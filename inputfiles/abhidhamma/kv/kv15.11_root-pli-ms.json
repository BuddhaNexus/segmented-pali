{
"kv15.11:1.1": "Kathāvatthu",
"kv15.11:2.1": "Mahāpaṇṇāsaka",
"kv15.11:3.1": "Pannarasamavagga",
"kv15.11:4.1": "Kammūpacayakathā",
"kv15.11:5.1": "Aññaṃ kammaṃ añño kammūpacayoti?",
"kv15.11:5.2": "Āmantā.",
"kv15.11:5.3": "Añño phasso, añño phassūpacayo;",
"kv15.11:5.4": "aññā vedanā, añño vedanūpacayo;",
"kv15.11:5.5": "aññā saññā, añño saññūpacayo;",
"kv15.11:5.6": "aññā cetanā, añño cetanūpacayo;",
"kv15.11:5.7": "aññaṃ cittaṃ, añño cittūpacayo;",
"kv15.11:5.8": "aññā saddhā, añño saddhūpacayo;",
"kv15.11:5.9": "aññaṃ vīriyaṃ, añño vīriyūpacayo;",
"kv15.11:5.10": "aññā sati, añño satūpacayo;",
"kv15.11:5.11": "añño samādhi, añño samādhūpacayo;",
"kv15.11:5.12": "aññā paññā, añño paññūpacayo;",
"kv15.11:5.13": "añño rāgo, añño rāgūpacayo … pe …",
"kv15.11:5.15": "aññaṃ anottappaṃ, añño anottappūpacayoti?",
"kv15.11:5.16": "Na hevaṃ vattabbe … pe ….",
"kv15.11:6.1": "Aññaṃ kammaṃ, añño kammūpacayoti?",
"kv15.11:6.2": "Āmantā.",
"kv15.11:6.3": "Kammūpacayo kammena sahajātoti?",
"kv15.11:6.4": "Na hevaṃ vattabbe … pe ….",
"kv15.11:7.1": "Kammūpacayo kammena sahajātoti?",
"kv15.11:7.2": "Āmantā.",
"kv15.11:7.3": "Kusalena kammena sahajāto kammūpacayo kusaloti, na hevaṃ vattabbe … pe ….",
"kv15.11:8.1": "Kusalena kammena sahajāto kammūpacayo kusaloti?",
"kv15.11:8.2": "Āmantā.",
"kv15.11:8.3": "Sukhāya vedanāya sampayuttena kammena sahajāto kammūpacayo sukhāya vedanāya sampayuttoti?",
"kv15.11:8.4": "Na hevaṃ vattabbe … pe …",
"kv15.11:8.6": "dukkhāya vedanāya … pe …",
"kv15.11:8.8": "adukkhamasukhāya vedanāya sampayuttena kammena sahajāto kammūpacayo adukkhamasukhāya vedanāya sampayuttoti?",
"kv15.11:8.9": "Na hevaṃ vattabbe … pe ….",
"kv15.11:9.1": "Kammūpacayo kammena sahajātoti?",
"kv15.11:9.2": "Āmantā.",
"kv15.11:9.3": "Akusalena kammena sahajāto kammūpacayo akusaloti?",
"kv15.11:9.4": "Na hevaṃ vattabbe … pe …",
"kv15.11:10.1": "Akusalena kammena sahajāto kammūpacayo akusaloti?",
"kv15.11:10.2": "Āmantā.",
"kv15.11:10.3": "Sukhāya vedanāya sampayuttena kammena sahajāto kammūpacayo sukhāya vedanāya sampayuttoti?",
"kv15.11:10.4": "Na hevaṃ vattabbe … pe …",
"kv15.11:10.6": "dukkhāya vedanāya … pe …",
"kv15.11:10.8": "adukkhamasukhāya vedanāya sampayuttena kammena sahajāto kammūpacayo adukkhamasukhāya vedanāya sampayuttoti?",
"kv15.11:10.9": "Na hevaṃ vattabbe … pe ….",
"kv15.11:11.1": "Kammaṃ cittena sahajātaṃ, kammaṃ sārammaṇanti?",
"kv15.11:11.2": "Āmantā.",
"kv15.11:11.3": "Kammūpacayo cittena sahajāto, kammūpacayo sārammaṇoti?",
"kv15.11:11.4": "Na hevaṃ vattabbe … pe …",
"kv15.11:11.6": "kammūpacayo cittena sahajāto, kammūpacayo anārammaṇoti?",
"kv15.11:11.7": "Āmantā.",
"kv15.11:11.8": "Kammaṃ cittena sahajātaṃ, kammaṃ anārammaṇanti?",
"kv15.11:11.9": "Na hevaṃ vattabbe … pe ….",
"kv15.11:12.1": "Kammaṃ cittena sahajātaṃ, cittaṃ bhijjamānaṃ kammaṃ bhijjatīti?",
"kv15.11:12.2": "Āmantā.",
"kv15.11:12.3": "Kammūpacayo cittena sahajāto, cittaṃ bhijjamānaṃ kammūpacayo bhijjatīti?",
"kv15.11:12.4": "Na hevaṃ vattabbe … pe ….",
"kv15.11:13.1": "Kammūpacayo cittena sahajāto, cittaṃ bhijjamānaṃ kammūpacayo na bhijjatīti?",
"kv15.11:13.2": "Āmantā.",
"kv15.11:13.3": "Kammaṃ cittena sahajātaṃ, cittaṃ bhijjamānaṃ kammaṃ na bhijjatīti?",
"kv15.11:13.4": "Na hevaṃ vattabbe … pe ….",
"kv15.11:14.1": "Kammamhi kammūpacayoti?",
"kv15.11:14.2": "Āmantā.",
"kv15.11:14.3": "Taññeva kammaṃ so kammūpacayoti?",
"kv15.11:14.4": "Na hevaṃ vattabbe … pe ….",
"kv15.11:15.1": "Kammamhi kammūpacayo, kammūpacayato vipāko nibbattatīti?",
"kv15.11:15.2": "Āmantā.",
"kv15.11:15.3": "Taññeva kammaṃ, so kammūpacayo, so kammavipākoti?",
"kv15.11:15.4": "Na hevaṃ vattabbe … pe ….",
"kv15.11:16.1": "Kammamhi kammūpacayo, kammūpacayato vipāko nibbattati, vipāko sārammaṇoti?",
"kv15.11:16.2": "Āmantā.",
"kv15.11:16.3": "Kammūpacayo sārammaṇoti?",
"kv15.11:16.4": "Na hevaṃ vattabbe … pe …",
"kv15.11:16.6": "kammūpacayo anārammaṇoti?",
"kv15.11:16.7": "Āmantā.",
"kv15.11:16.8": "Vipāko anārammaṇoti?",
"kv15.11:16.9": "Na hevaṃ vattabbe … pe ….",
"kv15.11:17.1": "Aññaṃ kammaṃ añño kammūpacayoti?",
"kv15.11:17.2": "Āmantā.",
"kv15.11:17.3": "Nanu vuttaṃ bhagavatā—",
"kv15.11:17.4": "“idha, puṇṇa, ekacco sabyābajjhampi abyābajjhampi kāyasaṅkhāraṃ abhisaṅkharoti, sabyābajjhampi abyābajjhampi vacīsaṅkhāraṃ … pe …",
"kv15.11:17.6": "manosaṅkhāraṃ abhisaṅkharoti, so sabyābajjhampi abyābajjhampi kāyasaṅkhāraṃ abhisaṅkharitvā, sabyābajjhampi abyābajjhampi vacīsaṅkhāraṃ … pe …",
"kv15.11:17.8": "manosaṅkhāraṃ abhisaṅkharitvā sabyābajjhampi abyābajjhampi lokaṃ upapajjati.",
"kv15.11:17.9": "Tamenaṃ sabyābajjhampi abyābajjhampi lokaṃ upapannaṃ samānaṃ sabyābajjhāpi abyābajjhāpi phassā phusanti.",
"kv15.11:17.10": "So sabyābajjhehipi abyābajjhehipi phassehi phuṭṭho samāno sabyābajjhampi abyābajjhampi vedanaṃ vedeti vokiṇṇasukhadukkhaṃ, seyyathāpi manussā ekacce ca devā ekacce ca vinipātikā.",
"kv15.11:17.11": "Iti kho, puṇṇa, bhūtā bhūtassa upapatti hoti, yaṃ karoti tena upapajjati, upapannametaṃ phassā phusanti.",
"kv15.11:17.12": "Evampāhaṃ, puṇṇa, ‘kammadāyādā sattā’ti vadāmī”ti.",
"kv15.11:17.13": "Attheva suttantoti?",
"kv15.11:17.14": "Āmantā.",
"kv15.11:17.15": "Tena hi na vattabbaṃ—",
"kv15.11:17.16": "“aññaṃ kammaṃ, añño kammūpacayo”ti.",
"kv15.11:18.1": "Kammūpacayakathā niṭṭhitā.",
"kv15.11:18.2": "Pannarasamo vaggo.",
"kv15.11:19.1": "Tassuddānaṃ",
"kv15.11:20.1": "Paccayatā vavatthitā, paṭiccasamuppādo, addhā, khaṇo layo muhuttaṃ, cattāro āsavā anāsavā, lokuttarānaṃ dhammānaṃ jarāmaraṇaṃ lokuttarā, saññāvedayitanirodhasamāpatti lokuttarā, saññāvedayitanirodhasamāpatti lokiyā, saññāvedayitanirodhaṃ samāpanno kālaṃ kareyya, sveva maggo asaññasattupapattiyā, aññaṃ kammaṃ añño kammūpacayoti.",
"kv15.11:21.1": "Tatiyo paṇṇāsako.",
"kv15.11:22.1": "Tassuddānaṃ",
"kv15.11:23.1": "Anusayā, saṃvaro, kappo, mūlañca vavatthitāti."
}