{
"kv15.9:1.1": "Kathāvatthu",
"kv15.9:2.1": "Mahāpaṇṇāsaka",
"kv15.9:3.1": "Pannarasamavagga",
"kv15.9:4.1": "Tatiyasaññāvedayitakathā",
"kv15.9:5.1": "Saññāvedayitanirodhaṃ samāpanno kālaṃ kareyyāti?",
"kv15.9:5.2": "Āmantā.",
"kv15.9:5.3": "Atthi saññāvedayitanirodhaṃ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṃ cittanti?",
"kv15.9:5.4": "Na hevaṃ vattabbe … pe …",
"kv15.9:5.6": "natthi saññāvedayitanirodhaṃ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṃ cittanti?",
"kv15.9:5.7": "Āmantā.",
"kv15.9:5.8": "Hañci natthi saññāvedayitanirodhaṃ samāpannassa māraṇantiyo phasso, māraṇantiyā vedanā, māraṇantiyā saññā, māraṇantiyā cetanā, māraṇantiyaṃ cittaṃ, no ca vata re vattabbe—",
"kv15.9:5.9": "“saññāvedayitanirodhaṃ samāpanno kālaṃ kareyyā”ti.",
"kv15.9:6.1": "Saññāvedayitanirodhaṃ samāpanno kālaṃ kareyyāti?",
"kv15.9:6.2": "Āmantā.",
"kv15.9:6.3": "Atthi saññāvedayitanirodhaṃ samāpannassa phasso vedanā saññā cetanā cittanti?",
"kv15.9:6.4": "Na hevaṃ vattabbe … pe …",
"kv15.9:6.6": "natthi saññāvedayitanirodhaṃ samāpannassa phasso vedanā saññā cetanā cittanti?",
"kv15.9:6.7": "Āmantā.",
"kv15.9:6.8": "Aphassakassa kālaṃkiriyā, avedanakassa kālaṃkiriyā … pe … acittakassa kālaṃkiriyāti?",
"kv15.9:6.11": "Na hevaṃ vattabbe … pe …",
"kv15.9:6.13": "nanu saphassakassa kālaṃkiriyā … pe … sacittakassa kālaṃkiriyāti?",
"kv15.9:6.16": "Āmantā.",
"kv15.9:6.17": "Hañci saphassakassa kālaṃkiriyā … pe … sacittakassa kālaṃkiriyā, no ca vata re vattabbe—",
"kv15.9:6.20": "“saññāvedayitanirodhaṃ samāpanno kālaṃ kareyyā”ti.",
"kv15.9:7.1": "Saññāvedayitanirodhaṃ samāpanno kālaṃ kareyyāti?",
"kv15.9:7.2": "Āmantā.",
"kv15.9:7.3": "Saññāvedayitanirodhaṃ samāpannassa kāye visaṃ kameyya, satthaṃ kameyya, aggi kameyyāti?",
"kv15.9:7.4": "Na hevaṃ vattabbe … pe …",
"kv15.9:7.6": "saññāvedayitanirodhaṃ samāpannassa kāye visaṃ na kameyya, satthaṃ na kameyya, aggi na kameyyāti?",
"kv15.9:7.7": "Āmantā.",
"kv15.9:7.8": "Hañci saññāvedayitanirodhaṃ samāpannassa kāye visaṃ na kameyya, satthaṃ na kameyya, aggi na kameyya, no ca vata re vattabbe—",
"kv15.9:7.9": "“saññāvedayitanirodhaṃ samāpanno kālaṃ kareyyā”ti.",
"kv15.9:8.1": "Saññāvedayitanirodhaṃ samāpanno kālaṃ kareyyāti?",
"kv15.9:8.2": "Āmantā.",
"kv15.9:8.3": "Saññāvedayitanirodhaṃ samāpannassa kāye visaṃ kameyya, satthaṃ kameyya, aggi kameyyāti?",
"kv15.9:8.4": "Āmantā.",
"kv15.9:8.5": "Na nirodhaṃ samāpannoti?",
"kv15.9:8.6": "Na hevaṃ vattabbe … pe ….",
"kv15.9:9.1": "☒ Saññāvedayitanirodhaṃ samāpanno na kālaṃ kareyyāti?",
"kv15.9:9.2": "Āmantā.",
"kv15.9:9.3": "Atthi so niyāmo yena niyāmena niyato saññāvedayitanirodhaṃ samāpanno na kālaṃ kareyyāti?",
"kv15.9:9.4": "Natthi.",
"kv15.9:9.5": "Hañci natthi so niyāmo yena niyāmena niyato saññāvedayitanirodhaṃ samāpanno na kālaṃ kareyya, no ca vata re vattabbe—",
"kv15.9:9.6": "“saññāvedayitanirodhaṃ samāpanno na kālaṃ kareyyā”ti.",
"kv15.9:10.1": "Cakkhuviññāṇasamaṅgī na kālaṃ kareyyāti?",
"kv15.9:10.2": "Āmantā.",
"kv15.9:10.3": "Atthi so niyāmo yena niyāmena niyato cakkhuviññāṇasamaṅgī na kālaṃ kareyyāti?",
"kv15.9:10.4": "Natthi.",
"kv15.9:10.5": "Hañci natthi so niyāmo yena niyāmena niyato cakkhuviññāṇasamaṅgī na kālaṃ kareyya, no ca vata re vattabbe—",
"kv15.9:10.6": "“cakkhuviññāṇasamaṅgī na kālaṃ kareyyā”ti.",
"kv15.9:11.1": "Tatiyasaññāvedayitakathā niṭṭhitā."
}