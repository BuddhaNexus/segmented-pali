{
"kv1.6:1.1": "Kathāvatthu",
"kv1.6:2.1": "Mahāpaṇṇāsaka",
"kv1.6:3.1": "Paṭhamavagga",
"kv1.6:4.1": "Sabbamatthītikathā",
"kv1.6:5.1": "Vādayutti",
"kv1.6:6.1": "Sabbamatthīti?",
"kv1.6:6.2": "Āmantā.",
"kv1.6:6.3": "Sabbattha sabbamatthīti?",
"kv1.6:6.4": "Na hevaṃ vattabbe.",
"kv1.6:6.5": "Sabbamatthīti?",
"kv1.6:6.6": "Āmantā.",
"kv1.6:6.7": "Sabbadā sabbamatthīti?",
"kv1.6:6.8": "Na hevaṃ vattabbe.",
"kv1.6:6.9": "Sabbamatthīti?",
"kv1.6:6.10": "Āmantā.",
"kv1.6:6.11": "Sabbena sabbaṃ sabbamatthīti?",
"kv1.6:6.12": "Na hevaṃ vattabbe.",
"kv1.6:6.13": "Sabbamatthīti?",
"kv1.6:6.14": "Āmantā.",
"kv1.6:6.15": "Sabbesu sabbamatthīti?",
"kv1.6:6.16": "Na hevaṃ vattabbe.",
"kv1.6:6.17": "Sabbamatthīti?",
"kv1.6:6.18": "Āmantā.",
"kv1.6:6.19": "Ayoganti katvā sabbamatthīti?",
"kv1.6:6.20": "Na hevaṃ vattabbe.",
"kv1.6:6.21": "Sabbamatthīti?",
"kv1.6:6.22": "Āmantā.",
"kv1.6:6.23": "Yampi natthi, tampatthīti?",
"kv1.6:6.24": "Na hevaṃ vattabbe.",
"kv1.6:6.25": "Sabbamatthīti?",
"kv1.6:6.26": "Āmantā.",
"kv1.6:6.27": "Sabbamatthīti yā diṭṭhi sā diṭṭhi micchādiṭṭhīti, yā diṭṭhi sā diṭṭhi sammādiṭṭhīti, hevamatthīti?",
"kv1.6:6.28": "Na hevaṃ vattabbe.",
"kv1.6:6.29": "(Saṃkhittaṃ.)",
"kv1.6:7.1": "Vādayutti.",
"kv1.6:8.1": "Kālasaṃsandana",
"kv1.6:9.1": "Atītaṃ atthīti?",
"kv1.6:9.2": "Āmantā.",
"kv1.6:9.3": "Nanu atītaṃ niruddhaṃ vigataṃ vipariṇataṃ atthaṅgataṃ abbhatthaṅgatanti?",
"kv1.6:9.4": "Āmantā.",
"kv1.6:9.5": "Hañci atītaṃ niruddhaṃ vigataṃ vipariṇataṃ atthaṅgataṃ abbhatthaṅgataṃ, no ca vata re vattabbe—",
"kv1.6:9.6": "“atītaṃ atthī”ti.",
"kv1.6:10.1": "Anāgataṃ atthīti?",
"kv1.6:10.2": "Āmantā.",
"kv1.6:10.3": "Nanu anāgataṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtanti?",
"kv1.6:10.4": "Āmantā.",
"kv1.6:10.5": "Hañci anāgataṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtaṃ, no ca vata re vattabbe—",
"kv1.6:10.6": "“anāgataṃ atthī”ti.",
"kv1.6:11.1": "Paccuppannaṃ atthi paccuppannaṃ aniruddhaṃ avigataṃ avipariṇataṃ na atthaṅgataṃ na abbhatthaṅgatanti?",
"kv1.6:11.2": "Āmantā.",
"kv1.6:11.3": "Atītaṃ atthi atītaṃ aniruddhaṃ avigataṃ avipariṇataṃ na atthaṅgataṃ na abbhatthaṅgatanti?",
"kv1.6:11.4": "Na hevaṃ vattabbe … pe …",
"kv1.6:11.6": "paccuppannaṃ atthi paccuppannaṃ jātaṃ bhūtaṃ sañjātaṃ nibbattaṃ abhinibbattaṃ pātubhūtanti?",
"kv1.6:11.7": "Āmantā.",
"kv1.6:11.8": "Anāgataṃ atthi anāgataṃ jātaṃ bhūtaṃ sañjātaṃ nibbattaṃ abhinibbattaṃ pātubhūtanti?",
"kv1.6:11.9": "Na hevaṃ vattabbe … pe ….",
"kv1.6:12.1": "Atītaṃ atthi atītaṃ niruddhaṃ vigataṃ vipariṇataṃ atthaṅgataṃ abbhatthaṅgatanti?",
"kv1.6:12.2": "Āmantā.",
"kv1.6:12.3": "Paccuppannaṃ atthi paccuppannaṃ niruddhaṃ vigataṃ vipariṇataṃ atthaṅgataṃ abbhatthaṅgatanti?",
"kv1.6:12.4": "Na hevaṃ vattabbe … pe …",
"kv1.6:12.6": "anāgataṃ atthi anāgataṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtanti?",
"kv1.6:12.7": "Āmantā.",
"kv1.6:12.8": "Paccuppannaṃ atthi paccuppannaṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtanti?",
"kv1.6:12.9": "Na hevaṃ vattabbe.",
"kv1.6:13.1": "Atītaṃ rūpaṃ atthīti?",
"kv1.6:13.2": "Āmantā.",
"kv1.6:13.3": "Nanu atītaṃ rūpaṃ niruddhaṃ vigataṃ vipariṇataṃ atthaṅgataṃ abbhatthaṅgatanti?",
"kv1.6:13.4": "Āmantā.",
"kv1.6:13.5": "Hañci atītaṃ rūpaṃ niruddhaṃ … pe …",
"kv1.6:13.7": "abbhatthaṅgataṃ, no ca vata re vattabbe—",
"kv1.6:13.8": "“atītaṃ rūpaṃ atthī”ti.",
"kv1.6:14.1": "Anāgataṃ rūpaṃ atthīti?",
"kv1.6:14.2": "Āmantā.",
"kv1.6:14.3": "Nanu anāgataṃ rūpaṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtanti?",
"kv1.6:14.4": "Āmantā.",
"kv1.6:14.5": "Hañci anāgataṃ rūpaṃ ajātaṃ … pe …",
"kv1.6:14.7": "apātubhūtaṃ, no ca vata re vattabbe—",
"kv1.6:14.8": "“anāgataṃ rūpaṃ atthī”ti.",
"kv1.6:15.1": "Paccuppannaṃ rūpaṃ atthi paccuppannaṃ rūpaṃ aniruddhaṃ avigataṃ avipariṇataṃ na atthaṅgataṃ na abbhatthaṅgatanti?",
"kv1.6:15.2": "Āmantā.",
"kv1.6:15.3": "Atītaṃ rūpaṃ atthi atītaṃ rūpaṃ aniruddhaṃ avigataṃ avipariṇataṃ na atthaṅgataṃ na abbhatthaṅgatanti?",
"kv1.6:15.4": "Na hevaṃ vattabbe.",
"kv1.6:16.1": "Paccuppannaṃ rūpaṃ atthi paccuppannaṃ rūpaṃ jātaṃ bhūtaṃ sañjātaṃ nibbattaṃ abhinibbattaṃ pātubhūtanti?",
"kv1.6:16.2": "Āmantā.",
"kv1.6:16.3": "Anāgataṃ rūpaṃ atthi anāgataṃ rūpaṃ jātaṃ bhūtaṃ sañjātaṃ nibbattaṃ abhinibbattaṃ pātubhūtanti?",
"kv1.6:16.4": "Na hevaṃ vattabbe.",
"kv1.6:17.1": "Atītaṃ rūpaṃ atthi atītaṃ rūpaṃ niruddhaṃ vigataṃ vipariṇataṃ atthaṅgataṃ abbhatthaṅgatanti?",
"kv1.6:17.2": "Āmantā.",
"kv1.6:17.3": "Paccuppannaṃ rūpaṃ atthi paccuppannaṃ rūpaṃ niruddhaṃ vigataṃ vipariṇataṃ atthaṅgataṃ abbhatthaṅgatanti?",
"kv1.6:17.4": "Na hevaṃ vattabbe.",
"kv1.6:18.1": "Anāgataṃ rūpaṃ atthi anāgataṃ rūpaṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtanti?",
"kv1.6:18.2": "Āmantā.",
"kv1.6:18.3": "Paccuppannaṃ rūpaṃ atthi paccuppannaṃ rūpaṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtanti?",
"kv1.6:18.4": "Na hevaṃ vattabbe.",
"kv1.6:19.1": "Atītā vedanā atthi … pe …",
"kv1.6:19.3": "saññā atthi, saṅkhārā atthi, viññāṇaṃ atthīti?",
"kv1.6:19.4": "Āmantā.",
"kv1.6:19.5": "Nanu atītaṃ viññāṇaṃ niruddhaṃ vigataṃ vipariṇataṃ atthaṅgataṃ abbhatthaṅgatanti?",
"kv1.6:19.6": "Āmantā.",
"kv1.6:19.7": "Hañci atītaṃ viññāṇaṃ niruddhaṃ … pe …",
"kv1.6:19.9": "abbhatthaṅgataṃ, no ca vata re vattabbe—",
"kv1.6:19.10": "“atītaṃ viññāṇaṃ atthī”ti.",
"kv1.6:20.1": "Anāgataṃ viññāṇaṃ atthīti?",
"kv1.6:20.2": "Āmantā.",
"kv1.6:20.3": "Nanu anāgataṃ viññāṇaṃ ajātaṃ abhūtaṃ asañjātaṃ anibbattaṃ anabhinibbattaṃ apātubhūtanti?",
"kv1.6:20.4": "Āmantā.",
"kv1.6:20.5": "Hañci anāgataṃ viññāṇaṃ ajātaṃ … pe …",
"kv1.6:20.7": "apātubhūtaṃ, no ca vata re vattabbe—",
"kv1.6:20.8": "“anāgataṃ viññāṇaṃ atthī”ti.",
"kv1.6:21.1": "Paccuppannaṃ viññāṇaṃ atthi paccuppannaṃ viññāṇaṃ aniruddhaṃ … pe …",
"kv1.6:21.3": "na abbhatthaṅgatanti?",
"kv1.6:21.4": "Āmantā.",
"kv1.6:21.5": "Atītaṃ viññāṇaṃ atthi atītaṃ viññāṇaṃ aniruddhaṃ … pe …",
"kv1.6:21.7": "na abbhatthaṅgatanti?",
"kv1.6:21.8": "Na hevaṃ vattabbe.",
"kv1.6:22.1": "Paccuppannaṃ viññāṇaṃ atthi paccuppannaṃ viññāṇaṃ jātaṃ … pe …",
"kv1.6:22.3": "pātubhūtanti?",
"kv1.6:22.4": "Āmantā.",
"kv1.6:22.5": "Anāgataṃ viññāṇaṃ atthi anāgataṃ viññāṇaṃ jātaṃ … pe …",
"kv1.6:22.7": "pātubhūtanti?",
"kv1.6:22.8": "Na hevaṃ vattabbe.",
"kv1.6:23.1": "Atītaṃ viññāṇaṃ atthi atītaṃ viññāṇaṃ niruddhaṃ … pe …",
"kv1.6:23.3": "abbhatthaṅgatanti?",
"kv1.6:23.4": "Āmantā.",
"kv1.6:23.5": "Paccuppannaṃ viññāṇaṃ atthi paccuppannaṃ viññāṇaṃ niruddhaṃ … pe …",
"kv1.6:23.7": "abbhatthaṅgatanti?",
"kv1.6:23.8": "Na hevaṃ vattabbe.",
"kv1.6:23.9": "Anāgataṃ viññāṇaṃ atthi anāgataṃ viññāṇaṃ ajātaṃ … pe …",
"kv1.6:23.11": "apātubhūtanti?",
"kv1.6:23.12": "Āmantā.",
"kv1.6:24.1": "Paccuppannaṃ viññāṇaṃ atthi paccuppannaṃ viññāṇaṃ ajātaṃ … pe …",
"kv1.6:24.3": "apātubhūtanti?",
"kv1.6:24.4": "Na hevaṃ vattabbe.",
"kv1.6:25.1": "“Paccuppannan”ti vā “rūpan”ti vā, “rūpan”ti vā “paccuppannan”ti vā paccuppannaṃ rūpaṃ appiyaṃ karitvā esese ekaṭṭhe same samabhāge tajjāteti?",
"kv1.6:25.2": "Āmantā.",
"kv1.6:25.3": "Paccuppannaṃ rūpaṃ nirujjhamānaṃ paccuppannabhāvaṃ jahatīti?",
"kv1.6:25.4": "Āmantā.",
"kv1.6:25.5": "Rūpabhāvaṃ jahatīti?",
"kv1.6:25.6": "Na hevaṃ vattabbe … pe ….",
"kv1.6:26.1": "“Paccuppannan”ti vā “rūpan”ti vā, “rūpan”ti vā “paccuppannan”ti vā paccuppannaṃ rūpaṃ appiyaṃ karitvā esese ekaṭṭhe same samabhāge tajjāteti?",
"kv1.6:26.2": "Āmantā.",
"kv1.6:26.3": "Paccuppannaṃ rūpaṃ nirujjhamānaṃ rūpabhāvaṃ na jahatīti?",
"kv1.6:26.4": "Āmantā.",
"kv1.6:26.5": "Paccuppannabhāvaṃ na jahatīti?",
"kv1.6:26.6": "Na hevaṃ vattabbe … pe ….",
"kv1.6:27.1": "☒ “Odātan”ti vā “vatthan”ti vā, “vatthan”ti vā “odātan”ti vā odātaṃ vatthaṃ appiyaṃ karitvā esese ekaṭṭhe same samabhāge tajjāteti?",
"kv1.6:27.2": "Āmantā.",
"kv1.6:27.3": "Odātaṃ vatthaṃ rajjamānaṃ odātabhāvaṃ jahatīti?",
"kv1.6:27.4": "Āmantā.",
"kv1.6:27.5": "Vatthabhāvaṃ jahatīti?",
"kv1.6:27.6": "Na hevaṃ vattabbe.",
"kv1.6:28.1": "☒ “Odātan”ti vā “vatthan”ti vā, “vatthan”ti vā “odātan”ti vā odātaṃ vatthaṃ appiyaṃ karitvā esese ekaṭṭhe same samabhāge tajjāteti?",
"kv1.6:28.2": "Āmantā.",
"kv1.6:28.3": "Odātaṃ vatthaṃ rajjamānaṃ vatthabhāvaṃ na jahatīti?",
"kv1.6:28.4": "Āmantā.",
"kv1.6:28.5": "Odātabhāvaṃ na jahatīti?",
"kv1.6:28.6": "Na hevaṃ vattabbe. … pe ….",
"kv1.6:29.1": "Rūpaṃ rūpabhāvaṃ na jahatīti?",
"kv1.6:29.2": "Āmantā.",
"kv1.6:29.3": "Rūpaṃ niccaṃ dhuvaṃ sassataṃ avipariṇāmadhammanti?",
"kv1.6:29.4": "Na hevaṃ vattabbe.",
"kv1.6:29.5": "Nanu rūpaṃ rūpabhāvaṃ na jahatīti rūpaṃ aniccaṃ adhuvaṃ asassataṃ vipariṇāmadhammanti?",
"kv1.6:29.6": "Āmantā.",
"kv1.6:29.7": "Hañci rūpaṃ aniccaṃ adhuvaṃ asassataṃ vipariṇāmadhammaṃ, no ca vata re vattabbe—",
"kv1.6:29.8": "“rūpaṃ rūpabhāvaṃ na jahatī”ti.",
"kv1.6:30.1": "Nibbānaṃ nibbānabhāvaṃ na jahatīti nibbānaṃ niccaṃ dhuvaṃ sassataṃ avipariṇāmadhammanti?",
"kv1.6:30.2": "Āmantā.",
"kv1.6:30.3": "Rūpaṃ rūpabhāvaṃ na jahatīti rūpaṃ niccaṃ dhuvaṃ sassataṃ avipariṇāmadhammanti?",
"kv1.6:30.4": "Na hevaṃ vattabbe … pe …",
"kv1.6:30.6": "rūpaṃ rūpabhāvaṃ na jahati rūpaṃ aniccaṃ adhuvaṃ asassataṃ vipariṇāmadhammanti?",
"kv1.6:30.7": "Āmantā.",
"kv1.6:30.8": "Nibbānaṃ nibbānabhāvaṃ na jahati nibbānaṃ aniccaṃ adhuvaṃ asassataṃ vipariṇāmadhammanti?",
"kv1.6:30.9": "Na hevaṃ vattabbe … pe ….",
"kv1.6:31.1": "Atītaṃ atthi atītaṃ atītabhāvaṃ na jahatīti?",
"kv1.6:31.2": "Āmantā.",
"kv1.6:31.3": "Anāgataṃ atthi anāgataṃ anāgatabhāvaṃ na jahatīti?",
"kv1.6:31.4": "Na hevaṃ vattabbe.",
"kv1.6:31.5": "Atītaṃ atthi atītaṃ atītabhāvaṃ na jahatīti?",
"kv1.6:31.6": "Āmantā.",
"kv1.6:31.7": "Paccuppannaṃ atthi paccuppannaṃ paccuppannabhāvaṃ na jahatīti?",
"kv1.6:31.8": "Na hevaṃ vattabbe … pe ….",
"kv1.6:32.1": "Anāgataṃ atthi anāgataṃ anāgatabhāvaṃ jahatīti?",
"kv1.6:32.2": "Āmantā.",
"kv1.6:32.3": "Atītaṃ atthi atītaṃ atītabhāvaṃ jahatīti?",
"kv1.6:32.4": "Na hevaṃ vattabbe … pe ….",
"kv1.6:33.1": "Paccuppannaṃ atthi paccuppannaṃ paccuppannabhāvaṃ jahatīti?",
"kv1.6:33.2": "Āmantā.",
"kv1.6:33.3": "Atītaṃ atthi atītaṃ atītabhāvaṃ jahatīti?",
"kv1.6:33.4": "Na hevaṃ vattabbe.",
"kv1.6:34.1": "Atītaṃ atthi atītaṃ atītabhāvaṃ na jahatīti?",
"kv1.6:34.2": "Āmantā.",
"kv1.6:34.3": "Atītaṃ niccaṃ dhuvaṃ sassataṃ avipariṇāmadhammanti?",
"kv1.6:34.4": "Na hevaṃ vattabbe … pe …",
"kv1.6:34.6": "nanu atītaṃ aniccaṃ adhuvaṃ asassataṃ vipariṇāmadhammanti?",
"kv1.6:34.7": "Āmantā.",
"kv1.6:34.8": "Hañci atītaṃ aniccaṃ adhuvaṃ asassataṃ vipariṇāmadhammaṃ, no ca vata re vattabbe—",
"kv1.6:34.9": "“atītaṃ atthi atītaṃ atītabhāvaṃ na jahatī”ti.",
"kv1.6:35.1": "Nibbānaṃ atthi nibbānaṃ nibbānabhāvaṃ na jahatīti nibbānaṃ niccaṃ dhuvaṃ sassataṃ avipariṇāmadhammanti?",
"kv1.6:35.2": "Āmantā.",
"kv1.6:35.3": "Atītaṃ atthi atītaṃ atītabhāvaṃ na jahatīti atītaṃ niccaṃ dhuvaṃ sassataṃ avipariṇāmadhammanti?",
"kv1.6:35.4": "Na hevaṃ vattabbe … pe ….",
"kv1.6:36.1": "Atītaṃ atthi atītaṃ atītabhāvaṃ na jahati atītaṃ aniccaṃ adhuvaṃ asassataṃ vipariṇāmadhammanti?",
"kv1.6:36.2": "Āmantā.",
"kv1.6:36.3": "Nibbānaṃ atthi nibbānaṃ nibbānabhāvaṃ na jahati nibbānaṃ aniccaṃ adhuvaṃ asassataṃ vipariṇāmadhammanti?",
"kv1.6:36.4": "Na hevaṃ vattabbe … pe ….",
"kv1.6:37.1": "Atītaṃ rūpaṃ atthi atītaṃ rūpaṃ atītabhāvaṃ na jahatīti?",
"kv1.6:37.2": "Āmantā.",
"kv1.6:37.3": "Anāgataṃ rūpaṃ atthi anāgataṃ rūpaṃ anāgatabhāvaṃ na jahatīti?",
"kv1.6:37.4": "Na hevaṃ vattabbe … pe …",
"kv1.6:37.6": "atītaṃ rūpaṃ atthi atītaṃ rūpaṃ atītabhāvaṃ na jahatīti?",
"kv1.6:37.7": "Āmantā.",
"kv1.6:37.8": "Paccuppannaṃ rūpaṃ atthi paccuppannaṃ rūpaṃ paccuppannabhāvaṃ na jahatīti?",
"kv1.6:37.9": "Na hevaṃ vattabbe … pe ….",
"kv1.6:38.1": "Anāgataṃ rūpaṃ atthi anāgataṃ rūpaṃ anāgatabhāvaṃ jahatīti?",
"kv1.6:38.2": "Āmantā.",
"kv1.6:38.3": "Atītaṃ rūpaṃ atthi atītaṃ rūpaṃ atītabhāvaṃ jahatīti?",
"kv1.6:38.4": "Na hevaṃ vattabbe … pe ….",
"kv1.6:39.1": "Paccuppannaṃ rūpaṃ atthi paccuppannaṃ rūpaṃ paccuppannabhāvaṃ jahatīti?",
"kv1.6:39.2": "Āmantā.",
"kv1.6:39.3": "Atītaṃ rūpaṃ atthi atītaṃ rūpaṃ atītabhāvaṃ jahatīti?",
"kv1.6:39.4": "Na hevaṃ vattabbe … pe ….",
"kv1.6:40.1": "Atītaṃ rūpaṃ atthi atītaṃ rūpaṃ atītabhāvaṃ na jahatīti?",
"kv1.6:40.2": "Āmantā.",
"kv1.6:40.3": "Atītaṃ rūpaṃ niccaṃ dhuvaṃ sassataṃ avipariṇāmadhammanti?",
"kv1.6:40.4": "Na hevaṃ vattabbe … pe …",
"kv1.6:40.6": "nanu atītaṃ rūpaṃ aniccaṃ adhuvaṃ asassataṃ vipariṇāmadhammanti?",
"kv1.6:40.7": "Āmantā.",
"kv1.6:40.8": "Hañci atītaṃ rūpaṃ aniccaṃ … pe …",
"kv1.6:40.10": "vipariṇāmadhammaṃ, no ca vata re vattabbe—",
"kv1.6:40.11": "“atītaṃ rūpaṃ atthi atītaṃ rūpaṃ atītabhāvaṃ na jahatī”ti.",
"kv1.6:41.1": "Nibbānaṃ atthi nibbānaṃ nibbānabhāvaṃ na jahati nibbānaṃ niccaṃ dhuvaṃ sassataṃ avipariṇāmadhammanti?",
"kv1.6:41.2": "Āmantā.",
"kv1.6:41.3": "Atītaṃ rūpaṃ atthi atītaṃ rūpaṃ atītabhāvaṃ na jahati atītaṃ rūpaṃ niccaṃ dhuvaṃ sassataṃ avipariṇāmadhammanti?",
"kv1.6:41.4": "Na hevaṃ vattabbe … pe ….",
"kv1.6:42.1": "Atītaṃ rūpaṃ atthi atītaṃ rūpaṃ atītabhāvaṃ na jahati atītaṃ rūpaṃ aniccaṃ adhuvaṃ asassataṃ vipariṇāmadhammanti?",
"kv1.6:42.2": "Āmantā.",
"kv1.6:42.3": "Nibbānaṃ atthi nibbānaṃ nibbānabhāvaṃ na jahati nibbānaṃ aniccaṃ adhuvaṃ asassataṃ vipariṇāmadhammanti?",
"kv1.6:42.4": "Na hevaṃ vattabbe … pe ….",
"kv1.6:43.1": "Atītā vedanā atthi …",
"kv1.6:43.2": "atītā saññā atthi …",
"kv1.6:43.3": "atītā saṅkhārā atthi …",
"kv1.6:43.4": "atītaṃ viññāṇaṃ atthi atītaṃ viññāṇaṃ atītabhāvaṃ na jahatīti?",
"kv1.6:43.5": "Āmantā.",
"kv1.6:43.6": "Anāgataṃ viññāṇaṃ atthi anāgataṃ viññāṇaṃ anāgatabhāvaṃ na jahatīti?",
"kv1.6:43.7": "Na hevaṃ vattabbe … pe …",
"kv1.6:43.9": "atītaṃ viññāṇaṃ atthi atītaṃ viññāṇaṃ atītabhāvaṃ na jahatīti?",
"kv1.6:43.10": "Āmantā.",
"kv1.6:43.11": "Paccuppannaṃ viññāṇaṃ atthi paccuppannaṃ viññāṇaṃ paccuppannabhāvaṃ na jahatīti?",
"kv1.6:43.12": "Na hevaṃ vattabbe … pe ….",
"kv1.6:44.1": "Anāgataṃ viññāṇaṃ atthi anāgataṃ viññāṇaṃ anāgatabhāvaṃ jahatīti?",
"kv1.6:44.2": "Āmantā.",
"kv1.6:44.3": "Atītaṃ viññāṇaṃ atthi atītaṃ viññāṇaṃ atītabhāvaṃ jahatīti?",
"kv1.6:44.4": "Na hevaṃ vattabbe … pe ….",
"kv1.6:45.1": "Paccuppannaṃ viññāṇaṃ atthi paccuppannaṃ viññāṇaṃ paccuppannabhāvaṃ jahatīti?",
"kv1.6:45.2": "Āmantā.",
"kv1.6:45.3": "Atītaṃ viññāṇaṃ atthi atītaṃ viññāṇaṃ atītabhāvaṃ jahatīti?",
"kv1.6:45.4": "Na hevaṃ vattabbe … pe ….",
"kv1.6:46.1": "Atītaṃ viññāṇaṃ atthi atītaṃ viññāṇaṃ atītabhāvaṃ na jahatīti?",
"kv1.6:46.2": "Āmantā.",
"kv1.6:46.3": "Atītaṃ viññāṇaṃ niccaṃ dhuvaṃ sassataṃ avipariṇāmadhammanti?",
"kv1.6:46.4": "Na hevaṃ vattabbe … pe …",
"kv1.6:46.6": "nanu atītaṃ viññāṇaṃ aniccaṃ adhuvaṃ asassataṃ vipariṇāmadhammanti?",
"kv1.6:46.7": "Āmantā.",
"kv1.6:46.8": "Hañci atītaṃ viññāṇaṃ aniccaṃ adhuvaṃ asassataṃ vipariṇāmadhammaṃ, no ca vata re vattabbe—",
"kv1.6:46.9": "“atītaṃ viññāṇaṃ atthi atītaṃ viññāṇaṃ atītabhāvaṃ na jahatī”ti.",
"kv1.6:47.1": "Nibbānaṃ atthi nibbānaṃ nibbānabhāvaṃ na jahati nibbānaṃ niccaṃ dhuvaṃ sassataṃ avipariṇāmadhammanti?",
"kv1.6:47.2": "Āmantā.",
"kv1.6:47.3": "Atītaṃ viññāṇaṃ atthi atītaṃ viññāṇaṃ atītabhāvaṃ na jahati atītaṃ viññāṇaṃ niccaṃ dhuvaṃ sassataṃ avipariṇāmadhammanti?",
"kv1.6:47.4": "Na hevaṃ vattabbe … pe ….",
"kv1.6:48.1": "Atītaṃ viññāṇaṃ atthi atītaṃ viññāṇaṃ atītabhāvaṃ na jahati atītaṃ viññāṇaṃ aniccaṃ adhuvaṃ asassataṃ vipariṇāmadhammanti?",
"kv1.6:48.2": "Āmantā.",
"kv1.6:48.3": "Nibbānaṃ atthi nibbānaṃ nibbānabhāvaṃ na jahati nibbānaṃ aniccaṃ adhuvaṃ asassataṃ vipariṇāmadhammanti?",
"kv1.6:48.4": "Na hevaṃ vattabbe … pe ….",
"kv1.6:49.1": "1. Vacanasodhana",
"kv1.6:50.1": "Atītaṃ nvatthīti?",
"kv1.6:50.2": "Āmantā.",
"kv1.6:50.3": "Hañci atītaṃ nvatthi, atītaṃ atthīti micchā.",
"kv1.6:50.4": "Hañci vā pana atthi nvātītaṃ, atthi atītanti micchā.",
"kv1.6:50.5": "Anāgataṃ nvatthīti?",
"kv1.6:50.6": "Āmantā.",
"kv1.6:50.7": "Hañci anāgataṃ nvatthi, anāgataṃ atthīti micchā.",
"kv1.6:50.8": "Hañci vā pana atthi nvānāgataṃ, atthi anāgatanti micchā.",
"kv1.6:51.1": "Anāgataṃ hutvā paccuppannaṃ hotīti?",
"kv1.6:51.2": "Āmantā.",
"kv1.6:51.3": "Taññeva anāgataṃ taṃ paccuppannanti?",
"kv1.6:51.4": "Na hevaṃ vattabbe … pe …",
"kv1.6:51.6": "taññeva anāgataṃ taṃ paccuppannanti?",
"kv1.6:51.7": "Āmantā.",
"kv1.6:51.8": "Hutvā hoti hutvā hotīti?",
"kv1.6:51.9": "Na hevaṃ vattabbe … pe …",
"kv1.6:51.11": "hutvā hoti hutvā hotīti?",
"kv1.6:51.12": "Āmantā.",
"kv1.6:51.13": "Na hutvā na hoti na hutvā na hotīti?",
"kv1.6:51.14": "Na hevaṃ vattabbe … pe ….",
"kv1.6:52.1": "Paccuppannaṃ hutvā atītaṃ hotīti?",
"kv1.6:52.2": "Āmantā.",
"kv1.6:52.3": "Taññeva paccuppannaṃ taṃ atītanti?",
"kv1.6:52.4": "Na hevaṃ vattabbe … pe …",
"kv1.6:52.6": "taññeva paccuppannaṃ taṃ atītanti?",
"kv1.6:52.7": "Āmantā.",
"kv1.6:52.8": "Hutvā hoti hutvā hotīti?",
"kv1.6:52.9": "Na hevaṃ vattabbe … pe …",
"kv1.6:52.11": "hutvā hoti hutvā hotīti?",
"kv1.6:52.12": "Āmantā.",
"kv1.6:52.13": "Na hutvā na hoti na hutvā na hotīti?",
"kv1.6:52.14": "Na hevaṃ vattabbe … pe ….",
"kv1.6:53.1": "Anāgataṃ hutvā paccuppannaṃ hoti, paccuppannaṃ hutvā atītaṃ hotīti?",
"kv1.6:53.2": "Āmantā.",
"kv1.6:53.3": "Taññeva anāgataṃ taṃ paccuppannaṃ taṃ atītanti?",
"kv1.6:53.4": "Na hevaṃ vattabbe … pe …",
"kv1.6:53.6": "taññeva anāgataṃ taṃ paccuppannaṃ taṃ atītanti?",
"kv1.6:53.7": "Āmantā.",
"kv1.6:53.8": "Hutvā hoti hutvā hotīti?",
"kv1.6:53.9": "Na hevaṃ vattabbe … pe …",
"kv1.6:53.11": "hutvā hoti hutvā hotīti?",
"kv1.6:53.12": "Āmantā.",
"kv1.6:53.13": "Na hutvā na hoti na hutvā na hotīti?",
"kv1.6:53.14": "Na hevaṃ vattabbe.",
"kv1.6:54.1": "2. Atītacakkhurūpādikathā",
"kv1.6:55.1": "Atītaṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthīti?",
"kv1.6:55.2": "Āmantā.",
"kv1.6:55.3": "Atītena cakkhunā atītaṃ rūpaṃ passatīti?",
"kv1.6:55.4": "Na hevaṃ vattabbe … pe …",
"kv1.6:55.6": "atītaṃ sotaṃ atthi saddā atthi sotaviññāṇaṃ atthi ākāso atthi manasikāro atthīti?",
"kv1.6:55.7": "Āmantā.",
"kv1.6:55.8": "Atītena sotena atītaṃ saddaṃ suṇātīti?",
"kv1.6:55.9": "Na hevaṃ vattabbe … pe …",
"kv1.6:55.11": "atītaṃ ghānaṃ atthi gandhā atthi ghānaviññāṇaṃ atthi vāyo atthi manasikāro atthīti?",
"kv1.6:55.12": "Āmantā.",
"kv1.6:55.13": "Atītena ghānena atītaṃ gandhaṃ ghāyatīti?",
"kv1.6:55.14": "Na hevaṃ vattabbe … pe …",
"kv1.6:55.16": "atītā jivhā atthi rasā atthi jivhāviññāṇaṃ atthi āpo atthi manasikāro atthīti?",
"kv1.6:55.17": "Āmantā.",
"kv1.6:55.18": "Atītāya jivhāya atītaṃ rasaṃ sāyatīti?",
"kv1.6:55.19": "Na hevaṃ vattabbe … pe …",
"kv1.6:55.21": "atīto kāyo atthi phoṭṭhabbā atthi kāyaviññāṇaṃ atthi pathavī atthi manasikāro atthīti?",
"kv1.6:55.22": "Āmantā.",
"kv1.6:55.23": "Atītena kāyena atītaṃ phoṭṭhabbaṃ phusatīti?",
"kv1.6:55.24": "Na hevaṃ vattabbe … pe …",
"kv1.6:55.26": "atīto mano atthi dhammā atthi manoviññāṇaṃ atthi vatthuṃ atthi manasikāro atthīti?",
"kv1.6:55.27": "Āmantā.",
"kv1.6:55.28": "Atītena manena atītaṃ dhammaṃ vijānātīti?",
"kv1.6:55.29": "Na hevaṃ vattabbe … pe ….",
"kv1.6:56.1": "Anāgataṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthīti?",
"kv1.6:56.2": "Āmantā.",
"kv1.6:56.3": "Anāgatena cakkhunā anāgataṃ rūpaṃ passatīti?",
"kv1.6:56.4": "Na hevaṃ vattabbe … pe …",
"kv1.6:56.6": "anāgataṃ sotaṃ atthi …",
"kv1.6:56.7": "ghānaṃ atthi …",
"kv1.6:56.8": "jivhā atthi …",
"kv1.6:56.9": "kāyo atthi …",
"kv1.6:56.10": "mano atthi dhammā atthi manoviññāṇaṃ atthi vatthuṃ atthi manasikāro atthīti?",
"kv1.6:56.11": "Āmantā.",
"kv1.6:56.12": "Anāgatena manena anāgataṃ dhammaṃ vijānātīti?",
"kv1.6:56.13": "Na hevaṃ vattabbe … pe ….",
"kv1.6:57.1": "Paccuppannaṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthi, paccuppannena cakkhunā paccuppannaṃ rūpaṃ passatīti?",
"kv1.6:57.2": "Āmantā.",
"kv1.6:57.3": "Atītaṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthi, atītena cakkhunā atītaṃ rūpaṃ passatīti?",
"kv1.6:57.4": "Na hevaṃ vattabbe … pe ….",
"kv1.6:57.6": "Paccuppannaṃ sotaṃ atthi …",
"kv1.6:57.7": "ghānaṃ atthi …",
"kv1.6:57.8": "jivhā atthi …",
"kv1.6:57.9": "kāyo atthi …",
"kv1.6:57.10": "mano atthi dhammā atthi manoviññāṇaṃ atthi vatthuṃ atthi manasikāro atthi, paccuppannena manena paccuppannaṃ dhammaṃ vijānātīti?",
"kv1.6:57.11": "Āmantā.",
"kv1.6:57.12": "Atīto mano atthi dhammā atthi manoviññāṇaṃ atthi vatthuṃ atthi manasikāro atthi, atītena manena atītaṃ dhammaṃ vijānātīti?",
"kv1.6:57.13": "Na hevaṃ vattabbe … pe ….",
"kv1.6:58.1": "Paccuppannaṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthi, paccuppannena cakkhunā paccuppannaṃ rūpaṃ passatīti?",
"kv1.6:58.2": "Āmantā.",
"kv1.6:58.3": "Anāgataṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthi, anāgatena cakkhunā anāgataṃ rūpaṃ passatīti?",
"kv1.6:58.4": "Na hevaṃ vattabbe … pe …",
"kv1.6:58.6": "paccuppannaṃ sotaṃ atthi …",
"kv1.6:58.7": "ghānaṃ atthi …",
"kv1.6:58.8": "jivhā atthi …",
"kv1.6:58.9": "kāyo atthi …",
"kv1.6:58.10": "mano atthi dhammā atthi manoviññāṇaṃ atthi vatthuṃ atthi manasikāro atthi, paccuppannena manena paccuppannaṃ dhammaṃ vijānātīti?",
"kv1.6:58.11": "Āmantā.",
"kv1.6:58.12": "Anāgato mano atthi dhammā atthi manoviññāṇaṃ atthi vatthuṃ atthi manasikāro atthi, anāgatena manena anāgataṃ dhammaṃ vijānātīti?",
"kv1.6:58.13": "Na hevaṃ vattabbe … pe ….",
"kv1.6:59.1": "Atītaṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthi, na ca atītena cakkhunā atītaṃ rūpaṃ passatīti?",
"kv1.6:59.2": "Āmantā.",
"kv1.6:59.3": "Paccuppannaṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthi, na ca paccuppannena cakkhunā paccuppannaṃ rūpaṃ passatīti?",
"kv1.6:59.4": "Na hevaṃ vattabbe … pe …",
"kv1.6:59.6": "atītaṃ sotaṃ atthi …",
"kv1.6:59.7": "ghānaṃ atthi …",
"kv1.6:59.8": "jivhā atthi …",
"kv1.6:59.9": "kāyo atthi …",
"kv1.6:59.10": "mano atthi dhammā atthi manoviññāṇaṃ atthi vatthuṃ atthi manasikāro atthi, na ca atītena manena atītaṃ dhammaṃ vijānātīti?",
"kv1.6:59.11": "Āmantā.",
"kv1.6:59.12": "Paccuppanno mano atthi dhammā atthi manoviññāṇaṃ atthi vatthuṃ atthi manasikāro atthi, na ca paccuppannena manena paccuppannaṃ dhammaṃ vijānātīti?",
"kv1.6:59.13": "Na hevaṃ vattabbe … pe ….",
"kv1.6:60.1": "Anāgataṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthi, na ca anāgatena cakkhunā anāgataṃ rūpaṃ passatīti?",
"kv1.6:60.2": "Āmantā.",
"kv1.6:60.3": "Paccuppannaṃ cakkhuṃ atthi rūpā atthi cakkhuviññāṇaṃ atthi āloko atthi manasikāro atthi, na ca paccuppannena cakkhunā paccuppannaṃ rūpaṃ passatīti?",
"kv1.6:60.4": "Na hevaṃ vattabbe … pe …",
"kv1.6:60.6": "anāgataṃ sotaṃ atthi …",
"kv1.6:60.7": "ghānaṃ atthi …",
"kv1.6:60.8": "jivhā atthi …",
"kv1.6:60.9": "kāyo atthi …",
"kv1.6:60.10": "mano atthi dhammā atthi manoviññāṇaṃ atthi vatthuṃ atthi manasikāro atthi, na ca anāgatena manena anāgataṃ dhammaṃ vijānātīti?",
"kv1.6:60.11": "Āmantā.",
"kv1.6:60.12": "Paccuppanno mano atthi dhammā atthi manoviññāṇaṃ atthi vatthuṃ atthi manasikāro atthi, na ca paccuppannena manena paccuppannaṃ dhammaṃ vijānātīti?",
"kv1.6:60.13": "Na hevaṃ vattabbe … pe ….",
"kv1.6:61.1": "3. Atītañāṇādikathā",
"kv1.6:62.1": "Atītaṃ ñāṇaṃ atthīti?",
"kv1.6:62.2": "Āmantā.",
"kv1.6:62.3": "Tena ñāṇena ñāṇakaraṇīyaṃ karotīti?",
"kv1.6:62.4": "Na hevaṃ vattabbe … pe …",
"kv1.6:62.6": "tena ñāṇena ñāṇakaraṇīyaṃ karotīti?",
"kv1.6:62.7": "Āmantā.",
"kv1.6:62.8": "Tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:62.9": "Na hevaṃ vattabbe … pe ….",
"kv1.6:63.1": "Anāgataṃ ñāṇaṃ atthīti?",
"kv1.6:63.2": "Āmantā.",
"kv1.6:63.3": "Tena ñāṇena ñāṇakaraṇīyaṃ karotīti?",
"kv1.6:63.4": "Na hevaṃ vattabbe … pe …",
"kv1.6:63.6": "tena ñāṇena ñāṇakaraṇīyaṃ karotīti?",
"kv1.6:63.7": "Āmantā.",
"kv1.6:63.8": "Tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:63.9": "Na hevaṃ vattabbe … pe ….",
"kv1.6:64.1": "Paccuppannaṃ ñāṇaṃ atthi, tena ñāṇena ñāṇakaraṇīyaṃ karotīti?",
"kv1.6:64.2": "Āmantā.",
"kv1.6:64.3": "Atītaṃ ñāṇaṃ atthi, tena ñāṇena ñāṇakaraṇīyaṃ karotīti?",
"kv1.6:64.4": "Na hevaṃ vattabbe … pe …",
"kv1.6:64.6": "paccuppannaṃ ñāṇaṃ atthi, tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:64.7": "Āmantā.",
"kv1.6:64.8": "Atītaṃ ñāṇaṃ atthi, tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:64.9": "Na hevaṃ vattabbe … pe …",
"kv1.6:64.11": "paccuppannaṃ ñāṇaṃ atthi, tena ñāṇena ñāṇakaraṇīyaṃ karotīti?",
"kv1.6:64.12": "Āmantā.",
"kv1.6:64.13": "Anāgataṃ ñāṇaṃ atthi, tena ñāṇena ñāṇakaraṇīyaṃ karotīti?",
"kv1.6:64.14": "Na hevaṃ vattabbe … pe …",
"kv1.6:64.16": "paccuppannaṃ ñāṇaṃ atthi, tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:64.17": "Āmantā.",
"kv1.6:64.18": "Anāgataṃ ñāṇaṃ atthi, tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:64.19": "Na hevaṃ vattabbe … pe ….",
"kv1.6:65.1": "Atītaṃ ñāṇaṃ atthi, na ca tena ñāṇena ñāṇakaraṇīyaṃ karotīti?",
"kv1.6:65.2": "Āmantā.",
"kv1.6:65.3": "Paccuppannaṃ ñāṇaṃ atthi, na ca tena ñāṇena ñāṇakaraṇīyaṃ karotīti?",
"kv1.6:65.4": "Na hevaṃ vattabbe … pe …",
"kv1.6:65.6": "atītaṃ ñāṇaṃ atthi, na ca tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:65.7": "Āmantā.",
"kv1.6:65.8": "Paccuppannaṃ ñāṇaṃ atthi, na ca tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:65.9": "Na hevaṃ vattabbe … pe ….",
"kv1.6:66.1": "Anāgataṃ ñāṇaṃ atthi, na ca tena ñāṇena ñāṇakaraṇīyaṃ karotīti?",
"kv1.6:66.2": "Āmantā.",
"kv1.6:66.3": "Paccuppannaṃ ñāṇaṃ atthi, na ca tena ñāṇena ñāṇakaraṇīyaṃ karotīti?",
"kv1.6:66.4": "Na hevaṃ vattabbe … pe ….",
"kv1.6:66.6": "Anāgataṃ ñāṇaṃ atthi, na ca tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:66.7": "Āmantā.",
"kv1.6:66.8": "Paccuppannaṃ ñāṇaṃ atthi, na ca tena ñāṇena dukkhaṃ parijānāti, samudayaṃ pajahati, nirodhaṃ sacchikaroti, maggaṃ bhāvetīti?",
"kv1.6:66.9": "Na hevaṃ vattabbe … pe ….",
"kv1.6:67.1": "4. Arahantādikathā",
"kv1.6:68.1": "Arahato atīto rāgo atthīti?",
"kv1.6:68.2": "Āmantā.",
"kv1.6:68.3": "Arahā tena rāgena sarāgoti?",
"kv1.6:68.4": "Na hevaṃ vattabbe … pe …",
"kv1.6:68.6": "arahato atīto doso atthīti?",
"kv1.6:68.7": "Āmantā.",
"kv1.6:68.8": "Arahā tena dosena sadosoti?",
"kv1.6:68.9": "Na hevaṃ vattabbe … pe …",
"kv1.6:68.11": "arahato atīto moho atthīti?",
"kv1.6:68.12": "Āmantā.",
"kv1.6:68.13": "Arahā tena mohena samohoti?",
"kv1.6:68.14": "Na hevaṃ vattabbe … pe …",
"kv1.6:68.16": "arahato atīto māno atthīti?",
"kv1.6:68.17": "Āmantā.",
"kv1.6:68.18": "Arahā tena mānena samānoti?",
"kv1.6:68.19": "Na hevaṃ vattabbe … pe …",
"kv1.6:68.21": "arahato atītā diṭṭhi atthīti?",
"kv1.6:68.22": "Āmantā.",
"kv1.6:68.23": "Arahā tāya diṭṭhiyā sadiṭṭhikoti?",
"kv1.6:68.24": "Na hevaṃ vattabbe … pe …",
"kv1.6:68.26": "arahato atītā vicikicchā atthīti?",
"kv1.6:68.27": "Āmantā.",
"kv1.6:68.28": "Arahā tāya vicikicchāya savicikicchoti?",
"kv1.6:68.29": "Na hevaṃ vattabbe … pe …",
"kv1.6:68.31": "arahato atītaṃ thinaṃ atthīti?",
"kv1.6:68.32": "Āmantā.",
"kv1.6:68.33": "Arahā tena thinena sathinoti?",
"kv1.6:68.34": "Na hevaṃ vattabbe … pe …",
"kv1.6:68.36": "arahato atītaṃ uddhaccaṃ atthīti?",
"kv1.6:68.37": "Āmantā.",
"kv1.6:68.38": "Arahā tena uddhaccena sauddhaccoti?",
"kv1.6:68.39": "Na hevaṃ vattabbe … pe …",
"kv1.6:68.41": "arahato atītaṃ ahirikaṃ atthīti?",
"kv1.6:68.42": "Āmantā.",
"kv1.6:68.43": "Arahā tena ahirikena saahirikoti?",
"kv1.6:68.44": "Na hevaṃ vattabbe … pe …",
"kv1.6:68.46": "arahato atītaṃ anottappaṃ atthīti?",
"kv1.6:68.47": "Āmantā.",
"kv1.6:68.48": "Arahā tena anottappena saanottappīti?",
"kv1.6:68.49": "Na hevaṃ vattabbe … pe ….",
"kv1.6:69.1": "Anāgāmissa atītā sakkāyadiṭṭhi atthīti?",
"kv1.6:69.2": "Āmantā.",
"kv1.6:69.3": "Anāgāmī tāya diṭṭhiyā sadiṭṭhikoti?",
"kv1.6:69.4": "Na hevaṃ vattabbe … pe …",
"kv1.6:69.6": "anāgāmissa atītā vicikicchā atthi …",
"kv1.6:69.7": "atīto sīlabbataparāmāso atthi …",
"kv1.6:69.8": "atīto aṇusahagato kāmarāgo atthi …",
"kv1.6:69.9": "atīto aṇusahagato byāpādo atthīti?",
"kv1.6:69.10": "Āmantā.",
"kv1.6:69.11": "Anāgāmī tena byāpādena byāpannacittoti?",
"kv1.6:69.12": "Na hevaṃ vattabbe … pe ….",
"kv1.6:70.1": "Sakadāgāmissa atītā sakkāyadiṭṭhi atthīti?",
"kv1.6:70.2": "Āmantā.",
"kv1.6:70.3": "Sakadāgāmī tāya diṭṭhiyā sadiṭṭhikoti?",
"kv1.6:70.4": "Na hevaṃ vattabbe … pe …",
"kv1.6:70.6": "sakadāgāmissa atītā vicikicchā atthi …",
"kv1.6:70.7": "atīto sīlabbataparāmāso atthi …",
"kv1.6:70.8": "atīto oḷāriko kāmarāgo atthi …",
"kv1.6:70.9": "atīto oḷāriko byāpādo atthīti?",
"kv1.6:70.10": "Āmantā.",
"kv1.6:70.11": "Sakadāgāmī tena byāpādena byāpannacittoti?",
"kv1.6:70.12": "Na hevaṃ vattabbe … pe ….",
"kv1.6:71.1": "Sotāpannassa atītā sakkāyadiṭṭhi atthīti?",
"kv1.6:71.2": "Āmantā.",
"kv1.6:71.3": "Sotāpanno tāya diṭṭhiyā sadiṭṭhikoti?",
"kv1.6:71.4": "Na hevaṃ vattabbe … pe …",
"kv1.6:71.6": "sotāpannassa atītā vicikicchā atthi …",
"kv1.6:71.7": "atīto sīlabbataparāmāso atthi …",
"kv1.6:71.8": "atīto apāyagamanīyo rāgo atthi …",
"kv1.6:71.9": "atīto apāyagamanīyo doso atthi …",
"kv1.6:71.10": "atīto apāyagamanīyo moho atthīti?",
"kv1.6:71.11": "Āmantā.",
"kv1.6:71.12": "Sotāpanno tena mohena samohoti?",
"kv1.6:71.13": "Na hevaṃ vattabbe … pe ….",
"kv1.6:72.1": "Puthujjanassa atīto rāgo atthi, puthujjano tena rāgena sarāgoti?",
"kv1.6:72.2": "Āmantā.",
"kv1.6:72.3": "Arahato atīto rāgo atthi, arahā tena rāgena sarāgoti?",
"kv1.6:72.4": "Na hevaṃ vattabbe … pe …",
"kv1.6:72.6": "puthujjanassa atīto doso atthi … pe …",
"kv1.6:72.8": "atītaṃ anottappaṃ atthi puthujjano tena anottappena anottappīti?",
"kv1.6:72.9": "Āmantā.",
"kv1.6:72.10": "Arahato atītaṃ anottappaṃ atthi, arahā tena anottappena anottappīti?",
"kv1.6:72.11": "Na hevaṃ vattabbe … pe ….",
"kv1.6:73.1": "Puthujjanassa atītā sakkāyadiṭṭhi atthi, puthujjano tāya diṭṭhiyā sadiṭṭhikoti?",
"kv1.6:73.2": "Āmantā.",
"kv1.6:73.3": "Anāgāmissa atītā sakkāyadiṭṭhi atthi, anāgāmī tāya diṭṭhiyā sadiṭṭhikoti?",
"kv1.6:73.4": "Na hevaṃ vattabbe … pe …",
"kv1.6:73.6": "puthujjanassa atītā vicikicchā atthi … pe …",
"kv1.6:73.8": "atīto aṇusahagato byāpādo atthi, puthujjano tena byāpādena byāpannacittoti?",
"kv1.6:73.9": "Āmantā.",
"kv1.6:73.10": "Anāgāmissa atīto aṇusahagato byāpādo atthi, anāgāmī tena byāpādena byāpannacittoti?",
"kv1.6:73.11": "Na hevaṃ vattabbe … pe ….",
"kv1.6:74.1": "Puthujjanassa atītā sakkāyadiṭṭhi atthi, puthujjano tāya diṭṭhiyā sadiṭṭhikoti?",
"kv1.6:74.2": "Āmantā.",
"kv1.6:74.3": "Sakadāgāmissa atītā sakkāyadiṭṭhi atthi, sakadāgāmī tāya diṭṭhiyā sadiṭṭhikoti?",
"kv1.6:74.4": "Na hevaṃ vattabbe … pe …",
"kv1.6:74.6": "puthujjanassa atītā vicikicchā atthi …",
"kv1.6:74.7": "atīto oḷāriko byāpādo atthi, puthujjano tena byāpādena byāpannacittoti?",
"kv1.6:74.8": "Āmantā.",
"kv1.6:74.9": "Sakadāgāmissa atīto oḷāriko byāpādo atthi, sakadāgāmī tena byāpādena byāpannacittoti?",
"kv1.6:74.10": "Na hevaṃ vattabbe … pe ….",
"kv1.6:75.1": "Puthujjanassa atītā sakkāyadiṭṭhi atthi, puthujjano tāya diṭṭhiyā sadiṭṭhikoti?",
"kv1.6:75.2": "Āmantā.",
"kv1.6:75.3": "Sotāpannassa atītā sakkāyadiṭṭhi atthi, sotāpanno tāya diṭṭhiyā sadiṭṭhikoti?",
"kv1.6:75.4": "Na hevaṃ vattabbe … pe …",
"kv1.6:75.6": "puthujjanassa atītā vicikicchā atthi … pe …",
"kv1.6:75.8": "atīto apāyagamanīyo moho atthi, puthujjano tena mohena samohoti?",
"kv1.6:75.9": "Āmantā.",
"kv1.6:75.10": "Sotāpannassa atīto apāyagamanīyo moho atthi, sotāpanno tena mohena samohoti?",
"kv1.6:75.11": "Na hevaṃ vattabbe … pe ….",
"kv1.6:76.1": "Arahato atīto rāgo atthi, na ca arahā tena rāgena sarāgoti?",
"kv1.6:76.2": "Āmantā.",
"kv1.6:76.3": "Puthujjanassa atīto rāgo atthi, na ca puthujjano tena rāgena sarāgoti?",
"kv1.6:76.4": "Na hevaṃ vattabbe … pe …",
"kv1.6:76.6": "arahato atīto doso atthi … pe …",
"kv1.6:76.8": "atītaṃ anottappaṃ atthi, na ca arahā tena anottappena anottappīti?",
"kv1.6:76.9": "Āmantā.",
"kv1.6:76.10": "Puthujjanassa atītaṃ anottappaṃ atthi, na ca puthujjano tena anottappena anottappīti?",
"kv1.6:76.11": "Na hevaṃ vattabbe … pe ….",
"kv1.6:77.1": "Anāgāmissa atītā sakkāyadiṭṭhi atthi, na ca anāgāmī tāya diṭṭhiyā sadiṭṭhikoti?",
"kv1.6:77.2": "Āmantā.",
"kv1.6:77.3": "Puthujjanassa atītā sakkāyadiṭṭhi atthi, na ca puthujjano tāya diṭṭhiyā sadiṭṭhikoti?",
"kv1.6:77.4": "Na hevaṃ vattabbe … pe …",
"kv1.6:77.6": "anāgāmissa atītā vicikicchā atthi … pe …",
"kv1.6:77.8": "atīto aṇusahagato byāpādo atthi, na ca anāgāmī tena byāpādena byāpannacittoti?",
"kv1.6:77.9": "Āmantā.",
"kv1.6:77.10": "Puthujjanassa atīto aṇusahagato byāpādo atthi, na ca puthujjano tena byāpādena byāpannacittoti?",
"kv1.6:77.11": "Na hevaṃ vattabbe … pe ….",
"kv1.6:78.1": "Sakadāgāmissa atītā sakkāyadiṭṭhi atthi, na ca sakadāgāmī tāya diṭṭhiyā sadiṭṭhikoti?",
"kv1.6:78.2": "Āmantā.",
"kv1.6:78.3": "Puthujjanassa atītā sakkāyadiṭṭhi atthi, na ca puthujjano tāya diṭṭhiyā sadiṭṭhikoti?",
"kv1.6:78.4": "Na hevaṃ vattabbe … pe …",
"kv1.6:78.6": "sakadāgāmissa atītā vicikicchā atthi … pe …",
"kv1.6:78.8": "atīto oḷāriko byāpādo atthi, na ca sakadāgāmī tena byāpādena byāpannacittoti?",
"kv1.6:78.9": "Āmantā.",
"kv1.6:78.10": "Puthujjanassa atīto oḷāriko byāpādo atthi, na ca puthujjano tena byāpādena byāpannacittoti?",
"kv1.6:78.11": "Na hevaṃ vattabbe … pe ….",
"kv1.6:79.1": "Sotāpannassa atītā sakkāyadiṭṭhi atthi, na ca sotāpanno tāya diṭṭhiyā sadiṭṭhikoti?",
"kv1.6:79.2": "Āmantā.",
"kv1.6:79.3": "Puthujjanassa atītā sakkāyadiṭṭhi atthi, na ca puthujjano tāya diṭṭhiyā sadiṭṭhikoti?",
"kv1.6:79.4": "Na hevaṃ vattabbe … pe …",
"kv1.6:79.6": "sotāpannassa atītā vicikicchā atthi … pe …",
"kv1.6:79.8": "atīto apāyagamanīyo moho atthi, na ca sotāpanno tena mohena samohoti?",
"kv1.6:79.9": "Āmantā.",
"kv1.6:79.10": "Puthujjanassa atīto apāyagamanīyo moho atthi, na ca puthujjano tena mohena samohoti?",
"kv1.6:79.11": "Na hevaṃ vattabbe … pe ….",
"kv1.6:80.1": "5. Atītahatthādikathā",
"kv1.6:81.1": "Atītā hatthā atthīti?",
"kv1.6:81.2": "Āmantā.",
"kv1.6:81.3": "Atītesu hatthesu sati ādānanikkhepanaṃ paññāyatīti?",
"kv1.6:81.4": "Na hevaṃ vattabbe … pe …",
"kv1.6:81.6": "atītā pādā atthīti?",
"kv1.6:81.7": "Āmantā.",
"kv1.6:81.8": "Atītesu pādesu sati abhikkamapaṭikkamo paññāyatīti?",
"kv1.6:81.9": "Na hevaṃ vattabbe … pe …",
"kv1.6:81.11": "atītā pabbā atthīti?",
"kv1.6:81.12": "Āmantā.",
"kv1.6:81.13": "Atītesu pabbesu sati samiñjanapasāraṇaṃ paññāyatīti?",
"kv1.6:81.14": "Na hevaṃ vattabbe … pe …",
"kv1.6:81.16": "atīto kucchi atthīti?",
"kv1.6:81.17": "Āmantā.",
"kv1.6:81.18": "Atītasmiṃ kucchismiṃ sati jighacchā pipāsā paññāyatīti?",
"kv1.6:81.19": "Na hevaṃ vattabbe … pe ….",
"kv1.6:82.1": "Atīto kāyo atthīti?",
"kv1.6:82.2": "Āmantā.",
"kv1.6:82.3": "Atīto kāyo paggahaniggahupago chedanabhedanupago kākehi gijjhehi kulalehi sādhāraṇoti?",
"kv1.6:82.4": "Na hevaṃ vattabbe … pe …",
"kv1.6:82.6": "atīte kāye visaṃ kameyya, satthaṃ kameyya, aggi kameyyāti?",
"kv1.6:82.7": "Na hevaṃ vattabbe … pe …",
"kv1.6:82.9": "labbhā atīto kāyo addubandhanena bandhituṃ, rajjubandhanena bandhituṃ, saṅkhalikabandhanena bandhituṃ, gāmabandhanena bandhituṃ, nigamabandhanena bandhituṃ, nagarabandhanena bandhituṃ, janapadabandhanena bandhituṃ, kaṇṭhapañcamehi bandhanehi bandhitunti?",
"kv1.6:82.10": "Na hevaṃ vattabbe … pe ….",
"kv1.6:83.1": "Atīto āpo atthīti?",
"kv1.6:83.2": "Āmantā.",
"kv1.6:83.3": "Tena āpena āpakaraṇīyaṃ karotīti?",
"kv1.6:83.4": "Na hevaṃ vattabbe … pe …",
"kv1.6:83.6": "atīto tejo atthīti?",
"kv1.6:83.7": "Āmantā.",
"kv1.6:83.8": "Tena tejena tejakaraṇīyaṃ karotīti?",
"kv1.6:83.9": "Na hevaṃ vattabbe … pe …",
"kv1.6:83.11": "atīto vāyo atthīti?",
"kv1.6:83.12": "Āmantā.",
"kv1.6:83.13": "Tena vāyena vāyakaraṇīyaṃ karotīti?",
"kv1.6:83.14": "Na hevaṃ vattabbe … pe ….",
"kv1.6:84.1": "6. Atītakkhandhādisamodhānakathā",
"kv1.6:85.1": "Atīto rūpakkhandho atthi, anāgato rūpakkhandho atthi, paccuppanno rūpakkhandho atthīti?",
"kv1.6:85.2": "Āmantā.",
"kv1.6:85.3": "Tayo rūpakkhandhāti?",
"kv1.6:85.4": "Na hevaṃ vattabbe … pe …",
"kv1.6:85.6": "atītā pañcakkhandhā atthi, anāgatā pañcakkhandhā atthi, paccuppannā pañcakkhandhā atthīti?",
"kv1.6:85.7": "Āmantā.",
"kv1.6:85.8": "Pannarasakkhandhāti?",
"kv1.6:85.9": "Na hevaṃ vattabbe … pe ….",
"kv1.6:86.1": "Atītaṃ cakkhāyatanaṃ atthi, anāgataṃ cakkhāyatanaṃ atthi, paccuppannaṃ cakkhāyatanaṃ atthīti?",
"kv1.6:86.2": "Āmantā.",
"kv1.6:86.3": "Tīṇi cakkhāyatanānīti?",
"kv1.6:86.4": "Na hevaṃ vattabbe … pe …",
"kv1.6:86.6": "atītāni dvādasāyatanāni atthi, anāgatāni dvādasāyatanāni atthi, paccuppannāni dvādasāyatanāni atthīti?",
"kv1.6:86.7": "Āmantā.",
"kv1.6:86.8": "Chattiṃsāyatanānīti?",
"kv1.6:86.9": "Na hevaṃ vattabbe … pe ….",
"kv1.6:87.1": "Atītā cakkhudhātu atthi, anāgatā cakkhudhātu atthi, paccuppannā cakkhudhātu atthīti?",
"kv1.6:87.2": "Āmantā.",
"kv1.6:87.3": "Tisso cakkhudhātuyoti?",
"kv1.6:87.4": "Na hevaṃ vattabbe … pe …",
"kv1.6:87.6": "atītā aṭṭhārasa dhātuyo atthi, anāgatā aṭṭhārasa dhātuyo atthi, paccuppannā aṭṭhārasa dhātuyo atthīti?",
"kv1.6:87.7": "Āmantā.",
"kv1.6:87.8": "Catupaññāsa dhātuyoti?",
"kv1.6:87.9": "Na hevaṃ vattabbe … pe ….",
"kv1.6:88.1": "Atītaṃ cakkhundriyaṃ atthi, anāgataṃ cakkhundriyaṃ atthi, paccuppannaṃ cakkhundriyaṃ atthīti?",
"kv1.6:88.2": "Āmantā.",
"kv1.6:88.3": "Tīṇi cakkhundriyānīti?",
"kv1.6:88.4": "Na hevaṃ vattabbe … pe …",
"kv1.6:88.6": "atītāni bāvīsatindriyāni atthi, anāgatāni bāvīsatindriyāni atthi, paccuppannāni bāvīsatindriyāni atthīti?",
"kv1.6:88.7": "Āmantā.",
"kv1.6:88.8": "Chasaṭṭhindriyānīti?",
"kv1.6:88.9": "Na hevaṃ vattabbe … pe ….",
"kv1.6:89.1": "Atīto rājā cakkavattī atthi, anāgato rājā cakkavattī atthi, paccuppanno rājā cakkavattī atthīti?",
"kv1.6:89.2": "Āmantā.",
"kv1.6:89.3": "Tiṇṇannaṃ rājūnaṃ cakkavattīnaṃ sammukhībhāvo hotīti?",
"kv1.6:89.4": "Na hevaṃ vattabbe … pe ….",
"kv1.6:90.1": "Atīto sammāsambuddho atthi, anāgato sammāsambuddho atthi, paccuppanno sammāsambuddho atthīti?",
"kv1.6:90.2": "Āmantā.",
"kv1.6:90.3": "Tiṇṇannaṃ sammāsambuddhānaṃ sammukhībhāvo hotīti?",
"kv1.6:90.4": "Na hevaṃ vattabbe … pe ….",
"kv1.6:91.1": "7. Padasodhanakathā",
"kv1.6:92.1": "Atītaṃ atthīti?",
"kv1.6:92.2": "Āmantā.",
"kv1.6:92.3": "Atthi atītanti?",
"kv1.6:92.4": "Atthi siyā atītaṃ, siyā nvātītanti.",
"kv1.6:93.1": "Ājānāhi niggahaṃ.",
"kv1.6:93.2": "Hañci atītaṃ atthi, atthi siyā atītaṃ, siyā nvātītaṃ, tenātītaṃ nvātītaṃ, nvātītaṃ atītanti.",
"kv1.6:93.3": "Yaṃ tattha vadesi—",
"kv1.6:93.4": "“vattabbe kho—",
"kv1.6:93.5": "‘atītaṃ atthi atthi siyā atītaṃ, siyā nvātītaṃ, tenātītaṃ nvātītaṃ, nvātītaṃ atītan’”ti micchā.",
"kv1.6:94.1": "No ce pana atītaṃ nvātītaṃ nvātītaṃ atītanti, no ca vata re vattabbe—",
"kv1.6:94.2": "“atītaṃ atthi atthi siyā atītaṃ, siyā nvātītan”ti.",
"kv1.6:94.3": "Yaṃ tattha vadesi—",
"kv1.6:94.4": "“vattabbe kho—",
"kv1.6:94.5": "‘atītaṃ atthi atthi siyā atītaṃ, siyā nvātītaṃ, tenātītaṃ nvātītaṃ, nvātītaṃ atītan’”ti micchā.",
"kv1.6:95.1": "Anāgataṃ atthīti?",
"kv1.6:95.2": "Āmantā.",
"kv1.6:95.3": "Atthi anāgatanti?",
"kv1.6:95.4": "Atthi siyā anāgataṃ, siyā nvānāgatanti.",
"kv1.6:96.1": "Ājānāhi niggahaṃ.",
"kv1.6:96.2": "Hañci anāgataṃ atthi atthi siyā anāgataṃ siyā nvānāgataṃ, tenānāgataṃ nvānāgataṃ, nvānāgataṃ anāgatanti.",
"kv1.6:96.3": "Yaṃ tattha vadesi—",
"kv1.6:96.4": "“vattabbe kho—",
"kv1.6:96.5": "‘anāgataṃ atthi atthi siyā anāgataṃ, siyā nvānāgataṃ, tenānāgataṃ nvānāgataṃ, nvānāgataṃ anāgatan’”ti micchā.",
"kv1.6:97.1": "No ce panānāgataṃ nvānāgataṃ nvānāgataṃ anāgatanti, no ca vata re vattabbe—",
"kv1.6:97.2": "“anāgataṃ atthi atthi siyā anāgataṃ, siyā nvānāgatan”ti.",
"kv1.6:97.3": "Yaṃ tattha vadesi—",
"kv1.6:97.4": "“vattabbe kho—",
"kv1.6:97.5": "‘anāgataṃ atthi atthi siyā anāgataṃ, siyā nvānāgataṃ, tenānāgataṃ nvānāgataṃ, nvānāgataṃ anāgatan’”ti micchā.",
"kv1.6:98.1": "☒ Paccuppannaṃ atthīti?",
"kv1.6:98.2": "Āmantā.",
"kv1.6:98.3": "Atthi paccuppannanti?",
"kv1.6:98.4": "Atthi siyā paccuppannaṃ, siyā no paccuppannanti.",
"kv1.6:99.1": "Ājānāhi niggahaṃ.",
"kv1.6:99.2": "Hañci paccuppannaṃ atthi atthi siyā paccuppannaṃ, siyā no paccuppannaṃ, tena paccuppannaṃ, no paccuppannaṃ, no paccuppannaṃ paccuppannanti.",
"kv1.6:99.3": "Yaṃ tattha vadesi—",
"kv1.6:99.4": "“vattabbe kho—",
"kv1.6:99.5": "‘paccuppannaṃ atthi atthi siyā paccuppannaṃ, siyā no paccuppannaṃ, tena paccuppannaṃ no paccuppannaṃ, no paccuppannaṃ paccuppannan’”ti micchā.",
"kv1.6:100.1": "No ce pana paccuppannaṃ no paccuppannaṃ, no paccuppannaṃ paccuppannanti, no ca vata re vattabbe—",
"kv1.6:100.2": "“paccuppannaṃ atthi atthi siyā paccuppannaṃ, siyā no paccuppannan”ti.",
"kv1.6:100.3": "Yaṃ tattha vadesi—",
"kv1.6:100.4": "“vattabbe kho—",
"kv1.6:100.5": "‘paccuppannaṃ atthi atthi siyā paccuppannaṃ, siyā no paccuppannaṃ, tena paccuppannaṃ no paccuppannaṃ, no paccuppannaṃ paccuppannan’”ti micchā.",
"kv1.6:101.1": "☒ Nibbānaṃ atthīti?",
"kv1.6:101.2": "Āmantā.",
"kv1.6:101.3": "Atthi nibbānanti?",
"kv1.6:101.4": "Atthi siyā nibbānaṃ siyā no nibbānanti.",
"kv1.6:102.1": "Ājānāhi niggahaṃ.",
"kv1.6:102.2": "Hañci nibbānaṃ atthi atthi siyā nibbānaṃ, siyā no nibbānaṃ, tena nibbānaṃ no nibbānaṃ, no nibbānaṃ nibbānanti.",
"kv1.6:102.3": "Yaṃ tattha vadesi—",
"kv1.6:102.4": "“vattabbe kho—",
"kv1.6:102.5": "‘nibbānaṃ atthi atthi siyā nibbānaṃ, siyā no nibbānaṃ, tena nibbānaṃ no nibbānaṃ, no nibbānaṃ nibbānan’”ti micchā.",
"kv1.6:103.1": "No ce pana nibbānaṃ no nibbānaṃ, no nibbānaṃ nibbānanti, no ca vata re vattabbe—",
"kv1.6:103.2": "“nibbānaṃ atthi atthi siyā nibbānaṃ, siyā no nibbānan”ti.",
"kv1.6:103.3": "Yaṃ tattha vadesi—",
"kv1.6:103.4": "“vattabbe kho—",
"kv1.6:103.5": "‘nibbānaṃ atthi atthi siyā nibbānaṃ, siyā no nibbānaṃ, tena nibbānaṃ no nibbānaṃ, no nibbānaṃ nibbānan’”ti micchā.",
"kv1.6:104.1": "8. Suttasādhana",
"kv1.6:105.1": "☒ Na vattabbaṃ—",
"kv1.6:105.2": "“atītaṃ atthi, anāgataṃ atthī”ti?",
"kv1.6:105.3": "Āmantā.",
"kv1.6:105.4": "Nanu vuttaṃ bhagavatā—",
"kv1.6:105.5": "“yaṃ kiñci, bhikkhave, rūpaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā—",
"kv1.6:105.6": "ayaṃ vuccati rūpakkhandho.",
"kv1.6:105.7": "Yā kāci vedanā …",
"kv1.6:105.8": "yā kāci saññā …",
"kv1.6:105.9": "ye keci saṅkhārā …",
"kv1.6:105.10": "yaṃ kiñci viññāṇaṃ atītānāgatapaccuppannaṃ ajjhattaṃ vā bahiddhā vā oḷārikaṃ vā sukhumaṃ vā hīnaṃ vā paṇītaṃ vā yaṃ dūre santike vā—",
"kv1.6:105.11": "ayaṃ vuccati viññāṇakkhandho”ti.",
"kv1.6:105.12": "Attheva suttantoti?",
"kv1.6:105.13": "Āmantā.",
"kv1.6:105.14": "Tena hi atītaṃ atthi, anāgataṃ atthīti.",
"kv1.6:106.1": "Atītaṃ atthi, anāgataṃ atthīti?",
"kv1.6:106.2": "Āmantā.",
"kv1.6:106.3": "Nanu vuttaṃ bhagavatā—",
"kv1.6:106.4": "“tayome, bhikkhave, niruttipathā adhivacanapathā paññattipathā asaṃkiṇṇā asaṃkiṇṇapubbā na saṃkiyanti na saṅkiyissanti appaṭikuṭṭhā samaṇehi brāhmaṇehi viññūhi.",
"kv1.6:106.5": "Katame tayo?",
"kv1.6:106.6": "Yaṃ, bhikkhave, rūpaṃ atītaṃ niruddhaṃ vigataṃ vipariṇataṃ ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti;",
"kv1.6:106.7": "na tassa saṅkhā ‘atthī’ti, na tassa saṅkhā ‘bhavissatī’ti.",
"kv1.6:106.8": "Yā vedanā … pe …",
"kv1.6:106.10": "yā saññā …",
"kv1.6:106.11": "ye saṅkhārā …",
"kv1.6:106.12": "yaṃ viññāṇaṃ atītaṃ niruddhaṃ vigataṃ vipariṇataṃ ‘ahosī’ti tassa saṅkhā, ‘ahosī’ti tassa samaññā, ‘ahosī’ti tassa paññatti;",
"kv1.6:106.13": "na tassa saṅkhā ‘atthī’ti, na tassa saṅkhā ‘bhavissatī’ti.",
"kv1.6:107.1": "Yaṃ, bhikkhave, rūpaṃ ajātaṃ apātubhūtaṃ ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti;",
"kv1.6:107.2": "na tassa saṅkhā ‘atthī’ti, na tassa saṅkhā ‘ahosī’ti.",
"kv1.6:107.3": "Yā vedanā … pe …",
"kv1.6:107.5": "yā saññā …",
"kv1.6:107.6": "ye saṅkhārā …",
"kv1.6:107.7": "yaṃ viññāṇaṃ ajātaṃ apātubhūtaṃ ‘bhavissatī’ti tassa saṅkhā, ‘bhavissatī’ti tassa samaññā, ‘bhavissatī’ti tassa paññatti;",
"kv1.6:107.8": "na tassa saṅkhā ‘atthī’ti, na tassa saṅkhā ‘ahosī’ti.",
"kv1.6:108.1": "Yaṃ, bhikkhave, rūpaṃ jātaṃ pātubhūtaṃ ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti;",
"kv1.6:108.2": "na tassa saṅkhā ‘ahosī’ti, na tassa saṅkhā ‘bhavissatī’ti.",
"kv1.6:108.3": "Yā vedanā … pe …",
"kv1.6:108.5": "yā saññā …",
"kv1.6:108.6": "ye saṅkhārā …",
"kv1.6:108.7": "yaṃ viññāṇaṃ jātaṃ pātubhūtaṃ ‘atthī’ti tassa saṅkhā, ‘atthī’ti tassa samaññā, ‘atthī’ti tassa paññatti;",
"kv1.6:108.8": "na tassa saṅkhā ‘ahosī’ti, na tassa saṅkhā ‘bhavissatī’ti.",
"kv1.6:108.9": "Ime kho, bhikkhave, tayo niruttipathā adhivacanapathā paññattipathā asaṃkiṇṇā asaṃkiṇṇapubbā na saṃkiyanti na saṅkiyissanti appaṭikuṭṭhā samaṇehi brāhmaṇehi viññūhi.",
"kv1.6:109.1": "Yepi te, bhikkhave, ahesuṃ ukkalā vassabhaññā ahetukavādā akiriyavādā natthikavādā, tepime tayo niruttipathe adhivacanapathe paññattipathe na garahitabbaṃ na paṭikkositabbaṃ amaññiṃsu.",
"kv1.6:109.2": "Taṃ kissa hetu?",
"kv1.6:109.3": "Nindābyārosaupārambhabhayā”ti.",
"kv1.6:109.4": "Attheva suttantoti?",
"kv1.6:109.5": "Āmantā.",
"kv1.6:109.6": "Tena hi na vattabbaṃ—",
"kv1.6:109.7": "“atītaṃ atthi, anāgataṃ atthī”ti.",
"kv1.6:110.1": "Atītaṃ atthīti?",
"kv1.6:110.2": "Āmantā.",
"kv1.6:110.3": "Nanu āyasmā phagguno bhagavantaṃ etadavoca—",
"kv1.6:110.4": "“atthi nu kho taṃ, bhante, cakkhuṃ yena cakkhunā atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte paññāpayamāno paññāpeyyāti.",
"kv1.6:110.5": "Atthi nu kho sā, bhante, jivhā … pe …",
"kv1.6:110.7": "atthi nu kho so, bhante, mano yena manena atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte paññāpayamāno paññāpeyyā”ti.",
"kv1.6:111.1": "“Natthi kho taṃ, phagguna, cakkhuṃ yena cakkhunā atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte paññāpayamāno paññāpeyya.",
"kv1.6:111.2": "Natthi kho sā, phagguna, jivhā … pe …",
"kv1.6:111.4": "natthi nu kho so, phagguna, mano yena manena atīte buddhe parinibbute chinnapapañce chinnavaṭume pariyādinnavaṭṭe sabbadukkhavītivatte paññāpayamāno paññāpeyyā”ti.",
"kv1.6:111.5": "Attheva suttantoti?",
"kv1.6:111.6": "Āmantā.",
"kv1.6:111.7": "Tena hi na vattabbaṃ—",
"kv1.6:111.8": "“atītaṃ atthī”ti.",
"kv1.6:112.1": "Atītaṃ atthīti?",
"kv1.6:112.2": "Āmantā.",
"kv1.6:112.3": "Nanu āyasmā nandako etadavoca—",
"kv1.6:112.4": "“ahu pubbe lobho tadahu akusalaṃ, so etarahi natthi, iccetaṃ kusalaṃ.",
"kv1.6:112.5": "Ahu pubbe doso …",
"kv1.6:112.6": "ahu pubbe moho, tadahu akusalaṃ, so etarahi natthi, iccetaṃ kusalan”ti.",
"kv1.6:112.7": "Attheva suttantoti?",
"kv1.6:112.8": "Āmantā.",
"kv1.6:112.9": "Tena hi na vattabbaṃ—",
"kv1.6:112.10": "“atītaṃ atthī”ti.",
"kv1.6:113.1": "☒ Na vattabbaṃ—",
"kv1.6:113.2": "“anāgataṃ atthī”ti?",
"kv1.6:113.3": "Āmantā.",
"kv1.6:113.4": "Nanu vuttaṃ bhagavatā—",
"kv1.6:113.5": "“kabaḷīkāre ce, bhikkhave, āhāre atthi rāgo, atthi nandī, atthi taṇhā;",
"kv1.6:113.6": "patiṭṭhitaṃ tattha viññāṇaṃ virūḷhaṃ.",
"kv1.6:113.7": "Yattha patiṭṭhitaṃ viññāṇaṃ virūḷhaṃ, atthi tattha nāmarūpassa avakkanti.",
"kv1.6:113.8": "Yattha atthi nāmarūpassa avakkanti, atthi tattha saṅkhārānaṃ vuddhi.",
"kv1.6:113.9": "Yattha atthi saṅkhārānaṃ vuddhi, atthi tattha āyatiṃ punabbhavābhinibbatti.",
"kv1.6:113.10": "Yattha atthi āyatiṃ punabbhavābhinibbatti, atthi tattha āyatiṃ jātijarāmaraṇaṃ.",
"kv1.6:113.11": "Yattha atthi āyatiṃ jātijarāmaraṇaṃ, sasokaṃ taṃ, bhikkhave, sarajaṃ saupāyāsanti vadāmi.",
"kv1.6:114.1": "Phasse ce, bhikkhave, āhāre …",
"kv1.6:114.2": "manosañcetanāya ce, bhikkhave, āhāre …",
"kv1.6:114.3": "viññāṇe ce, bhikkhave, āhāre atthi rāgo, atthi nandī … pe …",
"kv1.6:114.5": "sarajaṃ saupāyāsanti vadāmī”ti.",
"kv1.6:114.6": "Attheva suttantoti?",
"kv1.6:114.7": "Āmantā.",
"kv1.6:114.8": "Tena hi anāgataṃ atthīti.",
"kv1.6:115.1": "Anāgataṃ atthīti?",
"kv1.6:115.2": "Āmantā.",
"kv1.6:115.3": "Nanu vuttaṃ bhagavatā—",
"kv1.6:115.4": "“kabaḷīkāre ce, bhikkhave, āhāre natthi rāgo, natthi nandī, natthi taṇhā;",
"kv1.6:115.5": "appatiṭṭhitaṃ tattha viññāṇaṃ avirūḷhaṃ.",
"kv1.6:115.6": "Yattha viññāṇaṃ appatiṭṭhitaṃ avirūḷhaṃ, natthi tattha nāmarūpassa avakkanti.",
"kv1.6:115.7": "Yattha natthi nāmarūpassa avakkanti, natthi tattha saṅkhārānaṃ vuddhi.",
"kv1.6:115.8": "Yattha natthi saṅkhārānaṃ vuddhi, natthi tattha āyatiṃ punabbhavābhinibbatti.",
"kv1.6:115.9": "Yattha natthi āyatiṃ punabbhavābhinibbatti, natthi tattha āyatiṃ jātijarāmaraṇaṃ.",
"kv1.6:115.10": "Yattha natthi āyatiṃ jātijarāmaraṇaṃ, asokaṃ taṃ, bhikkhave, arajaṃ anupāyāsanti vadāmi.",
"kv1.6:116.1": "Phasse ce, bhikkhave, āhāre …",
"kv1.6:116.2": "manosañcetanāya ce, bhikkhave, āhāre …",
"kv1.6:116.3": "viññāṇe ce, bhikkhave, āhāre natthi rāgo, natthi nandī … pe …",
"kv1.6:116.5": "arajaṃ anupāyāsanti vadāmī”ti.",
"kv1.6:116.6": "Attheva suttantoti?",
"kv1.6:116.7": "Āmantā.",
"kv1.6:116.8": "Tena hi na vattabbaṃ—",
"kv1.6:116.9": "“anāgataṃ atthī”ti.",
"kv1.6:117.1": "Sabbamatthītikathā niṭṭhitā."
}