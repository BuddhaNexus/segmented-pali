{
"kv4.10:1.1": "Kathāvatthu",
"kv4.10:2.1": "Mahāpaṇṇāsaka",
"kv4.10:3.1": "Catutthavagga",
"kv4.10:4.1": "Sabbasaṃyojanappahānakathā",
"kv4.10:5.1": "Sabbasaṃyojanānaṃ pahānaṃ arahattanti?",
"kv4.10:5.2": "Āmantā.",
"kv4.10:5.3": "Arahattamaggena sabbe saṃyojanā pahīyantīti?",
"kv4.10:5.4": "Na hevaṃ vattabbe … pe ….",
"kv4.10:6.1": "Arahattamaggena sabbe saṃyojanā pahīyantīti?",
"kv4.10:6.2": "Āmantā.",
"kv4.10:6.3": "Arahattamaggena sakkāyadiṭṭhiṃ vicikicchaṃ sīlabbataparāmāsaṃ pajahatīti?",
"kv4.10:6.4": "Na hevaṃ vattabbe … pe ….",
"kv4.10:7.1": "Arahattamaggena sakkāyadiṭṭhiṃ vicikicchaṃ sīlabbataparāmāsaṃ pajahatīti?",
"kv4.10:7.2": "Āmantā.",
"kv4.10:7.3": "Nanu tiṇṇaṃ saṃyojanānaṃ pahānaṃ sotāpattiphalaṃ vuttaṃ bhagavatāti?",
"kv4.10:7.4": "Āmantā.",
"kv4.10:7.5": "Hañci tiṇṇaṃ saṃyojanānaṃ pahānaṃ sotāpattiphalaṃ vuttaṃ bhagavatā, no ca vata re vattabbe—",
"kv4.10:7.6": "“arahattamaggena sabbe saṃyojanā pahīyantī”ti.",
"kv4.10:8.1": "Arahattamaggena sabbe saṃyojanā pahīyantīti?",
"kv4.10:8.2": "Āmantā.",
"kv4.10:8.3": "Arahattamaggena oḷārikaṃ kāmarāgaṃ oḷārikaṃ byāpādaṃ pajahatīti?",
"kv4.10:8.4": "Na hevaṃ vattabbe … pe ….",
"kv4.10:9.1": "Arahattamaggena oḷārikaṃ kāmarāgaṃ oḷārikaṃ byāpādaṃ pajahatīti?",
"kv4.10:9.2": "Āmantā.",
"kv4.10:9.3": "Nanu kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatāti?",
"kv4.10:9.4": "Āmantā.",
"kv4.10:9.5": "Hañci kāmarāgabyāpādānaṃ tanubhāvaṃ sakadāgāmiphalaṃ vuttaṃ bhagavatā, no ca vata re vattabbe—",
"kv4.10:9.6": "“arahattamaggena sabbe saṃyojanā pahīyantī”ti.",
"kv4.10:10.1": "Arahattamaggena sabbe saṃyojanā pahīyantīti?",
"kv4.10:10.2": "Āmantā.",
"kv4.10:10.3": "Arahattamaggena aṇusahagataṃ kāmarāgaṃ aṇusahagataṃ byāpādaṃ pajahatīti?",
"kv4.10:10.4": "Na hevaṃ vattabbe … pe ….",
"kv4.10:11.1": "Arahattamaggena aṇusahagataṃ kāmarāgaṃ aṇusahagataṃ byāpādaṃ pajahatīti?",
"kv4.10:11.2": "Āmantā.",
"kv4.10:11.3": "Nanu kāmarāgabyāpādānaṃ anavasesappahānaṃ anāgāmiphalaṃ vuttaṃ bhagavatāti?",
"kv4.10:11.4": "Āmantā.",
"kv4.10:11.5": "Hañci kāmarāgabyāpādānaṃ anavasesappahānaṃ anāgāmiphalaṃ vuttaṃ bhagavatā, no ca vata re vattabbe—",
"kv4.10:11.6": "“arahattamaggena sabbe saṃyojanā pahīyantī”ti.",
"kv4.10:12.1": "Arahattamaggena sabbe saṃyojanā pahīyantīti?",
"kv4.10:12.2": "Āmantā.",
"kv4.10:12.3": "Nanu rūparāgaarūparāgamānauddhaccaavijjāya anavasesappahānaṃ arahattaṃ vuttaṃ bhagavatāti?",
"kv4.10:12.4": "Āmantā.",
"kv4.10:12.5": "Hañci rūparāgaarūparāgamānauddhaccaavijjāya anavasesappahānaṃ arahattaṃ vuttaṃ bhagavatā, no ca vata re vattabbe—",
"kv4.10:12.6": "“arahattamaggena sabbe saṃyojanā pahīyantī”ti.",
"kv4.10:13.1": "☒ Na vattabbaṃ—",
"kv4.10:13.2": "“sabbasaṃyojanānaṃ pahānaṃ arahattan”ti?",
"kv4.10:13.3": "Āmantā.",
"kv4.10:13.4": "Nanu arahato sabbe saṃyojanā pahīnāti?",
"kv4.10:13.5": "Āmantā.",
"kv4.10:13.6": "Hañci arahato sabbe saṃyojanā pahīnā, tena vata re vattabbe—",
"kv4.10:13.7": "“sabbasaṃyojanānaṃ pahānaṃ arahattan”ti.",
"kv4.10:14.1": "Sabbasaṃyojanappahānakathā niṭṭhitā.",
"kv4.10:14.2": "Catuttho vaggo.",
"kv4.10:15.1": "Tassuddānaṃ",
"kv4.10:16.1": "Gihi’ssa arahā, saha upapattiyā arahā, arahato sabbe dhammā anāsavā, arahā catūhi phalehi samannāgato, evamevaṃ chahi upekkhāhi, bodhiyā buddho, salakkhaṇasamannāgato, bodhisatto okkantaniyāmo caritabrahmacariyo, paṭipannako phalena samannāgato, sabbasaṃyojanānaṃ pahānaṃ arahattanti."
}