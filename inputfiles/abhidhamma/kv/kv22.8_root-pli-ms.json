{
"kv22.8:1.1": "Kathāvatthu",
"kv22.8:2.1": "Mahāpaṇṇāsaka",
"kv22.8:3.1": "Bāvīsatimavagga",
"kv22.8:4.1": "Khaṇikakathā",
"kv22.8:5.1": "Ekacittakkhaṇikā sabbe dhammāti?",
"kv22.8:5.2": "Āmantā.",
"kv22.8:5.3": "Citte mahāpathavī saṇṭhāti, mahāsamuddo saṇṭhāti, sinerupabbatarājā saṇṭhāti, āpo saṇṭhāti, tejo saṇṭhāti, vāyo saṇṭhāti, tiṇakaṭṭhavanappatayo saṇṭhahantīti?",
"kv22.8:5.4": "Na hevaṃ vattabbe … pe ….",
"kv22.8:6.1": "Ekacittakkhaṇikā sabbe dhammāti?",
"kv22.8:6.2": "Āmantā.",
"kv22.8:6.3": "Cakkhāyatanaṃ cakkhuviññāṇena sahajātanti?",
"kv22.8:6.4": "Na hevaṃ vattabbe … pe …",
"kv22.8:6.6": "cakkhāyatanaṃ cakkhuviññāṇena sahajātanti?",
"kv22.8:6.7": "Āmantā.",
"kv22.8:6.8": "Nanu āyasmā sāriputto etadavoca—",
"kv22.8:6.9": "“ajjhattikañceva, āvuso, cakkhuṃ aparibhinnaṃ hoti, bāhirā ca rūpā na āpāthaṃ āgacchanti, no ca tajjo samannāhāro hoti, neva tāva tajjassa viññāṇabhāgassa pātubhāvo hoti.",
"kv22.8:6.10": "Ajjhattikañceva, āvuso, cakkhuṃ aparibhinnaṃ hoti, bāhirā ca rūpā āpāthaṃ āgacchanti, no ca tajjo samannāhāro hoti, neva tāva tajjassa viññāṇabhāgassa pātubhāvo hoti.",
"kv22.8:6.11": "Yato ca kho, āvuso, ajjhattikañceva cakkhuṃ aparibhinnaṃ hoti, bāhirā ca rūpā āpāthaṃ āgacchanti, tajjo ca samannāhāro hoti, evaṃ tajjassa viññāṇabhāgassa pātubhāvo hotī”ti.",
"kv22.8:6.12": "Attheva suttantoti?",
"kv22.8:6.13": "Āmantā.",
"kv22.8:6.14": "Tena hi na vattabbaṃ—",
"kv22.8:6.15": "“cakkhāyatanaṃ cakkhuviññāṇena sahajātan”ti.",
"kv22.8:6.16": "()",
"kv22.8:7.1": "Sotāyatanaṃ … pe …",
"kv22.8:7.3": "ghānāyatanaṃ … pe …",
"kv22.8:7.5": "jivhāyatanaṃ … pe …",
"kv22.8:7.7": "kāyāyatanaṃ kāyaviññāṇena sahajātanti?",
"kv22.8:7.8": "Na hevaṃ vattabbe … pe …",
"kv22.8:7.10": "kāyāyatanaṃ kāyaviññāṇena sahajātanti?",
"kv22.8:7.11": "Āmantā.",
"kv22.8:7.12": "Nanu āyasmā sāriputto etadavoca—",
"kv22.8:7.13": "“ajjhattiko ceva, āvuso, kāyo aparibhinno hoti, bāhirā ca phoṭṭhabbā na āpāthaṃ āgacchanti, no ca … pe …",
"kv22.8:7.15": "ajjhattiko ceva, āvuso, kāyo aparibhinno hoti, bāhirā ca phoṭṭhabbā āpāthaṃ āgacchanti, no ca … pe …",
"kv22.8:7.17": "yato ca kho, āvuso, ajjhattiko ceva kāyo aparibhinno hoti, bāhirā ca phoṭṭhabbā āpāthaṃ āgacchanti, tajjo ca samannāhāro hoti, evaṃ tajjassa viññāṇabhāgassa pātubhāvo hotī”ti.",
"kv22.8:7.18": "Attheva suttantoti?",
"kv22.8:7.19": "Āmantā.",
"kv22.8:7.20": "Tena hi na vattabbaṃ—",
"kv22.8:7.21": "“kāyāyatanaṃ kāyaviññāṇena sahajātan”ti.",
"kv22.8:8.1": "☒ Na vattabbaṃ—",
"kv22.8:8.2": "“ekacittakkhaṇikā sabbe dhammā”ti?",
"kv22.8:8.3": "Āmantā.",
"kv22.8:8.4": "Sabbe dhammā niccā dhuvā sassatā avipariṇāmadhammāti?",
"kv22.8:8.5": "Na hevaṃ vattabbe.",
"kv22.8:8.6": "Tena hi ekacittakkhaṇikā sabbe dhammāti.",
"kv22.8:9.1": "Khaṇikakathā niṭṭhitā.",
"kv22.8:9.2": "Bāvīsatimo vaggo.",
"kv22.8:10.1": "Tassuddānaṃ",
"kv22.8:11.1": "Atthi kiñci saṃyojanaṃ appahāya parinibbānaṃ, arahā kusalacitto parinibbāyati, arahā āneñje ṭhito parinibbāyati, atthi gabbhaseyyāya dhammābhisamayo, atthi gabbhaseyyāya arahattappatti, atthi supinagatassa dhammābhisamayo, atthi supinagatassa arahattappatti, sabbaṃ supinagatassa cittaṃ abyākataṃ, natthi kāci āsevanapaccayatā, ekacittakkhaṇikā sabbe dhammāti."
}