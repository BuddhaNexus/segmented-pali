{
"kv3.4:1.1": "Kathāvatthu",
"kv3.4:2.1": "Mahāpaṇṇāsaka",
"kv3.4:3.1": "Tatiyavagga",
"kv3.4:4.1": "Vimuccamānakathā",
"kv3.4:5.1": "Vimuttaṃ vimuccamānanti?",
"kv3.4:5.2": "Āmantā.",
"kv3.4:5.3": "Ekadesaṃ vimuttaṃ, ekadesaṃ avimuttanti?",
"kv3.4:5.4": "Na hevaṃ vattabbe … pe ….",
"kv3.4:6.1": "Ekadesaṃ vimuttaṃ, ekadesaṃ avimuttanti?",
"kv3.4:6.2": "Āmantā.",
"kv3.4:6.3": "Ekadesaṃ sotāpanno, ekadesaṃ na sotāpanno, ekadesaṃ sotāpattiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ sattakkhattuparamo kolaṃkolo ekabījī buddhe aveccappasādena samannāgato dhamme … pe …",
"kv3.4:6.5": "saṃghe … pe …",
"kv3.4:6.7": "ariyakantehi sīlehi samannāgato, ekadesaṃ ariyakantehi sīlehi na samannāgatoti?",
"kv3.4:6.8": "Na hevaṃ vattabbe … pe ….",
"kv3.4:7.1": "Ekadesaṃ vimuttaṃ, ekadesaṃ avimuttanti?",
"kv3.4:7.2": "Āmantā.",
"kv3.4:7.3": "Ekadesaṃ sakadāgāmī, ekadesaṃ na sakadāgāmī, ekadesaṃ sakadāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharatīti?",
"kv3.4:7.4": "Na hevaṃ vattabbe … pe ….",
"kv3.4:8.1": "Ekadesaṃ vimuttaṃ, ekadesaṃ avimuttanti?",
"kv3.4:8.2": "Āmantā.",
"kv3.4:8.3": "Ekadesaṃ anāgāmī, ekadesaṃ na anāgāmī, ekadesaṃ anāgāmiphalappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ antarāparinibbāyī, upahaccaparinibbāyī, asaṅkhāraparinibbāyī, sasaṅkhāraparinibbāyī, uddhaṃsotoakaniṭṭhagāmī, ekadesaṃ na uddhaṃsotoakaniṭṭhagāmīti?",
"kv3.4:8.4": "Na hevaṃ vattabbe … pe ….",
"kv3.4:9.1": "Ekadesaṃ vimuttaṃ, ekadesaṃ avimuttanti?",
"kv3.4:9.2": "Āmantā.",
"kv3.4:9.3": "Ekadesaṃ arahā ekadesaṃ na arahā, ekadesaṃ arahattappatto paṭiladdho adhigato sacchikato upasampajja viharati, kāyena phusitvā viharati, ekadesaṃ na kāyena phusitvā viharati, ekadesaṃ vītarāgo vītadoso vītamoho … pe …",
"kv3.4:9.5": "ekadesaṃ sacchikātabbaṃ sacchikataṃ, ekadesaṃ sacchikātabbaṃ na sacchikatanti?",
"kv3.4:9.6": "Na hevaṃ vattabbe … pe ….",
"kv3.4:10.1": "Vimuttaṃ vimuccamānanti?",
"kv3.4:10.2": "Āmantā.",
"kv3.4:10.3": "Uppādakkhaṇe vimuttaṃ, bhaṅgakkhaṇe vimuccamānanti?",
"kv3.4:10.4": "Na hevaṃ vattabbe … pe ….",
"kv3.4:11.1": "☒ Na vattabbaṃ—",
"kv3.4:11.2": "“vimuttaṃ vimuccamānan”ti?",
"kv3.4:11.3": "Āmantā.",
"kv3.4:11.4": "Nanu vuttaṃ bhagavatā—",
"kv3.4:11.5": "“tassa evaṃ jānato evaṃ passato kāmāsavāpi cittaṃ vimuccati, bhavāsavāpi cittaṃ vimuccati, avijjāsavāpi cittaṃ vimuccatī”ti.",
"kv3.4:11.6": "Attheva suttantoti?",
"kv3.4:11.7": "Āmantā.",
"kv3.4:11.8": "Tena hi vattabbaṃ—",
"kv3.4:11.9": "“vimuttaṃ vimuccamānan”ti.",
"kv3.4:12.1": "Vimuttaṃ vimuccamānanti?",
"kv3.4:12.2": "Āmantā.",
"kv3.4:12.3": "Nanu vuttaṃ bhagavatā—",
"kv3.4:12.4": "“so evaṃ samāhite citte parisuddhe pariyodāte anaṅgaṇe vigatūpakkilese mudubhūte kammaniye ṭhite āneñjappatte āsavānaṃ khayañāṇāya cittaṃ abhininnāmetī”ti.",
"kv3.4:12.5": "Attheva suttantoti?",
"kv3.4:12.6": "Āmantā.",
"kv3.4:12.7": "Tena hi na vattabbaṃ—",
"kv3.4:12.8": "“vimuttaṃ vimuccamānan”ti.",
"kv3.4:13.1": "Atthi cittaṃ vimuccamānanti?",
"kv3.4:13.2": "Āmantā.",
"kv3.4:13.3": "Atthi cittaṃ rajjamānaṃ dussamānaṃ muyhamānaṃ kilissamānanti?",
"kv3.4:13.4": "Na hevaṃ vattabbe … pe …",
"kv3.4:13.6": "nanu rattañceva arattañca, duṭṭhañceva aduṭṭhañca, mūḷhañceva amūḷhañca, chinnañceva achinnañca, bhinnañceva abhinnañca, katañceva akatañcāti?",
"kv3.4:13.7": "Āmantā.",
"kv3.4:13.8": "Hañci rattañceva arattañca, duṭṭhañceva aduṭṭhañca, mūḷhañceva amūḷhañca, chinnañceva achinnañca, bhinnañceva abhinnañca, katañceva akatañca, no ca vata re vattabbe—",
"kv3.4:13.9": "“atthi cittaṃ vimuccamānan”ti.",
"kv3.4:14.1": "Vimuccamānakathā niṭṭhitā."
}