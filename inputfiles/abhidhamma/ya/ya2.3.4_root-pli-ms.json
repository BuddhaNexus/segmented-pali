{
"ya2.3.4:1.1": "2 Khandhayamaka",
"ya2.3.4:2.1": "2.3 Pariññāvāra",
"ya2.3.4:3.1": "2.3.4. Paccuppannātītavāra",
"ya2.3.4:4.1": "⇒ Yo rūpakkhandhaṃ parijānāti so vedanākkhandhaṃ parijānitthāti?",
"ya2.3.4:4.2": "No.",
"ya2.3.4:5.1": "⇐ Yo vā pana vedanākkhandhaṃ parijānittha so rūpakkhandhaṃ parijānātīti?",
"ya2.3.4:5.2": "No.",
"ya2.3.4:6.1": "⇒ Yo rūpakkhandhaṃ na parijānāti so vedanākkhandhaṃ na parijānitthāti?",
"ya2.3.4:7.1": "Arahā rūpakkhandhaṃ na parijānāti, no ca vedanākkhandhaṃ na parijānittha.",
"ya2.3.4:7.2": "Aggamaggasamaṅgiñca arahantañca ṭhapetvā avasesā puggalā rūpakkhandhañca na parijānanti vedanākkhandhañca na parijānittha.",
"ya2.3.4:8.1": "⇐ Yo vā pana vedanākkhandhaṃ na parijānittha so rūpakkhandhaṃ na parijānātīti?",
"ya2.3.4:9.1": "Aggamaggasamaṅgī vedanākkhandhaṃ na parijānittha, no ca rūpakkhandhaṃ na parijānāti.",
"ya2.3.4:9.2": "Aggamaggasamaṅgiñca arahantañca ṭhapetvā avasesā puggalā vedanākkhandhañca na parijānittha rūpakkhandhañca na parijānanti."
}