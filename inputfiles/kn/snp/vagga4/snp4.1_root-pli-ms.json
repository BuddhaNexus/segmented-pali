{
  "snp4.1:0.1": "Sutta Nipāta 4.1 ",
  "snp4.1:0.2": "Kāmasutta ",
  "snp4.1:1.1": "Kāmaṁ kāmayamānassa, ",
  "snp4.1:1.2": "tassa ce taṁ samijjhati; ",
  "snp4.1:1.3": "Addhā pītimano hoti, ",
  "snp4.1:1.4": "laddhā macco yadicchati. ",
  "snp4.1:2.1": "Tassa ce kāmayānassa, ",
  "snp4.1:2.2": "chandajātassa jantuno; ",
  "snp4.1:2.3": "Te kāmā parihāyanti, ",
  "snp4.1:2.4": "sallaviddhova ruppati. ",
  "snp4.1:3.1": "Yo kāme parivajjeti, ",
  "snp4.1:3.2": "sappasseva padā siro; ",
  "snp4.1:3.3": "Somaṁ visattikaṁ loke, ",
  "snp4.1:3.4": "sato samativattati. ",
  "snp4.1:4.1": "Khettaṁ vatthuṁ hiraññaṁ vā, ",
  "snp4.1:4.2": "gavāssaṁ dāsaporisaṁ; ",
  "snp4.1:4.3": "Thiyo bandhū puthu kāme, ",
  "snp4.1:4.4": "yo naro anugijjhati. ",
  "snp4.1:5.1": "Abalā naṁ balīyanti, ",
  "snp4.1:5.2": "maddantenaṁ parissayā; ",
  "snp4.1:5.3": "Tato naṁ dukkhamanveti, ",
  "snp4.1:5.4": "nāvaṁ bhinnamivodakaṁ. ",
  "snp4.1:6.1": "Tasmā jantu sadā sato, ",
  "snp4.1:6.2": "Kāmāni parivajjaye; ",
  "snp4.1:6.3": "Te pahāya tare oghaṁ, ",
  "snp4.1:6.4": "Nāvaṁ sitvāva pāragūti. ",
  "snp4.1:6.5": "Kāmasuttaṁ paṭhamaṁ. "
}