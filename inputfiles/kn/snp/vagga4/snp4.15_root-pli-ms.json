{
  "snp4.15:0.1": "Sutta Nipāta 4.15 ",
  "snp4.15:0.2": "Attadaṇḍasutta ",
  "snp4.15:1.1": "“Attadaṇḍā bhayaṁ jātaṁ, ",
  "snp4.15:1.2": "janaṁ passatha medhagaṁ; ",
  "snp4.15:1.3": "Saṁvegaṁ kittayissāmi, ",
  "snp4.15:1.4": "yathā saṁvijitaṁ mayā. ",
  "snp4.15:2.1": "Phandamānaṁ pajaṁ disvā, ",
  "snp4.15:2.2": "macche appodake yathā; ",
  "snp4.15:2.3": "Aññamaññehi byāruddhe, ",
  "snp4.15:2.4": "disvā maṁ bhayamāvisi. ",
  "snp4.15:3.1": "Samantamasāro loko, ",
  "snp4.15:3.2": "disā sabbā sameritā; ",
  "snp4.15:3.3": "Icchaṁ bhavanamattano, ",
  "snp4.15:3.4": "nāddasāsiṁ anositaṁ. ",
  "snp4.15:4.1": "Osāne tveva byāruddhe, ",
  "snp4.15:4.2": "Disvā me aratī ahu; ",
  "snp4.15:4.3": "Athettha sallamaddakkhiṁ, ",
  "snp4.15:4.4": "Duddasaṁ hadayanissitaṁ. ",
  "snp4.15:5.1": "Yena sallena otiṇṇo, ",
  "snp4.15:5.2": "disā sabbā vidhāvati; ",
  "snp4.15:5.3": "Tameva sallamabbuyha, ",
  "snp4.15:5.4": "na dhāvati na sīdati. ",
  "snp4.15:6.1": "Tattha sikkhānugīyanti, ",
  "snp4.15:6.2": "yāni loke gadhitāni; ",
  "snp4.15:6.3": "Na tesu pasuto siyā, ",
  "snp4.15:6.4": "nibbijjha sabbaso kāme; ",
  "snp4.15:6.5": "Sikkhe nibbānamattano. ",
  "snp4.15:7.1": "Sacco siyā appagabbho, ",
  "snp4.15:7.2": "amāyo rittapesuṇo; ",
  "snp4.15:7.3": "Akkodhano lobhapāpaṁ, ",
  "snp4.15:7.4": "vevicchaṁ vitare muni. ",
  "snp4.15:8.1": "Niddaṁ tandiṁ sahe thīnaṁ, ",
  "snp4.15:8.2": "pamādena na saṁvase; ",
  "snp4.15:8.3": "Atimāne na tiṭṭheyya, ",
  "snp4.15:8.4": "nibbānamanaso naro. ",
  "snp4.15:9.1": "Mosavajje na nīyetha, ",
  "snp4.15:9.2": "rūpe snehaṁ na kubbaye; ",
  "snp4.15:9.3": "Mānañca parijāneyya, ",
  "snp4.15:9.4": "sāhasā virato care. ",
  "snp4.15:10.1": "Purāṇaṁ nābhinandeyya, ",
  "snp4.15:10.2": "Nave khantiṁ na kubbaye; ",
  "snp4.15:10.3": "Hiyyamāne na soceyya, ",
  "snp4.15:10.4": "Ākāsaṁ na sito siyā. ",
  "snp4.15:11.1": "Gedhaṁ brūmi mahoghoti, ",
  "snp4.15:11.2": "Ājavaṁ brūmi jappanaṁ; ",
  "snp4.15:11.3": "Ārammaṇaṁ pakappanaṁ, ",
  "snp4.15:11.4": "Kāmapaṅko duraccayo. ",
  "snp4.15:12.1": "Saccā avokkamma muni, ",
  "snp4.15:12.2": "Thale tiṭṭhati brāhmaṇo; ",
  "snp4.15:12.3": "Sabbaṁ so paṭinissajja, ",
  "snp4.15:12.4": "Sa ve santoti vuccati. ",
  "snp4.15:13.1": "Sa ve vidvā sa vedagū, ",
  "snp4.15:13.2": "Ñatvā dhammaṁ anissito; ",
  "snp4.15:13.3": "Sammā so loke iriyāno, ",
  "snp4.15:13.4": "Na pihetīdha kassaci. ",
  "snp4.15:14.1": "Yodha kāme accatari, ",
  "snp4.15:14.2": "Saṅgaṁ loke duraccayaṁ; ",
  "snp4.15:14.3": "Na so socati nājjheti, ",
  "snp4.15:14.4": "Chinnasoto abandhano. ",
  "snp4.15:15.1": "Yaṁ pubbe taṁ visosehi, ",
  "snp4.15:15.2": "Pacchā te māhu kiñcanaṁ; ",
  "snp4.15:15.3": "Majjhe ce no gahessasi, ",
  "snp4.15:15.4": "Upasanto carissasi. ",
  "snp4.15:16.1": "Sabbaso nāmarūpasmiṁ, ",
  "snp4.15:16.2": "Yassa natthi mamāyitaṁ; ",
  "snp4.15:16.3": "Asatā ca na socati, ",
  "snp4.15:16.4": "Sa ve loke na jīyati. ",
  "snp4.15:17.1": "Yassa natthi idaṁ meti, ",
  "snp4.15:17.2": "Paresaṁ vāpi kiñcanaṁ; ",
  "snp4.15:17.3": "Mamattaṁ so asaṁvindaṁ, ",
  "snp4.15:17.4": "Natthi meti na socati. ",
  "snp4.15:18.1": "Aniṭṭhurī ananugiddho, ",
  "snp4.15:18.2": "Anejo sabbadhī samo; ",
  "snp4.15:18.3": "Tamānisaṁsaṁ pabrūmi, ",
  "snp4.15:18.4": "Pucchito avikampinaṁ. ",
  "snp4.15:19.1": "Anejassa vijānato, ",
  "snp4.15:19.2": "Natthi kāci nisaṅkhati; ",
  "snp4.15:19.3": "Virato so viyārabbhā, ",
  "snp4.15:19.4": "Khemaṁ passati sabbadhi. ",
  "snp4.15:20.1": "Na samesu na omesu, ",
  "snp4.15:20.2": "Na ussesu vadate muni; ",
  "snp4.15:20.3": "Santo so vītamaccharo, ",
  "snp4.15:20.4": "Nādeti na nirassatī”ti. ",
  "snp4.15:20.5": "Attadaṇḍasuttaṁ pannarasamaṁ. "
}