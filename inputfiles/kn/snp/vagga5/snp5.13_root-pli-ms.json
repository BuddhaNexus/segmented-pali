{
  "snp5.13:0.1": "Sutta Nipāta 5.13 ",
  "snp5.13:0.2": "Bhadrāvudhamāṇavapucchā ",
  "snp5.13:1.1": "“Okañjahaṁ taṇhacchidaṁ anejaṁ, ",
  "snp5.13:1.2": "(iccāyasmā bhadrāvudho) ",
  "snp5.13:1.3": "Nandiñjahaṁ oghatiṇṇaṁ vimuttaṁ; ",
  "snp5.13:1.4": "Kappañjahaṁ abhiyāce sumedhaṁ, ",
  "snp5.13:1.5": "Sutvāna nāgassa apanamissanti ito. ",
  "snp5.13:2.1": "Nānājanā janapadehi saṅgatā, ",
  "snp5.13:2.2": "Tava vīra vākyaṁ abhikaṅkhamānā; ",
  "snp5.13:2.3": "Tesaṁ tuvaṁ sādhu viyākarohi, ",
  "snp5.13:2.4": "Tathā hi te vidito esa dhammo”. ",
  "snp5.13:3.1": "“Ādānataṇhaṁ vinayetha sabbaṁ, ",
  "snp5.13:3.2": "(bhadrāvudhāti bhagavā ",
  "snp5.13:3.3": "Uddhaṁ adho tiriyañcāpi majjhe; ",
  "snp5.13:3.4": "Yaṁ yañhi lokasmimupādiyanti, ",
  "snp5.13:3.5": "Teneva māro anveti jantuṁ. ",
  "snp5.13:4.1": "Tasmā pajānaṁ na upādiyetha, ",
  "snp5.13:4.2": "Bhikkhu sato kiñcanaṁ sabbaloke; ",
  "snp5.13:4.3": "Ādānasatte iti pekkhamāno, ",
  "snp5.13:4.4": "Pajaṁ imaṁ maccudheyye visattan”ti. ",
  "snp5.13:4.5": "Bhadrāvudhamāṇavapucchā dvādasamā. "
}