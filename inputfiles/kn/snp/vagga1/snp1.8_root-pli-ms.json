{
  "snp1.8:0.1": "Sutta Nipāta 1.8 ",
  "snp1.8:0.2": "Mettasutta ",
  "snp1.8:1.1": "“Karaṇīyamatthakusalena, ",
  "snp1.8:1.2": "Yanta santaṁ padaṁ abhisamecca; ",
  "snp1.8:1.3": "Sakko ujū ca suhujū ca, ",
  "snp1.8:1.4": "Sūvaco cassa mudu anatimānī. ",
  "snp1.8:2.1": "Santussako ca subharo ca, ",
  "snp1.8:2.2": "Appakicco ca sallahukavutti; ",
  "snp1.8:2.3": "Santindriyo ca nipako ca, ",
  "snp1.8:2.4": "Appagabbho kulesvananugiddho. ",
  "snp1.8:3.1": "Na ca khuddamācare kiñci, ",
  "snp1.8:3.2": "Yena viññū pare upavadeyyuṁ; ",
  "snp1.8:3.3": "Sukhino va khemino hontu, ",
  "snp1.8:3.4": "Sabbasattā bhavantu sukhitattā. ",
  "snp1.8:4.1": "Ye keci pāṇabhūtatthi, ",
  "snp1.8:4.2": "Tasā vā thāvarā vanavasesā; ",
  "snp1.8:4.3": "Dīghā vā ye va mahantā, ",
  "snp1.8:4.4": "Majjhimā rassakā aṇukathūlā. ",
  "snp1.8:5.1": "Diṭṭhā vā ye va adiṭṭhā, ",
  "snp1.8:5.2": "Ye va dūre vasanti avidūre; ",
  "snp1.8:5.3": "Bhūtā va sambhavesī va, ",
  "snp1.8:5.4": "Sabbasattā bhavantu sukhitattā. ",
  "snp1.8:6.1": "Na paro paraṁ nikubbetha, ",
  "snp1.8:6.2": "Nātimaññetha katthaci na kañci; ",
  "snp1.8:6.3": "Byārosanā paṭighasañña, ",
  "snp1.8:6.4": "Nāññamaññassa dukkhamiccheyya. ",
  "snp1.8:7.1": "Mātā yathā niyaṁ puttam ",
  "snp1.8:7.2": "Āyusā ekaputtamanurakkhe; ",
  "snp1.8:7.3": "Evampi sabbabhūtesu, ",
  "snp1.8:7.4": "Mānasaṁ bhāvaye aparimāṇaṁ. ",
  "snp1.8:8.1": "Mettañca sabbalokasmi, ",
  "snp1.8:8.2": "Mānasaṁ bhāvaye aparimāṇaṁ; ",
  "snp1.8:8.3": "Uddhaṁ adho ca tiriyañca, ",
  "snp1.8:8.4": "Asambādhaṁ averamasapattaṁ. ",
  "snp1.8:9.1": "Tiṭṭhaṁ caraṁ nisinno va, ",
  "snp1.8:9.2": "Sayāno yāvatāssa vitamiddho; ",
  "snp1.8:9.3": "Etaṁ satiṁ adhiṭṭheyya, ",
  "snp1.8:9.4": "Brahmametaṁ vihāramidhamāhu. ",
  "snp1.8:10.1": "Diṭṭhiñca anupaggamma, ",
  "snp1.8:10.2": "Sīlavā dassanena sampanno; ",
  "snp1.8:10.3": "Kāmesu vinaya gedhaṁ, ",
  "snp1.8:10.4": "Na hi jātuggabbhaseyya punaretī”ti. ",
  "snp1.8:10.5": "Mettasuttaṁ aṭṭhamaṁ. "
}