{
  "snp2.10:0.1": "Sutta Nipāta 2.10 ",
  "snp2.10:0.2": "Uṭṭhānasutta ",
  "snp2.10:1.1": "Uṭṭhahatha nisīdatha, ",
  "snp2.10:1.2": "ko attho supitena vo; ",
  "snp2.10:1.3": "Āturānañhi kā niddā, ",
  "snp2.10:1.4": "sallaviddhāna ruppataṁ. ",
  "snp2.10:2.1": "Uṭṭhahatha nisīdatha, ",
  "snp2.10:2.2": "Daḷhaṁ sikkhatha santiyā; ",
  "snp2.10:2.3": "Mā vo pamatte viññāya, ",
  "snp2.10:2.4": "Maccurājā amohayittha vasānuge. ",
  "snp2.10:3.1": "Yāya devā manussā ca, ",
  "snp2.10:3.2": "sitā tiṭṭhanti atthikā; ",
  "snp2.10:3.3": "Tarathetaṁ visattikaṁ, ",
  "snp2.10:3.4": "khaṇo vo mā upaccagā; ",
  "snp2.10:3.5": "Khaṇātītā hi socanti, ",
  "snp2.10:3.6": "nirayamhi samappitā. ",
  "snp2.10:4.1": "Pamādo rajo pamādo, ",
  "snp2.10:4.2": "Pamādānupatito rajo; ",
  "snp2.10:4.3": "Appamādena vijjāya, ",
  "snp2.10:4.4": "Abbahe sallamattanoti. ",
  "snp2.10:4.5": "Uṭṭhānasuttaṁ dasamaṁ. "
}