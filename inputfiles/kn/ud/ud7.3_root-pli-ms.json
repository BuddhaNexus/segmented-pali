{
"ud7.3:1.1": "Udāna 7.3",
"ud7.3:2.1": "Paṭhamasattasutta",
"ud7.3:3.1": "Evaṃ me sutaṃ—",
"ud7.3:3.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
"ud7.3:3.3": "Tena kho pana samayena sāvatthiyā manussā yebhuyyena kāmesu ativelaṃ sattā () rattā giddhā gathitā mucchitā ajjhosannā sammattakajātā kāmesu viharanti.",
"ud7.3:4.1": "Atha kho sambahulā bhikkhū pubbaṇhasamayaṃ nivāsetvā pattacīvaramādāya sāvatthiyaṃ piṇḍāya pāvisiṃsu.",
"ud7.3:4.2": "Sāvatthiyaṃ piṇḍāya caritvā pacchābhattaṃ piṇḍapātapaṭikkantā yena bhagavā tenupasaṅkamiṃsu;",
"ud7.3:4.3": "upasaṅkamitvā bhagavantaṃ abhivādetvā ekamantaṃ nisīdiṃsu.",
"ud7.3:4.4": "Ekamantaṃ nisinnā kho te bhikkhū bhagavantaṃ etadavocuṃ:",
"ud7.3:4.5": "“idha, bhante, sāvatthiyā manussā yebhuyyena kāmesu ativelaṃ sattā rattā giddhā gathitā mucchitā ajjhosannā sammattakajātā kāmesu viharantī”ti.",
"ud7.3:5.1": "Atha kho bhagavā etamatthaṃ viditvā tāyaṃ velāyaṃ imaṃ udānaṃ udānesi:",
"ud7.3:6.1": "“Kāmesu sattā kāmasaṅgasattā, #76",
"ud7.3:6.2": "Saṃyojane vajjamapassamānā;",
"ud7.3:6.3": "Na hi jātu saṃyojanasaṅgasattā,",
"ud7.3:6.4": "Oghaṃ tareyyuṃ vipulaṃ mahantan”ti.",
"ud7.3:7.1": "Tatiyaṃ."
}