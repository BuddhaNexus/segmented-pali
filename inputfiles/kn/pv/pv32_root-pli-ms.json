{
  "pv32:0.1": "Petavatthu ",
  "pv32:0.2": "Cūḷavagga ",
  "pv32:0.3": "7. Migaluddakapetavatthu ",
  "pv32:1.1": "“Naranāripurakkhato yuvā, ",
  "pv32:1.2": "Rajanīyehi kāmaguṇehi sobhasi; ",
  "pv32:1.3": "Divasaṁ anubhosi kāraṇaṁ, ",
  "pv32:1.4": "Kimakāsi purimāya jātiyā”ti. ",
  "pv32:2.1": "“Ahaṁ rājagahe ramme, ",
  "pv32:2.2": "ramaṇīye giribbaje; ",
  "pv32:2.3": "Migaluddo pure āsiṁ, ",
  "pv32:2.4": "lohitapāṇi dāruṇo. ",
  "pv32:3.1": "Avirodhakaresu pāṇisu, ",
  "pv32:3.2": "Puthusattesu paduṭṭhamānaso; ",
  "pv32:3.3": "Vicariṁ atidāruṇo sadā, ",
  "pv32:3.4": "Parahiṁsāya rato asaññato. ",
  "pv32:4.1": "Tassa me sahāyo suhadayo, ",
  "pv32:4.2": "Saddho āsi upāsako; ",
  "pv32:4.3": "Sopi maṁ anukampanto, ",
  "pv32:4.4": "Nivāresi punappunaṁ. ",
  "pv32:5.1": "‘Mākāsi pāpakaṁ kammaṁ, ",
  "pv32:5.2": "Mā tāta duggatiṁ agā; ",
  "pv32:5.3": "Sace icchasi pecca sukhaṁ, ",
  "pv32:5.4": "Virama pāṇavadhā asaṁyamā’. ",
  "pv32:6.1": "Tassāhaṁ vacanaṁ sutvā, ",
  "pv32:6.2": "Sukhakāmassa hitānukampino; ",
  "pv32:6.3": "Nākāsiṁ sakalānusāsaniṁ, ",
  "pv32:6.4": "Cirapāpābhirato abuddhimā. ",
  "pv32:7.1": "So maṁ puna bhūrisumedhaso, ",
  "pv32:7.2": "Anukampāya saṁyame nivesayi; ",
  "pv32:7.3": "‘Sace divā hanasi pāṇino, ",
  "pv32:7.4": "Atha te rattiṁ bhavatu saṁyamo’. ",
  "pv32:8.1": "Svāhaṁ divā hanitvā pāṇino, ",
  "pv32:8.2": "Virato rattimahosi saññato; ",
  "pv32:8.3": "Rattāhaṁ paricāremi, ",
  "pv32:8.4": "Divā khajjāmi duggato. ",
  "pv32:9.1": "Tassa kammassa kusalassa, ",
  "pv32:9.2": "Anubhomi rattiṁ amānusiṁ; ",
  "pv32:9.3": "Divā paṭihatāva kukkurā, ",
  "pv32:9.4": "Upadhāvanti samantā khādituṁ. ",
  "pv32:10.1": "Ye ca te satatānuyogino, ",
  "pv32:10.2": "Dhuvaṁ payuttā sugatassa sāsane; ",
  "pv32:10.3": "Maññāmi te amatameva kevalaṁ, ",
  "pv32:10.4": "Adhigacchanti padaṁ asaṅkhatan”ti. ",
  "pv32:11.1": "Migaluddakapetavatthu sattamaṁ. "
}