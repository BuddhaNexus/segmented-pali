{
  "pv18:0.1": "Petavatthu ",
  "pv18:0.2": "Ubbarivagga ",
  "pv18:0.3": "6. Kaṇhapetavatthu ",
  "pv18:1.1": "“Uṭṭhehi kaṇha kiṁ sesi, ",
  "pv18:1.2": "Ko attho supanena te; ",
  "pv18:1.3": "Yo ca tuyhaṁ sako bhātā, ",
  "pv18:1.4": "Hadayaṁ cakkhu ca dakkhiṇaṁ; ",
  "pv18:1.5": "Tassa vātā balīyanti, ",
  "pv18:1.6": "Sasaṁ jappati kesavā”ti. ",
  "pv18:2.1": "“Tassa taṁ vacanaṁ sutvā, ",
  "pv18:2.2": "rohiṇeyyassa kesavo; ",
  "pv18:2.3": "Taramānarūpo vuṭṭhāsi, ",
  "pv18:2.4": "bhātusokena aṭṭito. ",
  "pv18:3.1": "Kiṁ nu ummattarūpova, ",
  "pv18:3.2": "kevalaṁ dvārakaṁ imaṁ; ",
  "pv18:3.3": "Saso sasoti lapasi, ",
  "pv18:3.4": "kīdisaṁ sasamicchasi. ",
  "pv18:4.1": "Sovaṇṇamayaṁ maṇimayaṁ, ",
  "pv18:4.2": "Lohamayaṁ atha rūpiyamayaṁ; ",
  "pv18:4.3": "Saṅkhasilāpavāḷamayaṁ, ",
  "pv18:4.4": "Kārayissāmi te sasaṁ. ",
  "pv18:5.1": "Santi aññepi sasakā, ",
  "pv18:5.2": "araññavanagocarā; ",
  "pv18:5.3": "Tepi te ānayissāmi, ",
  "pv18:5.4": "kīdisaṁ sasamicchasī”ti. ",
  "pv18:6.1": "“Nāhamete sase icche, ",
  "pv18:6.2": "ye sasā pathavissitā; ",
  "pv18:6.3": "Candato sasamicchāmi, ",
  "pv18:6.4": "taṁ me ohara kesavā”ti. ",
  "pv18:7.1": "“So nūna madhuraṁ ñāti, ",
  "pv18:7.2": "jīvitaṁ vijahissasi; ",
  "pv18:7.3": "Apatthiyaṁ patthayasi, ",
  "pv18:7.4": "candato sasamicchasī”ti. ",
  "pv18:8.1": "“Evañce kaṇha jānāsi, ",
  "pv18:8.2": "yathaññamanusāsasi; ",
  "pv18:8.3": "Kasmā pure mataṁ puttaṁ, ",
  "pv18:8.4": "ajjāpi manusocasi. ",
  "pv18:9.1": "Na yaṁ labbhā manussena, ",
  "pv18:9.2": "amanussena vā pana; ",
  "pv18:9.3": "Jāto me mā mari putto, ",
  "pv18:9.4": "kuto labbhā alabbhiyaṁ. ",
  "pv18:10.1": "Na mantā mūlabhesajjā, ",
  "pv18:10.2": "osadhehi dhanena vā; ",
  "pv18:10.3": "Sakkā ānayituṁ kaṇha, ",
  "pv18:10.4": "yaṁ petamanusocasi. ",
  "pv18:11.1": "Mahaddhanā mahābhogā, ",
  "pv18:11.2": "raṭṭhavantopi khattiyā; ",
  "pv18:11.3": "Pahūtadhanadhaññāse, ",
  "pv18:11.4": "tepi no ajarāmarā. ",
  "pv18:12.1": "Khattiyā brāhmaṇā vessā, ",
  "pv18:12.2": "suddā caṇḍālapukkusā; ",
  "pv18:12.3": "Ete caññe ca jātiyā, ",
  "pv18:12.4": "tepi no ajarāmarā. ",
  "pv18:13.1": "Ye mantaṁ parivattenti, ",
  "pv18:13.2": "chaḷaṅgaṁ brahmacintitaṁ; ",
  "pv18:13.3": "Ete caññe ca vijjāya, ",
  "pv18:13.4": "tepi no ajarāmarā. ",
  "pv18:14.1": "Isayo vāpi ye santā, ",
  "pv18:14.2": "saññatattā tapassino; ",
  "pv18:14.3": "Sarīraṁ tepi kālena, ",
  "pv18:14.4": "vijahanti tapassino. ",
  "pv18:15.1": "Bhāvitattā arahanto, ",
  "pv18:15.2": "katakiccā anāsavā; ",
  "pv18:15.3": "Nikkhipanti imaṁ dehaṁ, ",
  "pv18:15.4": "puññapāpaparikkhayā”ti. ",
  "pv18:16.1": "“Ādittaṁ vata maṁ santaṁ, ",
  "pv18:16.2": "ghatasittaṁva pāvakaṁ; ",
  "pv18:16.3": "Vārinā viya osiñcaṁ, ",
  "pv18:16.4": "sabbaṁ nibbāpaye daraṁ. ",
  "pv18:17.1": "Abbahī vata me sallaṁ, ",
  "pv18:17.2": "sokaṁ hadayanissitaṁ; ",
  "pv18:17.3": "Yo me sokaparetassa, ",
  "pv18:17.4": "puttasokaṁ apānudi. ",
  "pv18:18.1": "Svāhaṁ abbūḷhasallosmi, ",
  "pv18:18.2": "sītibhūtosmi nibbuto; ",
  "pv18:18.3": "Na socāmi na rodāmi, ",
  "pv18:18.4": "tava sutvāna bhātika”. ",
  "pv18:19.1": "Evaṁ karonti sappaññā, ",
  "pv18:19.2": "ye honti anukampakā; ",
  "pv18:19.3": "Nivattayanti sokamhā, ",
  "pv18:19.4": "ghaṭo jeṭṭhaṁva bhātaraṁ. ",
  "pv18:20.1": "Yassa etādisā honti, ",
  "pv18:20.2": "amaccā paricārakā; ",
  "pv18:20.3": "Subhāsitena anventi, ",
  "pv18:20.4": "ghaṭo jeṭṭhaṁva bhātaranti. ",
  "pv18:21.1": "Kaṇhapetavatthu chaṭṭhaṁ. "
}