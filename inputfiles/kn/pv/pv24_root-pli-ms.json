{
  "pv24:0.1": "Petavatthu ",
  "pv24:0.2": "Ubbarivagga ",
  "pv24:0.3": "12. Kaṇṇamuṇḍapetivatthu ",
  "pv24:1.1": "“Soṇṇasopānaphalakā, ",
  "pv24:1.2": "soṇṇavālukasanthatā; ",
  "pv24:1.3": "Tattha sogandhiyā vaggū, ",
  "pv24:1.4": "sucigandhā manoramā. ",
  "pv24:2.1": "Nānārukkhehi sañchannā, ",
  "pv24:2.2": "nānāgandhasameritā; ",
  "pv24:2.3": "Nānāpadumasañchannā, ",
  "pv24:2.4": "puṇḍarīkasamotatā. ",
  "pv24:3.1": "Surabhiṁ sampavāyanti, ",
  "pv24:3.2": "manuññā māluteritā; ",
  "pv24:3.3": "Haṁsakoñcābhirudā ca, ",
  "pv24:3.4": "cakkavakkābhikūjitā. ",
  "pv24:4.1": "Nānādijagaṇākiṇṇā, ",
  "pv24:4.2": "nānāsaragaṇāyutā; ",
  "pv24:4.3": "Nānāphaladharā rukkhā, ",
  "pv24:4.4": "nānāpupphadharā vanā. ",
  "pv24:5.1": "Na manussesu īdisaṁ, ",
  "pv24:5.2": "nagaraṁ yādisaṁ idaṁ; ",
  "pv24:5.3": "Pāsādā bahukā tuyhaṁ, ",
  "pv24:5.4": "sovaṇṇarūpiyāmayā; ",
  "pv24:5.5": "Daddallamānā ābhenti, ",
  "pv24:5.6": "samantā caturo disā. ",
  "pv24:6.1": "Pañca dāsisatā tuyhaṁ, ",
  "pv24:6.2": "yā temā paricārikā; ",
  "pv24:6.3": "Tā kambukāyūradharā, ",
  "pv24:6.4": "kañcanāveḷabhūsitā. ",
  "pv24:7.1": "Pallaṅkā bahukā tuyhaṁ, ",
  "pv24:7.2": "sovaṇṇarūpiyāmayā; ",
  "pv24:7.3": "Kadalimigasañchannā, ",
  "pv24:7.4": "sajjā gonakasanthatā. ",
  "pv24:8.1": "Yattha tvaṁ vāsūpagatā, ",
  "pv24:8.2": "sabbakāmasamiddhinī; ",
  "pv24:8.3": "Sampattāyaḍḍharattāya, ",
  "pv24:8.4": "tato uṭṭhāya gacchasi. ",
  "pv24:9.1": "Uyyānabhūmiṁ gantvāna, ",
  "pv24:9.2": "pokkharaññā samantato; ",
  "pv24:9.3": "Tassā tīre tuvaṁ ṭhāsi, ",
  "pv24:9.4": "harite saddale subhe. ",
  "pv24:10.1": "Tato te kaṇṇamuṇḍo sunakho, ",
  "pv24:10.2": "Aṅgamaṅgāni khādati; ",
  "pv24:10.3": "Yadā ca khāyitā āsi, ",
  "pv24:10.4": "Aṭṭhisaṅkhalikā katā; ",
  "pv24:10.5": "Ogāhasi pokkharaṇiṁ, ",
  "pv24:10.6": "Hoti kāyo yathā pure. ",
  "pv24:11.1": "Tato tvaṁ aṅgapaccaṅgī, ",
  "pv24:11.2": "sucāru piyadassanā; ",
  "pv24:11.3": "Vatthena pārupitvāna, ",
  "pv24:11.4": "āyāsi mama santikaṁ. ",
  "pv24:12.1": "Kiṁ nu kāyena vācāya, ",
  "pv24:12.2": "manasā dukkaṭaṁ kataṁ; ",
  "pv24:12.3": "Kissa kammavipākena, ",
  "pv24:12.4": "kaṇṇamuṇḍo sunakho tava; ",
  "pv24:12.5": "Aṅgamaṅgāni khādatī”ti. ",
  "pv24:13.1": "“Kimilāyaṁ gahapati, ",
  "pv24:13.2": "saddho āsi upāsako; ",
  "pv24:13.3": "Tassāhaṁ bhariyā āsiṁ, ",
  "pv24:13.4": "dussīlā aticārinī. ",
  "pv24:14.1": "So maṁ aticaramānāya, ",
  "pv24:14.2": "sāmiko etadabravi; ",
  "pv24:14.3": "‘Netaṁ channaṁ patirūpaṁ, ",
  "pv24:14.4": "yaṁ tvaṁ aticarāsi maṁ’. ",
  "pv24:15.1": "Sāhaṁ ghorañca sapathaṁ, ",
  "pv24:15.2": "musāvādañca bhāsisaṁ; ",
  "pv24:15.3": "‘Nāhaṁ taṁ aticarāmi, ",
  "pv24:15.4": "kāyena uda cetasā. ",
  "pv24:16.1": "Sacāhaṁ taṁ aticarāmi, ",
  "pv24:16.2": "kāyena uda cetasā; ",
  "pv24:16.3": "Kaṇṇamuṇḍoyaṁ sunakho, ",
  "pv24:16.4": "aṅgamaṅgāni khādatu’. ",
  "pv24:17.1": "Tassa kammassa vipākaṁ, ",
  "pv24:17.2": "musāvādassa cūbhayaṁ; ",
  "pv24:17.3": "Satteva vassasatāni, ",
  "pv24:17.4": "anubhūtaṁ yato hi me; ",
  "pv24:17.5": "Kaṇṇamuṇḍo ca sunakho, ",
  "pv24:17.6": "aṅgamaṅgāni khādati. ",
  "pv24:18.1": "Tvañca deva bahukāro, ",
  "pv24:18.2": "atthāya me idhāgato; ",
  "pv24:18.3": "Sumuttāhaṁ kaṇṇamuṇḍassa, ",
  "pv24:18.4": "asokā akutobhayā. ",
  "pv24:19.1": "Tāhaṁ deva namassāmi, ",
  "pv24:19.2": "yācāmi pañjalīkatā; ",
  "pv24:19.3": "Bhuñja amānuse kāme, ",
  "pv24:19.4": "rama deva mayā sahā”ti. ",
  "pv24:20.1": "“Bhuttā amānusā kāmā, ",
  "pv24:20.2": "ramitomhi tayā saha; ",
  "pv24:20.3": "Tāhaṁ subhage yācāmi, ",
  "pv24:20.4": "khippaṁ paṭinayāhi man”ti. ",
  "pv24:21.1": "Kaṇṇamuṇḍapetivatthu dvādasamaṁ. "
}