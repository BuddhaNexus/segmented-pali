{
  "iti30:0.1": "Itivuttaka 30 ",
  "iti30:0.2": "Dukanipāta ",
  "iti30:0.3": "Paṭhamavagga ",
  "iti30:0.4": "Tapanīyasutta ",
  "iti30:1.1": "Vuttañhetaṁ bhagavatā vuttamarahatāti me sutaṁ: ",
  "iti30:2.1": "“Dveme, bhikkhave, dhammā tapanīyā. ",
  "iti30:2.2": "Katame dve? ",
  "iti30:2.3": "Idha, bhikkhave, ekacco akatakalyāṇo hoti, akatakusalo, akatabhīruttāṇo, katapāpo, kataluddo, katakibbiso. ",
  "iti30:2.4": "So ‘akataṁ me kalyāṇan’tipi tappati, ‘kataṁ me pāpan’tipi tappati. ",
  "iti30:2.5": "Ime kho, bhikkhave, dve dhammā tapanīyā”ti. ",
  "iti30:2.6": "Etamatthaṁ bhagavā avoca. ",
  "iti30:2.7": "Tatthetaṁ iti vuccati: ",
  "iti30:3.1": "“Kāyaduccaritaṁ katvā, ",
  "iti30:3.2": "vacīduccaritāni ca; ",
  "iti30:3.3": "Manoduccaritaṁ katvā, ",
  "iti30:3.4": "yañcaññaṁ dosasañhitaṁ. ",
  "iti30:4.1": "Akatvā kusalaṁ kammaṁ, ",
  "iti30:4.2": "katvānākusalaṁ bahuṁ; ",
  "iti30:4.3": "Kāyassa bhedā duppañño, ",
  "iti30:4.4": "nirayaṁ sopapajjatī”ti. ",
  "iti30:5.1": "Ayampi attho vutto bhagavatā, iti me sutanti. ",
  "iti30:5.2": "Tatiyaṁ. "
}