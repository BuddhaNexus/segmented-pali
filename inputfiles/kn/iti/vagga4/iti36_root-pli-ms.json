{
  "iti36:0.1": "Itivuttaka 36 ",
  "iti36:0.2": "Dukanipāta ",
  "iti36:0.3": "Paṭhamavagga ",
  "iti36:0.4": "Dutiyajananakuhanasutta ",
  "iti36:1.1": "Vuttañhetaṁ bhagavatā vuttamarahatāti me sutaṁ: ",
  "iti36:2.1": "“Nayidaṁ, bhikkhave, brahmacariyaṁ vussati janakuhanatthaṁ, na janalapanatthaṁ, na lābhasakkārasilokānisaṁsatthaṁ, na ‘iti maṁ jano jānātū’ti. ",
  "iti36:2.2": "Atha kho idaṁ, bhikkhave, brahmacariyaṁ vussati abhiññatthañceva pariññatthañcā”ti. ",
  "iti36:2.3": "Etamatthaṁ bhagavā avoca. ",
  "iti36:2.4": "Tatthetaṁ iti vuccati: ",
  "iti36:3.1": "“Abhiññatthaṁ pariññatthaṁ, ",
  "iti36:3.2": "brahmacariyaṁ anītihaṁ; ",
  "iti36:3.3": "Adesayi so bhagavā, ",
  "iti36:3.4": "nibbānogadhagāminaṁ. ",
  "iti36:4.1": "Esa maggo mahattehi, ",
  "iti36:4.2": "anuyāto mahesibhi; ",
  "iti36:4.3": "Ye ye taṁ paṭipajjanti, ",
  "iti36:4.4": "yathā buddhena desitaṁ; ",
  "iti36:4.5": "Dukkhassantaṁ karissanti, ",
  "iti36:4.6": "satthusāsanakārino”ti. ",
  "iti36:5.1": "Ayampi attho vutto bhagavatā, iti me sutanti. ",
  "iti36:5.2": "Navamaṁ. "
}