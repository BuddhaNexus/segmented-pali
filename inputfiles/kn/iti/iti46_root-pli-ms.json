{
"iti46:1.1": "Itivuttaka 46",
"iti46:2.1": "Sikkhānisaṃsasutta",
"iti46:3.1": "Vuttañhetaṃ bhagavatā vuttamarahatāti me sutaṃ:",
"iti46:4.1": "“Sikkhānisaṃsā, bhikkhave, viharatha paññuttarā vimuttisārā satādhipateyyā.",
"iti46:4.2": "Sikkhānisaṃsānaṃ, bhikkhave, viharataṃ paññuttarānaṃ vimuttisārānaṃ satādhipateyyānaṃ dvinnaṃ phalānaṃ aññataraṃ phalaṃ pāṭikaṅkhaṃ—",
"iti46:4.3": "diṭṭheva dhamme aññā, sati vā upādisese anāgāmitā”ti.",
"iti46:4.4": "Etamatthaṃ bhagavā avoca.",
"iti46:4.5": "Tatthetaṃ iti vuccati:",
"iti46:5.1": "“Paripuṇṇasikkhaṃ apahānadhammaṃ,",
"iti46:5.2": "Paññuttaraṃ jātikhayantadassiṃ;",
"iti46:5.3": "Taṃ ve muniṃ antimadehadhāriṃ,",
"iti46:5.4": "Mārañjahaṃ brūmi jarāya pāraguṃ.",
"iti46:6.1": "Tasmā sadā jhānaratā samāhitā,",
"iti46:6.2": "Ātāpino jātikhayantadassino;",
"iti46:6.3": "Māraṃ sasenaṃ abhibhuyya bhikkhavo,",
"iti46:6.4": "Bhavatha jātimaraṇassa pāragā”ti.",
"iti46:7.1": "Ayampi attho vutto bhagavatā, iti me sutanti.",
"iti46:8.1": "Navamaṃ."
}