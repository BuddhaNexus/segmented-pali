{
"iti84:1.1": "Itivuttaka 84",
"iti84:2.1": "Bahujanahitasutta",
"iti84:3.1": "Vuttañhetaṃ bhagavatā vuttamarahatāti me sutaṃ:",
"iti84:4.1": "“Tayome puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānaṃ.",
"iti84:4.2": "Katame tayo?",
"iti84:4.3": "Idha, bhikkhave, tathāgato loke uppajjati arahaṃ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṃ buddho bhagavā.",
"iti84:4.4": "So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.",
"iti84:4.5": "Ayaṃ, bhikkhave, paṭhamo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.",
"iti84:5.1": "Puna caparaṃ, bhikkhave, tasseva satthu sāvako arahaṃ hoti khīṇāsavo vusitavā katakaraṇīyo ohitabhāro anuppattasadattho parikkhīṇabhavasaṃyojano sammadaññāvimutto.",
"iti84:5.2": "So dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.",
"iti84:5.3": "Ayaṃ, bhikkhave, dutiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.",
"iti84:6.1": "Puna caparaṃ, bhikkhave, tasseva satthu sāvako sekho hoti pāṭipado bahussuto sīlavatūpapanno.",
"iti84:6.2": "Sopi dhammaṃ deseti ādikalyāṇaṃ majjhekalyāṇaṃ pariyosānakalyāṇaṃ sātthaṃ sabyañjanaṃ, kevalaparipuṇṇaṃ parisuddhaṃ brahmacariyaṃ pakāseti.",
"iti84:6.3": "Ayaṃ, bhikkhave, tatiyo puggalo loke uppajjamāno uppajjati bahujanahitāya bahujanasukhāya lokānukampāya atthāya hitāya sukhāya devamanussānaṃ.",
"iti84:6.4": "Ime kho, bhikkhave, tayo puggalā loke uppajjamānā uppajjanti bahujanahitāya bahujanasukhāya lokānukampāya atthāya hitāya sukhāya devamanussānan”ti.",
"iti84:6.5": "Etamatthaṃ bhagavā avoca.",
"iti84:6.6": "Tatthetaṃ iti vuccati:",
"iti84:7.1": "“Satthā hi loke paṭhamo mahesi,",
"iti84:7.2": "Tassanvayo sāvako bhāvitatto;",
"iti84:7.3": "Athāparo pāṭipadopi sekho,",
"iti84:7.4": "Bahussuto sīlavatūpapanno.",
"iti84:8.1": "Ete tayo devamanussaseṭṭhā,",
"iti84:8.2": "Pabhaṅkarā dhammamudīrayantā;",
"iti84:8.3": "Apāpuranti amatassa dvāraṃ,",
"iti84:8.4": "Yogā pamocenti bahujjanaṃ te.",
"iti84:9.1": "Ye satthavāhena anuttarena,",
"iti84:9.2": "Sudesitaṃ maggamanukkamanti;",
"iti84:9.3": "Idheva dukkhassa karonti antaṃ,",
"iti84:9.4": "Ye appamattā sugatassa sāsane”ti.",
"iti84:10.1": "Ayampi attho vutto bhagavatā, iti me sutanti.",
"iti84:11.1": "Pañcamaṃ."
}