{
"iti45:1.1": "Itivuttaka 45",
"iti45:2.1": "Paṭisallānasutta",
"iti45:3.1": "Vuttañhetaṃ bhagavatā vuttamarahatāti me sutaṃ:",
"iti45:4.1": "“Paṭisallānārāmā, bhikkhave, viharatha paṭisallānaratā, ajjhattaṃ cetosamathamanuyuttā, anirākatajjhānā, vipassanāya samannāgatā, brūhetāro suññāgārānaṃ.",
"iti45:4.2": "Paṭisallānārāmānaṃ, bhikkhave, viharataṃ paṭisallānaratānaṃ ajjhattaṃ cetosamathamanuyuttānaṃ anirākatajjhānānaṃ vipassanāya samannāgatānaṃ brūhetānaṃ suññāgārānaṃ dvinnaṃ phalānaṃ aññataraṃ phalaṃ pāṭikaṅkhaṃ—",
"iti45:4.3": "diṭṭheva dhamme aññā, sati vā upādisese anāgāmitā”ti.",
"iti45:4.4": "Etamatthaṃ bhagavā avoca.",
"iti45:4.5": "Tatthetaṃ iti vuccati:",
"iti45:5.1": "“Ye santacittā nipakā,",
"iti45:5.2": "satimanto ca jhāyino;",
"iti45:5.3": "Sammā dhammaṃ vipassanti,",
"iti45:5.4": "kāmesu anapekkhino.",
"iti45:6.1": "Appamādaratā santā,",
"iti45:6.2": "pamāde bhayadassino;",
"iti45:6.3": "Abhabbā parihānāya,",
"iti45:6.4": "nibbānasseva santike”ti.",
"iti45:7.1": "Ayampi attho vutto bhagavatā, iti me sutanti.",
"iti45:8.1": "Aṭṭhamaṃ."
}