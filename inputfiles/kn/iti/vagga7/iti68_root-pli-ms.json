{
  "iti68:0.1": "Itivuttaka 68 ",
  "iti68:0.2": "Tikanipāta ",
  "iti68:0.3": "Dutiyavagga ",
  "iti68:0.4": "Paṭhamarāgasutta ",
  "iti68:1.1": "Vuttañhetaṁ bhagavatā vuttamarahatāti me sutaṁ: ",
  "iti68:2.1": "“Yassa kassaci, bhikkhave, rāgo appahīno, doso appahīno, moho appahīno—",
  "iti68:2.2": "ayaṁ vuccati, bhikkhave, ‘baddho mārassa paṭimukkassa mārapāso yathākāmakaraṇīyo pāpimato’. ",
  "iti68:2.3": "Yassa kassaci, bhikkhave, rāgo pahīno, doso pahīno, moho pahīno—",
  "iti68:2.4": "ayaṁ vuccati, bhikkhave, ‘abaddho mārassa omukkassa mārapāso na yathākāmakaraṇīyo pāpimato’”ti. ",
  "iti68:2.5": "Etamatthaṁ bhagavā avoca. ",
  "iti68:2.6": "Tatthetaṁ iti vuccati: ",
  "iti68:3.1": "“Yassa rāgo ca doso ca, ",
  "iti68:3.2": "avijjā ca virājitā; ",
  "iti68:3.3": "Taṁ bhāvitattaññataraṁ, ",
  "iti68:3.4": "brahmabhūtaṁ tathāgataṁ; ",
  "iti68:3.5": "Buddhaṁ verabhayātītaṁ, ",
  "iti68:3.6": "āhu sabbappahāyinan”ti. ",
  "iti68:4.1": "Ayampi attho vutto bhagavatā, iti me sutanti. ",
  "iti68:4.2": "Navamaṁ. "
}