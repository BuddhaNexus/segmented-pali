{
"iti105:1.1": "Itivuttaka 105",
"iti105:2.1": "Taṇhuppādasutta",
"iti105:3.1": "Vuttañhetaṃ bhagavatā vuttamarahatāti me sutaṃ:",
"iti105:4.1": "“Cattārome, bhikkhave, taṇhuppādā, yattha bhikkhuno taṇhā uppajjamānā uppajjati.",
"iti105:4.2": "Katame cattāro?",
"iti105:4.3": "Cīvarahetu vā, bhikkhave, bhikkhuno taṇhā uppajjamānā uppajjati;",
"iti105:4.4": "piṇḍapātahetu vā, bhikkhave, bhikkhuno taṇhā uppajjamānā uppajjati;",
"iti105:4.5": "senāsanahetu vā, bhikkhave, bhikkhuno taṇhā uppajjamānā uppajjati;",
"iti105:4.6": "itibhavābhavahetu vā, bhikkhave, bhikkhuno taṇhā uppajjamānā uppajjati.",
"iti105:4.7": "Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī”ti.",
"iti105:4.8": "Etamatthaṃ bhagavā avoca.",
"iti105:4.9": "Tatthetaṃ iti vuccati:",
"iti105:5.1": "“Taṇhādutiyo puriso,",
"iti105:5.2": "dīghamaddhāna saṃsaraṃ;",
"iti105:5.3": "Itthabhāvaññathābhāvaṃ,",
"iti105:5.4": "saṃsaraṃ nātivattati.",
"iti105:6.1": "Etamādīnavaṃ ñatvā,",
"iti105:6.2": "taṇhaṃ dukkhassa sambhavaṃ;",
"iti105:6.3": "Vītataṇho anādāno,",
"iti105:6.4": "sato bhikkhu paribbaje”ti.",
"iti105:7.1": "Ayampi attho vutto bhagavatā, iti me sutanti.",
"iti105:8.1": "Chaṭṭhaṃ."
}