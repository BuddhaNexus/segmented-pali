{
"iti79:1.1": "Itivuttaka 79",
"iti79:2.1": "Parihānasutta",
"iti79:3.1": "Vuttañhetaṃ bhagavatā vuttamarahatāti me sutaṃ:",
"iti79:4.1": "“Tayome, bhikkhave, dhammā sekhassa bhikkhuno parihānāya saṃvattanti.",
"iti79:4.2": "Katame tayo?",
"iti79:4.3": "Idha, bhikkhave, sekho bhikkhu kammārāmo hoti, kammarato, kammārāmatamanuyutto;",
"iti79:4.4": "bhassārāmo hoti, bhassarato, bhassārāmatamanuyutto;",
"iti79:4.5": "niddārāmo hoti, niddārato, niddārāmatamanuyutto.",
"iti79:4.6": "Ime kho, bhikkhave, tayo dhammā sekhassa bhikkhuno parihānāya saṃvattanti.",
"iti79:5.1": "Tayome, bhikkhave, dhammā sekhassa bhikkhuno aparihānāya saṃvattanti.",
"iti79:5.2": "Katame tayo?",
"iti79:5.3": "Idha, bhikkhave, sekho bhikkhu na kammārāmo hoti, na kammarato, na kammārāmatamanuyutto;",
"iti79:5.4": "na bhassārāmo hoti, na bhassarato, na bhassārāmatamanuyutto;",
"iti79:5.5": "na niddārāmo hoti, na niddārato, na niddārāmatamanuyutto.",
"iti79:5.6": "Ime kho, bhikkhave, tayo dhammā sekhassa bhikkhuno aparihānāya saṃvattantī”ti.",
"iti79:5.7": "Etamatthaṃ bhagavā avoca.",
"iti79:5.8": "Tatthetaṃ iti vuccati:",
"iti79:6.1": "“Kammārāmo bhassārāmo,",
"iti79:6.2": "Niddārāmo ca uddhato;",
"iti79:6.3": "Abhabbo tādiso bhikkhu,",
"iti79:6.4": "Phuṭṭhuṃ sambodhimuttamaṃ.",
"iti79:7.1": "Tasmā hi appakiccassa,",
"iti79:7.2": "Appamiddho anuddhato;",
"iti79:7.3": "Bhabbo so tādiso bhikkhu,",
"iti79:7.4": "Phuṭṭhuṃ sambodhimuttaman”ti.",
"iti79:8.1": "Ayampi attho vutto bhagavatā, iti me sutanti.",
"iti79:9.1": "Dasamaṃ.",
"iti79:10.1": "Tatiyo vaggo.",
"iti79:11.1": "Dve diṭṭhī nissaraṇaṃ rūpaṃ,",
"iti79:11.2": "putto avuṭṭhikena ca;",
"iti79:11.3": "Sukhā ca bhiduro dhātu,",
"iti79:11.4": "parihānena te dasāti."
}