{
  "iti25:0.1": "Itivuttaka 25 ",
  "iti25:0.2": "Ekakanipāta ",
  "iti25:0.3": "Tatiyavagga ",
  "iti25:0.4": "Musāvādasutta ",
  "iti25:1.1": "Vuttañhetaṁ bhagavatā vuttamarahatāti me sutaṁ: ",
  "iti25:2.1": "“Ekadhammaṁ atītassa, bhikkhave, purisapuggalassa nāhaṁ tassa kiñci pāpakammaṁ akaraṇīyanti vadāmi. ",
  "iti25:2.2": "Katamaṁ ekadhammaṁ? ",
  "iti25:2.3": "Yadidaṁ, bhikkhave, sampajānamusāvādo”ti. ",
  "iti25:2.4": "Etamatthaṁ bhagavā avoca. ",
  "iti25:2.5": "Tatthetaṁ iti vuccati: ",
  "iti25:3.1": "“Ekadhammaṁ atītassa, ",
  "iti25:3.2": "musāvādissa jantuno; ",
  "iti25:3.3": "Vitiṇṇaparalokassa, ",
  "iti25:3.4": "natthi pāpaṁ akāriyan”ti. ",
  "iti25:4.1": "Ayampi attho vutto bhagavatā, iti me sutanti. ",
  "iti25:4.2": "Pañcamaṁ. "
}