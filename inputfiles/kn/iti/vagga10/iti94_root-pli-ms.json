{
  "iti94:0.1": "Itivuttaka 94 ",
  "iti94:0.2": "Tikanipāta ",
  "iti94:0.3": "Pañcamavagga ",
  "iti94:0.4": "Upaparikkhasutta ",
  "iti94:1.1": "Vuttañhetaṁ bhagavatā vuttamarahatāti me sutaṁ: ",
  "iti94:2.1": "“Tathā tathā, bhikkhave, bhikkhu upaparikkheyya yathā yathāssa upaparikkhato bahiddhā cassa viññāṇaṁ avikkhittaṁ avisaṭaṁ ajjhattaṁ asaṇṭhitaṁ anupādāya na paritasseyya. ",
  "iti94:2.2": "Bahiddhā, bhikkhave, viññāṇe avikkhitte avisaṭe sati ajjhattaṁ asaṇṭhite anupādāya aparitassato āyatiṁ jātijarāmaraṇadukkhasamudayasambhavo na hotī”ti. ",
  "iti94:2.3": "Etamatthaṁ bhagavā avoca. ",
  "iti94:2.4": "Tatthetaṁ iti vuccati: ",
  "iti94:3.1": "“Sattasaṅgappahīnassa, ",
  "iti94:3.2": "netticchinnassa bhikkhuno; ",
  "iti94:3.3": "Vikkhīṇo jātisaṁsāro, ",
  "iti94:3.4": "natthi tassa punabbhavo”ti. ",
  "iti94:4.1": "Ayampi attho vutto bhagavatā, iti me sutanti. ",
  "iti94:4.2": "Pañcamaṁ. "
}