{
  "iti95:0.1": "Itivuttaka 95 ",
  "iti95:0.2": "Tikanipāta ",
  "iti95:0.3": "Pañcamavagga ",
  "iti95:0.4": "Kāmūpapattisutta ",
  "iti95:1.1": "Vuttañhetaṁ bhagavatā vuttamarahatāti me sutaṁ: ",
  "iti95:2.1": "“Tisso imā, bhikkhave, kāmūpapattiyo. ",
  "iti95:2.2": "Katamā tisso? ",
  "iti95:2.3": "Paccupaṭṭhitakāmā, nimmānaratino, paranimmitavasavattino—",
  "iti95:2.4": "imā kho, bhikkhave, tisso kāmūpapattiyo”ti. ",
  "iti95:2.5": "Etamatthaṁ bhagavā avoca. ",
  "iti95:2.6": "Tatthetaṁ iti vuccati: ",
  "iti95:3.1": "“Paccupaṭṭhitakāmā ca, ",
  "iti95:3.2": "ye devā vasavattino; ",
  "iti95:3.3": "Nimmānaratino devā, ",
  "iti95:3.4": "ye caññe kāmabhogino; ",
  "iti95:3.5": "Itthabhāvaññathābhāvaṁ, ",
  "iti95:3.6": "saṁsāraṁ nātivattare. ",
  "iti95:4.1": "Etamādīnavaṁ ñatvā, ",
  "iti95:4.2": "kāmabhogesu paṇḍito; ",
  "iti95:4.3": "Sabbe pariccaje kāme, ",
  "iti95:4.4": "ye dibbā ye ca mānusā. ",
  "iti95:5.1": "Piyarūpasātagadhitaṁ, ",
  "iti95:5.2": "chetvā sotaṁ duraccayaṁ; ",
  "iti95:5.3": "Asesaṁ parinibbanti, ",
  "iti95:5.4": "asesaṁ dukkhamaccaguṁ. ",
  "iti95:6.1": "Ariyaddasā vedaguno, ",
  "iti95:6.2": "sammadaññāya paṇḍitā; ",
  "iti95:6.3": "Jātikkhayamabhiññāya, ",
  "iti95:6.4": "nāgacchanti punabbhavan”ti. ",
  "iti95:7.1": "Ayampi attho vutto bhagavatā, iti me sutanti. ",
  "iti95:7.2": "Chaṭṭhaṁ. "
}