{
  "iti45:0.1": "Itivuttaka 45 ",
  "iti45:0.2": "Dukanipāta ",
  "iti45:0.3": "Dutiyavagga ",
  "iti45:0.4": "Paṭisallānasutta ",
  "iti45:1.1": "Vuttañhetaṁ bhagavatā vuttamarahatāti me sutaṁ: ",
  "iti45:2.1": "“Paṭisallānārāmā, bhikkhave, viharatha paṭisallānaratā, ajjhattaṁ cetosamathamanuyuttā, anirākatajjhānā, vipassanāya samannāgatā, brūhetāro suññāgārānaṁ. ",
  "iti45:2.2": "Paṭisallānārāmānaṁ, bhikkhave, viharataṁ paṭisallānaratānaṁ ajjhattaṁ cetosamathamanuyuttānaṁ anirākatajjhānānaṁ vipassanāya samannāgatānaṁ brūhetānaṁ suññāgārānaṁ dvinnaṁ phalānaṁ aññataraṁ phalaṁ pāṭikaṅkhaṁ—",
  "iti45:2.3": "diṭṭheva dhamme aññā, sati vā upādisese anāgāmitā”ti. ",
  "iti45:2.4": "Etamatthaṁ bhagavā avoca. ",
  "iti45:2.5": "Tatthetaṁ iti vuccati: ",
  "iti45:3.1": "“Ye santacittā nipakā, ",
  "iti45:3.2": "satimanto ca jhāyino; ",
  "iti45:3.3": "Sammā dhammaṁ vipassanti, ",
  "iti45:3.4": "kāmesu anapekkhino. ",
  "iti45:4.1": "Appamādaratā santā, ",
  "iti45:4.2": "pamāde bhayadassino; ",
  "iti45:4.3": "Abhabbā parihānāya, ",
  "iti45:4.4": "nibbānasseva santike”ti. ",
  "iti45:5.1": "Ayampi attho vutto bhagavatā, iti me sutanti. ",
  "iti45:5.2": "Aṭṭhamaṁ. "
}