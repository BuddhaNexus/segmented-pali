{
"iti43:1.1": "Itivuttaka 43",
"iti43:2.1": "Ajātasutta",
"iti43:3.1": "Vuttañhetaṃ bhagavatā vuttamarahatāti me sutaṃ:",
"iti43:4.1": "“Atthi, bhikkhave, ajātaṃ abhūtaṃ akataṃ asaṅkhataṃ.",
"iti43:4.2": "No cetaṃ, bhikkhave, abhavissa ajātaṃ abhūtaṃ akataṃ asaṅkhataṃ, nayidha jātassa bhūtassa katassa saṅkhatassa nissaraṇaṃ paññāyetha.",
"iti43:4.3": "Yasmā ca kho, bhikkhave, atthi ajātaṃ abhūtaṃ akataṃ asaṅkhataṃ, tasmā jātassa bhūtassa katassa saṅkhatassa nissaraṇaṃ paññāyatī”ti.",
"iti43:4.4": "Etamatthaṃ bhagavā avoca.",
"iti43:4.5": "Tatthetaṃ iti vuccati:",
"iti43:5.1": "“Jātaṃ bhūtaṃ samuppannaṃ,",
"iti43:5.2": "kataṃ saṅkhatamaddhuvaṃ;",
"iti43:5.3": "Jarāmaraṇasaṅghāṭaṃ,",
"iti43:5.4": "roganīḷaṃ pabhaṅguraṃ.",
"iti43:6.1": "Āhāranettippabhavaṃ,",
"iti43:6.2": "nālaṃ tadabhinandituṃ;",
"iti43:6.3": "Tassa nissaraṇaṃ santaṃ,",
"iti43:6.4": "atakkāvacaraṃ dhuvaṃ.",
"iti43:7.1": "Ajātaṃ asamuppannaṃ,",
"iti43:7.2": "asokaṃ virajaṃ padaṃ;",
"iti43:7.3": "Nirodho dukkhadhammānaṃ,",
"iti43:7.4": "saṅkhārūpasamo sukho”ti.",
"iti43:8.1": "Ayampi attho vutto bhagavatā, iti me sutanti.",
"iti43:9.1": "Chaṭṭhaṃ."
}