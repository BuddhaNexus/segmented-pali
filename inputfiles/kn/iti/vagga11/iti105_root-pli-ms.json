{
  "iti105:0.1": "Itivuttaka 105 ",
  "iti105:0.2": "Catukkanipāta ",
  "iti105:0.3": "Brāhmaṇadhammayāgavagga ",
  "iti105:0.4": "Taṇhuppādasutta ",
  "iti105:1.1": "Vuttañhetaṁ bhagavatā vuttamarahatāti me sutaṁ: ",
  "iti105:2.1": "“Cattārome, bhikkhave, taṇhuppādā, yattha bhikkhuno taṇhā uppajjamānā uppajjati. ",
  "iti105:2.2": "Katame cattāro? ",
  "iti105:2.3": "Cīvarahetu vā, bhikkhave, bhikkhuno taṇhā uppajjamānā uppajjati; ",
  "iti105:2.4": "piṇḍapātahetu vā, bhikkhave, bhikkhuno taṇhā uppajjamānā uppajjati; ",
  "iti105:2.5": "senāsanahetu vā, bhikkhave, bhikkhuno taṇhā uppajjamānā uppajjati; ",
  "iti105:2.6": "itibhavābhavahetu vā, bhikkhave, bhikkhuno taṇhā uppajjamānā uppajjati. ",
  "iti105:2.7": "Ime kho, bhikkhave, cattāro taṇhuppādā yattha bhikkhuno taṇhā uppajjamānā uppajjatī”ti. ",
  "iti105:2.8": "Etamatthaṁ bhagavā avoca. ",
  "iti105:2.9": "Tatthetaṁ iti vuccati: ",
  "iti105:3.1": "“Taṇhādutiyo puriso, ",
  "iti105:3.2": "dīghamaddhāna saṁsaraṁ; ",
  "iti105:3.3": "Itthabhāvaññathābhāvaṁ, ",
  "iti105:3.4": "saṁsaraṁ nātivattati. ",
  "iti105:4.1": "Etamādīnavaṁ ñatvā, ",
  "iti105:4.2": "taṇhaṁ dukkhassa sambhavaṁ; ",
  "iti105:4.3": "Vītataṇho anādāno, ",
  "iti105:4.4": "sato bhikkhu paribbaje”ti. ",
  "iti105:5.1": "Ayampi attho vutto bhagavatā, iti me sutanti. ",
  "iti105:5.2": "Chaṭṭhaṁ. "
}