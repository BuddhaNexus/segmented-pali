{
"iti30:1.1": "Itivuttaka 30",
"iti30:2.1": "Tapanīyasutta",
"iti30:3.1": "Vuttañhetaṃ bhagavatā vuttamarahatāti me sutaṃ:",
"iti30:4.1": "“Dveme, bhikkhave, dhammā tapanīyā.",
"iti30:4.2": "Katame dve?",
"iti30:4.3": "Idha, bhikkhave, ekacco akatakalyāṇo hoti, akatakusalo, akatabhīruttāṇo, katapāpo, kataluddo, katakibbiso.",
"iti30:4.4": "So ‘akataṃ me kalyāṇan’tipi tappati, ‘kataṃ me pāpan’tipi tappati.",
"iti30:4.5": "Ime kho, bhikkhave, dve dhammā tapanīyā”ti.",
"iti30:4.6": "Etamatthaṃ bhagavā avoca.",
"iti30:4.7": "Tatthetaṃ iti vuccati:",
"iti30:5.1": "“Kāyaduccaritaṃ katvā,",
"iti30:5.2": "vacīduccaritāni ca;",
"iti30:5.3": "Manoduccaritaṃ katvā,",
"iti30:5.4": "yañcaññaṃ dosasañhitaṃ.",
"iti30:6.1": "Akatvā kusalaṃ kammaṃ,",
"iti30:6.2": "katvānākusalaṃ bahuṃ;",
"iti30:6.3": "Kāyassa bhedā duppañño,",
"iti30:6.4": "nirayaṃ sopapajjatī”ti.",
"iti30:7.1": "Ayampi attho vutto bhagavatā, iti me sutanti.",
"iti30:8.1": "Tatiyaṃ."
}