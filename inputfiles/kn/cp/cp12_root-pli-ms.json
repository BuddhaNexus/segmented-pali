{
  "cp12:0.1": "Cariyāpiṭaka ",
  "cp12:0.2": "Hatthināgavagga ",
  "cp12:0.3": "Sīlapāramī 2 ",
  "cp12:0.4": "Bhūridattacariya ",
  "cp12:1.1": "“Punāparaṁ yadā homi, ",
  "cp12:1.2": "bhūridatto mahiddhiko; ",
  "cp12:1.3": "Virūpakkhena mahāraññā, ",
  "cp12:1.4": "devalokamagañchahaṁ. ",
  "cp12:2.1": "Tattha passitvāhaṁ deve, ",
  "cp12:2.2": "ekantaṁ sukhasamappite; ",
  "cp12:2.3": "Taṁ saggagamanatthāya, ",
  "cp12:2.4": "sīlabbataṁ samādiyiṁ. ",
  "cp12:3.1": "Sarīrakiccaṁ katvāna, ",
  "cp12:3.2": "bhutvā yāpanamattakaṁ; ",
  "cp12:3.3": "Caturo aṅge adhiṭṭhāya, ",
  "cp12:3.4": "semi vammikamuddhani. ",
  "cp12:4.1": "‘Chaviyā cammena maṁsena, ",
  "cp12:4.2": "Nahāruaṭṭhikehi vā; ",
  "cp12:4.3": "Yassa etena karaṇīyaṁ, ",
  "cp12:4.4": "Dinnaṁyeva harātu so’. ",
  "cp12:5.1": "Saṁsito akataññunā, ",
  "cp12:5.2": "ālampāyano mamaggahi; ",
  "cp12:5.3": "Peḷāya pakkhipitvāna, ",
  "cp12:5.4": "kīḷeti maṁ tahiṁ tahiṁ. ",
  "cp12:6.1": "Peḷāya pakkhipantepi, ",
  "cp12:6.2": "sammaddantepi pāṇinā; ",
  "cp12:6.3": "Ālampāyane na kuppāmi, ",
  "cp12:6.4": "sīlakhaṇḍabhayā mama. ",
  "cp12:7.1": "Sakajīvitapariccāgo, ",
  "cp12:7.2": "tiṇato lahuko mama; ",
  "cp12:7.3": "Sīlavītikkamo mayhaṁ, ",
  "cp12:7.4": "pathavīuppatanaṁ viya. ",
  "cp12:8.1": "Nirantaraṁ jātisataṁ, ",
  "cp12:8.2": "cajeyyaṁ mama jīvitaṁ; ",
  "cp12:8.3": "Neva sīlaṁ pabhindeyyaṁ, ",
  "cp12:8.4": "catuddīpāna hetupi. ",
  "cp12:9.1": "Api cāhaṁ sīlarakkhāya, ",
  "cp12:9.2": "Sīlapāramipūriyā; ",
  "cp12:9.3": "Na karomi citte aññathattaṁ, ",
  "cp12:9.4": "Pakkhipantampi peḷake”ti. ",
  "cp12:10.1": "Bhūridattacariyaṁ dutiyaṁ. "
}