{
  "ja519:0.1": "Jātaka ",
  "ja519:0.2": "Tiṁsanipāta ",
  "ja519:0.3": "Kiṁchandavagga ",
  "ja519:0.4": "9. Sambulājātaka ",
  "ja519:1.1": "“Kā vedhamānā girikandarāyaṁ, ",
  "ja519:1.2": "Ekā tuvaṁ tiṭṭhasi saṁhitūru; ",
  "ja519:1.3": "Puṭṭhāsi me pāṇipameyyamajjhe, ",
  "ja519:1.4": "Akkhāhi me nāmañca bandhave ca. ",
  "ja519:2.1": "Obhāsayaṁ vanaṁ rammaṁ, ",
  "ja519:2.2": "sīhabyagghanisevitaṁ; ",
  "ja519:2.3": "Kā vā tvamasi kalyāṇi, ",
  "ja519:2.4": "kassa vā tvaṁ sumajjhime; ",
  "ja519:2.5": "Abhivādemi taṁ bhadde, ",
  "ja519:2.6": "dānavāhaṁ namatthu te”. ",
  "ja519:3.1": "“Yo putto kāsirājassa, ",
  "ja519:3.2": "sotthisenoti taṁ vidū; ",
  "ja519:3.3": "Tassāhaṁ sambulā bhariyā, ",
  "ja519:3.4": "evaṁ jānāhi dānava; ",
  "ja519:3.5": "Abhivādemi taṁ bhante, ",
  "ja519:3.6": "sambulāhaṁ namatthu te. ",
  "ja519:4.1": "Vedehaputto bhaddante, ",
  "ja519:4.2": "vane vasati āturo; ",
  "ja519:4.3": "Tamahaṁ rogasammattaṁ, ",
  "ja519:4.4": "ekā ekaṁ upaṭṭhahaṁ. ",
  "ja519:5.1": "Ahañca vanamuñchāya, ",
  "ja519:5.2": "Madhumaṁsaṁ migābilaṁ; ",
  "ja519:5.3": "Yadāharāmi taṁ bhakkho, ",
  "ja519:5.4": "Tassa nūnajja nādhati”. ",
  "ja519:6.1": "“Kiṁ vane rājaputtena, ",
  "ja519:6.2": "āturena karissasi; ",
  "ja519:6.3": "Sambule pariciṇṇena, ",
  "ja519:6.4": "ahaṁ bhattā bhavāmi te”. ",
  "ja519:7.1": "“Sokaṭṭāya durattāya, ",
  "ja519:7.2": "kiṁ rūpaṁ vijjate mama; ",
  "ja519:7.3": "Aññaṁ pariyesa bhaddante, ",
  "ja519:7.4": "abhirūpataraṁ mayā”. ",
  "ja519:8.1": "“Ehimaṁ girimāruyha, ",
  "ja519:8.2": "bhariyā me catussatā; ",
  "ja519:8.3": "Tāsaṁ tvaṁ pavarā hohi, ",
  "ja519:8.4": "sabbakāmasamiddhinī. ",
  "ja519:9.1": "Nūna tārakavaṇṇābhe, ",
  "ja519:9.2": "yaṁ kiñci manasicchasi; ",
  "ja519:9.3": "Sabbaṁ taṁ pacuraṁ mayhaṁ, ",
  "ja519:9.4": "ramassvajja mayā saha. ",
  "ja519:10.1": "No ce tuvaṁ maheseyyaṁ, ",
  "ja519:10.2": "Sambule kārayissasi; ",
  "ja519:10.3": "Alaṁ tvaṁ pātarāsāya, ",
  "ja519:10.4": "Paṇhe bhakkhā bhavissasi”. ",
  "ja519:11.1": "Tañca sattajaṭo luddo, ",
  "ja519:11.2": "kaḷāro purisādako; ",
  "ja519:11.3": "Vane nāthaṁ apassantiṁ, ",
  "ja519:11.4": "sambulaṁ aggahī bhuje. ",
  "ja519:12.1": "Adhipannā pisācena, ",
  "ja519:12.2": "luddenāmisacakkhunā; ",
  "ja519:12.3": "Sā ca sattuvasaṁ pattā, ",
  "ja519:12.4": "patimevānusocati. ",
  "ja519:13.1": "“Na me idaṁ tathā dukkhaṁ, ",
  "ja519:13.2": "yaṁ maṁ khādeyya rakkhaso; ",
  "ja519:13.3": "Yañca me ayyaputtassa, ",
  "ja519:13.4": "mano hessati aññathā. ",
  "ja519:14.1": "Na santi devā pavasanti nūna, ",
  "ja519:14.2": "Na hi nūna santi idha lokapālā; ",
  "ja519:14.3": "Sahasā karontānamasaññatānaṁ, ",
  "ja519:14.4": "Na hi nūna santi paṭisedhitāro”. ",
  "ja519:15.1": "“Itthīnamesā pavarā yasassinī, ",
  "ja519:15.2": "Santā samā aggirivuggatejā; ",
  "ja519:15.3": "Tañce tuvaṁ rakkhasādesi kaññaṁ, ",
  "ja519:15.4": "Muddhā ca hi sattadhā te phaleyya; ",
  "ja519:15.5": "Mā tvaṁ dahī muñca patibbatāya”. ",
  "ja519:16.1": "Sā ca assamamāgacchi, ",
  "ja519:16.2": "pamuttā purisādakā; ",
  "ja519:16.3": "Nīḷaṁ paḷinaṁ sakuṇīva, ",
  "ja519:16.4": "gatasiṅgaṁva ālayaṁ. ",
  "ja519:17.1": "Sā tattha paridevesi, ",
  "ja519:17.2": "rājaputtī yasassinī; ",
  "ja519:17.3": "Sambulā utumattakkhā, ",
  "ja519:17.4": "vane nāthaṁ apassantī. ",
  "ja519:18.1": "Samaṇe brāhmaṇe vande, ",
  "ja519:18.2": "sampannacaraṇe ise; ",
  "ja519:18.3": "Rājaputtaṁ apassantī, ",
  "ja519:18.4": "“tumhaṁmhi saraṇaṁ gatā”. ",
  "ja519:19.1": "Vande sīhe ca byagghe ca, ",
  "ja519:19.2": "ye ca aññe vane migā; ",
  "ja519:19.3": "Rājaputtaṁ apassantī, ",
  "ja519:19.4": "“tumhaṁmhi saraṇaṁ gatā”. ",
  "ja519:20.1": "Tiṇā latāni osadhyo, ",
  "ja519:20.2": "pabbatāni vanāni ca; ",
  "ja519:20.3": "Rājaputtaṁ apassantī, ",
  "ja519:20.4": "“tumhaṁmhi saraṇaṁ gatā”. ",
  "ja519:21.1": "Vande indīvarīsāmaṁ, ",
  "ja519:21.2": "rattiṁ nakkhattamāliniṁ; ",
  "ja519:21.3": "Rājaputtaṁ apassantī, ",
  "ja519:21.4": "“tumhaṁmhi saraṇaṁ gatā”. ",
  "ja519:22.1": "Vande bhāgīrathiṁ gaṅgaṁ, ",
  "ja519:22.2": "savantīnaṁ paṭiggahaṁ; ",
  "ja519:22.3": "Rājaputtaṁ apassantī, ",
  "ja519:22.4": "“tumhaṁmhi saraṇaṁ gatā”. ",
  "ja519:23.1": "Vande ahaṁ pabbatarājaseṭṭhaṁ, ",
  "ja519:23.2": "Himavantaṁ siluccayaṁ; ",
  "ja519:23.3": "Rājaputtaṁ apassantī, ",
  "ja519:23.4": "“Tumhaṁmhi saraṇaṁ gatā”. ",
  "ja519:24.1": "“Atisāyaṁ vatāgacchi, ",
  "ja519:24.2": "rājaputti yasassini; ",
  "ja519:24.3": "Kena nujja samāgacchi, ",
  "ja519:24.4": "ko te piyataro mayā”. ",
  "ja519:25.1": "“Idaṁ khohaṁ tadāvocaṁ, ",
  "ja519:25.2": "gahitā tena sattunā; ",
  "ja519:25.3": "Na me idaṁ tathā dukkhaṁ, ",
  "ja519:25.4": "yaṁ maṁ khādeyya rakkhaso; ",
  "ja519:25.5": "Yañca me ayyaputtassa, ",
  "ja519:25.6": "mano hessati aññathā”. ",
  "ja519:26.1": "“Corīnaṁ bahubuddhīnaṁ, ",
  "ja519:26.2": "yāsu saccaṁ sudullabhaṁ; ",
  "ja519:26.3": "Thīnaṁ bhāvo durājāno, ",
  "ja519:26.4": "macchassevodake gataṁ”. ",
  "ja519:27.1": "“Tathā maṁ saccaṁ pāletu, ",
  "ja519:27.2": "pālayissati ce mamaṁ; ",
  "ja519:27.3": "Yathāhaṁ nābhijānāmi, ",
  "ja519:27.4": "aññaṁ piyataraṁ tayā; ",
  "ja519:27.5": "Etena saccavajjena, ",
  "ja519:27.6": "byādhi te vūpasammatu”. ",
  "ja519:28.1": "“Ye kuñjarā sattasatā uḷārā, ",
  "ja519:28.2": "Rakkhanti rattindivamuyyutāvudhā; ",
  "ja519:28.3": "Dhanuggahānañca satāni soḷasa, ",
  "ja519:28.4": "Kathaṁvidhe passasi bhadde sattavo”. ",
  "ja519:29.1": "“Alaṅkatāyo padumuttarattacā, ",
  "ja519:29.2": "Virāgitā passati haṁsagaggarā; ",
  "ja519:29.3": "Tāsaṁ suṇitvā mitagītavāditaṁ, ",
  "ja519:29.4": "Na dāni me tāta tathā yathā pure. ",
  "ja519:30.1": "Suvaṇṇasaṅkaccadharā suviggahā, ",
  "ja519:30.2": "Alaṅkatā mānusiyaccharūpamā; ",
  "ja519:30.3": "Senopiyā tāta aninditaṅgiyo, ",
  "ja519:30.4": "Khattiyakaññā paṭilobhayanti naṁ. ",
  "ja519:31.1": "Sace ahaṁ tāta tathā yathā pure, ",
  "ja519:31.2": "Patiṁ tamuñchāya punā vane bhare; ",
  "ja519:31.3": "Sammānaye maṁ na ca maṁ vimānaye, ",
  "ja519:31.4": "Itopi me tāta tato varaṁ siyā. ",
  "ja519:32.1": "Yamannapāne vipulasmi ohite, ",
  "ja519:32.2": "Nārī vimaṭṭhābharaṇā alaṅkatā; ",
  "ja519:32.3": "Sabbaṅgupetā patino ca appiyā, ",
  "ja519:32.4": "Abajjha tassā maraṇaṁ tato varaṁ. ",
  "ja519:33.1": "Api ce daliddā kapaṇā anāḷhiyā, ",
  "ja519:33.2": "Kaṭādutīyā patino ca sā piyā; ",
  "ja519:33.3": "Sabbaṅgupetāyapi appiyāya, ",
  "ja519:33.4": "Ayameva seyyā kapaṇāpi yā piyā”. ",
  "ja519:34.1": "“Sudullabhitthī purisassa yā hitā, ",
  "ja519:34.2": "Bhattitthiyā dullabho yo hito ca; ",
  "ja519:34.3": "Hitā ca te sīlavatī ca bhariyā, ",
  "ja519:34.4": "Janinda dhammaṁ cara sambulāya”. ",
  "ja519:35.1": "“Sace tuvaṁ vipule laddhabhoge, ",
  "ja519:35.2": "Issāvatiṇṇā maraṇaṁ upesi; ",
  "ja519:35.3": "Ahañca te bhadde imā rājakaññā, ",
  "ja519:35.4": "Sabbe te vacanakarā bhavāmā”ti. ",
  "ja519:36.1": "Sambulājātakaṁ navamaṁ. "
}