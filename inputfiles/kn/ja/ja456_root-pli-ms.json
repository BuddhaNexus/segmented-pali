{
  "ja456:0.1": "Jātaka ",
  "ja456:0.2": "Ekādasakanipāta ",
  "ja456:0.3": "Mātuposakavagga ",
  "ja456:0.4": "2. Juṇhajātaka ",
  "ja456:1.1": "“Suṇohi mayhaṁ vacanaṁ janinda, ",
  "ja456:1.2": "Atthena juṇhamhi idhānupatto; ",
  "ja456:1.3": "Na brāhmaṇe addhike tiṭṭhamāne, ",
  "ja456:1.4": "Gantabbamāhu dvipadindaseṭṭha”. ",
  "ja456:2.1": "“Suṇomi tiṭṭhāmi vadehi brahme, ",
  "ja456:2.2": "Yenāsi atthena idhānupatto; ",
  "ja456:2.3": "Kaṁ vā tvamatthaṁ mayi patthayāno, ",
  "ja456:2.4": "Idhāgamā brahme tadiṅgha brūhi”. ",
  "ja456:3.1": "“Dadāhi me gāmavarāni pañca, ",
  "ja456:3.2": "Dāsīsataṁ satta gavaṁsatāni; ",
  "ja456:3.3": "Parosahassañca suvaṇṇanikkhe, ",
  "ja456:3.4": "Bhariyā ca me sādisī dve dadāhi. ",
  "ja456:4.1": "Tapo nu te brāhmaṇa bhiṁsarūpo, ",
  "ja456:4.2": "Mantā nu te brāhmaṇa cittarūpā; ",
  "ja456:4.3": "Yakkhā nu te assavā santi keci, ",
  "ja456:4.4": "Atthaṁ vā me abhijānāsi kattaṁ. ",
  "ja456:5.1": "Na me tapo atthi na cāpi mantā, ",
  "ja456:5.2": "Yakkhāpi me assavā natthi keci; ",
  "ja456:5.3": "Atthampi te nābhijānāmi kattaṁ, ",
  "ja456:5.4": "Pubbe ca kho saṅgatimattamāsi. ",
  "ja456:6.1": "Paṭhamaṁ idaṁ dassanaṁ jānato me, ",
  "ja456:6.2": "Na tābhijānāmi ito puratthā; ",
  "ja456:6.3": "Akkhāhi me pucchito etamatthaṁ, ",
  "ja456:6.4": "Kadā kuhiṁ vā ahu saṅgamo no. ",
  "ja456:7.1": "Gandhārarājassa puramhi ramme, ",
  "ja456:7.2": "Avasimhase takkasīlāyaṁ deva; ",
  "ja456:7.3": "Tatthandhakāramhi timīsikāyaṁ, ",
  "ja456:7.4": "Aṁsena aṁsaṁ samaghaṭṭayimha. ",
  "ja456:8.1": "Te tattha ṭhatvāna ubho janinda, ",
  "ja456:8.2": "Sārāṇiyaṁ vītisārayimha tattha; ",
  "ja456:8.3": "Sāyeva no saṅgatimattamāsi, ",
  "ja456:8.4": "Tato na pacchā na pure ahosi. ",
  "ja456:9.1": "Yadā kadāci manujesu brahme, ",
  "ja456:9.2": "Samāgamo sappurisena hoti; ",
  "ja456:9.3": "Na paṇḍitā saṅgatisanthavāni, ",
  "ja456:9.4": "Pubbe kataṁ vāpi vināsayanti. ",
  "ja456:10.1": "Bālāva kho saṅgatisanthavāni, ",
  "ja456:10.2": "Pubbe kataṁ vāpi vināsayanti; ",
  "ja456:10.3": "Bahumpi bālesu kataṁ vinassati, ",
  "ja456:10.4": "Tathā hi bālā akataññurūpā. ",
  "ja456:11.1": "Dhīrā ca kho saṅgatisanthavāni, ",
  "ja456:11.2": "Pubbe kataṁ vāpi na nāsayanti; ",
  "ja456:11.3": "Appampi dhīresu kataṁ na nassati, ",
  "ja456:11.4": "Tathā hi dhīrā sukataññurūpā. ",
  "ja456:12.1": "Dadāmi te gāmavarāni pañca, ",
  "ja456:12.2": "Dāsīsataṁ satta gavaṁsatāni; ",
  "ja456:12.3": "Parosahassañca suvaṇṇanikkhe, ",
  "ja456:12.4": "Bhariyā ca te sādisī dve dadāmi. ",
  "ja456:13.1": "Evaṁ sataṁ hoti samecca rāja, ",
  "ja456:13.2": "Nakkhattarājāriva tārakānaṁ; ",
  "ja456:13.3": "Āpūratī kāsipatī tathāhaṁ, ",
  "ja456:13.4": "Tayāpi me saṅgamo ajja laddho”ti. ",
  "ja456:14.1": "Juṇhajātakaṁ dutiyaṁ. "
}