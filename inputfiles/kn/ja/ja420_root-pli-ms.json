{
  "ja420:0.1": "Jātaka ",
  "ja420:0.2": "Aṭṭhakanipāta ",
  "ja420:0.3": "Kaccānivagga ",
  "ja420:0.4": "4. Sumaṅgalajātaka ",
  "ja420:1.1": "“Bhusamhi kuddhoti avekkhiyāna, ",
  "ja420:1.2": "Na tāva daṇḍaṁ paṇayeyya issaro; ",
  "ja420:1.3": "Aṭṭhānaso appatirūpamattano, ",
  "ja420:1.4": "Parassa dukkhāni bhusaṁ udīraye. ",
  "ja420:2.1": "Yato ca jāneyya pasādamattano, ",
  "ja420:2.2": "Atthaṁ niyuñjeyya parassa dukkaṭaṁ; ",
  "ja420:2.3": "Tadāyamatthoti sayaṁ avekkhiya, ",
  "ja420:2.4": "Athassa daṇḍaṁ sadisaṁ nivesaye. ",
  "ja420:3.1": "Na cāpi jhāpeti paraṁ na attanaṁ, ",
  "ja420:3.2": "Amucchito yo nayate nayānayaṁ; ",
  "ja420:3.3": "Yo daṇḍadhāro bhavatīdha issaro, ",
  "ja420:3.4": "Sa vaṇṇagutto siriyā na dhaṁsati. ",
  "ja420:4.1": "Ye khattiyā se anisammakārino, ",
  "ja420:4.2": "Paṇenti daṇḍaṁ sahasā pamucchitā; ",
  "ja420:4.3": "Avaṇṇasaṁyutā jahanti jīvitaṁ, ",
  "ja420:4.4": "Ito vimuttāpi ca yanti duggatiṁ. ",
  "ja420:5.1": "Dhamme ca ye ariyappavedite ratā, ",
  "ja420:5.2": "Anuttarā te vacasā manasā kammunā ca; ",
  "ja420:5.3": "Te santisoraccasamādhisaṇṭhitā, ",
  "ja420:5.4": "Vajanti lokaṁ dubhayaṁ tathāvidhā. ",
  "ja420:6.1": "Rājāhamasmi narapamadānamissaro, ",
  "ja420:6.2": "Sacepi kujjhāmi ṭhapemi attanaṁ; ",
  "ja420:6.3": "Nisedhayanto janataṁ tathāvidhaṁ, ",
  "ja420:6.4": "Paṇemi daṇḍaṁ anukampa yoniso”. ",
  "ja420:7.1": "“Sirī ca lakkhī ca taveva khattiya, ",
  "ja420:7.2": "Janādhipa mā vijahi kudācanaṁ; ",
  "ja420:7.3": "Akkodhano niccapasannacitto, ",
  "ja420:7.4": "Anīgho tuvaṁ vassasatāni pālaya. ",
  "ja420:8.1": "Guṇehi etehi upeta khattiya, ",
  "ja420:8.2": "Ṭhitamariyavattī suvaco akodhano; ",
  "ja420:8.3": "Sukhī anuppīḷa pasāsamediniṁ, ",
  "ja420:8.4": "Ito vimuttopi ca yāhi suggatiṁ. ",
  "ja420:9.1": "Evaṁ sunītena subhāsitena, ",
  "ja420:9.2": "Dhammena ñāyena upāyaso nayaṁ; ",
  "ja420:9.3": "Nibbāpaye saṅkhubhitaṁ mahājanaṁ, ",
  "ja420:9.4": "Mahāva megho salilena medinin”ti. ",
  "ja420:10.1": "Sumaṅgalajātakaṁ catutthaṁ. "
}