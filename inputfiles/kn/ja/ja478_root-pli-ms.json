{
  "ja478:0.1": "Jātaka ",
  "ja478:0.2": "Terasakanipāta ",
  "ja478:0.3": "Ambavagga ",
  "ja478:0.4": "5. Dūtajātaka ",
  "ja478:1.1": "“Dūte te brahme pāhesiṁ, ",
  "ja478:1.2": "Gaṅgātīrasmi jhāyato; ",
  "ja478:1.3": "Tesaṁ puṭṭho na byākāsi, ",
  "ja478:1.4": "Dukkhaṁ guyhamataṁ nu te”. ",
  "ja478:2.1": "“Sace te dukkhamuppajje, ",
  "ja478:2.2": "kāsīnaṁ raṭṭhavaḍḍhana; ",
  "ja478:2.3": "Mā kho naṁ tassa akkhāhi, ",
  "ja478:2.4": "yo taṁ dukkhā na mocaye. ",
  "ja478:3.1": "Yo tassa dukkhajātassa, ",
  "ja478:3.2": "ekaṅgamapi bhāgaso; ",
  "ja478:3.3": "Vippamoceyya dhammena, ",
  "ja478:3.4": "kāmaṁ tassa pavedaya. ",
  "ja478:4.1": "Suvijānaṁ siṅgālānaṁ, ",
  "ja478:4.2": "sakuṇānañca vassitaṁ; ",
  "ja478:4.3": "Manussavassitaṁ rāja, ",
  "ja478:4.4": "dubbijānataraṁ tato. ",
  "ja478:5.1": "Api ce maññatī poso, ",
  "ja478:5.2": "ñāti mitto sakhāti vā; ",
  "ja478:5.3": "Yo pubbe sumano hutvā, ",
  "ja478:5.4": "pacchā sampajjate diso. ",
  "ja478:6.1": "Yo attano dukkhamanānupuṭṭho, ",
  "ja478:6.2": "Pavedaye jantu akālarūpe; ",
  "ja478:6.3": "Ānandino tassa bhavantimittā, ",
  "ja478:6.4": "Hitesino tassa dukhī bhavanti. ",
  "ja478:7.1": "Kālañca ñatvāna tathāvidhassa, ",
  "ja478:7.2": "Medhāvīnaṁ ekamanaṁ viditvā; ",
  "ja478:7.3": "Akkheyya tibbāni parassa dhīro, ",
  "ja478:7.4": "Saṇhaṁ giraṁ atthavatiṁ pamuñce. ",
  "ja478:8.1": "Sace ca jaññā avisayhamattano, ",
  "ja478:8.2": "Na te hi mayhaṁ sukhāgamāya; ",
  "ja478:8.3": "Ekova tibbāni saheyya dhīro, ",
  "ja478:8.4": "Saccaṁ hirottappamapekkhamāno. ",
  "ja478:9.1": "Ahaṁ raṭṭhe vicaranto, ",
  "ja478:9.2": "nigame rājadhāniyo; ",
  "ja478:9.3": "Bhikkhamāno mahārāja, ",
  "ja478:9.4": "ācariyassa dhanatthiko. ",
  "ja478:10.1": "Gahapatī rājapurise, ",
  "ja478:10.2": "mahāsāle ca brāhmaṇe; ",
  "ja478:10.3": "Alatthaṁ satta nikkhāni, ",
  "ja478:10.4": "suvaṇṇassa janādhipa; ",
  "ja478:10.5": "Te me naṭṭhā mahārāja, ",
  "ja478:10.6": "tasmā socāmahaṁ bhusaṁ. ",
  "ja478:11.1": "Purisā te mahārāja, ",
  "ja478:11.2": "manasānuvicintitā; ",
  "ja478:11.3": "Nālaṁ dukkhā pamocetuṁ, ",
  "ja478:11.4": "tasmā tesaṁ na byāhariṁ. ",
  "ja478:12.1": "Tvañca kho me mahārāja, ",
  "ja478:12.2": "manasānuvicintito; ",
  "ja478:12.3": "Alaṁ dukkhā pamocetuṁ, ",
  "ja478:12.4": "tasmā tuyhaṁ pavedayiṁ”. ",
  "ja478:13.1": "“Tassādāsi pasannatto, ",
  "ja478:13.2": "kāsīnaṁ raṭṭhavaḍḍhano; ",
  "ja478:13.3": "Jātarūpamaye nikkhe, ",
  "ja478:13.4": "suvaṇṇassa catuddasā”ti. ",
  "ja478:14.1": "Dūtajātakaṁ pañcamaṁ. "
}