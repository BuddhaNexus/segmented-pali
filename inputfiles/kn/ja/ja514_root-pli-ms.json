{
  "ja514:0.1": "Jātaka ",
  "ja514:0.2": "Tiṁsanipāta ",
  "ja514:0.3": "Kiṁchandavagga ",
  "ja514:0.4": "4. Chaddantajātaka ",
  "ja514:1.1": "“Kiṁ nu socasinuccaṅgi, ",
  "ja514:1.2": "paṇḍūsi varavaṇṇini; ",
  "ja514:1.3": "Milāyasi visālakkhi, ",
  "ja514:1.4": "mālāva parimadditā”. ",
  "ja514:2.1": "“Dohaḷo me mahārāja, ",
  "ja514:2.2": "supinantenupajjhagā; ",
  "ja514:2.3": "Na so sulabharūpova, ",
  "ja514:2.4": "yādiso mama dohaḷo”. ",
  "ja514:3.1": "“Ye keci mānusā kāmā, ",
  "ja514:3.2": "idha lokasmi nandane; ",
  "ja514:3.3": "Sabbe te pacurā mayhaṁ, ",
  "ja514:3.4": "ahaṁ te dammi dohaḷaṁ”. ",
  "ja514:4.1": "“Luddā deva samāyantu, ",
  "ja514:4.2": "ye keci vijite tava; ",
  "ja514:4.3": "Etesaṁ ahamakkhissaṁ, ",
  "ja514:4.4": "yādiso mama dohaḷo”. ",
  "ja514:5.1": "“Ime te luddakā devi, ",
  "ja514:5.2": "katahatthā visāradā; ",
  "ja514:5.3": "Vanaññū ca migaññū ca, ",
  "ja514:5.4": "mamatthe cattajīvitā”. ",
  "ja514:6.1": "“Luddaputtā nisāmetha, ",
  "ja514:6.2": "yāvantettha samāgatā; ",
  "ja514:6.3": "Chabbisāṇaṁ gajaṁ setaṁ, ",
  "ja514:6.4": "addasaṁ supine ahaṁ; ",
  "ja514:6.5": "Tassa dantehi me attho, ",
  "ja514:6.6": "alābhe natthi jīvitaṁ”. ",
  "ja514:7.1": "“Na no pitūnaṁ na pitāmahānaṁ, ",
  "ja514:7.2": "Diṭṭho suto kuñjaro chabbisāṇo; ",
  "ja514:7.3": "Yamaddasā supine rājaputtī, ",
  "ja514:7.4": "Akkhāhi no yādiso hatthināgo”. ",
  "ja514:8.1": "“Disā catasso vidisā catasso, ",
  "ja514:8.2": "Uddhaṁ adho dasa disā imāyo; ",
  "ja514:8.3": "Katamaṁ disaṁ tiṭṭhati nāgarājā, ",
  "ja514:8.4": "Yamaddasā supine chabbisāṇaṁ”. ",
  "ja514:9.1": "“Ito ujuṁ uttariyaṁ disāyaṁ, ",
  "ja514:9.2": "Atikkamma so sattagirī brahante; ",
  "ja514:9.3": "Suvaṇṇapasso nāma girī uḷāro, ",
  "ja514:9.4": "Supupphito kimpurisānuciṇṇo. ",
  "ja514:10.1": "Āruyha selaṁ bhavanaṁ kinnarānaṁ, ",
  "ja514:10.2": "Olokaya pabbatapādamūlaṁ; ",
  "ja514:10.3": "Atha dakkhasī meghasamānavaṇṇaṁ, ",
  "ja514:10.4": "Nigrodharājaṁ aṭṭhasahassapādaṁ. ",
  "ja514:11.1": "Tatthacchatī kuñjaro chabbisāṇo, ",
  "ja514:11.2": "Sabbaseto duppasaho parebhi; ",
  "ja514:11.3": "Rakkhanti naṁ aṭṭhasahassanāgā, ",
  "ja514:11.4": "Īsādantā vātajavappahārino. ",
  "ja514:12.1": "Tiṭṭhanti te tumūlaṁ passasantā, ",
  "ja514:12.2": "Kuppanti vātassapi eritassa; ",
  "ja514:12.3": "Manussabhūtaṁ pana tattha disvā, ",
  "ja514:12.4": "Bhasmaṁ kareyyuṁ nāssa rajopi tassa”. ",
  "ja514:13.1": "“Bahū hime rājakulamhi santi, ",
  "ja514:13.2": "Piḷandhanā jātarūpassa devī; ",
  "ja514:13.3": "Muttā maṇī veḷuriyāmayā ca, ",
  "ja514:13.4": "Kiṁ kāhasi dantapiḷandhanena; ",
  "ja514:13.5": "Māretukāmā kuñjaraṁ chabbisāṇaṁ, ",
  "ja514:13.6": "Udāhu ghātessasi luddaputte”. ",
  "ja514:14.1": "“Sā issitā dukkhitā casmi ludda, ",
  "ja514:14.2": "Uddhañca sussāmi anussarantī; ",
  "ja514:14.3": "Karohi me luddaka etamatthaṁ, ",
  "ja514:14.4": "Dassāmi te gāmavarāni pañca”. ",
  "ja514:15.1": "“Katthacchatī kattha mupeti ṭhānaṁ, ",
  "ja514:15.2": "Vīthissa kā nhāna gatassa hoti; ",
  "ja514:15.3": "Kathañhi so nhāyati nāgarājā, ",
  "ja514:15.4": "Kathaṁ vijānemu gatiṁ gajassa”. ",
  "ja514:16.1": "“Tattheva sā pokkharaṇī adūre, ",
  "ja514:16.2": "Rammā sutitthā ca mahodikā ca; ",
  "ja514:16.3": "Sampupphitā bhamaragaṇānuciṇṇā, ",
  "ja514:16.4": "Ettha hi so nhāyati nāgarājā. ",
  "ja514:17.1": "Sīsaṁ nahātuppalamālabhārī, ",
  "ja514:17.2": "Sabbaseto puṇḍarīkattacaṅgī; ",
  "ja514:17.3": "Āmodamāno gacchati sanniketaṁ, ",
  "ja514:17.4": "Purakkhatvā mahesiṁ sabbabhaddaṁ”. ",
  "ja514:18.1": "Tattheva so uggahetvāna vākyaṁ, ",
  "ja514:18.2": "Ādāya tūṇiñca dhanuñca luddo; ",
  "ja514:18.3": "Vituriyati sattagirī brahante, ",
  "ja514:18.4": "Suvaṇṇapassaṁ nāma giriṁ uḷāraṁ. ",
  "ja514:19.1": "Āruyha selaṁ bhavanaṁ kinnarānaṁ, ",
  "ja514:19.2": "Olokayī pabbatapādamūlaṁ; ",
  "ja514:19.3": "Tatthaddasā meghasamānavaṇṇaṁ, ",
  "ja514:19.4": "Nigrodharājaṁ aṭṭhasahassapādaṁ. ",
  "ja514:20.1": "Tatthaddasā kuñjaraṁ chabbisāṇaṁ, ",
  "ja514:20.2": "Sabbasetaṁ duppasahaṁ parebhi; ",
  "ja514:20.3": "Rakkhanti naṁ aṭṭhasahassanāgā, ",
  "ja514:20.4": "Īsādantā vātajavappahārino. ",
  "ja514:21.1": "Tatthaddasā pokkharaṇiṁ adūre, ",
  "ja514:21.2": "Rammaṁ sutitthañca mahodikañca; ",
  "ja514:21.3": "Sampupphitaṁ bhamaragaṇānuciṇṇaṁ, ",
  "ja514:21.4": "Yattha hi so nhāyati nāgarājā. ",
  "ja514:22.1": "Disvāna nāgassa gatiṁ ṭhitiñca, ",
  "ja514:22.2": "Vīthissa yā nhānagatassa hoti; ",
  "ja514:22.3": "Opātamāgacchi anariyarūpo, ",
  "ja514:22.4": "Payojito cittavasānugāya. ",
  "ja514:23.1": "Khaṇitvāna kāsuṁ phalakehi chādayi, ",
  "ja514:23.2": "Attānamodhāya dhanuñca luddo; ",
  "ja514:23.3": "Passāgataṁ puthusallena nāgaṁ, ",
  "ja514:23.4": "Samappayī dukkaṭakammakārī. ",
  "ja514:24.1": "Viddho ca nāgo koñcamanādi ghoraṁ, ",
  "ja514:24.2": "Sabbe ca nāgā ninnaduṁ ghorarūpaṁ; ",
  "ja514:24.3": "Tiṇañca kaṭṭhañca raṇaṁ karontā, ",
  "ja514:24.4": "Dhāviṁsu te aṭṭha disā samantato. ",
  "ja514:25.1": "Vadhissametanti parāmasanto, ",
  "ja514:25.2": "Kāsāvamaddakkhi dhajaṁ isīnaṁ; ",
  "ja514:25.3": "Dukkhena phuṭṭhassudapādi saññā, ",
  "ja514:25.4": "Arahaddhajo sabbhi avajjharūpo. ",
  "ja514:26.1": "“Anikkasāvo kāsāvaṁ, ",
  "ja514:26.2": "yo vatthaṁ paridahissati; ",
  "ja514:26.3": "Apeto damasaccena, ",
  "ja514:26.4": "na so kāsāvamarahati. ",
  "ja514:27.1": "Yo ca vantakasāvassa, ",
  "ja514:27.2": "sīlesu susamāhito; ",
  "ja514:27.3": "Upeto damasaccena, ",
  "ja514:27.4": "sa ve kāsāvamarahati”. ",
  "ja514:28.1": "Samappito puthusallena nāgo, ",
  "ja514:28.2": "Aduṭṭhacitto luddakamajjhabhāsi; ",
  "ja514:28.3": "“Kimatthayaṁ kissa vā samma hetu, ",
  "ja514:28.4": "Mamaṁ vadhī kassa vāyaṁ payogo”. ",
  "ja514:29.1": "“Kāsissa rañño mahesī bhadante, ",
  "ja514:29.2": "Sā pūjitā rājakule subhaddā; ",
  "ja514:29.3": "Taṁ addasā sā ca mamaṁ asaṁsi, ",
  "ja514:29.4": "Dantehi atthoti ca maṁ avoca”. ",
  "ja514:30.1": "“Bahū hi me dantayugā uḷārā, ",
  "ja514:30.2": "Ye me pitūnañca pitāmahānaṁ; ",
  "ja514:30.3": "Jānāti sā kodhanā rājaputtī, ",
  "ja514:30.4": "Vadhatthikā veramakāsi bālā. ",
  "ja514:31.1": "Uṭṭhehi tvaṁ ludda kharaṁ gahetvā, ",
  "ja514:31.2": "Dante ime chinda purā marāmi; ",
  "ja514:31.3": "Vajjāsi taṁ kodhanaṁ rājaputtiṁ, ",
  "ja514:31.4": "‘Nāgo hato handa imassa dantā’”. ",
  "ja514:32.1": "Uṭṭhāya so luddo kharaṁ gahetvā, ",
  "ja514:32.2": "Chetvāna dantāni gajuttamassa; ",
  "ja514:32.3": "Vaggū subhe appaṭime pathabyā, ",
  "ja514:32.4": "Ādāya pakkāmi tato hi khippaṁ. ",
  "ja514:33.1": "Bhayaṭṭitā nāgavadhena aṭṭā, ",
  "ja514:33.2": "Ye te nāgā aṭṭha disā vidhāvuṁ; ",
  "ja514:33.3": "Adisvāna posaṁ gajapaccamittaṁ, ",
  "ja514:33.4": "Paccāgamuṁ yena so nāgarājā. ",
  "ja514:34.1": "Te tattha kanditvā roditvāna nāgā, ",
  "ja514:34.2": "Sīse sake paṁsukaṁ okiritvā; ",
  "ja514:34.3": "Agamaṁsu te sabbe sakaṁ niketaṁ, ",
  "ja514:34.4": "Purakkhatvā mahesiṁ sabbabhaddaṁ. ",
  "ja514:35.1": "Ādāya dantāni gajuttamassa, ",
  "ja514:35.2": "Vaggū subhe appaṭime pathabyā; ",
  "ja514:35.3": "Suvaṇṇarājīhi samantamodare, ",
  "ja514:35.4": "So luddako kāsipuraṁ upāgami; ",
  "ja514:35.5": "Upanesi so rājakaññāya dante, ",
  "ja514:35.6": "Nāgo hato handa imassa dantā. ",
  "ja514:36.1": "Disvāna dantāni gajuttamassa, ",
  "ja514:36.2": "Bhattuppiyassa purimāya jātiyā; ",
  "ja514:36.3": "Tattheva tassā hadayaṁ aphāli, ",
  "ja514:36.4": "Teneva sā kālamakāsi bālā. ",
  "ja514:37.1": "Sambodhipatto sa mahānubhāvo, ",
  "ja514:37.2": "Sitaṁ akāsi parisāya majjhe; ",
  "ja514:37.3": "Pucchiṁsu bhikkhū suvimuttacittā, ",
  "ja514:37.4": "“Nākāraṇe pātukaronti buddhā. ",
  "ja514:38.1": "Yamaddasātha dahariṁ kumāriṁ, ",
  "ja514:38.2": "Kāsāyavatthaṁ anagāriyaṁ carantiṁ; ",
  "ja514:38.3": "Sā kho tadā rājakaññā ahosi, ",
  "ja514:38.4": "Ahaṁ tadā nāgarājā ahosiṁ. ",
  "ja514:39.1": "Ādāya dantāni gajuttamassa, ",
  "ja514:39.2": "Vaggū subhe appaṭime pathabyā; ",
  "ja514:39.3": "Yo luddako kāsipuraṁ upāgami, ",
  "ja514:39.4": "So kho tadā devadatto ahosi”. ",
  "ja514:40.1": "Anāvasūraṁ cirarattasaṁsitaṁ, ",
  "ja514:40.2": "Uccāvacaṁ caritamidaṁ purāṇaṁ; ",
  "ja514:40.3": "Vītaddaro vītasoko visallo, ",
  "ja514:40.4": "Sayaṁ abhiññāya abhāsi buddho. ",
  "ja514:41.1": "“Ahaṁ vo tena kālena, ",
  "ja514:41.2": "ahosiṁ tattha bhikkhavo; ",
  "ja514:41.3": "Nāgarājā tadā homi, ",
  "ja514:41.4": "evaṁ dhāretha jātakan”ti. ",
  "ja514:42.1": "Chaddantajātakaṁ catutthaṁ. "
}