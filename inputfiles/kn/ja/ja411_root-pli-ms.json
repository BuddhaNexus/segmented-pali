{
  "ja411:0.1": "Jātaka ",
  "ja411:0.2": "Sattakanipāta ",
  "ja411:0.3": "Gandhāravagga ",
  "ja411:0.4": "6. Susīmajātaka ",
  "ja411:1.1": "“Kāḷāni kesāni pure ahesuṁ, ",
  "ja411:1.2": "Jātāni sīsamhi yathāpadese; ",
  "ja411:1.3": "Tānajja setāni susīma disvā, ",
  "ja411:1.4": "Dhammaṁ cara brahmacariyassa kālo”. ",
  "ja411:2.1": "“Mameva deva palitaṁ na tuyhaṁ, ",
  "ja411:2.2": "Mameva sīsaṁ mama uttamaṅgaṁ; ",
  "ja411:2.3": "‘Atthaṁ karissan’ti musā abhāṇiṁ, ",
  "ja411:2.4": "Ekāparādhaṁ khama rājaseṭṭha. ",
  "ja411:3.1": "Daharo tuvaṁ dassaniyosi rāja, ",
  "ja411:3.2": "Paṭhamuggato hosi yathā kaḷīro; ",
  "ja411:3.3": "Rajjañca kārehi mamañca passa, ",
  "ja411:3.4": "Mā kālikaṁ anudhāvī janinda”. ",
  "ja411:4.1": "“Passāmi vohaṁ dahariṁ kumāriṁ, ",
  "ja411:4.2": "Sāmaṭṭhapassaṁ sutanuṁ sumajjhaṁ; ",
  "ja411:4.3": "Kāḷappavāḷāva pavellamānā, ",
  "ja411:4.4": "Palobhayantīva naresu gacchati. ",
  "ja411:5.1": "Tamena passāmiparena nāriṁ, ",
  "ja411:5.2": "Āsītikaṁ nāvutikaṁ va jaccā; ",
  "ja411:5.3": "Daṇḍaṁ gahetvāna pavedhamānaṁ, ",
  "ja411:5.4": "Gopānasībhoggasamaṁ carantiṁ. ",
  "ja411:6.1": "Sohaṁ tamevānuvicintayanto, ",
  "ja411:6.2": "Eko sayāmi sayanassa majjhe; ",
  "ja411:6.3": "‘Ahampi evaṁ’ iti pekkhamāno, ",
  "ja411:6.4": "Na gahe rame brahmacariyassa kālo. ",
  "ja411:7.1": "Rajjuvālambanī cesā, ",
  "ja411:7.2": "Yā gehe vasato rati; ",
  "ja411:7.3": "Evampi chetvāna vajanti dhīrā, ",
  "ja411:7.4": "Anapekkhino kāmasukhaṁ pahāyā”ti. ",
  "ja411:8.1": "Susīmajātakaṁ chaṭṭhaṁ. "
}