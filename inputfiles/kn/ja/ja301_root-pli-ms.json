{
  "ja301:0.1": "Jātaka ",
  "ja301:0.2": "Catukkanipāta ",
  "ja301:0.3": "Kāliṅgavagga ",
  "ja301:0.4": "1. Cūḷakāliṅgajātaka ",
  "ja301:1.1": "“Vivarathimāsaṁ dvāraṁ, ",
  "ja301:1.2": "Nagaraṁ pavisantu aruṇarājassa; ",
  "ja301:1.3": "Sīhena susiṭṭhena, ",
  "ja301:1.4": "Surakkhitaṁ nandisenena”. ",
  "ja301:2.1": "“Jayo kaliṅgānamasayhasāhinaṁ, ",
  "ja301:2.2": "Parājayo anayo assakānaṁ; ",
  "ja301:2.3": "Icceva te bhāsitaṁ brahmacāri, ",
  "ja301:2.4": "Na ujjubhūtā vitathaṁ bhaṇanti”. ",
  "ja301:3.1": "“Devā musāvādamupātivattā, ",
  "ja301:3.2": "Saccaṁ dhanaṁ paramaṁ tesu sakka; ",
  "ja301:3.3": "Taṁ te musā bhāsitaṁ devarāja, ",
  "ja301:3.4": "Kiṁ vā paṭicca maghavā mahinda”. ",
  "ja301:4.1": "“Nanu te sutaṁ brāhmaṇa bhaññamāne, ",
  "ja301:4.2": "Devā na issanti purisaparakkamassa; ",
  "ja301:4.3": "Damo samādhi manaso abhejjo, ",
  "ja301:4.4": "Abyaggatā nikkamanañca kāle; ",
  "ja301:4.5": "Daḷhañca viriyaṁ purisaparakkamo ca, ",
  "ja301:4.6": "Teneva āsi vijayo assakānan”ti. ",
  "ja301:5.1": "Cūḷakāliṅgajātakaṁ paṭhamaṁ. "
}