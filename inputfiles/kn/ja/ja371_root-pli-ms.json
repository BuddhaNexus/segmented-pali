{
  "ja371:0.1": "Jātaka ",
  "ja371:0.2": "Pañcakanipāta ",
  "ja371:0.3": "Aḍḍhavagga ",
  "ja371:0.4": "1. Dīghītikosalajātaka ",
  "ja371:1.1": "“Evaṁbhūtassa te rāja, ",
  "ja371:1.2": "āgatassa vase mama; ",
  "ja371:1.3": "Atthi nu koci pariyāyo, ",
  "ja371:1.4": "yo taṁ dukkhā pamocaye”. ",
  "ja371:2.1": "“Evaṁbhūtassa me tāta, ",
  "ja371:2.2": "āgatassa vase tava; ",
  "ja371:2.3": "Natthi no koci pariyāyo, ",
  "ja371:2.4": "yo maṁ dukkhā pamocaye”. ",
  "ja371:3.1": "“Nāññaṁ sucaritaṁ rāja, ",
  "ja371:3.2": "nāññaṁ rāja subhāsitaṁ; ",
  "ja371:3.3": "Tāyate maraṇakāle, ",
  "ja371:3.4": "evamevitaraṁ dhanaṁ. ",
  "ja371:4.1": "Akkocchi maṁ avadhi maṁ, ",
  "ja371:4.2": "ajini maṁ ahāsi me; ",
  "ja371:4.3": "Ye ca taṁ upanayhanti, ",
  "ja371:4.4": "veraṁ tesaṁ na sammati. ",
  "ja371:5.1": "Akkocchi maṁ avadhi maṁ, ",
  "ja371:5.2": "ajini maṁ ahāsi me; ",
  "ja371:5.3": "Ye ca taṁ nupanayhanti, ",
  "ja371:5.4": "veraṁ tesūpasammati. ",
  "ja371:6.1": "Na hi verena verāni, ",
  "ja371:6.2": "sammantīdha kudācanaṁ; ",
  "ja371:6.3": "Averena ca sammanti, ",
  "ja371:6.4": "esa dhammo sanantano”ti. ",
  "ja371:7.1": "Dīghītikosalajātakaṁ paṭhamaṁ. "
}