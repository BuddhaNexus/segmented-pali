{
  "ja508:0.1": "Jātaka ",
  "ja508:0.2": "Vīsatinipāta ",
  "ja508:0.3": "Mātaṅgavagga ",
  "ja508:0.4": "12. Pañcapaṇḍitajātaka ",
  "ja508:1.1": "“Pañca paṇḍitā samāgatāttha, ",
  "ja508:1.2": "Pañhā me paṭibhāti taṁ suṇātha; ",
  "ja508:1.3": "Nindiyamatthaṁ pasaṁsiyaṁ vā, ",
  "ja508:1.4": "Kassevāvikareyya guyhamatthaṁ”. ",
  "ja508:2.1": "“Tvaṁ āvikarohi bhūmipāla, ",
  "ja508:2.2": "Bhattā bhārasaho tuvaṁ vade taṁ; ",
  "ja508:2.3": "Tava chandarucīni sammasitvā, ",
  "ja508:2.4": "Atha vakkhanti janinda pañca dhīrā”. ",
  "ja508:3.1": "“Yā sīlavatī anaññatheyyā, ",
  "ja508:3.2": "Bhattucchandavasānugā manāpā; ",
  "ja508:3.3": "Nindiyamatthaṁ pasaṁsiyaṁ vā, ",
  "ja508:3.4": "Bhariyāyāvikareyya guyhamatthaṁ”. ",
  "ja508:4.1": "“Yo kicchagatassa āturassa, ",
  "ja508:4.2": "Saraṇaṁ hoti gatī parāyanañca; ",
  "ja508:4.3": "Nindiyamatthaṁ pasaṁsiyaṁ vā, ",
  "ja508:4.4": "Sakhino vāvikareyya guyhamatthaṁ”. ",
  "ja508:5.1": "“Jeṭṭho atha majjhimo kaniṭṭho, ",
  "ja508:5.2": "Yo ce sīlasamāhito ṭhitatto; ",
  "ja508:5.3": "Nindiyamatthaṁ pasaṁsiyaṁ vā, ",
  "ja508:5.4": "Bhātu vāvīkareyya guyhamatthaṁ”. ",
  "ja508:6.1": "“Yo ve pituhadayassa paddhagū, ",
  "ja508:6.2": "Anujāto pitaraṁ anomapañño; ",
  "ja508:6.3": "Nindiyamatthaṁ pasaṁsiyaṁ vā, ",
  "ja508:6.4": "Puttassāvikareyya guyhamatthaṁ”. ",
  "ja508:7.1": "“Mātā dvipadājanindaseṭṭha, ",
  "ja508:7.2": "Yā naṁ poseti chandasā piyena; ",
  "ja508:7.3": "Nindiyamatthaṁ pasaṁsiyaṁ vā, ",
  "ja508:7.4": "Mātuyāvīkareyya guyhamatthaṁ”. ",
  "ja508:8.1": "“Guyhassa hi guyhameva sādhu, ",
  "ja508:8.2": "Na hi guyhassa pasatthamāvikammaṁ; ",
  "ja508:8.3": "Anipphannatā saheyya dhīro, ",
  "ja508:8.4": "Nipphannova yathāsukhaṁ bhaṇeyya”. ",
  "ja508:9.1": "“Kiṁ tvaṁ vimanosi rājaseṭṭha, ",
  "ja508:9.2": "Dvipadajaninda vacanaṁ suṇoma metaṁ; ",
  "ja508:9.3": "Kiṁ cintayamāno dummanosi, ",
  "ja508:9.4": "Nūna deva aparādho atthi mayhaṁ”. ",
  "ja508:10.1": "“‘Paṇhe vajjho mahosadho’ti, ",
  "ja508:10.2": "Āṇatto me vadhāya bhūripañño; ",
  "ja508:10.3": "Taṁ cintayamāno dummanosmi, ",
  "ja508:10.4": "Na hi devī aparādho atthi tuyhaṁ”. ",
  "ja508:11.1": "“Abhidosagato dāni ehisi, ",
  "ja508:11.2": "Kiṁ sutvā kiṁ saṅkate mano te; ",
  "ja508:11.3": "Ko te kimavoca bhūripañña, ",
  "ja508:11.4": "Iṅgha vacanaṁ suṇoma brūhi metaṁ”. ",
  "ja508:12.1": "“‘Paṇhe vajjho mahosadho’ti, ",
  "ja508:12.2": "Yadi te mantayitaṁ janinda dosaṁ; ",
  "ja508:12.3": "Bhariyāya rahogato asaṁsi, ",
  "ja508:12.4": "Guyhaṁ pātukataṁ sutaṁ mametaṁ”. ",
  "ja508:13.1": "“Yaṁ sālavanasmiṁ senako, ",
  "ja508:13.2": "Pāpakammaṁ akāsi asabbhirūpaṁ; ",
  "ja508:13.3": "Sakhinova rahogato asaṁsi, ",
  "ja508:13.4": "Guyhaṁ pātukataṁ sutaṁ mametaṁ. ",
  "ja508:14.1": "Pukkusa purisassa te janinda, ",
  "ja508:14.2": "Uppanno rogo arājayutto; ",
  "ja508:14.3": "Bhātuñca rahogato asaṁsi, ",
  "ja508:14.4": "Guyhaṁ pātukataṁ sutaṁ mametaṁ. ",
  "ja508:15.1": "Ābādhoyaṁ asabbhirūpo, ",
  "ja508:15.2": "Kāmindo naradevena phuṭṭho; ",
  "ja508:15.3": "Puttassa rahogato asaṁsi, ",
  "ja508:15.4": "Guyhaṁ pātukataṁ sutaṁ mametaṁ. ",
  "ja508:16.1": "Aṭṭhavaṅkaṁ maṇiratanaṁ uḷāraṁ, ",
  "ja508:16.2": "Sakko te adadā pitāmahassa; ",
  "ja508:16.3": "Devindassa gataṁ tadajja hatthaṁ, ",
  "ja508:16.4": "Mātuñca rahogato asaṁsi; ",
  "ja508:16.5": "Guyhaṁ pātukataṁ sutaṁ mametaṁ. ",
  "ja508:17.1": "Guyhassa hi guyhameva sādhu, ",
  "ja508:17.2": "Na hi guyhassa pasatthamāvikammaṁ; ",
  "ja508:17.3": "Anipphannatā saheyya dhīro, ",
  "ja508:17.4": "Nipphannova yathāsukhaṁ bhaṇeyya. ",
  "ja508:18.1": "Na guyhamatthaṁ vivareyya, ",
  "ja508:18.2": "rakkheyya naṁ yathā nidhiṁ; ",
  "ja508:18.3": "Na hi pātukato sādhu, ",
  "ja508:18.4": "guyho attho pajānatā. ",
  "ja508:19.1": "Thiyā guyhaṁ na saṁseyya, ",
  "ja508:19.2": "amittassa ca paṇḍito; ",
  "ja508:19.3": "Yo cāmisena saṁhīro, ",
  "ja508:19.4": "hadayattheno ca yo naro. ",
  "ja508:20.1": "Guyhamatthaṁ asambuddhaṁ, ",
  "ja508:20.2": "sambodhayati yo naro; ",
  "ja508:20.3": "Mantabhedabhayā tassa, ",
  "ja508:20.4": "dāsabhūto titikkhati. ",
  "ja508:21.1": "Yāvanto purisassatthaṁ, ",
  "ja508:21.2": "guyhaṁ jānanti mantinaṁ; ",
  "ja508:21.3": "Tāvanto tassa ubbegā, ",
  "ja508:21.4": "tasmā guyhaṁ na vissaje. ",
  "ja508:22.1": "Vivicca bhāseyya divā rahassaṁ, ",
  "ja508:22.2": "Rattiṁ giraṁ nātivelaṁ pamuñce; ",
  "ja508:22.3": "Upassutikā hi suṇanti mantaṁ, ",
  "ja508:22.4": "Tasmā manto khippamupeti bhedan”ti. ",
  "ja508:23.1": "Pañcapaṇḍitajātakaṁ dvādasamaṁ. "
}