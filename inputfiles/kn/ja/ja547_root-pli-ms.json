{
"ja547:1.1": "Jātaka",
"ja547:2.1": "Mahānipāta",
"ja547:3.1": "Mūgapakkhavagga",
"ja547:4.1": "Vessantarajātaka",
"ja547:5.1": "1. Dasavarakathā",
"ja547:6.1": "“Phussatī varavaṇṇābhe,",
"ja547:6.2": "varassu dasadhā vare;",
"ja547:6.3": "Pathabyā cārupubbaṅgi,",
"ja547:6.4": "yaṃ tuyhaṃ manaso piyaṃ”.",
"ja547:7.1": "“Devarāja namo tyatthu,",
"ja547:7.2": "kiṃ pāpaṃ pakataṃ mayā;",
"ja547:7.3": "Rammā cāvesi maṃ ṭhānā,",
"ja547:7.4": "vātova dharaṇīruhaṃ”.",
"ja547:8.1": "“Na ceva te kataṃ pāpaṃ,",
"ja547:8.2": "na ca me tvamasi appiyā;",
"ja547:8.3": "Puññañca te parikkhīṇaṃ,",
"ja547:8.4": "yena tevaṃ vadāmahaṃ.",
"ja547:9.1": "Santike maraṇaṃ tuyhaṃ,",
"ja547:9.2": "vinābhāvo bhavissati;",
"ja547:9.3": "Paṭigaṇhāhi me ete,",
"ja547:9.4": "vare dasa pavecchato”.",
"ja547:10.1": "“Varañce me ado sakka,",
"ja547:10.2": "sabbabhūtānamissara;",
"ja547:10.3": "Sivirājassa bhaddante,",
"ja547:10.4": "tattha assaṃ nivesane.",
"ja547:11.1": "Nīlanettā nīlabhamu,",
"ja547:11.2": "nilakkhī ca yathā migī;",
"ja547:11.3": "Phussatī nāma nāmena,",
"ja547:11.4": "tatthapassaṃ purindada.",
"ja547:12.1": "Puttaṃ labhetha varadaṃ,",
"ja547:12.2": "yācayogaṃ amacchariṃ;",
"ja547:12.3": "Pūjitaṃ paṭirājūhi,",
"ja547:12.4": "kittimantaṃ yasassinaṃ.",
"ja547:13.1": "Gabbhaṃ me dhārayantiyā,",
"ja547:13.2": "majjhimaṅgaṃ anunnataṃ;",
"ja547:13.3": "Kucchi anunnato assa,",
"ja547:13.4": "cāpaṃva likhitaṃ samaṃ.",
"ja547:14.1": "Thanā me nappapateyyuṃ,",
"ja547:14.2": "palitā na santu vāsava;",
"ja547:14.3": "Kāye rajo na limpetha,",
"ja547:14.4": "vajjhañcāpi pamocaye.",
"ja547:15.1": "Mayūrakoñcābhirude,",
"ja547:15.2": "nārivaragaṇāyute;",
"ja547:15.3": "Khujjacelāpakākiṇṇe,",
"ja547:15.4": "sūtamāgadhavaṇṇite.",
"ja547:16.1": "Citraggaḷerughusite,",
"ja547:16.2": "surāmaṃsapabodhane;",
"ja547:16.3": "Sivirājassa bhaddante,",
"ja547:16.4": "tatthassaṃ mahesī piyā”.",
"ja547:17.1": "“Ye te dasa varā dinnā,",
"ja547:17.2": "mayā sabbaṅgasobhane;",
"ja547:17.3": "Sivirājassa vijite,",
"ja547:17.4": "sabbe te lacchasī vare”.",
"ja547:18.1": "Idaṃ vatvāna maghavā,",
"ja547:18.2": "devarājā sujampati;",
"ja547:18.3": "Phussatiyā varaṃ datvā,",
"ja547:18.4": "anumodittha vāsavo.",
"ja547:19.1": "Dasavarakathā nāma.",
"ja547:20.1": "“Parūḷhakacchanakhalomā,",
"ja547:20.2": "paṅkadantā rajassirā;",
"ja547:20.3": "Paggayha dakkhiṇaṃ bāhuṃ,",
"ja547:20.4": "kiṃ maṃ yācanti brāhmaṇā”.",
"ja547:21.1": "“Ratanaṃ deva yācāma,",
"ja547:21.2": "sivīnaṃ raṭṭhavaḍḍhanaṃ;",
"ja547:21.3": "Dadāhi pavaraṃ nāgaṃ,",
"ja547:21.4": "īsādantaṃ urūḷhavaṃ”.",
"ja547:22.1": "“Dadāmi na vikampāmi,",
"ja547:22.2": "yaṃ maṃ yācanti brāhmaṇā;",
"ja547:22.3": "Pabhinnaṃ kuñjaraṃ dantiṃ,",
"ja547:22.4": "opavayhaṃ gajuttamaṃ”.",
"ja547:23.1": "Hatthikkhandhato oruyha,",
"ja547:23.2": "rājā cāgādhimānaso;",
"ja547:23.3": "Brāhmaṇānaṃ adā dānaṃ,",
"ja547:23.4": "sivīnaṃ raṭṭhavaḍḍhano.",
"ja547:24.1": "Tadāsi yaṃ bhiṃsanakaṃ,",
"ja547:24.2": "tadāsi lomahaṃsanaṃ;",
"ja547:24.3": "Hatthināge padinnamhi,",
"ja547:24.4": "medanī sampakampatha.",
"ja547:25.1": "Tadāsi yaṃ bhiṃsanakaṃ,",
"ja547:25.2": "tadāsi lomahaṃsanaṃ;",
"ja547:25.3": "Hatthināge padinnamhi,",
"ja547:25.4": "khubhittha nagaraṃ tadā.",
"ja547:26.1": "Samākulaṃ puraṃ āsi,",
"ja547:26.2": "ghoso ca vipulo mahā;",
"ja547:26.3": "Hatthināge padinnamhi,",
"ja547:26.4": "sivīnaṃ raṭṭhavaḍḍhane.",
"ja547:27.1": "Uggā ca rājaputtā ca,",
"ja547:27.2": "vesiyānā ca brāhmaṇā;",
"ja547:27.3": "Hatthārohā anīkaṭṭhā,",
"ja547:27.4": "rathikā pattikārakā.",
"ja547:28.1": "Kevalo cāpi nigamo,",
"ja547:28.2": "sivayo ca samāgatā;",
"ja547:28.3": "Disvā nāgaṃ nīyamānaṃ,",
"ja547:28.4": "te rañño paṭivedayuṃ.",
"ja547:29.1": "“Vidhamaṃ deva te raṭṭhaṃ,",
"ja547:29.2": "putto vessantaro tava;",
"ja547:29.3": "Kathaṃ no hatthinaṃ dajjā,",
"ja547:29.4": "nāgaṃ raṭṭhassa pūjitaṃ.",
"ja547:30.1": "Kathaṃ no kuñjaraṃ dajjā,",
"ja547:30.2": "īsādantaṃ urūḷhavaṃ;",
"ja547:30.3": "Khettaññuṃ sabbayuddhānaṃ,",
"ja547:30.4": "sabbasetaṃ gajuttamaṃ.",
"ja547:31.1": "Paṇḍukambalasañchannaṃ,",
"ja547:31.2": "pabhinnaṃ sattumaddanaṃ;",
"ja547:31.3": "Dantiṃ savāḷabījaniṃ,",
"ja547:31.4": "setaṃ kelāsasādisaṃ.",
"ja547:32.1": "Sasetacchattaṃ saupādheyyaṃ,",
"ja547:32.2": "Sāthabbanaṃ sahatthipaṃ;",
"ja547:32.3": "Aggayānaṃ rājavāhiṃ,",
"ja547:32.4": "Brāhmaṇānaṃ adā gajaṃ.",
"ja547:33.1": "Annaṃ pānañca yo dajjā,",
"ja547:33.2": "vatthasenāsanāni ca;",
"ja547:33.3": "Etaṃ kho dānaṃ patirūpaṃ,",
"ja547:33.4": "etaṃ kho brāhmaṇārahaṃ.",
"ja547:34.1": "Ayaṃ te vaṃsarājā no,",
"ja547:34.2": "sivīnaṃ raṭṭhavaḍḍhano;",
"ja547:34.3": "Kathaṃ vessantaro putto,",
"ja547:34.4": "gajaṃ bhājeti sañjaya.",
"ja547:35.1": "Sace tvaṃ na karissasi,",
"ja547:35.2": "sivīnaṃ vacanaṃ idaṃ;",
"ja547:35.3": "Maññe taṃ saha puttena,",
"ja547:35.4": "sivī hatthe karissare”.",
"ja547:36.1": "“Kāmaṃ janapado māsi,",
"ja547:36.2": "raṭṭhañcāpi vinassatu;",
"ja547:36.3": "Nāhaṃ sivīnaṃ vacanā,",
"ja547:36.4": "rājaputtaṃ adūsakaṃ;",
"ja547:36.5": "Pabbājeyyaṃ sakā raṭṭhā,",
"ja547:36.6": "putto hi mama oraso.",
"ja547:37.1": "Kāmaṃ janapado māsi,",
"ja547:37.2": "raṭṭhañcāpi vinassatu;",
"ja547:37.3": "Nāhaṃ sivīnaṃ vacanā,",
"ja547:37.4": "rājaputtaṃ adūsakaṃ;",
"ja547:37.5": "Pabbājeyyaṃ sakā raṭṭhā,",
"ja547:37.6": "putto hi mama atrajo.",
"ja547:38.1": "Na cāhaṃ tasmiṃ dubbheyyaṃ,",
"ja547:38.2": "ariyasīlavato hi so;",
"ja547:38.3": "Asilokopi me assa,",
"ja547:38.4": "pāpañca pasave bahuṃ;",
"ja547:38.5": "Kathaṃ vessantaraṃ puttaṃ,",
"ja547:38.6": "satthena ghātayāmase”.",
"ja547:39.1": "“Mā naṃ daṇḍena satthena,",
"ja547:39.2": "na hi so bandhanāraho;",
"ja547:39.3": "Pabbājehi ca naṃ raṭṭhā,",
"ja547:39.4": "vaṅke vasatu pabbate”.",
"ja547:40.1": "“Eso ce sivīnaṃ chando,",
"ja547:40.2": "chandaṃ na panudāmase;",
"ja547:40.3": "Imaṃ so vasatu rattiṃ,",
"ja547:40.4": "kāme ca paribhuñjatu.",
"ja547:41.1": "Tato ratyā vivasāne,",
"ja547:41.2": "sūriyassuggamanaṃ pati;",
"ja547:41.3": "Samaggā sivayo hutvā,",
"ja547:41.4": "raṭṭhā pabbājayantu naṃ.",
"ja547:42.1": "Uṭṭhehi katte taramāno,",
"ja547:42.2": "gantvā vessantaraṃ vada;",
"ja547:42.3": "‘Sivayo deva te kuddhā,",
"ja547:42.4": "negamā ca samāgatā.",
"ja547:43.1": "Uggā ca rājaputtā ca,",
"ja547:43.2": "vesiyānā ca brāhmaṇā;",
"ja547:43.3": "Hatthārohā anīkaṭṭhā,",
"ja547:43.4": "rathikā pattikārakā;",
"ja547:43.5": "Kevalo cāpi nigamo,",
"ja547:43.6": "sivayo ca samāgatā.",
"ja547:44.1": "Asmā ratyā vivasāne,",
"ja547:44.2": "sūriyassuggamanaṃ pati;",
"ja547:44.3": "Samaggā sivayo hutvā,",
"ja547:44.4": "raṭṭhā pabbājayanti taṃ’”.",
"ja547:45.1": "Sa kattā taramānova,",
"ja547:45.2": "sivirājena pesito;",
"ja547:45.3": "Āmuttahatthābharaṇo,",
"ja547:45.4": "suvattho candanabhūsito.",
"ja547:46.1": "Sīsaṃ nhāto udake so,",
"ja547:46.2": "āmuttamaṇikuṇḍalo;",
"ja547:46.3": "Upāgami puraṃ rammaṃ,",
"ja547:46.4": "vessantaranivesanaṃ.",
"ja547:47.1": "Tatthaddasa kumāraṃ so,",
"ja547:47.2": "ramamānaṃ sake pure;",
"ja547:47.3": "Parikiṇṇaṃ amaccehi,",
"ja547:47.4": "tidasānaṃva vāsavaṃ.",
"ja547:48.1": "So tattha gantvā taramāno,",
"ja547:48.2": "kattā vessantaraṃbravi;",
"ja547:48.3": "“Dukkhaṃ te vedayissāmi,",
"ja547:48.4": "mā me kujjhi rathesabha”.",
"ja547:49.1": "Vanditvā rodamāno so,",
"ja547:49.2": "kattā rājānamabravi;",
"ja547:49.3": "“Bhattā mesi mahārāja,",
"ja547:49.4": "sabbakāmarasāharo.",
"ja547:50.1": "Dukkhaṃ te vedayissāmi,",
"ja547:50.2": "tattha assāsayantu maṃ;",
"ja547:50.3": "Sivayo deva te kuddhā,",
"ja547:50.4": "negamā ca samāgatā.",
"ja547:51.1": "Uggā ca rājaputtā ca,",
"ja547:51.2": "vesiyānā ca brāhmaṇā;",
"ja547:51.3": "Hatthārohā anīkaṭṭhā,",
"ja547:51.4": "rathikā pattikārakā;",
"ja547:51.5": "Kevalo cāpi nigamo,",
"ja547:51.6": "sivayo ca samāgatā.",
"ja547:52.1": "Asmā ratyā vivasāne,",
"ja547:52.2": "sūriyassuggamanaṃ pati;",
"ja547:52.3": "Samaggā sivayo hutvā,",
"ja547:52.4": "raṭṭhā pabbājayanti taṃ”.",
"ja547:53.1": "“Kismiṃ me sivayo kuddhā,",
"ja547:53.2": "nāhaṃ passāmi dukkaṭaṃ;",
"ja547:53.3": "Taṃ me katte viyācikkha,",
"ja547:53.4": "kasmā pabbājayanti maṃ”.",
"ja547:54.1": "“Uggā ca rājaputtā ca,",
"ja547:54.2": "vesiyānā ca brāhmaṇā;",
"ja547:54.3": "Hatthārohā anīkaṭṭhā,",
"ja547:54.4": "rathikā pattikārakā;",
"ja547:54.5": "Nāgadānena khiyyanti,",
"ja547:54.6": "tasmā pabbājayanti taṃ”.",
"ja547:55.1": "“Hadayaṃ cakkhumpahaṃ dajjaṃ,",
"ja547:55.2": "Kiṃ me bāhirakaṃ dhanaṃ;",
"ja547:55.3": "Hiraññaṃ vā suvaṇṇaṃ vā,",
"ja547:55.4": "Muttā veḷuriyā maṇi.",
"ja547:56.1": "Dakkhiṇaṃ vāpahaṃ bāhuṃ,",
"ja547:56.2": "disvā yācakamāgate;",
"ja547:56.3": "Dadeyyaṃ na vikampeyyaṃ,",
"ja547:56.4": "dāne me ramate mano.",
"ja547:57.1": "Kāmaṃ maṃ sivayo sabbe,",
"ja547:57.2": "pabbājentu hanantu vā;",
"ja547:57.3": "Neva dānā viramissaṃ,",
"ja547:57.4": "kāmaṃ chindantu sattadhā”.",
"ja547:58.1": "Evaṃ taṃ sivayo āhu,",
"ja547:58.2": "negamā ca samāgatā;",
"ja547:58.3": "“Kontimārāya tīrena,",
"ja547:58.4": "girimārañjaraṃ pati;",
"ja547:58.5": "Yena pabbājitā yanti,",
"ja547:58.6": "tena gacchatu subbato”.",
"ja547:59.1": "“Sohaṃ tena gamissāmi,",
"ja547:59.2": "yena gacchanti dūsakā;",
"ja547:59.3": "Rattindivaṃ me khamatha,",
"ja547:59.4": "yāva dānaṃ dadāmahaṃ”.",
"ja547:60.1": "Āmantayittha rājā naṃ,",
"ja547:60.2": "maddiṃ sabbaṅgasobhanaṃ;",
"ja547:60.3": "“Yaṃ te kiñci mayā dinnaṃ,",
"ja547:60.4": "dhanaṃ dhaññañca vijjati.",
"ja547:61.1": "Hiraññaṃ vā suvaṇṇaṃ vā,",
"ja547:61.2": "muttā veḷuriyā bahū;",
"ja547:61.3": "Sabbaṃ taṃ nidaheyyāsi,",
"ja547:61.4": "yañca te pettikaṃ dhanaṃ”.",
"ja547:62.1": "Tamabravi rājaputtī,",
"ja547:62.2": "maddī sabbaṅgasobhanā;",
"ja547:62.3": "“Kuhiṃ deva nidahāmi,",
"ja547:62.4": "taṃ me akkhāhi pucchito”.",
"ja547:63.1": "“Sīlavantesu dajjāsi,",
"ja547:63.2": "dānaṃ maddi yathārahaṃ;",
"ja547:63.3": "Na hi dānā paraṃ atthi,",
"ja547:63.4": "patiṭṭhā sabbapāṇinaṃ.",
"ja547:64.1": "Puttesu maddi dayesi,",
"ja547:64.2": "sassuyā sasuramhi ca;",
"ja547:64.3": "Yo ca taṃ bhattā maññeyya,",
"ja547:64.4": "sakkaccaṃ taṃ upaṭṭhahe.",
"ja547:65.1": "No ce taṃ bhattā maññeyya,",
"ja547:65.2": "mayā vippavasena te;",
"ja547:65.3": "Aññaṃ bhattāraṃ pariyesa,",
"ja547:65.4": "mā kisittho mayā vinā.",
"ja547:66.1": "Ahañhi vanaṃ gacchāmi,",
"ja547:66.2": "ghoraṃ vāḷamigāyutaṃ;",
"ja547:66.3": "Saṃsayo jīvitaṃ mayhaṃ,",
"ja547:66.4": "ekakassa brahāvane”.",
"ja547:67.1": "Tamabravi rājaputtī,",
"ja547:67.2": "maddī sabbaṅgasobhanā;",
"ja547:67.3": "“Abhumme kathaṃ nu bhaṇasi,",
"ja547:67.4": "pāpakaṃ vata bhāsasi.",
"ja547:68.1": "Nesa dhammo mahārāja,",
"ja547:68.2": "yaṃ tvaṃ gaccheyya ekako;",
"ja547:68.3": "Ahampi tena gacchāmi,",
"ja547:68.4": "yena gacchasi khattiya.",
"ja547:69.1": "Maraṇaṃ vā tayā saddhiṃ,",
"ja547:69.2": "jīvitaṃ vā tayā vinā;",
"ja547:69.3": "Tadeva maraṇaṃ seyyo,",
"ja547:69.4": "yañce jīve tayā vinā.",
"ja547:70.1": "Aggiṃ ujjālayitvāna,",
"ja547:70.2": "ekajālasamāhitaṃ;",
"ja547:70.3": "Tattha me maraṇaṃ seyyo,",
"ja547:70.4": "yañce jīve tayā vinā.",
"ja547:71.1": "Yathā āraññakaṃ nāgaṃ,",
"ja547:71.2": "dantiṃ anveti hatthinī;",
"ja547:71.3": "Jessantaṃ giriduggesu,",
"ja547:71.4": "samesu visamesu ca.",
"ja547:72.1": "Evaṃ taṃ anugacchāmi,",
"ja547:72.2": "putte ādāya pacchato;",
"ja547:72.3": "Subharā te bhavissāmi,",
"ja547:72.4": "na te hessāmi dubbharā.",
"ja547:73.1": "Ime kumāre passanto,",
"ja547:73.2": "mañjuke piyabhāṇine;",
"ja547:73.3": "Āsīne vanagumbasmiṃ,",
"ja547:73.4": "na rajjassa sarissasi.",
"ja547:74.1": "Ime kumāre passanto,",
"ja547:74.2": "mañjuke piyabhāṇine;",
"ja547:74.3": "Kīḷante vanagumbasmiṃ,",
"ja547:74.4": "na rajjassa sarissasi.",
"ja547:75.1": "Ime kumāre passanto,",
"ja547:75.2": "mañjuke piyabhāṇine;",
"ja547:75.3": "Assame ramaṇīyamhi,",
"ja547:75.4": "na rajjassa sarissasi.",
"ja547:76.1": "Ime kumāre passanto,",
"ja547:76.2": "mañjuke piyabhāṇine;",
"ja547:76.3": "Kīḷante assame ramme,",
"ja547:76.4": "na rajjassa sarissasi.",
"ja547:77.1": "Ime kumāre passanto,",
"ja547:77.2": "māladhārī alaṅkate;",
"ja547:77.3": "Assame ramaṇīyamhi,",
"ja547:77.4": "na rajjassa sarissasi.",
"ja547:78.1": "Ime kumāre passanto,",
"ja547:78.2": "māladhārī alaṅkate;",
"ja547:78.3": "Kīḷante assame ramme,",
"ja547:78.4": "na rajjassa sarissasi.",
"ja547:79.1": "Yadā dakkhisi naccante,",
"ja547:79.2": "kumāre māladhārine;",
"ja547:79.3": "Assame ramaṇīyamhi,",
"ja547:79.4": "na rajjassa sarissasi.",
"ja547:80.1": "Yadā dakkhisi naccante,",
"ja547:80.2": "kumāre māladhārine;",
"ja547:80.3": "Kīḷante assame ramme,",
"ja547:80.4": "na rajjassa sarissasi.",
"ja547:81.1": "Yadā dakkhisi mātaṅgaṃ,",
"ja547:81.2": "kuñjaraṃ saṭṭhihāyanaṃ;",
"ja547:81.3": "Ekaṃ araññe carantaṃ,",
"ja547:81.4": "na rajjassa sarissasi.",
"ja547:82.1": "Yadā dakkhisi mātaṅgaṃ,",
"ja547:82.2": "kuñjaraṃ saṭṭhihāyanaṃ;",
"ja547:82.3": "Sāyaṃ pāto vicarantaṃ,",
"ja547:82.4": "na rajjassa sarissasi.",
"ja547:83.1": "Yadā kareṇusaṅghassa,",
"ja547:83.2": "yūthassa purato vajaṃ;",
"ja547:83.3": "Koñcaṃ kāhati mātaṅgo,",
"ja547:83.4": "kuñjaro saṭṭhihāyano;",
"ja547:83.5": "Tassa taṃ nadato sutvā,",
"ja547:83.6": "na rajjassa sarissasi.",
"ja547:84.1": "Dubhato vanavikāse,",
"ja547:84.2": "yadā dakkhisi kāmado;",
"ja547:84.3": "Vane vāḷamigākiṇṇe,",
"ja547:84.4": "na rajjassa sarissasi.",
"ja547:85.1": "Migaṃ disvāna sāyanhaṃ,",
"ja547:85.2": "pañcamālinamāgataṃ;",
"ja547:85.3": "Kimpurise ca naccante,",
"ja547:85.4": "na rajjassa sarissasi.",
"ja547:86.1": "Yadā sossasi nigghosaṃ,",
"ja547:86.2": "sandamānāya sindhuyā;",
"ja547:86.3": "Gītaṃ kimpurisānañca,",
"ja547:86.4": "na rajjassa sarissasi.",
"ja547:87.1": "Yadā sossasi nigghosaṃ,",
"ja547:87.2": "girigabbharacārino;",
"ja547:87.3": "Vassamānassulūkassa,",
"ja547:87.4": "na rajjassa sarissasi.",
"ja547:88.1": "Yadā sīhassa byagghassa,",
"ja547:88.2": "khaggassa gavayassa ca;",
"ja547:88.3": "Vane sossasi vāḷānaṃ,",
"ja547:88.4": "na rajjassa sarissasi.",
"ja547:89.1": "Yadā morīhi parikiṇṇaṃ,",
"ja547:89.2": "barihīnaṃ matthakāsinaṃ;",
"ja547:89.3": "Moraṃ dakkhisi naccantaṃ,",
"ja547:89.4": "na rajjassa sarissasi.",
"ja547:90.1": "Yadā morīhi parikiṇṇaṃ,",
"ja547:90.2": "aṇḍajaṃ citrapakkhinaṃ;",
"ja547:90.3": "Moraṃ dakkhisi naccantaṃ,",
"ja547:90.4": "na rajjassa sarissasi.",
"ja547:91.1": "Yadā morīhi parikiṇṇaṃ,",
"ja547:91.2": "nīlagīvaṃ sikhaṇḍinaṃ;",
"ja547:91.3": "Moraṃ dakkhisi naccantaṃ,",
"ja547:91.4": "na rajjassa sarissasi.",
"ja547:92.1": "Yadā dakkhisi hemante,",
"ja547:92.2": "pupphite dharaṇīruhe;",
"ja547:92.3": "Surabhiṃ sampavāyante,",
"ja547:92.4": "na rajjassa sarissasi.",
"ja547:93.1": "Yadā hemantike māse,",
"ja547:93.2": "haritaṃ dakkhisi medaniṃ;",
"ja547:93.3": "Indagopakasañchannaṃ,",
"ja547:93.4": "na rajjassa sarissasi.",
"ja547:94.1": "Yadā dakkhisi hemante,",
"ja547:94.2": "pupphite dharaṇīruhe;",
"ja547:94.3": "Kuṭajaṃ bimbajālañca,",
"ja547:94.4": "pupphitaṃ loddapadmakaṃ;",
"ja547:94.5": "Surabhiṃ sampavāyante,",
"ja547:94.6": "na rajjassa sarissasi.",
"ja547:95.1": "Yadā hemantike māse,",
"ja547:95.2": "vanaṃ dakkhisi pupphitaṃ;",
"ja547:95.3": "Opupphāni ca padmāni,",
"ja547:95.4": "na rajjassa sarissasi”.",
"ja547:96.1": "Hemavantaṃ nāma.",
"ja547:97.1": "3. Dānakaṇḍa",
"ja547:98.1": "Tesaṃ lālappitaṃ sutvā,",
"ja547:98.2": "puttassa suṇisāya ca;",
"ja547:98.3": "Kalunaṃ paridevesi,",
"ja547:98.4": "rājaputtī yasassinī.",
"ja547:99.1": "“Seyyo visaṃ me khāyitaṃ,",
"ja547:99.2": "papātā papateyyahaṃ;",
"ja547:99.3": "Rajjuyā bajjha miyyāhaṃ,",
"ja547:99.4": "kasmā vessantaraṃ puttaṃ;",
"ja547:99.5": "Pabbājenti adūsakaṃ.",
"ja547:100.1": "Ajjhāyakaṃ dānapatiṃ,",
"ja547:100.2": "yācayogaṃ amacchariṃ;",
"ja547:100.3": "Pūjitaṃ paṭirājūhi,",
"ja547:100.4": "kittimantaṃ yasassinaṃ;",
"ja547:100.5": "Kasmā vessantaraṃ puttaṃ,",
"ja547:100.6": "pabbājenti adūsakaṃ.",
"ja547:101.1": "Mātāpettibharaṃ jantuṃ,",
"ja547:101.2": "kule jeṭṭhāpacāyikaṃ;",
"ja547:101.3": "Kasmā vessantaraṃ puttaṃ,",
"ja547:101.4": "pabbājenti adūsakaṃ.",
"ja547:102.1": "Rañño hitaṃ devihitaṃ,",
"ja547:102.2": "ñātīnaṃ sakhinaṃ hitaṃ;",
"ja547:102.3": "Hitaṃ sabbassa raṭṭhassa,",
"ja547:102.4": "kasmā vessantaraṃ puttaṃ;",
"ja547:102.5": "Pabbājenti adūsakaṃ.",
"ja547:103.1": "Madhūniva palātāni,",
"ja547:103.2": "ambāva patitā chamā;",
"ja547:103.3": "Evaṃ hessati te raṭṭhaṃ,",
"ja547:103.4": "pabbājenti adūsakaṃ.",
"ja547:104.1": "Haṃso nikhīṇapattova,",
"ja547:104.2": "pallalasmiṃ anūdake;",
"ja547:104.3": "Apaviddho amaccehi,",
"ja547:104.4": "eko rājā vihiyyasi.",
"ja547:105.1": "Taṃ taṃ brūmi mahārāja,",
"ja547:105.2": "attho te mā upaccagā;",
"ja547:105.3": "Mā naṃ sivīnaṃ vacanā,",
"ja547:105.4": "pabbājesi adūsakaṃ”.",
"ja547:106.1": "“Dhammassāpacitiṃ kummi,",
"ja547:106.2": "sivīnaṃ vinayaṃ dhajaṃ;",
"ja547:106.3": "Pabbājemi sakaṃ puttaṃ,",
"ja547:106.4": "pāṇā piyataro hi me”.",
"ja547:107.1": "“Yassa pubbe dhajaggāni,",
"ja547:107.2": "kaṇikārāva pupphitā;",
"ja547:107.3": "Yāyantamanuyāyanti,",
"ja547:107.4": "svajjekova gamissati.",
"ja547:108.1": "Yassa pubbe dhajaggāni,",
"ja547:108.2": "kaṇikāravanāniva;",
"ja547:108.3": "Yāyantamanuyāyanti,",
"ja547:108.4": "svajjekova gamissati.",
"ja547:109.1": "Yassa pubbe anīkāni,",
"ja547:109.2": "kaṇikārāva pupphitā;",
"ja547:109.3": "Yāyantamanuyāyanti,",
"ja547:109.4": "svajjekova gamissati.",
"ja547:110.1": "Yassa pubbe anīkāni,",
"ja547:110.2": "kaṇikāravanāniva;",
"ja547:110.3": "Yāyantamanuyāyanti,",
"ja547:110.4": "svajjekova gamissati.",
"ja547:111.1": "Indagopakavaṇṇābhā,",
"ja547:111.2": "gandhārā paṇḍukambalā;",
"ja547:111.3": "Yāyantamanuyāyanti,",
"ja547:111.4": "svajjekova gamissati.",
"ja547:112.1": "Yo pubbe hatthinā yāti,",
"ja547:112.2": "sivikāya rathena ca;",
"ja547:112.3": "Svajja vessantaro rājā,",
"ja547:112.4": "kathaṃ gacchati pattiko.",
"ja547:113.1": "Kathaṃ candanalittaṅgo,",
"ja547:113.2": "naccagītappabodhano;",
"ja547:113.3": "Khurājinaṃ pharasuñca,",
"ja547:113.4": "khārikājañca hāhiti.",
"ja547:114.1": "Kasmā nābhiharissanti,",
"ja547:114.2": "kāsāvā ajināni ca;",
"ja547:114.3": "Pavisantaṃ brahāraññaṃ,",
"ja547:114.4": "kasmā cīraṃ na bajjhare.",
"ja547:115.1": "Kathaṃ nu cīraṃ dhārenti,",
"ja547:115.2": "rājapabbajitā janā;",
"ja547:115.3": "Kathaṃ kusamayaṃ cīraṃ,",
"ja547:115.4": "maddī paridahissati.",
"ja547:116.1": "Kāsiyāni ca dhāretvā,",
"ja547:116.2": "khomakoṭumbarāni ca;",
"ja547:116.3": "Kusacīrāni dhārentī,",
"ja547:116.4": "kathaṃ maddī karissati.",
"ja547:117.1": "Vayhāhi pariyāyitvā,",
"ja547:117.2": "sivikāya rathena ca;",
"ja547:117.3": "Sā kathajja anujjhaṅgī,",
"ja547:117.4": "pathaṃ gacchati pattikā.",
"ja547:118.1": "Yassā mudutalā hatthā,",
"ja547:118.2": "caraṇā ca sukhedhitā;",
"ja547:118.3": "Sā kathajja anujjhaṅgī,",
"ja547:118.4": "pathaṃ gacchati pattikā.",
"ja547:119.1": "Yassā mudutalā pādā,",
"ja547:119.2": "caraṇā ca sukhedhitā;",
"ja547:119.3": "Pādukāhi suvaṇṇāhi,",
"ja547:119.4": "pīḷamānāva gacchati;",
"ja547:119.5": "Sā kathajja anujjhaṅgī,",
"ja547:119.6": "pathaṃ gacchati pattikā.",
"ja547:120.1": "Yāssu itthisahassānaṃ,",
"ja547:120.2": "purato gacchati mālinī;",
"ja547:120.3": "Sā kathajja anujjhaṅgī,",
"ja547:120.4": "vanaṃ gacchati ekikā.",
"ja547:121.1": "Yāssu sivāya sutvāna,",
"ja547:121.2": "muhuṃ uttasate pure;",
"ja547:121.3": "Sā kathajja anujjhaṅgī,",
"ja547:121.4": "vanaṃ gacchati bhīrukā.",
"ja547:122.1": "Yāssu indasagottassa,",
"ja547:122.2": "ulūkassa pavassato;",
"ja547:122.3": "Sutvāna nadato bhītā,",
"ja547:122.4": "vāruṇīva pavedhati;",
"ja547:122.5": "Sā kathajja anujjhaṅgī,",
"ja547:122.6": "vanaṃ gacchati bhīrukā.",
"ja547:123.1": "Sakuṇī hataputtāva,",
"ja547:123.2": "suññaṃ disvā kulāvakaṃ;",
"ja547:123.3": "Ciraṃ dukkhena jhāyissaṃ,",
"ja547:123.4": "suññaṃ āgammimaṃ puraṃ.",
"ja547:124.1": "Sakuṇī hataputtāva,",
"ja547:124.2": "suññaṃ disvā kulāvakaṃ;",
"ja547:124.3": "Kisā paṇḍu bhavissāmi,",
"ja547:124.4": "piye putte apassatī.",
"ja547:125.1": "Sakuṇī hataputtāva,",
"ja547:125.2": "suññaṃ disvā kulāvakaṃ;",
"ja547:125.3": "Tena tena padhāvissaṃ,",
"ja547:125.4": "piye putte apassatī.",
"ja547:126.1": "Kurarī hatachāpāva,",
"ja547:126.2": "suññaṃ disvā kulāvakaṃ;",
"ja547:126.3": "Ciraṃ dukkhena jhāyissaṃ,",
"ja547:126.4": "suññaṃ āgammimaṃ puraṃ.",
"ja547:127.1": "Kurarī hatachāpāva,",
"ja547:127.2": "suññaṃ disvā kulāvakaṃ;",
"ja547:127.3": "Kisā paṇḍu bhavissāmi,",
"ja547:127.4": "piye putte apassatī.",
"ja547:128.1": "Kurarī hatachāpāva,",
"ja547:128.2": "suññaṃ disvā kulāvakaṃ;",
"ja547:128.3": "Tena tena padhāvissaṃ,",
"ja547:128.4": "piye putte apassatī.",
"ja547:129.1": "Sā nūna cakkavākīva,",
"ja547:129.2": "pallalasmiṃ anūdake;",
"ja547:129.3": "Ciraṃ dukkhena jhāyissaṃ,",
"ja547:129.4": "suññaṃ āgammimaṃ puraṃ.",
"ja547:130.1": "Sā nūna cakkavākīva,",
"ja547:130.2": "pallalasmiṃ anūdake;",
"ja547:130.3": "Kisā paṇḍu bhavissāmi,",
"ja547:130.4": "piye putte apassatī.",
"ja547:131.1": "Sā nūna cakkavākīva,",
"ja547:131.2": "pallalasmiṃ anūdake;",
"ja547:131.3": "Tena tena padhāvissaṃ,",
"ja547:131.4": "piye putte apassatī.",
"ja547:132.1": "Evaṃ me vilapantiyā,",
"ja547:132.2": "rājā puttaṃ adūsakaṃ;",
"ja547:132.3": "Pabbājesi vanaṃ raṭṭhā,",
"ja547:132.4": "maññe hissāmi jīvitaṃ”.",
"ja547:133.1": "Tassā lālappitaṃ sutvā,",
"ja547:133.2": "sabbā antepure bahū;",
"ja547:133.3": "Bāhā paggayha pakkanduṃ,",
"ja547:133.4": "sivikaññā samāgatā.",
"ja547:134.1": "Sālāva sampamathitā,",
"ja547:134.2": "mālutena pamadditā;",
"ja547:134.3": "Senti puttā ca dārā ca,",
"ja547:134.4": "vessantaranivesane.",
"ja547:135.1": "Orodhā ca kumārā ca,",
"ja547:135.2": "vesiyānā ca brāhmaṇā;",
"ja547:135.3": "Bāhā paggayha pakkanduṃ,",
"ja547:135.4": "vessantaranivesane.",
"ja547:136.1": "Hatthārohā anīkaṭṭhā,",
"ja547:136.2": "rathikā pattikārakā;",
"ja547:136.3": "Bāhā paggayha pakkanduṃ,",
"ja547:136.4": "vessantaranivesane.",
"ja547:137.1": "Tato ratyā vivasāne,",
"ja547:137.2": "sūriyassuggamanaṃ pati;",
"ja547:137.3": "Atha vessantaro rājā,",
"ja547:137.4": "dānaṃ dātuṃ upāgami.",
"ja547:138.1": "“Vatthāni vatthakāmānaṃ,",
"ja547:138.2": "soṇḍānaṃ detha vāruṇiṃ;",
"ja547:138.3": "Bhojanaṃ bhojanatthīnaṃ,",
"ja547:138.4": "sammadeva pavecchatha.",
"ja547:139.1": "Mā ca kañci vanibbake,",
"ja547:139.2": "heṭhayittha idhāgate;",
"ja547:139.3": "Tappetha annapānena,",
"ja547:139.4": "gacchantu paṭipūjitā”.",
"ja547:140.1": "Athettha vattatī saddo,",
"ja547:140.2": "tumulo bheravo mahā;",
"ja547:140.3": "“Dānena taṃ nīharanti,",
"ja547:140.4": "puna dānaṃ adā tuvaṃ”.",
"ja547:141.1": "Te su mattā kilantāva,",
"ja547:141.2": "sampatanti vanibbakā;",
"ja547:141.3": "Nikkhamante mahārāje,",
"ja547:141.4": "sivīnaṃ raṭṭhavaḍḍhane.",
"ja547:142.1": "“Acchecchuṃ vata bho rukkhaṃ,",
"ja547:142.2": "Nānāphaladharaṃ dumaṃ;",
"ja547:142.3": "Yathā vessantaraṃ raṭṭhā,",
"ja547:142.4": "Pabbājenti adūsakaṃ.",
"ja547:143.1": "Acchecchuṃ vata bho rukkhaṃ,",
"ja547:143.2": "sabbakāmadadaṃ dumaṃ;",
"ja547:143.3": "Yathā vessantaraṃ raṭṭhā,",
"ja547:143.4": "pabbājenti adūsakaṃ.",
"ja547:144.1": "Acchecchuṃ vata bho rukkhaṃ,",
"ja547:144.2": "sabbakāmarasāharaṃ;",
"ja547:144.3": "Yathā vessantaraṃ raṭṭhā,",
"ja547:144.4": "pabbājenti adūsakaṃ”.",
"ja547:145.1": "Ye vuḍḍhā ye ca daharā,",
"ja547:145.2": "ye ca majjhimaporisā;",
"ja547:145.3": "Bāhā paggayha pakkanduṃ,",
"ja547:145.4": "nikkhamante mahārāje;",
"ja547:145.5": "Sivīnaṃ raṭṭhavaḍḍhane.",
"ja547:146.1": "Atiyakkhā vassavarā,",
"ja547:146.2": "itthāgārā ca rājino;",
"ja547:146.3": "Bāhā paggayha pakkanduṃ,",
"ja547:146.4": "nikkhamante mahārāje;",
"ja547:146.5": "Sivīnaṃ raṭṭhavaḍḍhane.",
"ja547:147.1": "Thiyopi tattha pakkanduṃ,",
"ja547:147.2": "yā tamhi nagare ahu;",
"ja547:147.3": "Nikkhamante mahārāje,",
"ja547:147.4": "sivīnaṃ raṭṭhavaḍḍhane.",
"ja547:148.1": "Ye brāhmaṇā ye ca samaṇā,",
"ja547:148.2": "aññe vāpi vanibbakā;",
"ja547:148.3": "Bāhā paggayha pakkanduṃ,",
"ja547:148.4": "“adhammo kira bho iti.",
"ja547:149.1": "Yathā vessantaro rājā,",
"ja547:149.2": "yajamāno sake pure;",
"ja547:149.3": "Sivīnaṃ vacanatthena,",
"ja547:149.4": "samhā raṭṭhā nirajjati”.",
"ja547:150.1": "Satta hatthisate datvā,",
"ja547:150.2": "sabbālaṅkārabhūsite;",
"ja547:150.3": "Suvaṇṇakacche mātaṅge,",
"ja547:150.4": "hemakappanavāsase.",
"ja547:151.1": "Ārūḷhe gāmaṇīyehi,",
"ja547:151.2": "tomaraṅkusapāṇibhi;",
"ja547:151.3": "Esa vessantaro rājā,",
"ja547:151.4": "samhā raṭṭhā nirajjati.",
"ja547:152.1": "Satta assasate datvā,",
"ja547:152.2": "sabbālaṅkārabhūsite;",
"ja547:152.3": "Ājānīyeva jātiyā,",
"ja547:152.4": "sindhave sīghavāhane.",
"ja547:153.1": "Ārūḷhe gāmaṇīyehi,",
"ja547:153.2": "illiyācāpadhāribhi;",
"ja547:153.3": "Esa vessantaro rājā,",
"ja547:153.4": "samhā raṭṭhā nirajjati.",
"ja547:154.1": "Satta rathasate datvā,",
"ja547:154.2": "sannaddhe ussitaddhaje;",
"ja547:154.3": "Dīpe athopi veyagghe,",
"ja547:154.4": "sabbālaṅkārabhūsite.",
"ja547:155.1": "Ārūḷhe gāmaṇīyehi,",
"ja547:155.2": "cāpahatthehi vammibhi;",
"ja547:155.3": "Esa vessantaro rājā,",
"ja547:155.4": "samhā raṭṭhā nirajjati.",
"ja547:156.1": "Satta itthisate datvā,",
"ja547:156.2": "ekamekā rathe ṭhitā;",
"ja547:156.3": "Sannaddhā nikkharajjūhi,",
"ja547:156.4": "suvaṇṇehi alaṅkatā.",
"ja547:157.1": "Pītālaṅkārā pītavasanā,",
"ja547:157.2": "Pītābharaṇabhūsitā;",
"ja547:157.3": "Aḷārapamhā hasulā,",
"ja547:157.4": "Susaññā tanumajjhimā;",
"ja547:157.5": "Esa vessantaro rājā,",
"ja547:157.6": "Samhā raṭṭhā nirajjati.",
"ja547:158.1": "Satta dhenusate datvā,",
"ja547:158.2": "sabbā kaṃsupadhāraṇā;",
"ja547:158.3": "Esa vessantaro rājā,",
"ja547:158.4": "samhā raṭṭhā nirajjati.",
"ja547:159.1": "Satta dāsisate datvā,",
"ja547:159.2": "satta dāsasatāni ca;",
"ja547:159.3": "Esa vessantaro rājā,",
"ja547:159.4": "samhā raṭṭhā nirajjati.",
"ja547:160.1": "Hatthī assarathe datvā,",
"ja547:160.2": "nāriyo ca alaṅkatā;",
"ja547:160.3": "Esa vessantaro rājā,",
"ja547:160.4": "samhā raṭṭhā nirajjati.",
"ja547:161.1": "Tadāsi yaṃ bhiṃsanakaṃ,",
"ja547:161.2": "tadāsi lomahaṃsanaṃ;",
"ja547:161.3": "Mahādāne padinnamhi,",
"ja547:161.4": "medanī sampakampatha.",
"ja547:162.1": "Tadāsi yaṃ bhiṃsanakaṃ,",
"ja547:162.2": "tadāsi lomahaṃsanaṃ;",
"ja547:162.3": "Yaṃ pañjalikato rājā,",
"ja547:162.4": "samhā raṭṭhā nirajjati.",
"ja547:163.1": "Athettha vattatī saddo,",
"ja547:163.2": "tumulo bheravo mahā;",
"ja547:163.3": "Dānena taṃ nīharanti,",
"ja547:163.4": "puna dānaṃ adā tuvaṃ.",
"ja547:164.1": "Te su mattā kilantāva,",
"ja547:164.2": "sampatanti vanibbakā;",
"ja547:164.3": "Nikkhamante mahārāje,",
"ja547:164.4": "sivīnaṃ raṭṭhavaḍḍhane.",
"ja547:165.1": "Āmantayittha rājānaṃ,",
"ja547:165.2": "sañjayaṃ dhamminaṃ varaṃ;",
"ja547:165.3": "“Avaruddhasi maṃ deva,",
"ja547:165.4": "vaṅkaṃ gacchāmi pabbataṃ.",
"ja547:166.1": "Ye hi keci mahārāja,",
"ja547:166.2": "bhūtā ye ca bhavissare;",
"ja547:166.3": "Atittāyeva kāmehi,",
"ja547:166.4": "gacchanti yamasādhanaṃ.",
"ja547:167.1": "Svāhaṃ sake abhissasiṃ,",
"ja547:167.2": "yajamāno sake pure;",
"ja547:167.3": "Sivīnaṃ vacanatthena,",
"ja547:167.4": "samhā raṭṭhā nirajjahaṃ.",
"ja547:168.1": "Aghaṃ taṃ paṭisevissaṃ,",
"ja547:168.2": "vane vāḷamigākiṇṇe;",
"ja547:168.3": "Khaggadīpinisevite,",
"ja547:168.4": "ahaṃ puññāni karomi;",
"ja547:168.5": "Tumhe paṅkamhi sīdatha.",
"ja547:169.1": "Anujānāhi maṃ amma,",
"ja547:169.2": "pabbajjā mama ruccati;",
"ja547:169.3": "Svāhaṃ sake abhissasiṃ,",
"ja547:169.4": "yajamāno sake pure;",
"ja547:169.5": "Sivīnaṃ vacanatthena,",
"ja547:169.6": "samhā raṭṭhā nirajjahaṃ.",
"ja547:170.1": "Aghaṃ taṃ paṭisevissaṃ,",
"ja547:170.2": "vane vāḷamigākiṇṇe;",
"ja547:170.3": "Khaggadīpinisevite,",
"ja547:170.4": "ahaṃ puññāni karomi;",
"ja547:170.5": "Tumhe paṅkamhi sīdatha”.",
"ja547:171.1": "“Anujānāmi taṃ putta,",
"ja547:171.2": "pabbajjā te samijjhatu;",
"ja547:171.3": "Ayañca maddī kalyāṇī,",
"ja547:171.4": "susaññā tanumajjhimā;",
"ja547:171.5": "Acchataṃ saha puttehi,",
"ja547:171.6": "kiṃ araññe karissati”.",
"ja547:172.1": "“Nāhaṃ akāmā dāsimpi,",
"ja547:172.2": "araññaṃ netumussahe;",
"ja547:172.3": "Sace icchati anvetu,",
"ja547:172.4": "sace nicchati acchatu”.",
"ja547:173.1": "Tato suṇhaṃ mahārājā,",
"ja547:173.2": "yācituṃ paṭipajjatha;",
"ja547:173.3": "“Mā candanasamācāre,",
"ja547:173.4": "rajojallaṃ adhārayi.",
"ja547:174.1": "Mā kāsiyāni dhāretvā,",
"ja547:174.2": "kusacīraṃ adhārayi;",
"ja547:174.3": "Dukkho vāso araññasmiṃ,",
"ja547:174.4": "mā hi tvaṃ lakkhaṇe gami”.",
"ja547:175.1": "Tamabravi rājaputtī,",
"ja547:175.2": "maddī sabbaṅgasobhanā;",
"ja547:175.3": "“Nāhaṃ taṃ sukhamiccheyyaṃ,",
"ja547:175.4": "yaṃ me vessantaraṃ vinā”.",
"ja547:176.1": "Tamabravi mahārājā,",
"ja547:176.2": "sivīnaṃ raṭṭhavaḍḍhano;",
"ja547:176.3": "“Iṅgha maddi nisāmehi,",
"ja547:176.4": "vane ye honti dussahā.",
"ja547:177.1": "Bahū kīṭā paṭaṅgā ca,",
"ja547:177.2": "makasā madhumakkhikā;",
"ja547:177.3": "Tepi taṃ tattha hiṃseyyuṃ,",
"ja547:177.4": "taṃ te dukkhataraṃ siyā.",
"ja547:178.1": "Apare passa santāpe,",
"ja547:178.2": "nadīnupanisevite;",
"ja547:178.3": "Sappā ajagarā nāma,",
"ja547:178.4": "avisā te mahabbalā.",
"ja547:179.1": "Te manussaṃ migaṃ vāpi,",
"ja547:179.2": "api māsannamāgataṃ;",
"ja547:179.3": "Parikkhipitvā bhogehi,",
"ja547:179.4": "vasamānenti attano.",
"ja547:180.1": "Aññepi kaṇhajaṭino,",
"ja547:180.2": "acchā nāma aghammigā;",
"ja547:180.3": "Na tehi puriso diṭṭho,",
"ja547:180.4": "rukkhamāruyha muccati.",
"ja547:181.1": "Saṅghaṭṭayantā siṅgāni,",
"ja547:181.2": "tikkhaggātippahārino;",
"ja547:181.3": "Mahiṃsā vicarantettha,",
"ja547:181.4": "nadiṃ sotumbaraṃ pati.",
"ja547:182.1": "Disvā migānaṃ yūthānaṃ,",
"ja547:182.2": "gavaṃ sañcarataṃ vane;",
"ja547:182.3": "Dhenuva vacchagiddhāva,",
"ja547:182.4": "kathaṃ maddi karissasi.",
"ja547:183.1": "Disvā sampatite ghore,",
"ja547:183.2": "dumaggesu plavaṅgame;",
"ja547:183.3": "Akhettaññāya te maddi,",
"ja547:183.4": "bhavissate mahabbhayaṃ.",
"ja547:184.1": "Yā tvaṃ sivāya sutvāna,",
"ja547:184.2": "muhuṃ uttasayī pure;",
"ja547:184.3": "Sā tvaṃ vaṅkamanuppattā,",
"ja547:184.4": "kathaṃ maddi karissasi.",
"ja547:185.1": "Ṭhite majjhanhike kāle,",
"ja547:185.2": "sannisinnesu pakkhisu;",
"ja547:185.3": "Saṇateva brahāraññaṃ,",
"ja547:185.4": "tattha kiṃ gantumicchasi”.",
"ja547:186.1": "Tamabravi rājaputtī,",
"ja547:186.2": "maddī sabbaṅgasobhanā;",
"ja547:186.3": "“Yāni etāni akkhāsi,",
"ja547:186.4": "vane paṭibhayāni me;",
"ja547:186.5": "Sabbāni abhisambhossaṃ,",
"ja547:186.6": "gacchaññeva rathesabha.",
"ja547:187.1": "Kāsaṃ kusaṃ poṭakilaṃ,",
"ja547:187.2": "usiraṃ muñjapabbajaṃ;",
"ja547:187.3": "Urasā panudahissāmi,",
"ja547:187.4": "nassa hessāmi dunnayā.",
"ja547:188.1": "Bahūhi vata cariyāhi,",
"ja547:188.2": "kumārī vindate patiṃ;",
"ja547:188.3": "Udarassuparodhena,",
"ja547:188.4": "gohanuveṭhanena ca.",
"ja547:189.1": "Aggissa pāricariyāya,",
"ja547:189.2": "udakummujjanena ca;",
"ja547:189.3": "Vedhabyaṃ kaṭukaṃ loke,",
"ja547:189.4": "gacchaññeva rathesabha.",
"ja547:190.1": "Apissā hoti appatto,",
"ja547:190.2": "ucchiṭṭhamapi bhuñjituṃ;",
"ja547:190.3": "Yo naṃ hatthe gahetvāna,",
"ja547:190.4": "akāmaṃ parikaḍḍhati;",
"ja547:190.5": "Vedhabyaṃ kaṭukaṃ loke,",
"ja547:190.6": "gacchaññeva rathesabha.",
"ja547:191.1": "Kesaggahaṇamukkhepā,",
"ja547:191.2": "bhūmyā ca parisumbhanā;",
"ja547:191.3": "Datvā ca nopakkamati,",
"ja547:191.4": "bahuṃ dukkhaṃ anappakaṃ;",
"ja547:191.5": "Vedhabyaṃ kaṭukaṃ loke,",
"ja547:191.6": "gacchaññeva rathesabha.",
"ja547:192.1": "Sukkacchavī vedhaverā,",
"ja547:192.2": "datvā subhagamānino;",
"ja547:192.3": "Akāmaṃ parikaḍḍhanti,",
"ja547:192.4": "ulūkaññeva vāyasā;",
"ja547:192.5": "Vedhabyaṃ kaṭukaṃ loke,",
"ja547:192.6": "gacchaññeva rathesabha.",
"ja547:193.1": "Api ñātikule phīte,",
"ja547:193.2": "kaṃsapajjotane vasaṃ;",
"ja547:193.3": "Nevābhivākyaṃ na labhe,",
"ja547:193.4": "bhātūhi sakhinīhipi;",
"ja547:193.5": "Vedhabyaṃ kaṭukaṃ loke,",
"ja547:193.6": "gacchaññeva rathesabha.",
"ja547:194.1": "Naggā nadī anudakā,",
"ja547:194.2": "naggaṃ raṭṭhaṃ arājakaṃ;",
"ja547:194.3": "Itthīpi vidhavā naggā,",
"ja547:194.4": "yassāpi dasa bhātaro;",
"ja547:194.5": "Vedhabyaṃ kaṭukaṃ loke,",
"ja547:194.6": "gacchaññeva rathesabha.",
"ja547:195.1": "Dhajo rathassa paññāṇaṃ,",
"ja547:195.2": "dhūmo paññāṇamaggino;",
"ja547:195.3": "Rājā rathassa paññāṇaṃ,",
"ja547:195.4": "bhattā paññāṇamitthiyā;",
"ja547:195.5": "Vedhabyaṃ kaṭukaṃ loke,",
"ja547:195.6": "gacchaññeva rathesabha.",
"ja547:196.1": "Yā daliddī daliddassa,",
"ja547:196.2": "aḍḍhā aḍḍhassa kittimā;",
"ja547:196.3": "Taṃ ve devā pasaṃsanti,",
"ja547:196.4": "dukkarañhi karoti sā.",
"ja547:197.1": "Sāmikaṃ anubandhissaṃ,",
"ja547:197.2": "sadā kāsāyavāsinī;",
"ja547:197.3": "Pathabyāpi abhijjantyā,",
"ja547:197.4": "vedhabyaṃ kaṭukitthiyā.",
"ja547:198.1": "Api sāgarapariyantaṃ,",
"ja547:198.2": "bahuvittadharaṃ mahiṃ;",
"ja547:198.3": "Nānāratanaparipūraṃ,",
"ja547:198.4": "nicche vessantaraṃ vinā.",
"ja547:199.1": "Kathaṃ nu tāsaṃ hadayaṃ,",
"ja547:199.2": "sukharā vata itthiyo;",
"ja547:199.3": "Yā sāmike dukkhitamhi,",
"ja547:199.4": "sukhamicchanti attano.",
"ja547:200.1": "Nikkhamante mahārāje,",
"ja547:200.2": "sivīnaṃ raṭṭhavaḍḍhane;",
"ja547:200.3": "Tamahaṃ anubandhissaṃ,",
"ja547:200.4": "sabbakāmadado hi me”.",
"ja547:201.1": "Tamabravi mahārājā,",
"ja547:201.2": "maddiṃ sabbaṅgasobhanaṃ;",
"ja547:201.3": "“Ime te daharā puttā,",
"ja547:201.4": "jālī kaṇhājinā cubho;",
"ja547:201.5": "Nikkhippa lakkhaṇe gaccha,",
"ja547:201.6": "mayaṃ te posayāmase”.",
"ja547:202.1": "Tamabravi rājaputtī,",
"ja547:202.2": "maddī sabbaṅgasobhanā;",
"ja547:202.3": "“Piyā me puttakā deva,",
"ja547:202.4": "jālī kaṇhājinā cubho;",
"ja547:202.5": "Tyamhaṃ tattha ramessanti,",
"ja547:202.6": "araññe jīvasokinaṃ”.",
"ja547:203.1": "Tamabravi mahārājā,",
"ja547:203.2": "sivīnaṃ raṭṭhavaḍḍhano;",
"ja547:203.3": "“Sālīnaṃ odanaṃ bhutvā,",
"ja547:203.4": "suciṃ maṃsūpasecanaṃ;",
"ja547:203.5": "Rukkhaphalāni bhuñjantā,",
"ja547:203.6": "kathaṃ kāhanti dārakā.",
"ja547:204.1": "Bhutvā satapale kaṃse,",
"ja547:204.2": "sovaṇṇe satarājike;",
"ja547:204.3": "Rukkhapattesu bhuñjantā,",
"ja547:204.4": "kathaṃ kāhanti dārakā.",
"ja547:205.1": "Kāsiyāni ca dhāretvā,",
"ja547:205.2": "khomakoṭumbarāni ca;",
"ja547:205.3": "Kusacīrāni dhārentā,",
"ja547:205.4": "kathaṃ kāhanti dārakā.",
"ja547:206.1": "Vayhāhi pariyāyitvā,",
"ja547:206.2": "sivikāya rathena ca;",
"ja547:206.3": "Pattikā paridhāvantā,",
"ja547:206.4": "kathaṃ kāhanti dārakā.",
"ja547:207.1": "Kūṭāgāre sayitvāna,",
"ja547:207.2": "nivāte phusitaggaḷe;",
"ja547:207.3": "Sayantā rukkhamūlasmiṃ,",
"ja547:207.4": "kathaṃ kāhanti dārakā.",
"ja547:208.1": "Pallaṅkesu sayitvāna,",
"ja547:208.2": "gonake cittasanthate;",
"ja547:208.3": "Sayantā tiṇasanthāre,",
"ja547:208.4": "kathaṃ kāhanti dārakā.",
"ja547:209.1": "Gandhakena vilimpitvā,",
"ja547:209.2": "agarucandanena ca;",
"ja547:209.3": "Rajojallāni dhārentā,",
"ja547:209.4": "kathaṃ kāhanti dārakā.",
"ja547:210.1": "Cāmaramorahatthehi,",
"ja547:210.2": "bījitaṅgā sukhedhitā;",
"ja547:210.3": "Phuṭṭhā ḍaṃsehi makasehi,",
"ja547:210.4": "kathaṃ kāhanti dārakā”.",
"ja547:211.1": "Tamabravi rājaputtī,",
"ja547:211.2": "maddī sabbaṅgasobhanā;",
"ja547:211.3": "“Mā deva paridevesi,",
"ja547:211.4": "mā ca tvaṃ vimano ahu;",
"ja547:211.5": "Yathā mayaṃ bhavissāma,",
"ja547:211.6": "tathā hessanti dārakā”.",
"ja547:212.1": "Idaṃ vatvāna pakkāmi,",
"ja547:212.2": "maddī sabbaṅgasobhanā;",
"ja547:212.3": "Sivimaggena anvesi,",
"ja547:212.4": "putte ādāya lakkhaṇā.",
"ja547:213.1": "Tato vessantaro rājā,",
"ja547:213.2": "dānaṃ datvāna khattiyo;",
"ja547:213.3": "Pitu mātu ca vanditvā,",
"ja547:213.4": "katvā ca naṃ padakkhiṇaṃ.",
"ja547:214.1": "Catuvāhiṃ rathaṃ yuttaṃ,",
"ja547:214.2": "sīghamāruyha sandanaṃ;",
"ja547:214.3": "Ādāya puttadārañca,",
"ja547:214.4": "vaṅkaṃ pāyāsi pabbataṃ.",
"ja547:215.1": "Tato vessantaro rājā,",
"ja547:215.2": "yenāsi bahuko jano;",
"ja547:215.3": "“Āmanta kho taṃ gacchāma,",
"ja547:215.4": "arogā hontu ñātayo.",
"ja547:216.1": "Iṅgha maddi nisāmehi,",
"ja547:216.2": "rammarūpaṃva dissati;",
"ja547:216.3": "Āvāsaṃ siviseṭṭhassa,",
"ja547:216.4": "pettikaṃ bhavanaṃ mama”.",
"ja547:217.1": "Taṃ brāhmaṇā anvagamuṃ,",
"ja547:217.2": "te naṃ asse ayācisuṃ;",
"ja547:217.3": "Yācito paṭipādesi,",
"ja547:217.4": "catunnaṃ caturo haye.",
"ja547:218.1": "“Iṅgha maddi nisāmehi,",
"ja547:218.2": "cittarūpaṃva dissati;",
"ja547:218.3": "Migarohiccavaṇṇena,",
"ja547:218.4": "dakkhiṇassā vahanti maṃ”.",
"ja547:219.1": "Athettha pañcamo āgā,",
"ja547:219.2": "so taṃ rathamayācatha;",
"ja547:219.3": "Tassa taṃ yācitodāsi,",
"ja547:219.4": "na cassupahato mano.",
"ja547:220.1": "Tato vessantaro rājā,",
"ja547:220.2": "oropetvā sakaṃ janaṃ;",
"ja547:220.3": "Assāsayi assarathaṃ,",
"ja547:220.4": "brāhmaṇassa dhanesino.",
"ja547:221.1": "“Tvaṃ maddi kaṇhaṃ gaṇhāhi,",
"ja547:221.2": "lahu esā kaniṭṭhikā;",
"ja547:221.3": "Ahaṃ jāliṃ gahessāmi,",
"ja547:221.4": "garuko bhātiko hi so”.",
"ja547:222.1": "Rājā kumāramādāya,",
"ja547:222.2": "rājaputtī ca dārikaṃ;",
"ja547:222.3": "Sammodamānā pakkāmuṃ,",
"ja547:222.4": "aññamaññaṃ piyaṃvadā.",
"ja547:223.1": "Dānakaṇḍaṃ nāma.",
"ja547:224.1": "4. Vanapavesana",
"ja547:225.1": "Yadi keci manujā enti,",
"ja547:225.2": "anumagge paṭipathe;",
"ja547:225.3": "Maggaṃ te paṭipucchāma,",
"ja547:225.4": "kuhiṃ vaṅkatapabbato.",
"ja547:226.1": "Te tattha amhe passitvā,",
"ja547:226.2": "kalunaṃ paridevayuṃ;",
"ja547:226.3": "Dukkhaṃ te paṭivedenti,",
"ja547:226.4": "dūre vaṅkatapabbato.",
"ja547:227.1": "Yadi passanti pavane,",
"ja547:227.2": "dārakā phaline dume;",
"ja547:227.3": "Tesaṃ phalānaṃ hetumhi,",
"ja547:227.4": "uparodanti dārakā.",
"ja547:228.1": "Rodante dārake disvā,",
"ja547:228.2": "ubbiddhā vipulā dumā;",
"ja547:228.3": "Sayamevonamitvāna,",
"ja547:228.4": "upagacchanti dārake.",
"ja547:229.1": "Idaṃ accherakaṃ disvā,",
"ja547:229.2": "abbhutaṃ lomahaṃsanaṃ;",
"ja547:229.3": "Sādhukāraṃ pavattesi,",
"ja547:229.4": "maddī sabbaṅgasobhanā.",
"ja547:230.1": "“Accheraṃ vata lokasmiṃ,",
"ja547:230.2": "abbhutaṃ lomahaṃsanaṃ;",
"ja547:230.3": "Vessantarassa tejena,",
"ja547:230.4": "sayamevonatā dumā”.",
"ja547:231.1": "Saṅkhipiṃsu pathaṃ yakkhā,",
"ja547:231.2": "anukampāya dārake;",
"ja547:231.3": "Nikkhantadivaseneva,",
"ja547:231.4": "cetaraṭṭhaṃ upāgamuṃ.",
"ja547:232.1": "Te gantvā dīghamaddhānaṃ,",
"ja547:232.2": "cetaraṭṭhaṃ upāgamuṃ;",
"ja547:232.3": "Iddhaṃ phītaṃ janapadaṃ,",
"ja547:232.4": "bahumaṃsasurodanaṃ.",
"ja547:233.1": "Cetiyo parivāriṃsu,",
"ja547:233.2": "disvā lakkhaṇamāgataṃ;",
"ja547:233.3": "“Sukhumālī vata ayyā,",
"ja547:233.4": "pattikā paridhāvati.",
"ja547:234.1": "Vayhāhi pariyāyitvā,",
"ja547:234.2": "sivikāya rathena ca;",
"ja547:234.3": "Sājja maddī araññasmiṃ,",
"ja547:234.4": "pattikā paridhāvati”.",
"ja547:235.1": "Taṃ disvā cetapāmokkhā,",
"ja547:235.2": "rodamānā upāgamuṃ;",
"ja547:235.3": "“Kacci nu deva kusalaṃ,",
"ja547:235.4": "kacci deva anāmayaṃ;",
"ja547:235.5": "Kacci pitā arogo te,",
"ja547:235.6": "sivīnañca anāmayaṃ.",
"ja547:236.1": "Ko te balaṃ mahārāja,",
"ja547:236.2": "ko nu te rathamaṇḍalaṃ;",
"ja547:236.3": "Anassako arathako,",
"ja547:236.4": "dīghamaddhānamāgato;",
"ja547:236.5": "Kaccāmittehi pakato,",
"ja547:236.6": "anuppattosimaṃ disaṃ”.",
"ja547:237.1": "“Kusalañceva me sammā,",
"ja547:237.2": "atho sammā anāmayaṃ;",
"ja547:237.3": "Atho pitā arogo me,",
"ja547:237.4": "sivīnañca anāmayaṃ.",
"ja547:238.1": "Ahañhi kuñjaraṃ dajjaṃ,",
"ja547:238.2": "īsādantaṃ urūḷhavaṃ;",
"ja547:238.3": "Khettaññuṃ sabbayuddhānaṃ,",
"ja547:238.4": "sabbasetaṃ gajuttamaṃ.",
"ja547:239.1": "Paṇḍukambalasañchannaṃ,",
"ja547:239.2": "pabhinnaṃ sattumaddanaṃ;",
"ja547:239.3": "Dantiṃ savāḷabījaniṃ,",
"ja547:239.4": "setaṃ kelāsasādisaṃ.",
"ja547:240.1": "Sasetacchattaṃ saupādheyyaṃ,",
"ja547:240.2": "Sāthabbanaṃ sahatthipaṃ;",
"ja547:240.3": "Aggayānaṃ rājavāhiṃ,",
"ja547:240.4": "Brāhmaṇānaṃ adāsahaṃ.",
"ja547:241.1": "Tasmiṃ me sivayo kuddhā,",
"ja547:241.2": "pitā cupahatomano;",
"ja547:241.3": "Avaruddhasi maṃ rājā,",
"ja547:241.4": "vaṅkaṃ gacchāmi pabbataṃ;",
"ja547:241.5": "Okāsaṃ sammā jānātha,",
"ja547:241.6": "vane yattha vasāmase”.",
"ja547:242.1": "“Svāgataṃ te mahārāja,",
"ja547:242.2": "atho te adurāgataṃ;",
"ja547:242.3": "Issarosi anuppatto,",
"ja547:242.4": "yaṃ idhatthi pavedaya.",
"ja547:243.1": "Sākaṃ bhisaṃ madhuṃ maṃsaṃ,",
"ja547:243.2": "Suddhaṃ sālīnamodanaṃ;",
"ja547:243.3": "Paribhuñja mahārāja,",
"ja547:243.4": "Pāhuno nosi āgato”.",
"ja547:244.1": "“Paṭiggahitaṃ yaṃ dinnaṃ,",
"ja547:244.2": "sabbassa agghiyaṃ kataṃ;",
"ja547:244.3": "Avaruddhasi maṃ rājā,",
"ja547:244.4": "vaṅkaṃ gacchāmi pabbataṃ;",
"ja547:244.5": "Okāsaṃ sammā jānātha,",
"ja547:244.6": "vane yattha vasāmase”.",
"ja547:245.1": "“Idheva tāva acchassu,",
"ja547:245.2": "cetaraṭṭhe rathesabha;",
"ja547:245.3": "Yāva cetā gamissanti,",
"ja547:245.4": "rañño santika yācituṃ.",
"ja547:246.1": "Nijjhāpetuṃ mahārājaṃ,",
"ja547:246.2": "sivīnaṃ raṭṭhavaḍḍhanaṃ;",
"ja547:246.3": "Taṃ taṃ cetā purakkhatvā,",
"ja547:246.4": "patītā laddhapaccayā;",
"ja547:246.5": "Parivāretvāna gacchanti,",
"ja547:246.6": "evaṃ jānāhi khattiya”.",
"ja547:247.1": "“Mā vo ruccittha gamanaṃ,",
"ja547:247.2": "rañño santika yācituṃ;",
"ja547:247.3": "Nijjhāpetuṃ mahārājaṃ,",
"ja547:247.4": "rājāpi tattha nissaro.",
"ja547:248.1": "Accuggatā hi sivayo,",
"ja547:248.2": "balaggā negamā ca ye;",
"ja547:248.3": "Te vidhaṃsetumicchanti,",
"ja547:248.4": "rājānaṃ mama kāraṇā”.",
"ja547:249.1": "“Sace esā pavattettha,",
"ja547:249.2": "raṭṭhasmiṃ raṭṭhavaḍḍhana;",
"ja547:249.3": "Idheva rajjaṃ kārehi,",
"ja547:249.4": "cetehi parivārito.",
"ja547:250.1": "Iddhaṃ phītañcidaṃ raṭṭhaṃ,",
"ja547:250.2": "iddho janapado mahā;",
"ja547:250.3": "Matiṃ karohi tvaṃ deva,",
"ja547:250.4": "rajjassa manusāsituṃ”.",
"ja547:251.1": "“Na me chando mati atthi,",
"ja547:251.2": "rajjassa anusāsituṃ;",
"ja547:251.3": "Pabbājitassa raṭṭhasmā,",
"ja547:251.4": "cetaputtā suṇātha me.",
"ja547:252.1": "Atuṭṭhā sivayo āsuṃ,",
"ja547:252.2": "balaggā negamā ca ye;",
"ja547:252.3": "Pabbājitassa raṭṭhasmā,",
"ja547:252.4": "cetā rajjebhisecayuṃ.",
"ja547:253.1": "Asammodiyampi vo assa,",
"ja547:253.2": "accantaṃ mama kāraṇā;",
"ja547:253.3": "Sivīhi bhaṇḍanañcāpi,",
"ja547:253.4": "viggaho me na ruccati.",
"ja547:254.1": "Athassa bhaṇḍanaṃ ghoraṃ,",
"ja547:254.2": "sampahāro anappako;",
"ja547:254.3": "Ekassa kāraṇā mayhaṃ,",
"ja547:254.4": "hiṃseyya bahuko jano.",
"ja547:255.1": "Paṭiggahitaṃ yaṃ dinnaṃ,",
"ja547:255.2": "sabbassa agghiyaṃ kataṃ;",
"ja547:255.3": "Avaruddhasi maṃ rājā,",
"ja547:255.4": "vaṅkaṃ gacchāmi pabbataṃ;",
"ja547:255.5": "Okāsaṃ sammā jānātha,",
"ja547:255.6": "vane yattha vasāmase”.",
"ja547:256.1": "“Taggha te mayamakkhāma,",
"ja547:256.2": "yathāpi kusalā tathā;",
"ja547:256.3": "Rājisī yattha sammanti,",
"ja547:256.4": "āhutaggī samāhitā.",
"ja547:257.1": "Esa selo mahārāja,",
"ja547:257.2": "pabbato gandhamādano;",
"ja547:257.3": "Yattha tvaṃ saha puttehi,",
"ja547:257.4": "saha bhariyāya cacchasi”.",
"ja547:258.1": "Taṃ cetā anusāsiṃsu,",
"ja547:258.2": "assunettā rudammukhā;",
"ja547:258.3": "“Ito gaccha mahārāja,",
"ja547:258.4": "ujuṃ yenuttarā mukho.",
"ja547:259.1": "Atha dakkhisi bhaddante,",
"ja547:259.2": "vepullaṃ nāma pabbataṃ;",
"ja547:259.3": "Nānādumagaṇākiṇṇaṃ,",
"ja547:259.4": "sītacchāyaṃ manoramaṃ.",
"ja547:260.1": "Tamatikkamma bhaddante,",
"ja547:260.2": "atha dakkhisi āpagaṃ;",
"ja547:260.3": "Nadiṃ ketumatiṃ nāma,",
"ja547:260.4": "gambhīraṃ girigabbharaṃ.",
"ja547:261.1": "Puthulomamacchākiṇṇaṃ,",
"ja547:261.2": "supatitthaṃ mahodakaṃ;",
"ja547:261.3": "Tattha nhatvā pivitvā ca,",
"ja547:261.4": "assāsetvā saputtake.",
"ja547:262.1": "Atha dakkhisi bhaddante,",
"ja547:262.2": "nigrodhaṃ madhupipphalaṃ;",
"ja547:262.3": "Rammake sikhare jātaṃ,",
"ja547:262.4": "sītacchāyaṃ manoramaṃ.",
"ja547:263.1": "Atha dakkhisi bhaddante,",
"ja547:263.2": "nāḷikaṃ nāma pabbataṃ;",
"ja547:263.3": "Nānādijagaṇākiṇṇaṃ,",
"ja547:263.4": "selaṃ kimpurisāyutaṃ.",
"ja547:264.1": "Tassa uttarapubbena,",
"ja547:264.2": "mucalindo nāma so saro;",
"ja547:264.3": "Puṇḍarīkehi sañchanno,",
"ja547:264.4": "setasogandhikehi ca.",
"ja547:265.1": "So vanaṃ meghasaṅkāsaṃ,",
"ja547:265.2": "dhuvaṃ haritasaddalaṃ;",
"ja547:265.3": "Sīhovāmisapekkhīva,",
"ja547:265.4": "vanasaṇḍaṃ vigāhaya;",
"ja547:265.5": "Puppharukkhehi sañchannaṃ,",
"ja547:265.6": "phalarukkhehi cūbhayaṃ.",
"ja547:266.1": "Tattha bindussarā vaggū,",
"ja547:266.2": "nānāvaṇṇā bahū dijā;",
"ja547:266.3": "Kūjantamupakūjanti,",
"ja547:266.4": "utusaṃpupphite dume.",
"ja547:267.1": "Gantvā girividuggānaṃ,",
"ja547:267.2": "nadīnaṃ pabhavāni ca;",
"ja547:267.3": "So dakkhisi pokkharaṇiṃ,",
"ja547:267.4": "karañjakakudhāyutaṃ.",
"ja547:268.1": "Puthulomamacchākiṇṇaṃ,",
"ja547:268.2": "supatitthaṃ mahodakaṃ;",
"ja547:268.3": "Samañca caturaṃsañca,",
"ja547:268.4": "sāduṃ appaṭigandhiyaṃ.",
"ja547:269.1": "Tassā uttarapubbena,",
"ja547:269.2": "paṇṇasālaṃ amāpaya;",
"ja547:269.3": "Paṇṇasālaṃ amāpetvā,",
"ja547:269.4": "uñchācariyāya īhatha”.",
"ja547:270.1": "Vanapavesanaṃ nāma.",
"ja547:271.1": "5. Jūjakapabba",
"ja547:272.1": "Ahu vāsī kaliṅgesu,",
"ja547:272.2": "jūjako nāma brāhmaṇo;",
"ja547:272.3": "Tassāsi daharā bhariyā,",
"ja547:272.4": "nāmenāmittatāpanā.",
"ja547:273.1": "Tā naṃ tattha gatāvocuṃ,",
"ja547:273.2": "nadiṃ udakahāriyā;",
"ja547:273.3": "Thiyo naṃ paribhāsiṃsu,",
"ja547:273.4": "samāgantvā kutūhalā.",
"ja547:274.1": "“Amittā nūna te mātā,",
"ja547:274.2": "amitto nūna te pitā;",
"ja547:274.3": "Ye taṃ jiṇṇassa pādaṃsu,",
"ja547:274.4": "evaṃ dahariyaṃ satiṃ.",
"ja547:275.1": "Ahitaṃ vata te ñātī,",
"ja547:275.2": "mantayiṃsu rahogatā;",
"ja547:275.3": "Ye taṃ jiṇṇassa pādaṃsu,",
"ja547:275.4": "evaṃ dahariyaṃ satiṃ.",
"ja547:276.1": "Amittā vata te ñātī,",
"ja547:276.2": "mantayiṃsu rahogatā;",
"ja547:276.3": "Ye taṃ jiṇṇassa pādaṃsu,",
"ja547:276.4": "evaṃ dahariyaṃ satiṃ.",
"ja547:277.1": "Dukkaṭaṃ vata te ñātī,",
"ja547:277.2": "mantayiṃsu rahogatā;",
"ja547:277.3": "Ye taṃ jiṇṇassa pādaṃsu,",
"ja547:277.4": "evaṃ dahariyaṃ satiṃ.",
"ja547:278.1": "Pāpakaṃ vata te ñātī,",
"ja547:278.2": "mantayiṃsu rahogatā;",
"ja547:278.3": "Ye taṃ jiṇṇassa pādaṃsu,",
"ja547:278.4": "evaṃ dahariyaṃ satiṃ.",
"ja547:279.1": "Amanāpaṃ vata te ñātī,",
"ja547:279.2": "mantayiṃsu rahogatā;",
"ja547:279.3": "Ye taṃ jiṇṇassa pādaṃsu,",
"ja547:279.4": "evaṃ dahariyaṃ satiṃ.",
"ja547:280.1": "Amanāpavāsaṃ vasi,",
"ja547:280.2": "jiṇṇena patinā saha;",
"ja547:280.3": "Yā tvaṃ vasasi jiṇṇassa,",
"ja547:280.4": "mataṃ te jīvitā varaṃ.",
"ja547:281.1": "Na hi nūna tuyhaṃ kalyāṇi,",
"ja547:281.2": "pitā mātā ca sobhane;",
"ja547:281.3": "Aññaṃ bhattāraṃ vindiṃsu,",
"ja547:281.4": "ye taṃ jiṇṇassa pādaṃsu;",
"ja547:281.5": "Evaṃ dahariyaṃ satiṃ.",
"ja547:282.1": "Duyiṭṭhaṃ te navamiyaṃ,",
"ja547:282.2": "akataṃ aggihuttakaṃ;",
"ja547:282.3": "Ye taṃ jiṇṇassa pādaṃsu,",
"ja547:282.4": "evaṃ dahariyaṃ satiṃ.",
"ja547:283.1": "Samaṇe brāhmaṇe nūna,",
"ja547:283.2": "brahmacariyaparāyaṇe;",
"ja547:283.3": "Sā tvaṃ loke abhisapi,",
"ja547:283.4": "sīlavante bahussute;",
"ja547:283.5": "Yā tvaṃ vasasi jiṇṇassa,",
"ja547:283.6": "evaṃ dahariyā satī.",
"ja547:284.1": "Na dukkhaṃ ahinā daṭṭhaṃ,",
"ja547:284.2": "na dukkhaṃ sattiyā hataṃ;",
"ja547:284.3": "Tañca dukkhañca tibbañca,",
"ja547:284.4": "yaṃ passe jiṇṇakaṃ patiṃ.",
"ja547:285.1": "Natthi khiḍḍā natthi rati,",
"ja547:285.2": "jiṇṇena patinā saha;",
"ja547:285.3": "Natthi allāpasallāpo,",
"ja547:285.4": "jagghitampi na sobhati.",
"ja547:286.1": "Yadā ca daharo daharā,",
"ja547:286.2": "mantayanti rahogatā;",
"ja547:286.3": "Sabbesaṃ sokā nassanti,",
"ja547:286.4": "ye keci hadayassitā.",
"ja547:287.1": "Daharā tvaṃ rūpavatī,",
"ja547:287.2": "purisānaṃbhipatthitā;",
"ja547:287.3": "Gaccha ñātikule accha,",
"ja547:287.4": "kiṃ jiṇṇo ramayissati”.",
"ja547:288.1": "“Na te brāhmaṇa gacchāmi,",
"ja547:288.2": "nadiṃ udakahāriyā;",
"ja547:288.3": "Thiyo maṃ paribhāsanti,",
"ja547:288.4": "tayā jiṇṇena brāhmaṇa”.",
"ja547:289.1": "“Mā me tvaṃ akarā kammaṃ,",
"ja547:289.2": "mā me udakamāhari;",
"ja547:289.3": "Ahaṃ udakamāhissaṃ,",
"ja547:289.4": "mā bhoti kupitā ahu”.",
"ja547:290.1": "“Nāhaṃ tamhi kule jātā,",
"ja547:290.2": "yaṃ tvaṃ udakamāhare;",
"ja547:290.3": "Evaṃ brāhmaṇa jānāhi,",
"ja547:290.4": "na te vacchāmahaṃ ghare.",
"ja547:291.1": "Sace me dāsaṃ dāsiṃ vā,",
"ja547:291.2": "nānayissasi brāhmaṇa;",
"ja547:291.3": "Evaṃ brāhmaṇa jānāhi,",
"ja547:291.4": "na te vacchāmi santike”.",
"ja547:292.1": "“Natthi me sippaṭhānaṃ vā,",
"ja547:292.2": "dhanaṃ dhaññañca brāhmaṇi;",
"ja547:292.3": "Kutohaṃ dāsaṃ dāsiṃ vā,",
"ja547:292.4": "ānayissāmi bhotiyā;",
"ja547:292.5": "Ahaṃ bhotiṃ upaṭṭhissaṃ,",
"ja547:292.6": "mā bhoti kupitā ahu”.",
"ja547:293.1": "“Ehi te ahamakkhissaṃ,",
"ja547:293.2": "yathā me vacanaṃ sutaṃ;",
"ja547:293.3": "Esa vessantaro rājā,",
"ja547:293.4": "vaṅke vasati pabbate.",
"ja547:294.1": "Taṃ tvaṃ gantvāna yācassu,",
"ja547:294.2": "dāsaṃ dāsiñca brāhmaṇa;",
"ja547:294.3": "So te dassati yācito,",
"ja547:294.4": "dāsaṃ dāsiñca khattiyo”.",
"ja547:295.1": "“Jiṇṇohamasmi dubbalo,",
"ja547:295.2": "dīgho caddhā suduggamo;",
"ja547:295.3": "Mā bhoti paṭidevesi,",
"ja547:295.4": "mā ca tvaṃ vimanā ahu;",
"ja547:295.5": "Ahaṃ bhotiṃ upaṭṭhissaṃ,",
"ja547:295.6": "mā bhoti kupitā ahu”.",
"ja547:296.1": "“Yathā agantvā saṅgāmaṃ,",
"ja547:296.2": "ayuddhova parājito;",
"ja547:296.3": "Evameva tuvaṃ brahme,",
"ja547:296.4": "agantvāva parājito.",
"ja547:297.1": "Sace me dāsaṃ dāsiṃ vā,",
"ja547:297.2": "nānayissasi brāhmaṇa;",
"ja547:297.3": "Evaṃ brāhmaṇa jānāhi,",
"ja547:297.4": "na te vacchāmahaṃ ghare;",
"ja547:297.5": "Amanāpaṃ te karissāmi,",
"ja547:297.6": "taṃ te dukkhaṃ bhavissati.",
"ja547:298.1": "Nakkhatte utupubbesu,",
"ja547:298.2": "yadā maṃ dakkhisilaṅkataṃ;",
"ja547:298.3": "Aññehi saddhiṃ ramamānaṃ,",
"ja547:298.4": "taṃ te dukkhaṃ bhavissati.",
"ja547:299.1": "Adassanena mayhaṃ te,",
"ja547:299.2": "jiṇṇassa paridevato;",
"ja547:299.3": "Bhiyyo vaṅkā ca palitā,",
"ja547:299.4": "bahū hessanti brāhmaṇa”.",
"ja547:300.1": "Tato so brāhmaṇo bhīto,",
"ja547:300.2": "brāhmaṇiyā vasānugo;",
"ja547:300.3": "Aṭṭito kāmarāgena,",
"ja547:300.4": "brāhmaṇiṃ etadabravi.",
"ja547:301.1": "“Pātheyyaṃ me karohi tvaṃ,",
"ja547:301.2": "Saṅkulyā saguḷāni ca;",
"ja547:301.3": "Madhupiṇḍikā ca sukatāyo,",
"ja547:301.4": "Sattubhattañca brāhmaṇi.",
"ja547:302.1": "Ānayissaṃ methunake,",
"ja547:302.2": "ubho dāsakumārake;",
"ja547:302.3": "Te taṃ paricarissanti,",
"ja547:302.4": "rattindivamatanditā”.",
"ja547:303.1": "Idaṃ vatvā brahmabandhu,",
"ja547:303.2": "paṭimuñci upāhanā;",
"ja547:303.3": "Tato so mantayitvāna,",
"ja547:303.4": "bhariyaṃ katvā padakkhiṇaṃ.",
"ja547:304.1": "Pakkāmi so ruṇṇamukho,",
"ja547:304.2": "brāhmaṇo sahitabbato;",
"ja547:304.3": "Sivīnaṃ nagaraṃ phītaṃ,",
"ja547:304.4": "dāsapariyesanaṃ caraṃ.",
"ja547:305.1": "So tattha gantvā avaca,",
"ja547:305.2": "ye tatthāsuṃ samāgatā;",
"ja547:305.3": "“Kuhiṃ vessantaro rājā,",
"ja547:305.4": "kattha passemu khattiyaṃ”.",
"ja547:306.1": "Te janā taṃ avaciṃsu,",
"ja547:306.2": "ye tatthāsuṃ samāgatā;",
"ja547:306.3": "“Tumhehi brahme pakato,",
"ja547:306.4": "atidānena khattiyo;",
"ja547:306.5": "Pabbājito sakā raṭṭhā,",
"ja547:306.6": "vaṅke vasati pabbate.",
"ja547:307.1": "Tumhehi brahme pakato,",
"ja547:307.2": "atidānena khattiyo;",
"ja547:307.3": "Ādāya puttadārañca,",
"ja547:307.4": "vaṅke vasati pabbate”.",
"ja547:308.1": "So codito brāhmaṇiyā,",
"ja547:308.2": "brāhmaṇo kāmagiddhimā;",
"ja547:308.3": "Aghaṃ taṃ paṭisevittha,",
"ja547:308.4": "vane vāḷamigākiṇṇe;",
"ja547:308.5": "Khaggadīpinisevite.",
"ja547:309.1": "Ādāya beḷuvaṃ daṇḍaṃ,",
"ja547:309.2": "aggihuttaṃ kamaṇḍaluṃ;",
"ja547:309.3": "So pāvisi brahāraññaṃ,",
"ja547:309.4": "yattha assosi kāmadaṃ.",
"ja547:310.1": "Taṃ paviṭṭhaṃ brahāraññaṃ,",
"ja547:310.2": "kokā naṃ parivārayuṃ;",
"ja547:310.3": "Vikkandi so vippanaṭṭho,",
"ja547:310.4": "dūre panthā apakkami.",
"ja547:311.1": "Tato so brāhmaṇo gantvā,",
"ja547:311.2": "bhogaluddho asaññato;",
"ja547:311.3": "Vaṅkassorohaṇe naṭṭhe,",
"ja547:311.4": "imā gāthā abhāsatha.",
"ja547:312.1": "“Ko rājaputtaṃ nisabhaṃ,",
"ja547:312.2": "jayantamaparājitaṃ;",
"ja547:312.3": "Bhaye khemassa dātāraṃ,",
"ja547:312.4": "ko me vessantaraṃ vidū.",
"ja547:313.1": "Yo yācataṃ patiṭṭhāsi,",
"ja547:313.2": "bhūtānaṃ dharaṇīriva;",
"ja547:313.3": "Dharaṇūpamaṃ mahārājaṃ,",
"ja547:313.4": "ko me vessantaraṃ vidū.",
"ja547:314.1": "Yo yācataṃ gatī āsi,",
"ja547:314.2": "savantīnaṃva sāgaro;",
"ja547:314.3": "Sāgarūpamaṃ mahārājaṃ,",
"ja547:314.4": "ko me vessantaraṃ vidū.",
"ja547:315.1": "Kalyāṇatitthaṃ sucimaṃ,",
"ja547:315.2": "sītūdakaṃ manoramaṃ;",
"ja547:315.3": "Puṇḍarīkehi sañchannaṃ,",
"ja547:315.4": "yuttaṃ kiñjakkhareṇunā;",
"ja547:315.5": "Rahadūpamaṃ mahārājaṃ,",
"ja547:315.6": "ko me vessantaraṃ vidū.",
"ja547:316.1": "Assatthaṃva pathe jātaṃ,",
"ja547:316.2": "sītacchāyaṃ manoramaṃ;",
"ja547:316.3": "Santānaṃ visametāraṃ,",
"ja547:316.4": "kilantānaṃ paṭiggahaṃ;",
"ja547:316.5": "Tathūpamaṃ mahārājaṃ,",
"ja547:316.6": "ko me vessantaraṃ vidū.",
"ja547:317.1": "Nigrodhaṃva pathe jātaṃ,",
"ja547:317.2": "sītacchāyaṃ manoramaṃ;",
"ja547:317.3": "Santānaṃ visametāraṃ,",
"ja547:317.4": "kilantānaṃ paṭiggahaṃ;",
"ja547:317.5": "Tathūpamaṃ mahārājaṃ,",
"ja547:317.6": "ko me vessantaraṃ vidū.",
"ja547:318.1": "Ambaṃ iva pathe jātaṃ,",
"ja547:318.2": "sītacchāyaṃ manoramaṃ;",
"ja547:318.3": "Santānaṃ visametāraṃ,",
"ja547:318.4": "kilantānaṃ paṭiggahaṃ;",
"ja547:318.5": "Tathūpamaṃ mahārājaṃ,",
"ja547:318.6": "ko me vessantaraṃ vidū.",
"ja547:319.1": "Sālaṃ iva pathe jātaṃ,",
"ja547:319.2": "sītacchāyaṃ manoramaṃ;",
"ja547:319.3": "Santānaṃ visametāraṃ,",
"ja547:319.4": "kilantānaṃ paṭiggahaṃ;",
"ja547:319.5": "Tathūpamaṃ mahārājaṃ,",
"ja547:319.6": "ko me vessantaraṃ vidū.",
"ja547:320.1": "Dumaṃ iva pathe jātaṃ,",
"ja547:320.2": "sītacchāyaṃ manoramaṃ;",
"ja547:320.3": "Santānaṃ visametāraṃ,",
"ja547:320.4": "kilantānaṃ paṭiggahaṃ;",
"ja547:320.5": "Tathūpamaṃ mahārājaṃ,",
"ja547:320.6": "ko me vessantaraṃ vidū.",
"ja547:321.1": "Evañca me vilapato,",
"ja547:321.2": "paviṭṭhassa brahāvane;",
"ja547:321.3": "Ahaṃ jānanti yo vajjā,",
"ja547:321.4": "nandiṃ so janaye mama.",
"ja547:322.1": "Evañca me vilapato,",
"ja547:322.2": "paviṭṭhassa brahāvane;",
"ja547:322.3": "Ahaṃ jānanti yo vajjā,",
"ja547:322.4": "tāya so ekavācāya;",
"ja547:322.5": "Pasave puññaṃ anappakaṃ”.",
"ja547:323.1": "Tassa ceto paṭissosi,",
"ja547:323.2": "araññe luddako caraṃ;",
"ja547:323.3": "“Tumhehi brahme pakato,",
"ja547:323.4": "atidānena khattiyo;",
"ja547:323.5": "Pabbājito sakā raṭṭhā,",
"ja547:323.6": "vaṅke vasati pabbate.",
"ja547:324.1": "Tumhehi brahme pakato,",
"ja547:324.2": "atidānena khattiyo;",
"ja547:324.3": "Ādāya puttadārañca,",
"ja547:324.4": "vaṅke vasati pabbate.",
"ja547:325.1": "Akiccakārī dummedho,",
"ja547:325.2": "raṭṭhā pavanamāgato;",
"ja547:325.3": "Rājaputtaṃ gavesanto,",
"ja547:325.4": "bako macchamivodake.",
"ja547:326.1": "Tassa tyāhaṃ na dassāmi,",
"ja547:326.2": "jīvitaṃ idha brāhmaṇa;",
"ja547:326.3": "Ayañhi te mayā nunno,",
"ja547:326.4": "saro pissati lohitaṃ.",
"ja547:327.1": "Siro te vajjhayitvāna,",
"ja547:327.2": "hadayaṃ chetvā sabandhanaṃ;",
"ja547:327.3": "Panthasakuṇaṃ yajissāmi,",
"ja547:327.4": "tuyhaṃ maṃsena brāhmaṇa.",
"ja547:328.1": "Tuyhaṃ maṃsena medena,",
"ja547:328.2": "matthakena ca brāhmaṇa;",
"ja547:328.3": "Āhutiṃ paggahessāmi,",
"ja547:328.4": "chetvāna hadayaṃ tava.",
"ja547:329.1": "Taṃ me suyiṭṭhaṃ suhutaṃ,",
"ja547:329.2": "tuyhaṃ maṃsena brāhmaṇa;",
"ja547:329.3": "Na ca tvaṃ rājaputtassa,",
"ja547:329.4": "bhariyaṃ putte ca nessasi”.",
"ja547:330.1": "“Avajjho brāhmaṇo dūto,",
"ja547:330.2": "cetaputta suṇohi me;",
"ja547:330.3": "Tasmā hi dūtaṃ na hanti,",
"ja547:330.4": "esa dhammo sanantano.",
"ja547:331.1": "Nijjhattā sivayo sabbe,",
"ja547:331.2": "pitā naṃ daṭṭhumicchati;",
"ja547:331.3": "Mātā ca dubbalā tassa,",
"ja547:331.4": "acirā cakkhūni jīyare.",
"ja547:332.1": "Tesāhaṃ pahito dūto,",
"ja547:332.2": "cetaputta suṇohi me;",
"ja547:332.3": "Rājaputtaṃ nayissāmi,",
"ja547:332.4": "yadi jānāsi saṃsa me”.",
"ja547:333.1": "“Piyassa me piyo dūto,",
"ja547:333.2": "puṇṇapattaṃ dadāmi te;",
"ja547:333.3": "Imañca madhuno tumbaṃ,",
"ja547:333.4": "migasatthiñca brāhmaṇa;",
"ja547:333.5": "Tañca te desamakkhissaṃ,",
"ja547:333.6": "yattha sammati kāmado”.",
"ja547:334.1": "Jūjakapabbaṃ nāma.",
"ja547:335.1": "6. Cūḷavanavaṇṇanā",
"ja547:336.1": "“Esa selo mahābrahme,",
"ja547:336.2": "pabbato gandhamādano;",
"ja547:336.3": "Yattha vessantaro rājā,",
"ja547:336.4": "saha puttehi sammati.",
"ja547:337.1": "Dhārento brāhmaṇavaṇṇaṃ,",
"ja547:337.2": "āsadañca masaṃ jaṭaṃ;",
"ja547:337.3": "Cammavāsī chamā seti,",
"ja547:337.4": "jātavedaṃ namassati.",
"ja547:338.1": "Ete nīlā padissanti,",
"ja547:338.2": "nānāphaladharā dumā;",
"ja547:338.3": "Uggatā abbhakūṭāva,",
"ja547:338.4": "nīlā añjanapabbatā.",
"ja547:339.1": "Dhavassakaṇṇā khadirā,",
"ja547:339.2": "sālā phandanamāluvā;",
"ja547:339.3": "Sampavedhanti vātena,",
"ja547:339.4": "sakiṃ pītāva māṇavā.",
"ja547:340.1": "Upari dumapariyāyesu,",
"ja547:340.2": "Saṅgītiyova suyyare;",
"ja547:340.3": "Najjuhā kokilasaṅghā,",
"ja547:340.4": "Sampatanti dumā dumaṃ.",
"ja547:341.1": "Avhayanteva gacchantaṃ,",
"ja547:341.2": "sākhāpattasamīritā;",
"ja547:341.3": "Ramayanteva āgantaṃ,",
"ja547:341.4": "modayanti nivāsinaṃ;",
"ja547:341.5": "Yattha vessantaro rājā,",
"ja547:341.6": "saha puttehi sammati.",
"ja547:342.1": "Dhārento brāhmaṇavaṇṇaṃ,",
"ja547:342.2": "āsadañca masaṃ jaṭaṃ;",
"ja547:342.3": "Cammavāsī chamā seti,",
"ja547:342.4": "jātavedaṃ namassati.",
"ja547:343.1": "Ambā kapitthā panasā,",
"ja547:343.2": "sālā jambū vibhītakā;",
"ja547:343.3": "Harītakī āmalakā,",
"ja547:343.4": "assatthā badarāni ca.",
"ja547:344.1": "Cārutimbarukkhā cettha,",
"ja547:344.2": "nigrodhā ca kapitthanā;",
"ja547:344.3": "Madhumadhukā thevanti,",
"ja547:344.4": "nīce pakkā cudumbarā.",
"ja547:345.1": "Pārevatā bhaveyyā ca,",
"ja547:345.2": "muddikā ca madhutthikā;",
"ja547:345.3": "Madhuṃ anelakaṃ tattha,",
"ja547:345.4": "sakamādāya bhuñjare.",
"ja547:346.1": "Aññettha pupphitā ambā,",
"ja547:346.2": "aññe tiṭṭhanti dovilā;",
"ja547:346.3": "Aññe āmā ca pakkā ca,",
"ja547:346.4": "bhekavaṇṇā tadūbhayaṃ.",
"ja547:347.1": "Athettha heṭṭhā puriso,",
"ja547:347.2": "ambapakkāni gaṇhati;",
"ja547:347.3": "Āmāni ceva pakkāni,",
"ja547:347.4": "vaṇṇagandharasuttame.",
"ja547:348.1": "Ateva me acchariyaṃ,",
"ja547:348.2": "hiṅkāro paṭibhāti maṃ;",
"ja547:348.3": "Devānamiva āvāso,",
"ja547:348.4": "sobhati nandanūpamo.",
"ja547:349.1": "Vibhedikā nāḷikerā,",
"ja547:349.2": "khajjurīnaṃ brahāvane;",
"ja547:349.3": "Mālāva ganthitā ṭhanti,",
"ja547:349.4": "dhajaggāneva dissare;",
"ja547:349.5": "Nānāvaṇṇehi pupphehi,",
"ja547:349.6": "nabhaṃ tārācitāmiva.",
"ja547:350.1": "Kuṭajī kuṭṭhatagarā,",
"ja547:350.2": "pāṭaliyo ca pupphitā;",
"ja547:350.3": "Punnāgā giripunnāgā,",
"ja547:350.4": "koviḷārā ca pupphitā.",
"ja547:351.1": "Uddālakā somarukkhā,",
"ja547:351.2": "agaruphalliyā bahū;",
"ja547:351.3": "Puttajīvā ca kakudhā,",
"ja547:351.4": "asanā cettha pupphitā.",
"ja547:352.1": "Kuṭajā salaḷā nīpā,",
"ja547:352.2": "kosambā labujā dhavā;",
"ja547:352.3": "Sālā ca pupphitā tattha,",
"ja547:352.4": "palālakhalasannibhā.",
"ja547:353.1": "Tassāvidūre pokkharaṇī,",
"ja547:353.2": "bhūmibhāge manorame;",
"ja547:353.3": "Padumuppalasañchannā,",
"ja547:353.4": "devānamiva nandane.",
"ja547:354.1": "Athettha puppharasamattā,",
"ja547:354.2": "kokilā mañjubhāṇikā;",
"ja547:354.3": "Abhinādenti pavanaṃ,",
"ja547:354.4": "utusampupphite dume.",
"ja547:355.1": "Bhassanti makarandehi,",
"ja547:355.2": "pokkhare pokkhare madhū;",
"ja547:355.3": "Athettha vātā vāyanti,",
"ja547:355.4": "dakkhiṇā atha pacchimā;",
"ja547:355.5": "Padumakiñjakkhareṇūhi,",
"ja547:355.6": "okiṇṇo hoti assamo.",
"ja547:356.1": "Thūlā siṅghāṭakā cettha,",
"ja547:356.2": "saṃsādiyā pasādiyā;",
"ja547:356.3": "Macchakacchapabyāviddhā,",
"ja547:356.4": "bahū cettha mupayānakā;",
"ja547:356.5": "Madhuṃ bhisehi savati,",
"ja547:356.6": "khirasappimuḷālibhi.",
"ja547:357.1": "Surabhī taṃ vanaṃ vāti,",
"ja547:357.2": "nānāgandhasamoditaṃ;",
"ja547:357.3": "Sammaddateva gandhena,",
"ja547:357.4": "pupphasākhāhi taṃ vanaṃ;",
"ja547:357.5": "Bhamarā pupphagandhena,",
"ja547:357.6": "samantā mabhināditā.",
"ja547:358.1": "Athettha sakuṇā santi,",
"ja547:358.2": "nānāvaṇṇā bahū dijā;",
"ja547:358.3": "Modanti saha bhariyāhi,",
"ja547:358.4": "aññamaññaṃ pakūjino.",
"ja547:359.1": "Nandikā jīvaputtā ca,",
"ja547:359.2": "jīvaputtā piyā ca no;",
"ja547:359.3": "Piyā puttā piyā nandā,",
"ja547:359.4": "dijā pokkharaṇīgharā.",
"ja547:360.1": "Mālāva ganthitā ṭhanti,",
"ja547:360.2": "dhajaggāneva dissare;",
"ja547:360.3": "Nānāvaṇṇehi pupphehi,",
"ja547:360.4": "kusaleheva suganthitā;",
"ja547:360.5": "Yattha vessantaro rājā,",
"ja547:360.6": "saha puttehi sammati.",
"ja547:361.1": "Dhārento brāhmaṇavaṇṇaṃ,",
"ja547:361.2": "āsadañca masaṃ jaṭaṃ;",
"ja547:361.3": "Cammavāsī chamā seti,",
"ja547:361.4": "jātavedaṃ namassati”.",
"ja547:362.1": "“Idañca me sattubhattaṃ,",
"ja547:362.2": "Madhunā paṭisaṃyutaṃ;",
"ja547:362.3": "Madhupiṇḍikā ca sukatāyo,",
"ja547:362.4": "Sattubhattaṃ dadāmi te”.",
"ja547:363.1": "“Tuyheva sambalaṃ hotu,",
"ja547:363.2": "nāhaṃ icchāmi sambalaṃ;",
"ja547:363.3": "Itopi brahme gaṇhāhi,",
"ja547:363.4": "gaccha brahme yathāsukhaṃ.",
"ja547:364.1": "Ayaṃ ekapadī eti,",
"ja547:364.2": "ujuṃ gacchati assamaṃ;",
"ja547:364.3": "Isīpi accuto tattha,",
"ja547:364.4": "paṅkadanto rajassiro;",
"ja547:364.5": "Dhārento brāhmaṇavaṇṇaṃ,",
"ja547:364.6": "āsadañca masaṃ jaṭaṃ.",
"ja547:365.1": "Cammavāsī chamā seti,",
"ja547:365.2": "jātavedaṃ namassati;",
"ja547:365.3": "Taṃ tvaṃ gantvāna pucchassu,",
"ja547:365.4": "so te maggaṃ pavakkhati”.",
"ja547:366.1": "Idaṃ sutvā brahmabandhu,",
"ja547:366.2": "cetaṃ katvā padakkhiṇaṃ;",
"ja547:366.3": "Udaggacitto pakkāmi,",
"ja547:366.4": "yenāsi accuto isi.",
"ja547:367.1": "Cūḷavanavaṇṇanā.",
"ja547:368.1": "7. Mahāvanavaṇṇanā",
"ja547:369.1": "Gacchanto so bhāradvājo,",
"ja547:369.2": "addassa accutaṃ isiṃ;",
"ja547:369.3": "Disvāna taṃ bhāradvājo,",
"ja547:369.4": "sammodi isinā saha.",
"ja547:370.1": "“Kacci nu bhoto kusalaṃ,",
"ja547:370.2": "kacci bhoto anāmayaṃ;",
"ja547:370.3": "Kacci uñchena yāpesi,",
"ja547:370.4": "kacci mūlaphalā bahū.",
"ja547:371.1": "Kacci ḍaṃsā makasā ca,",
"ja547:371.2": "appameva sarīsapā;",
"ja547:371.3": "Vane vāḷamigākiṇṇe,",
"ja547:371.4": "kacci hiṃsā na vijjati”.",
"ja547:372.1": "“Kusalañceva me brahme,",
"ja547:372.2": "atho brahme anāmayaṃ;",
"ja547:372.3": "Atho uñchena yāpemi,",
"ja547:372.4": "atho mūlaphalā bahū.",
"ja547:373.1": "Atho ḍaṃsā makasā ca,",
"ja547:373.2": "appameva sarīsapā;",
"ja547:373.3": "Vane vāḷamigākiṇṇe,",
"ja547:373.4": "hiṃsā mayhaṃ na vijjati.",
"ja547:374.1": "Bahūni vassapūgāni,",
"ja547:374.2": "assame vasato mama;",
"ja547:374.3": "Nābhijānāmi uppannaṃ,",
"ja547:374.4": "ābādhaṃ amanoramaṃ.",
"ja547:375.1": "Svāgataṃ te mahābrahme,",
"ja547:375.2": "atho te adurāgataṃ;",
"ja547:375.3": "Anto pavisa bhaddante,",
"ja547:375.4": "pāde pakkhālayassu te.",
"ja547:376.1": "Tindukāni piyālāni,",
"ja547:376.2": "madhuke kāsumāriyo;",
"ja547:376.3": "Phalāni khuddakappāni,",
"ja547:376.4": "bhuñja brahme varaṃ varaṃ.",
"ja547:377.1": "Idampi pānīyaṃ sītaṃ,",
"ja547:377.2": "ābhataṃ girigabbharā;",
"ja547:377.3": "Tato piva mahābrahme,",
"ja547:377.4": "sace tvaṃ abhikaṅkhasi”.",
"ja547:378.1": "“Paṭiggahitaṃ yaṃ dinnaṃ,",
"ja547:378.2": "sabbassa agghiyaṃ kataṃ;",
"ja547:378.3": "Sañjayassa sakaṃ puttaṃ,",
"ja547:378.4": "sivīhi vippavāsitaṃ;",
"ja547:378.5": "Tamahaṃ dassanamāgato,",
"ja547:378.6": "yadi jānāsi saṃsa me”.",
"ja547:379.1": "“Na bhavaṃ eti puññatthaṃ,",
"ja547:379.2": "sivirājassa dassanaṃ;",
"ja547:379.3": "Maññe bhavaṃ patthayati,",
"ja547:379.4": "rañño bhariyaṃ patibbataṃ;",
"ja547:379.5": "Maññe kaṇhājinaṃ dāsiṃ,",
"ja547:379.6": "jāliṃ dāsañca icchasi.",
"ja547:380.1": "Atha vā tayo mātāputte,",
"ja547:380.2": "araññā netumāgato;",
"ja547:380.3": "Na tassa bhogā vijjanti,",
"ja547:380.4": "dhanaṃ dhaññañca brāhmaṇa”.",
"ja547:381.1": "“Akuddharūpohaṃ bhoto,",
"ja547:381.2": "nāhaṃ yācitumāgato;",
"ja547:381.3": "Sādhu dassanamariyānaṃ,",
"ja547:381.4": "sannivāso sadā sukho.",
"ja547:382.1": "Adiṭṭhapubbo sivirājā,",
"ja547:382.2": "sivīhi vippavāsito;",
"ja547:382.3": "Tamahaṃ dassanamāgato,",
"ja547:382.4": "yadi jānāsi saṃsa me”.",
"ja547:383.1": "“Esa selo mahābrahme,",
"ja547:383.2": "pabbato gandhamādano;",
"ja547:383.3": "Yattha vessantaro rājā,",
"ja547:383.4": "saha puttehi sammati.",
"ja547:384.1": "Dhārento brāhmaṇavaṇṇaṃ,",
"ja547:384.2": "āsadañca masaṃ jaṭaṃ;",
"ja547:384.3": "Cammavāsī chamā seti,",
"ja547:384.4": "jātavedaṃ namassati.",
"ja547:385.1": "Ete nīlā padissanti,",
"ja547:385.2": "nānāphaladharā dumā;",
"ja547:385.3": "Uggatā abbhakūṭāva,",
"ja547:385.4": "nīlā añjanapabbatā.",
"ja547:386.1": "Dhavassakaṇṇā khadirā,",
"ja547:386.2": "sālā phandanamāluvā;",
"ja547:386.3": "Sampavedhanti vātena,",
"ja547:386.4": "sakiṃ pītāva māṇavā.",
"ja547:387.1": "Upari dumapariyāyesu,",
"ja547:387.2": "Saṅgītiyova suyyare;",
"ja547:387.3": "Najjuhā kokilasaṅghā,",
"ja547:387.4": "Sampatanti dumā dumaṃ.",
"ja547:388.1": "Avhayanteva gacchantaṃ,",
"ja547:388.2": "sākhāpattasamīritā;",
"ja547:388.3": "Ramayanteva āgantaṃ,",
"ja547:388.4": "modayanti nivāsinaṃ;",
"ja547:388.5": "Yattha vessantaro rājā,",
"ja547:388.6": "saha puttehi sammati.",
"ja547:389.1": "Dhārento brāhmaṇavaṇṇaṃ,",
"ja547:389.2": "āsadañca masaṃ jaṭaṃ;",
"ja547:389.3": "Cammavāsī chamā seti,",
"ja547:389.4": "jātavedaṃ namassati.",
"ja547:390.1": "Karerimālā vitatā,",
"ja547:390.2": "bhūmibhāge manorame;",
"ja547:390.3": "Saddalāharitā bhūmi,",
"ja547:390.4": "na tatthuddhaṃsate rajo.",
"ja547:391.1": "Mayūragīvasaṅkāsā,",
"ja547:391.2": "tūlaphassasamūpamā;",
"ja547:391.3": "Tiṇāni nātivattanti,",
"ja547:391.4": "samantā caturaṅgulā.",
"ja547:392.1": "Ambā jambū kapitthā ca,",
"ja547:392.2": "nīce pakkā cudumbarā;",
"ja547:392.3": "Paribhogehi rukkhehi,",
"ja547:392.4": "vanaṃ taṃ rativaḍḍhanaṃ.",
"ja547:393.1": "Veḷuriyavaṇṇasannibhaṃ,",
"ja547:393.2": "macchagumbanisevitaṃ;",
"ja547:393.3": "Suciṃ sugandhaṃ salilaṃ,",
"ja547:393.4": "āpo tatthapi sandati.",
"ja547:394.1": "Tassāvidūre pokkharaṇī,",
"ja547:394.2": "bhūmibhāge manorame;",
"ja547:394.3": "Padumuppalasañchannā,",
"ja547:394.4": "devānamiva nandane.",
"ja547:395.1": "Tīṇi uppalajātāni,",
"ja547:395.2": "tasmiṃ sarasi brāhmaṇa;",
"ja547:395.3": "Vicittaṃ nīlānekāni,",
"ja547:395.4": "setā lohitakāni ca.",
"ja547:396.1": "Khomāva tattha padumā,",
"ja547:396.2": "setasogandhikehi ca;",
"ja547:396.3": "Kalambakehi sañchanno,",
"ja547:396.4": "mucalindo nāma so saro.",
"ja547:397.1": "Athettha padumā phullā,",
"ja547:397.2": "apariyantāva dissare;",
"ja547:397.3": "Gimhā hemantikā phullā,",
"ja547:397.4": "jaṇṇutagghā upattharā.",
"ja547:398.1": "Surabhī sampavāyanti,",
"ja547:398.2": "vicittapupphasanthatā;",
"ja547:398.3": "Bhamarā pupphagandhena,",
"ja547:398.4": "samantā mabhināditā.",
"ja547:399.1": "Athettha udakantasmiṃ,",
"ja547:399.2": "rukkhā tiṭṭhanti brāhmaṇa;",
"ja547:399.3": "Kadambā pāṭalī phullā,",
"ja547:399.4": "koviḷārā ca pupphitā.",
"ja547:400.1": "Aṅkolā kacchikārā ca,",
"ja547:400.2": "pārijaññā ca pupphitā;",
"ja547:400.3": "Vāraṇā vayanā rukkhā,",
"ja547:400.4": "mucalindamubhato saraṃ.",
"ja547:401.1": "Sirīsā setapārisā,",
"ja547:401.2": "sādhu vāyanti padmakā;",
"ja547:401.3": "Nigguṇḍī sirīnigguṇḍī,",
"ja547:401.4": "asanā cettha pupphitā.",
"ja547:402.1": "Paṅgurā bahulā selā,",
"ja547:402.2": "sobhañjanā ca pupphitā;",
"ja547:402.3": "Ketakā kaṇikārā ca,",
"ja547:402.4": "kanaverā ca pupphitā.",
"ja547:403.1": "Ajjunā ajjukaṇṇā ca,",
"ja547:403.2": "mahānāmā ca pupphitā;",
"ja547:403.3": "Supupphitaggā tiṭṭhanti,",
"ja547:403.4": "pajjalanteva kiṃsukā.",
"ja547:404.1": "Setapaṇṇī sattapaṇṇā,",
"ja547:404.2": "kadaliyo kusumbharā;",
"ja547:404.3": "Dhanutakkārī pupphehi,",
"ja547:404.4": "sīsapāvaraṇāni ca.",
"ja547:405.1": "Acchivā sallavā rukkhā,",
"ja547:405.2": "sallakiyo ca pupphitā;",
"ja547:405.3": "Setageru ca tagarā,",
"ja547:405.4": "maṃsikuṭṭhā kulāvarā.",
"ja547:406.1": "Daharā rukkhā ca vuddhā ca,",
"ja547:406.2": "akuṭilā cettha pupphitā;",
"ja547:406.3": "Assamaṃ ubhato ṭhanti,",
"ja547:406.4": "agyāgāraṃ samantato.",
"ja547:407.1": "Athettha udakantasmiṃ,",
"ja547:407.2": "bahujāto phaṇijjako;",
"ja547:407.3": "Muggatiyo karatiyo,",
"ja547:407.4": "sevālasīsakā bahū.",
"ja547:408.1": "Uddāpavattaṃ ulluḷitaṃ,",
"ja547:408.2": "makkhikā hiṅgujālikā;",
"ja547:408.3": "Dāsimakañjako cettha,",
"ja547:408.4": "bahū nīcekaḷambakā.",
"ja547:409.1": "Elamphurakasañchannā,",
"ja547:409.2": "rukkhā tiṭṭhanti brāhmaṇa;",
"ja547:409.3": "Sattāhaṃ dhāriyamānānaṃ,",
"ja547:409.4": "gandho tesaṃ na chijjati.",
"ja547:410.1": "Ubhato saraṃ mucalindaṃ,",
"ja547:410.2": "pupphā tiṭṭhanti sobhanā;",
"ja547:410.3": "Indīvarehi sañchannaṃ,",
"ja547:410.4": "vanaṃ taṃ upasobhati.",
"ja547:411.1": "Aḍḍhamāsaṃ dhāriyamānānaṃ,",
"ja547:411.2": "Gandho tesaṃ na chijjati;",
"ja547:411.3": "Nīlapupphī setavārī,",
"ja547:411.4": "Pupphitā girikaṇṇikā;",
"ja547:411.5": "Kalerukkhehi sañchannaṃ,",
"ja547:411.6": "Vanaṃ taṃ tulasīhi ca.",
"ja547:412.1": "Sammaddateva gandhena,",
"ja547:412.2": "pupphasākhāhi taṃ vanaṃ;",
"ja547:412.3": "Bhamarā pupphagandhena,",
"ja547:412.4": "samantā mabhināditā.",
"ja547:413.1": "Tīṇi kakkārujātāni,",
"ja547:413.2": "tasmiṃ sarasi brāhmaṇa;",
"ja547:413.3": "Kumbhamattāni cekāni,",
"ja547:413.4": "murajamattāni tā ubho.",
"ja547:414.1": "Athettha sāsapo bahuko,",
"ja547:414.2": "nādiyo haritāyuto;",
"ja547:414.3": "Asī tālāva tiṭṭhanti,",
"ja547:414.4": "chejjā indīvarā bahū.",
"ja547:415.1": "Apphoṭā suriyavallī ca,",
"ja547:415.2": "kāḷīyā madhugandhiyā;",
"ja547:415.3": "Asokā mudayantī ca,",
"ja547:415.4": "vallibho khuddapupphiyo.",
"ja547:416.1": "Koraṇḍakā anojā ca,",
"ja547:416.2": "pupphitā nāgamallikā;",
"ja547:416.3": "Rukkhamāruyha tiṭṭhanti,",
"ja547:416.4": "phullā kiṃsukavalliyo.",
"ja547:417.1": "Kaṭeruhā ca vāsantī,",
"ja547:417.2": "yūthikā madhugandhiyā;",
"ja547:417.3": "Niliyā sumanā bhaṇḍī,",
"ja547:417.4": "sobhati padumuttaro.",
"ja547:418.1": "Pāṭalī samuddakappāsī,",
"ja547:418.2": "kaṇikārā ca pupphitā;",
"ja547:418.3": "Hemajālāva dissanti,",
"ja547:418.4": "ruciraggi sikhūpamā.",
"ja547:419.1": "Yāni tāni ca pupphāni,",
"ja547:419.2": "thalajānudakāni ca;",
"ja547:419.3": "Sabbāni tattha dissanti,",
"ja547:419.4": "evaṃ rammo mahodadhi.",
"ja547:420.1": "Athassā pokkharaṇiyā,",
"ja547:420.2": "bahukā vārigocarā;",
"ja547:420.3": "Rohitā naḷapī siṅgū,",
"ja547:420.4": "kumbhilā makarā susū.",
"ja547:421.1": "Madhu ca madhulaṭṭhi ca,",
"ja547:421.2": "tālisā ca piyaṅgukā;",
"ja547:421.3": "Kuṭandajā bhaddamuttā,",
"ja547:421.4": "setapupphā ca lolupā.",
"ja547:422.1": "Surabhī ca rukkhā tagarā,",
"ja547:422.2": "bahukā tuṅgavaṇṭakā;",
"ja547:422.3": "Padmakā naradā kuṭṭhā,",
"ja547:422.4": "jhāmakā ca hareṇukā.",
"ja547:423.1": "Haliddakā gandhasilā,",
"ja547:423.2": "hiriverā ca guggulā;",
"ja547:423.3": "Vibhedikā corakā kuṭṭhā,",
"ja547:423.4": "kappūrā ca kaliṅgukā.",
"ja547:424.1": "Athettha sīhabyagghā ca,",
"ja547:424.2": "purisālū ca hatthiyo;",
"ja547:424.3": "Eṇeyyā pasadā ceva,",
"ja547:424.4": "rohiccā sarabhā migā.",
"ja547:425.1": "Koṭṭhasuṇā suṇopi ca,",
"ja547:425.2": "tuliyā naḷasannibhā;",
"ja547:425.3": "Cāmarī calanī laṅghī,",
"ja547:425.4": "jhāpitā makkaṭā picu.",
"ja547:426.1": "Kakkaṭā kaṭamāyā ca,",
"ja547:426.2": "ikkā goṇasirā bahū;",
"ja547:426.3": "Khaggā varāhā nakulā,",
"ja547:426.4": "kāḷakettha bahūtaso.",
"ja547:427.1": "Mahiṃsā soṇasiṅgālā,",
"ja547:427.2": "pampakā ca samantato;",
"ja547:427.3": "Ākucchā pacalākā ca,",
"ja547:427.4": "citrakā cāpi dīpiyo.",
"ja547:428.1": "Pelakā ca vighāsādā,",
"ja547:428.2": "sīhā gogaṇisādakā;",
"ja547:428.3": "Aṭṭhapādā ca morā ca,",
"ja547:428.4": "bhassarā ca kukutthakā.",
"ja547:429.1": "Caṅkorā kukkuṭā nāgā,",
"ja547:429.2": "aññamaññaṃ pakūjino;",
"ja547:429.3": "Bakā balākā najjuhā,",
"ja547:429.4": "dindibhā kuñjavājitā.",
"ja547:430.1": "Byagghinasā lohapiṭṭhā,",
"ja547:430.2": "pammakā jīvajīvakā;",
"ja547:430.3": "Kapiñjarā tittirāyo,",
"ja547:430.4": "kulā ca paṭikutthakā.",
"ja547:431.1": "Mandālakā celakeṭu,",
"ja547:431.2": "bhaṇḍutittiranāmakā;",
"ja547:431.3": "Celāvakā piṅgalāyo,",
"ja547:431.4": "goṭakā aṅgahetukā.",
"ja547:432.1": "Karaviyā ca saggā ca,",
"ja547:432.2": "uhuṅkārā ca kukkuhā;",
"ja547:432.3": "Nānādijagaṇākiṇṇaṃ,",
"ja547:432.4": "nānāsaranikūjitaṃ.",
"ja547:433.1": "Athettha sakuṇā santi,",
"ja547:433.2": "nīlakā mañjubhāṇakā;",
"ja547:433.3": "Modanti saha bhariyāhi,",
"ja547:433.4": "aññamaññaṃ pakūjino.",
"ja547:434.1": "Athettha sakuṇā santi,",
"ja547:434.2": "dijā mañjussarā sitā;",
"ja547:434.3": "Setacchikūṭā bhadrakkhā,",
"ja547:434.4": "aṇḍajā citrapekhuṇā.",
"ja547:435.1": "Athettha sakuṇā santi,",
"ja547:435.2": "dijā mañjussarā sitā;",
"ja547:435.3": "Sikhaṇḍī nīlagīvāhi,",
"ja547:435.4": "aññamaññaṃ pakūjino.",
"ja547:436.1": "Kukutthakā kuḷīrakā,",
"ja547:436.2": "koṭṭhā pokkharasātakā;",
"ja547:436.3": "Kālāmeyyā baliyakkhā,",
"ja547:436.4": "kadambā suvasāḷikā.",
"ja547:437.1": "Haliddā lohitā setā,",
"ja547:437.2": "athettha nalakā bahū;",
"ja547:437.3": "Vāraṇā bhiṅgarājā ca,",
"ja547:437.4": "kadambā suvakokilā.",
"ja547:438.1": "Ukkusā kurarā haṃsā,",
"ja547:438.2": "āṭā parivadentikā;",
"ja547:438.3": "Pākahaṃsā atibalā,",
"ja547:438.4": "najjuhā jīvajīvakā.",
"ja547:439.1": "Pārevatā ravihaṃsā,",
"ja547:439.2": "cakkavākā nadīcarā;",
"ja547:439.3": "Vāraṇābhirudā rammā,",
"ja547:439.4": "ubho kālūpakūjino.",
"ja547:440.1": "Athettha sakuṇā santi,",
"ja547:440.2": "nānāvaṇṇā bahū dijā;",
"ja547:440.3": "Modanti saha bhariyāhi,",
"ja547:440.4": "aññamaññaṃ pakūjino.",
"ja547:441.1": "Athettha sakuṇā santi,",
"ja547:441.2": "nānāvaṇṇā bahū dijā;",
"ja547:441.3": "Sabbe mañjū nikūjanti,",
"ja547:441.4": "mucalindamubhato saraṃ.",
"ja547:442.1": "Athettha sakuṇā santi,",
"ja547:442.2": "karaviyā nāma te dijā;",
"ja547:442.3": "Modanti saha bhariyāhi,",
"ja547:442.4": "aññamaññaṃ pakūjino.",
"ja547:443.1": "Athettha sakuṇā santi,",
"ja547:443.2": "karaviyā nāma te dijā;",
"ja547:443.3": "Sabbe mañjū nikūjanti,",
"ja547:443.4": "mucalindamubhato saraṃ.",
"ja547:444.1": "Eṇeyyapasadākiṇṇaṃ,",
"ja547:444.2": "nāgasaṃsevitaṃ vanaṃ;",
"ja547:444.3": "Nānālatāhi sañchannaṃ,",
"ja547:444.4": "kadalīmigasevitaṃ.",
"ja547:445.1": "Athettha sāsapo bahuko,",
"ja547:445.2": "nīvāro varako bahu;",
"ja547:445.3": "Sāli akaṭṭhapāko ca,",
"ja547:445.4": "ucchu tattha anappako.",
"ja547:446.1": "Ayaṃ ekapadī eti,",
"ja547:446.2": "ujuṃ gacchati assamaṃ;",
"ja547:446.3": "Khudaṃ pipāsaṃ aratiṃ,",
"ja547:446.4": "tattha patto na vindati;",
"ja547:446.5": "Yattha vessantaro rājā,",
"ja547:446.6": "saha puttehi sammati.",
"ja547:447.1": "Dhārento brāhmaṇavaṇṇaṃ,",
"ja547:447.2": "āsadañca masaṃ jaṭaṃ;",
"ja547:447.3": "Cammavāsī chamā seti,",
"ja547:447.4": "jātavedaṃ namassati”.",
"ja547:448.1": "Idaṃ sutvā brahmabandhu,",
"ja547:448.2": "isiṃ katvā padakkhiṇaṃ;",
"ja547:448.3": "Udaggacitto pakkāmi,",
"ja547:448.4": "yattha vessantaro ahu.",
"ja547:449.1": "Mahāvanavaṇṇanā.",
"ja547:450.1": "8. Dārakapabba",
"ja547:451.1": "“Uṭṭhehi jāli patiṭṭha,",
"ja547:451.2": "porāṇaṃ viya dissati;",
"ja547:451.3": "Brāhmaṇaṃ viya passāmi,",
"ja547:451.4": "nandiyo mābhikīrare”.",
"ja547:452.1": "“Ahampi tāta passāmi,",
"ja547:452.2": "yo so brahmāva dissati;",
"ja547:452.3": "Addhiko viya āyāti,",
"ja547:452.4": "atithī no bhavissati”.",
"ja547:453.1": "“Kacci nu bhoto kusalaṃ,",
"ja547:453.2": "kacci bhoto anāmayaṃ;",
"ja547:453.3": "Kacci uñchena yāpetha,",
"ja547:453.4": "kacci mūlaphalā bahū.",
"ja547:454.1": "Kacci ḍaṃsā makasā ca,",
"ja547:454.2": "appameva sarīsapā;",
"ja547:454.3": "Vane vāḷamigākiṇṇe,",
"ja547:454.4": "kacci hiṃsā na vijjati”.",
"ja547:455.1": "“Kusalañceva no brahme,",
"ja547:455.2": "atho brahme anāmayaṃ;",
"ja547:455.3": "Atho uñchena yāpema,",
"ja547:455.4": "atho mūlaphalā bahū.",
"ja547:456.1": "Atho ḍaṃsā makasā ca,",
"ja547:456.2": "appameva sarīsapā;",
"ja547:456.3": "Vane vāḷamigākiṇṇe,",
"ja547:456.4": "hiṃsā amhaṃ na vijjati”.",
"ja547:457.1": "Satta no māse vasataṃ,",
"ja547:457.2": "araññe jīvasokinaṃ;",
"ja547:457.3": "Imampi paṭhamaṃ passāma,",
"ja547:457.4": "brāhmaṇaṃ devavaṇṇinaṃ;",
"ja547:457.5": "Ādāya veḷuvaṃ daṇḍaṃ,",
"ja547:457.6": "aggihuttaṃ kamaṇḍaluṃ.",
"ja547:458.1": "Svāgataṃ te mahābrahme,",
"ja547:458.2": "atho te adurāgataṃ;",
"ja547:458.3": "Anto pavisa bhaddante,",
"ja547:458.4": "pāde pakkhālayassu te.",
"ja547:459.1": "Tindukāni piyālāni,",
"ja547:459.2": "madhuke kāsumāriyo;",
"ja547:459.3": "Phalāni khuddakappāni,",
"ja547:459.4": "bhuñja brahme varaṃ varaṃ.",
"ja547:460.1": "Idampi pānīyaṃ sītaṃ,",
"ja547:460.2": "ābhataṃ girigabbharā;",
"ja547:460.3": "Tato piva mahābrahme,",
"ja547:460.4": "sace tvaṃ abhikaṅkhasi.",
"ja547:461.1": "Atha tvaṃ kena vaṇṇena,",
"ja547:461.2": "kena vā pana hetunā;",
"ja547:461.3": "Anuppatto brahāraññaṃ,",
"ja547:461.4": "taṃ me akkhāhi pucchito.",
"ja547:462.1": "“Yathā vārivaho pūro,",
"ja547:462.2": "sabbakālaṃ na khīyati;",
"ja547:462.3": "Evaṃ taṃ yācitāgacchiṃ,",
"ja547:462.4": "putte me dehi yācito”.",
"ja547:463.1": "“Dadāmi na vikampāmi,",
"ja547:463.2": "issaro naya brāhmaṇa;",
"ja547:463.3": "Pāto gatā rājaputtī,",
"ja547:463.4": "sāyaṃ uñchāto ehiti.",
"ja547:464.1": "Ekarattiṃ vasitvāna,",
"ja547:464.2": "pāto gacchasi brāhmaṇa;",
"ja547:464.3": "Tassā nhāte upaghāte,",
"ja547:464.4": "atha ne māladhārine.",
"ja547:465.1": "Ekarattiṃ vasitvāna,",
"ja547:465.2": "pāto gacchasi brāhmaṇa;",
"ja547:465.3": "Nānāpupphehi sañchanne,",
"ja547:465.4": "nānāgandhehi bhūsite;",
"ja547:465.5": "Nānāmūlaphalākiṇṇe,",
"ja547:465.6": "gaccha svādāya brāhmaṇa”.",
"ja547:466.1": "“Na vāsamabhirocāmi,",
"ja547:466.2": "gamanaṃ mayha ruccati;",
"ja547:466.3": "Antarāyopi me assa,",
"ja547:466.4": "gacchaññeva rathesabha.",
"ja547:467.1": "Na hetā yācayogī naṃ,",
"ja547:467.2": "antarāyassa kāriyā;",
"ja547:467.3": "Itthiyo mantaṃ jānanti,",
"ja547:467.4": "sabbaṃ gaṇhanti vāmato.",
"ja547:468.1": "Saddhāya dānaṃ dadato,",
"ja547:468.2": "māsaṃ adakkhi mātaraṃ;",
"ja547:468.3": "Antarāyampi sā kayirā,",
"ja547:468.4": "gacchaññeva rathesabha.",
"ja547:469.1": "Āmantayassu te putte,",
"ja547:469.2": "mā te mātaramaddasuṃ;",
"ja547:469.3": "Saddhāya dānaṃ dadato,",
"ja547:469.4": "evaṃ puññaṃ pavaḍḍhati.",
"ja547:470.1": "Āmantayassu te putte,",
"ja547:470.2": "mā te mātaramaddasuṃ;",
"ja547:470.3": "Mādisassa dhanaṃ datvā,",
"ja547:470.4": "rāja saggaṃ gamissasi”.",
"ja547:471.1": "“Sace tvaṃ nicchase daṭṭhuṃ,",
"ja547:471.2": "mama bhariyaṃ patibbataṃ;",
"ja547:471.3": "Ayyakassapi dassehi,",
"ja547:471.4": "jāliṃ kaṇhājinaṃ cubho.",
"ja547:472.1": "Ime kumāre disvāna,",
"ja547:472.2": "mañjuke piyabhāṇine;",
"ja547:472.3": "Patīto sumano vitto,",
"ja547:472.4": "bahuṃ dassati te dhanaṃ”.",
"ja547:473.1": "“Acchedanassa bhāyāmi,",
"ja547:473.2": "rājaputta suṇohi me;",
"ja547:473.3": "Rājadaṇḍāya maṃ dajjā,",
"ja547:473.4": "vikkiṇeyya haneyya vā;",
"ja547:473.5": "Jino dhanañca dāse ca,",
"ja547:473.6": "gārayhassa brahmabandhuyā”.",
"ja547:474.1": "“Ime kumāre disvāna,",
"ja547:474.2": "mañjuke piyabhāṇine;",
"ja547:474.3": "Dhamme ṭhito mahārājā,",
"ja547:474.4": "sivīnaṃ raṭṭhavaḍḍhano;",
"ja547:474.5": "Laddhā pītisomanassaṃ,",
"ja547:474.6": "bahuṃ dassati te dhanaṃ”.",
"ja547:475.1": "“Nāhaṃ tampi karissāmi,",
"ja547:475.2": "yaṃ maṃ tvaṃ anusāsasi;",
"ja547:475.3": "Dārakeva ahaṃ nessaṃ,",
"ja547:475.4": "brāhmaṇyā paricārake”.",
"ja547:476.1": "Tato kumārā byathitā,",
"ja547:476.2": "sutvā luddassa bhāsitaṃ;",
"ja547:476.3": "Tena tena padhāviṃsu,",
"ja547:476.4": "jālī kaṇhājinā cubho.",
"ja547:477.1": "“Ehi tāta piyaputta,",
"ja547:477.2": "pūretha mama pāramiṃ;",
"ja547:477.3": "Hadayaṃ mebhisiñcetha,",
"ja547:477.4": "karotha vacanaṃ mama.",
"ja547:478.1": "Yānā nāvā ca me hotha,",
"ja547:478.2": "acalā bhavasāgare;",
"ja547:478.3": "Jātipāraṃ tarissāmi,",
"ja547:478.4": "santāressaṃ sadevakaṃ.",
"ja547:479.1": "Ehi amma piyadhīti,",
"ja547:479.2": "pūretha mama pāramiṃ;",
"ja547:479.3": "Hadayaṃ mebhisiñcetha,",
"ja547:479.4": "karotha vacanaṃ mama.",
"ja547:480.1": "Yānā nāvā ca me hotha,",
"ja547:480.2": "acalā bhavasāgare;",
"ja547:480.3": "Jātipāraṃ tarissāmi,",
"ja547:480.4": "uddharissaṃ sadevakaṃ”.",
"ja547:481.1": "Tato kumāre ādāya,",
"ja547:481.2": "jāliṃ kaṇhājinaṃ cubho;",
"ja547:481.3": "Brāhmaṇassa adā dānaṃ,",
"ja547:481.4": "sivīnaṃ raṭṭhavaḍḍhano.",
"ja547:482.1": "Tato kumāre ādāya,",
"ja547:482.2": "jāliṃ kaṇhājinaṃ cubho;",
"ja547:482.3": "Brāhmaṇassa adā vitto,",
"ja547:482.4": "puttake dānamuttamaṃ.",
"ja547:483.1": "Tadāsi yaṃ bhiṃsanakaṃ,",
"ja547:483.2": "tadāsi lomahaṃsanaṃ;",
"ja547:483.3": "Yaṃ kumāre padinnamhi,",
"ja547:483.4": "medanī sampakampatha.",
"ja547:484.1": "Tadāsi yaṃ bhiṃsanakaṃ,",
"ja547:484.2": "tadāsi lomahaṃsanaṃ;",
"ja547:484.3": "Yaṃ pañjalikato rājā,",
"ja547:484.4": "kumāre sukhavacchite;",
"ja547:484.5": "Brāhmaṇassa adā dānaṃ,",
"ja547:484.6": "sivīnaṃ raṭṭhavaḍḍhano.",
"ja547:485.1": "Tato so brāhmaṇo luddo,",
"ja547:485.2": "lataṃ dantehi chindiya;",
"ja547:485.3": "Latāya hatthe bandhitvā,",
"ja547:485.4": "latāya anumajjatha.",
"ja547:486.1": "Tato so rajjumādāya,",
"ja547:486.2": "daṇḍañcādāya brāhmaṇo;",
"ja547:486.3": "Ākoṭayanto te neti,",
"ja547:486.4": "sivirājassa pekkhato.",
"ja547:487.1": "Tato kumārā pakkāmuṃ,",
"ja547:487.2": "brāhmaṇassa pamuñciya;",
"ja547:487.3": "Assupuṇṇehi nettehi,",
"ja547:487.4": "pitaraṃ so udikkhati.",
"ja547:488.1": "Vedhamassatthapattaṃva,",
"ja547:488.2": "pitu pādāni vandati;",
"ja547:488.3": "Pitu pādāni vanditvā,",
"ja547:488.4": "idaṃ vacanamabravi.",
"ja547:489.1": "“Ammā ca tāta nikkhantā,",
"ja547:489.2": "tvañca no tāta dassasi;",
"ja547:489.3": "Yāva ammampi passemu,",
"ja547:489.4": "atha no tāta dassasi.",
"ja547:490.1": "Ammā ca tāta nikkhantā,",
"ja547:490.2": "tvañca no tāta dassasi;",
"ja547:490.3": "Mā no tvaṃ tāta adadā,",
"ja547:490.4": "yāva ammāpi etu no;",
"ja547:490.5": "Tadāyaṃ brāhmaṇo kāmaṃ,",
"ja547:490.6": "vikkiṇātu hanātu vā.",
"ja547:491.1": "Balaṅkapādo andhanakho,",
"ja547:491.2": "atho ovaddhapiṇḍiko;",
"ja547:491.3": "Dīghuttaroṭṭho capalo,",
"ja547:491.4": "kaḷāro bhagganāsako.",
"ja547:492.1": "Kumbhodaro bhaggapiṭṭhi,",
"ja547:492.2": "atho visamacakkhuko;",
"ja547:492.3": "Lohamassu haritakeso,",
"ja547:492.4": "valīnaṃ tilakāhato.",
"ja547:493.1": "Piṅgalo ca vinato ca,",
"ja547:493.2": "vikaṭo ca brahā kharo;",
"ja547:493.3": "Ajināni ca sannaddho,",
"ja547:493.4": "amanusso bhayānako.",
"ja547:494.1": "Manusso udāhu yakkho,",
"ja547:494.2": "maṃsalohitabhojano;",
"ja547:494.3": "Gāmā araññamāgamma,",
"ja547:494.4": "dhanaṃ taṃ tāta yācati.",
"ja547:495.1": "Nīyamāne pisācena,",
"ja547:495.2": "kiṃ nu tāta udikkhasi;",
"ja547:495.3": "Asmā nūna te hadayaṃ,",
"ja547:495.4": "āyasaṃ daḷhabandhanaṃ.",
"ja547:496.1": "Yo no baddhe na jānāsi,",
"ja547:496.2": "brāhmaṇena dhanesinā;",
"ja547:496.3": "Accāyikena luddena,",
"ja547:496.4": "yo no gāvova sumbhati.",
"ja547:497.1": "Idheva acchataṃ kaṇhā,",
"ja547:497.2": "na sā jānāti kismiñci;",
"ja547:497.3": "Migīva khīrasammattā,",
"ja547:497.4": "yūthā hīnā pakandati.",
"ja547:498.1": "Na me idaṃ tathā dukkhaṃ,",
"ja547:498.2": "labbhā hi pumunā idaṃ;",
"ja547:498.3": "Yañca ammaṃ na passāmi,",
"ja547:498.4": "taṃ me dukkhataraṃ ito.",
"ja547:499.1": "Na me idaṃ tathā dukkhaṃ,",
"ja547:499.2": "labbhā hi pumunā idaṃ;",
"ja547:499.3": "Yañca tātaṃ na passāmi,",
"ja547:499.4": "taṃ me dukkhataraṃ ito.",
"ja547:500.1": "Sā nūna kapaṇā ammā,",
"ja547:500.2": "cirarattāya rucchati;",
"ja547:500.3": "Kaṇhājinaṃ apassantī,",
"ja547:500.4": "kumāriṃ cārudassaniṃ.",
"ja547:501.1": "So nūna kapaṇo tāto,",
"ja547:501.2": "cirarattāya rucchati;",
"ja547:501.3": "Kaṇhājinaṃ apassanto,",
"ja547:501.4": "kumāriṃ cārudassaniṃ.",
"ja547:502.1": "Sā nūna kapaṇā ammā,",
"ja547:502.2": "ciraṃ rucchati assame;",
"ja547:502.3": "Kaṇhājinaṃ apassantī,",
"ja547:502.4": "kumāriṃ cārudassaniṃ.",
"ja547:503.1": "So nūna kapaṇo tāto,",
"ja547:503.2": "ciraṃ rucchati assame;",
"ja547:503.3": "Kaṇhājinaṃ apassanto,",
"ja547:503.4": "kumāriṃ cārudassaniṃ.",
"ja547:504.1": "Sā nūna kapaṇā ammā,",
"ja547:504.2": "cirarattāya rucchati;",
"ja547:504.3": "Aḍḍharatte va ratte vā,",
"ja547:504.4": "nadīva avasucchati.",
"ja547:505.1": "So nūna kapaṇo tāto,",
"ja547:505.2": "cirarattāya rucchati;",
"ja547:505.3": "Aḍḍharatte va ratte vā,",
"ja547:505.4": "nadīva avasucchati.",
"ja547:506.1": "Ime te jambukā rukkhā,",
"ja547:506.2": "vedisā sinduvārakā;",
"ja547:506.3": "Vividhāni rukkhajātāni,",
"ja547:506.4": "tāni ajja jahāmase.",
"ja547:507.1": "Assatthā panasā ceme,",
"ja547:507.2": "nigrodhā ca kapitthanā;",
"ja547:507.3": "Vividhāni phalajātāni,",
"ja547:507.4": "tāni ajja jahāmase.",
"ja547:508.1": "Ime tiṭṭhanti ārāmā,",
"ja547:508.2": "ayaṃ sītūdakā nadī;",
"ja547:508.3": "Yatthassu pubbe kīḷāma,",
"ja547:508.4": "tāni ajja jahāmase.",
"ja547:509.1": "Vividhāni pupphajātāni,",
"ja547:509.2": "asmiṃ uparipabbate;",
"ja547:509.3": "Yānassu pubbe dhārema,",
"ja547:509.4": "tāni ajja jahāmase.",
"ja547:510.1": "Vividhāni phalajātāni,",
"ja547:510.2": "asmiṃ uparipabbate;",
"ja547:510.3": "Yānassu pubbe bhuñjāma,",
"ja547:510.4": "tāni ajja jahāmase.",
"ja547:511.1": "Ime no hatthikā assā,",
"ja547:511.2": "balībaddā ca no ime;",
"ja547:511.3": "Yehissu pubbe kīḷāma,",
"ja547:511.4": "tāni ajja jahāmase”.",
"ja547:512.1": "Nīyamānā kumārā te,",
"ja547:512.2": "pitaraṃ etadabravuṃ;",
"ja547:512.3": "“Ammaṃ ārogyaṃ vajjāsi,",
"ja547:512.4": "tvañca tāta sukhī bhava.",
"ja547:513.1": "Ime no hatthikā assā,",
"ja547:513.2": "balībaddā ca no ime;",
"ja547:513.3": "Tāni ammāya dajjesi,",
"ja547:513.4": "sokaṃ tehi vinessati.",
"ja547:514.1": "Ime no hatthikā assā,",
"ja547:514.2": "balībaddā ca no ime;",
"ja547:514.3": "Tāni ammā udikkhantī,",
"ja547:514.4": "sokaṃ paṭivinessati”.",
"ja547:515.1": "Tato vessantaro rājā,",
"ja547:515.2": "dānaṃ datvāna khattiyo;",
"ja547:515.3": "Paṇṇasālaṃ pavisitvā,",
"ja547:515.4": "kalunaṃ paridevayi.",
"ja547:516.1": "“Kaṃ nvajja chātā tasitā,",
"ja547:516.2": "uparucchanti dārakā;",
"ja547:516.3": "Sāyaṃ saṃvesanākāle,",
"ja547:516.4": "ko ne dassati bhojanaṃ.",
"ja547:517.1": "Kaṃ nvajja chātā tasitā,",
"ja547:517.2": "uparucchanti dārakā;",
"ja547:517.3": "Sāyaṃ saṃvesanākāle,",
"ja547:517.4": "ammā chātamha detha no.",
"ja547:518.1": "Kathaṃ nu pathaṃ gacchanti,",
"ja547:518.2": "pattikā anupāhanā;",
"ja547:518.3": "Santā sūnehi pādehi,",
"ja547:518.4": "ko ne hatthe gahessati.",
"ja547:519.1": "Kathaṃ nu so na lajjeyya,",
"ja547:519.2": "sammukhā paharaṃ mama;",
"ja547:519.3": "Adūsakānaṃ puttānaṃ,",
"ja547:519.4": "alajjī vata brāhmaṇo.",
"ja547:520.1": "Yopi me dāsidāsassa,",
"ja547:520.2": "añño vā pana pesiyo;",
"ja547:520.3": "Tassāpi suvihīnassa,",
"ja547:520.4": "ko lajjī paharissati.",
"ja547:521.1": "Vārijasseva me sato,",
"ja547:521.2": "baddhassa kumināmukhe;",
"ja547:521.3": "Akkosati paharati,",
"ja547:521.4": "piye putte apassato.",
"ja547:522.1": "Adu cāpaṃ gahetvāna,",
"ja547:522.2": "khaggaṃ bandhiya vāmato;",
"ja547:522.3": "Ānessāmi sake putte,",
"ja547:522.4": "puttānañhi vadho dukho.",
"ja547:523.1": "Aṭṭhānametaṃ dukkharūpaṃ,",
"ja547:523.2": "Yaṃ kumārā vihaññare;",
"ja547:523.3": "Satañca dhammamaññāya,",
"ja547:523.4": "Ko datvā anutappati”.",
"ja547:524.1": "“Saccaṃ kirevamāhaṃsu,",
"ja547:524.2": "narā ekacciyā idha;",
"ja547:524.3": "Yassa natthi sakā mātā,",
"ja547:524.4": "yathā natthi tatheva so.",
"ja547:525.1": "Ehi kaṇhe marissāma,",
"ja547:525.2": "natthattho jīvitena no;",
"ja547:525.3": "Dinnamhāti janindena,",
"ja547:525.4": "brāhmaṇassa dhanesino;",
"ja547:525.5": "Accāyikassa luddassa,",
"ja547:525.6": "yo no gāvova sumbhati.",
"ja547:526.1": "Ime te jambukā rukkhā,",
"ja547:526.2": "vedisā sinduvārakā;",
"ja547:526.3": "Vividhāni rukkhajātāni,",
"ja547:526.4": "tāni kaṇhe jahāmase.",
"ja547:527.1": "Assatthā panasā ceme,",
"ja547:527.2": "nigrodhā ca kapitthanā;",
"ja547:527.3": "Vividhāni phalajātāni,",
"ja547:527.4": "tāni kaṇhe jahāmase.",
"ja547:528.1": "Ime tiṭṭhanti ārāmā,",
"ja547:528.2": "ayaṃ sītūdakā nadī;",
"ja547:528.3": "Yatthassu pubbe kīḷāma,",
"ja547:528.4": "tāni kaṇhe jahāmase.",
"ja547:529.1": "Vividhāni pupphajātāni,",
"ja547:529.2": "asmiṃ uparipabbate;",
"ja547:529.3": "Yānassu pubbe dhārema,",
"ja547:529.4": "tāni kaṇhe jahāmase.",
"ja547:530.1": "Vividhāni phalajātāni,",
"ja547:530.2": "asmiṃ uparipabbate;",
"ja547:530.3": "Yānassu pubbe bhuñjāma,",
"ja547:530.4": "tāni kaṇhe jahāmase.",
"ja547:531.1": "Ime no hatthikā assā,",
"ja547:531.2": "balībaddā ca no ime;",
"ja547:531.3": "Yehissu pubbe kīḷāma,",
"ja547:531.4": "tāni kaṇhe jahāmase”.",
"ja547:532.1": "Nīyamānā kumārā te,",
"ja547:532.2": "brāhmaṇassa pamuñciya;",
"ja547:532.3": "Tena tena padhāviṃsu,",
"ja547:532.4": "jālī kaṇhājinā cubho.",
"ja547:533.1": "Tato so rajjumādāya,",
"ja547:533.2": "daṇḍañcādāya brāhmaṇo;",
"ja547:533.3": "Ākoṭayanto te neti,",
"ja547:533.4": "sivirājassa pekkhato.",
"ja547:534.1": "Taṃ taṃ kaṇhājināvoca,",
"ja547:534.2": "“ayaṃ maṃ tāta brāhmaṇo;",
"ja547:534.3": "Laṭṭhiyā paṭikoṭeti,",
"ja547:534.4": "ghare jātaṃva dāsiyaṃ.",
"ja547:535.1": "Na cāyaṃ brāhmaṇo tāta,",
"ja547:535.2": "dhammikā honti brāhmaṇā;",
"ja547:535.3": "Yakkho brāhmaṇavaṇṇena,",
"ja547:535.4": "khādituṃ tāta neti no;",
"ja547:535.5": "Nīyamāne pisācena,",
"ja547:535.6": "kiṃ nu tāta udikkhasi”.",
"ja547:536.1": "“Ime no pādakā dukkhā,",
"ja547:536.2": "dīgho caddhā suduggamo;",
"ja547:536.3": "Nīce colambate sūriyo,",
"ja547:536.4": "brāhmaṇo ca dhāreti no.",
"ja547:537.1": "Okandāmase bhūtāni,",
"ja547:537.2": "pabbatāni vanāni ca;",
"ja547:537.3": "Sarassa sirasā vandāma,",
"ja547:537.4": "supatitthe ca āpake.",
"ja547:538.1": "Tiṇalatāni osadhyo,",
"ja547:538.2": "pabbatāni vanāni ca;",
"ja547:538.3": "Ammaṃ ārogyaṃ vajjātha,",
"ja547:538.4": "ayaṃ no neti brāhmaṇo.",
"ja547:539.1": "Vajjantu bhonto ammañca,",
"ja547:539.2": "Maddiṃ asmāka mātaraṃ;",
"ja547:539.3": "Sace anupatitukāmāsi,",
"ja547:539.4": "Khippaṃ anupatiyāsi no.",
"ja547:540.1": "Ayaṃ ekapadī eti,",
"ja547:540.2": "ujuṃ gacchati assamaṃ;",
"ja547:540.3": "Tamevānupateyyāsi,",
"ja547:540.4": "api passesi ne lahuṃ.",
"ja547:541.1": "Aho vata re jaṭinī,",
"ja547:541.2": "vanamūlaphalahārike;",
"ja547:541.3": "Suññaṃ disvāna assamaṃ,",
"ja547:541.4": "taṃ te dukkhaṃ bhavissati.",
"ja547:542.1": "Ativelaṃ nu ammāya,",
"ja547:542.2": "uñchā laddho anappako;",
"ja547:542.3": "Yā no baddhe na jānāsi,",
"ja547:542.4": "brāhmaṇena dhanesinā.",
"ja547:543.1": "Accāyikena luddena,",
"ja547:543.2": "yo no gāvova sumbhati;",
"ja547:543.3": "Apajja ammaṃ passemu,",
"ja547:543.4": "sāyaṃ uñchāto āgataṃ.",
"ja547:544.1": "Dajjā ammā brāhmaṇassa,",
"ja547:544.2": "phalaṃ khuddena missitaṃ;",
"ja547:544.3": "Tadāyaṃ asito dhāto,",
"ja547:544.4": "na bāḷhaṃ dhārayeyya no.",
"ja547:545.1": "Sūnā ca vata no pādā,",
"ja547:545.2": "bāḷhaṃ dhāreti brāhmaṇo;",
"ja547:545.3": "Iti tattha vilapiṃsu,",
"ja547:545.4": "kumārā mātugiddhino”.",
"ja547:546.1": "Dārakapabbaṃ nāma.",
"ja547:547.1": "9. Maddīpabba",
"ja547:548.1": "Tesaṃ lālappitaṃ sutvā,",
"ja547:548.2": "tayo vāḷā vane migā;",
"ja547:548.3": "Sīho byaggho ca dīpi ca,",
"ja547:548.4": "idaṃ vacanamabravuṃ.",
"ja547:549.1": "“Mā heva no rājaputtī,",
"ja547:549.2": "sāyaṃ uñchāto āgamā;",
"ja547:549.3": "Mā hevamhāka nibbhoge,",
"ja547:549.4": "heṭhayittha vane migā.",
"ja547:550.1": "Sīho ce naṃ viheṭheyya,",
"ja547:550.2": "byaggho dīpi ca lakkhaṇaṃ;",
"ja547:550.3": "Neva jālīkumārassa,",
"ja547:550.4": "kuto kaṇhājinā siyā;",
"ja547:550.5": "Ubhayeneva jīyetha,",
"ja547:550.6": "patiṃ putte ca lakkhaṇā”.",
"ja547:551.1": "“Khaṇittikaṃ me patitaṃ,",
"ja547:551.2": "dakkhiṇakkhi ca phandati;",
"ja547:551.3": "Aphalā phalino rukkhā,",
"ja547:551.4": "sabbā muyhanti me disā”.",
"ja547:552.1": "Tassā sāyanhakālasmiṃ,",
"ja547:552.2": "assamāgamanaṃ pati;",
"ja547:552.3": "Atthaṅgatamhi sūriye,",
"ja547:552.4": "vāḷā panthe upaṭṭhahuṃ.",
"ja547:553.1": "“Nīce colambate sūriyo,",
"ja547:553.2": "dūre ca vata assamo;",
"ja547:553.3": "Yañca nesaṃ ito hassaṃ,",
"ja547:553.4": "taṃ te bhuñjeyyu bhojanaṃ.",
"ja547:554.1": "So nūna khattiyo eko,",
"ja547:554.2": "paṇṇasālāya acchati;",
"ja547:554.3": "Tosento dārake chāte,",
"ja547:554.4": "mamaṃ disvā anāyatiṃ.",
"ja547:555.1": "Te nūna puttakā mayhaṃ,",
"ja547:555.2": "kapaṇāya varākiyā;",
"ja547:555.3": "Sāyaṃ saṃvesanākāle,",
"ja547:555.4": "khīrapītāva acchare.",
"ja547:556.1": "Te nūna puttakā mayhaṃ,",
"ja547:556.2": "kapaṇāya varākiyā;",
"ja547:556.3": "Sāyaṃ saṃvesanākāle,",
"ja547:556.4": "vāripītāva acchare.",
"ja547:557.1": "Te nūna puttakā mayhaṃ,",
"ja547:557.2": "kapaṇāya varākiyā;",
"ja547:557.3": "Paccuggatā maṃ tiṭṭhanti,",
"ja547:557.4": "vacchā bālāva mātaraṃ.",
"ja547:558.1": "Te nūna puttakā mayhaṃ,",
"ja547:558.2": "kapaṇāya varākiyā;",
"ja547:558.3": "Paccuggatā maṃ tiṭṭhanti,",
"ja547:558.4": "haṃsāvuparipallale.",
"ja547:559.1": "Te nūna puttakā mayhaṃ,",
"ja547:559.2": "kapaṇāya varākiyā;",
"ja547:559.3": "Paccuggatā maṃ tiṭṭhanti,",
"ja547:559.4": "assamassāvidūrato.",
"ja547:560.1": "Ekāyano ekapatho,",
"ja547:560.2": "sarā sobbhā ca passato;",
"ja547:560.3": "Aññaṃ maggaṃ na passāmi,",
"ja547:560.4": "yena gaccheyya assamaṃ.",
"ja547:561.1": "Migā namatthu rājāno,",
"ja547:561.2": "kānanasmiṃ mahabbalā;",
"ja547:561.3": "Dhammena bhātaro hotha,",
"ja547:561.4": "maggaṃ me detha yācitā.",
"ja547:562.1": "Avaruddhassāhaṃ bhariyā,",
"ja547:562.2": "rājaputtassa sirīmato;",
"ja547:562.3": "Tañcāhaṃ nātimaññāmi,",
"ja547:562.4": "rāmaṃ sītāvanubbatā.",
"ja547:563.1": "Tumhe ca putte passatha,",
"ja547:563.2": "sāyaṃ saṃvesanaṃ pati;",
"ja547:563.3": "Ahañca putte passeyyaṃ,",
"ja547:563.4": "jāliṃ kaṇhājinaṃ cubho.",
"ja547:564.1": "Bahuñcidaṃ mūlaphalaṃ,",
"ja547:564.2": "bhakkho cāyaṃ anappako;",
"ja547:564.3": "Tato upaḍḍhaṃ dassāmi,",
"ja547:564.4": "maggaṃ me detha yācitā.",
"ja547:565.1": "Rājaputtī ca no mātā,",
"ja547:565.2": "rājaputto ca no pitā;",
"ja547:565.3": "Dhammena bhātaro hotha,",
"ja547:565.4": "maggaṃ me detha yācitā”.",
"ja547:566.1": "Tassā lālappamānāya,",
"ja547:566.2": "bahuṃ kāruññasañhitaṃ;",
"ja547:566.3": "Sutvā nelapatiṃ vācaṃ,",
"ja547:566.4": "vāḷā panthā apakkamuṃ.",
"ja547:567.1": "“Imamhi naṃ padesamhi,",
"ja547:567.2": "puttakā paṃsukuṇṭhitā;",
"ja547:567.3": "Paccuggatā maṃ tiṭṭhanti,",
"ja547:567.4": "vacchā bālāva mātaraṃ.",
"ja547:568.1": "Imamhi naṃ padesamhi,",
"ja547:568.2": "puttakā paṃsukuṇṭhitā;",
"ja547:568.3": "Paccuggatā maṃ tiṭṭhanti,",
"ja547:568.4": "haṃsāvuparipallale.",
"ja547:569.1": "Imamhi naṃ padesamhi,",
"ja547:569.2": "puttakā paṃsukuṇṭhitā;",
"ja547:569.3": "Paccuggatā maṃ tiṭṭhanti,",
"ja547:569.4": "assamassāvidūrato.",
"ja547:570.1": "Dve migā viya ukkaṇṇā,",
"ja547:570.2": "samantā mabhidhāvino;",
"ja547:570.3": "Ānandino pamuditā,",
"ja547:570.4": "vaggamānāva kampare;",
"ja547:570.5": "Tyajja putte na passāmi,",
"ja547:570.6": "jāliṃ kaṇhājinaṃ cubho.",
"ja547:571.1": "Chakalīva migī chāpaṃ,",
"ja547:571.2": "pakkhī muttāva pañjarā;",
"ja547:571.3": "Ohāya putte nikkhamiṃ,",
"ja547:571.4": "sīhīvāmisagiddhinī;",
"ja547:571.5": "Tyajja putte na passāmi,",
"ja547:571.6": "jāliṃ kaṇhājinaṃ cubho.",
"ja547:572.1": "Idaṃ nesaṃ padakkantaṃ,",
"ja547:572.2": "nāgānamiva pabbate;",
"ja547:572.3": "Citakā parikiṇṇāyo,",
"ja547:572.4": "assamassāvidūrato;",
"ja547:572.5": "Tyajja putte na passāmi,",
"ja547:572.6": "jāliṃ kaṇhājinaṃ cubho.",
"ja547:573.1": "Vālikāyapi okiṇṇā,",
"ja547:573.2": "puttakā paṃsukuṇṭhitā;",
"ja547:573.3": "Samantā mabhidhāvanti,",
"ja547:573.4": "te na passāmi dārake.",
"ja547:574.1": "Ye maṃ pure paccuṭṭhenti,",
"ja547:574.2": "araññā dūramāyatiṃ;",
"ja547:574.3": "Tyajja putte na passāmi,",
"ja547:574.4": "jāliṃ kaṇhājinaṃ cubho.",
"ja547:575.1": "Chakaliṃva migiṃ chāpā,",
"ja547:575.2": "paccuggantuna mātaraṃ;",
"ja547:575.3": "Dūre maṃ pavilokenti,",
"ja547:575.4": "te na passāmi dārake.",
"ja547:576.1": "Idaṃ nesaṃ kīḷanakaṃ,",
"ja547:576.2": "patitaṃ paṇḍubeḷuvaṃ;",
"ja547:576.3": "Tyajja putte na passāmi,",
"ja547:576.4": "jāliṃ kaṇhājinaṃ cubho.",
"ja547:577.1": "Thanā ca mayhime pūrā,",
"ja547:577.2": "uro ca sampadālati;",
"ja547:577.3": "Tyajja putte na passāmi,",
"ja547:577.4": "jāliṃ kaṇhājinaṃ cubho.",
"ja547:578.1": "Ucchaṅgeko vicināti,",
"ja547:578.2": "thanamekāvalambati;",
"ja547:578.3": "Tyajja putte na passāmi,",
"ja547:578.4": "jāliṃ kaṇhājinaṃ cubho.",
"ja547:579.1": "Yassu sāyanhasamayaṃ,",
"ja547:579.2": "puttakā paṃsukuṇṭhitā;",
"ja547:579.3": "Ucchaṅge me vivattanti,",
"ja547:579.4": "te na passāmi dārake.",
"ja547:580.1": "Ayaṃ so assamo pubbe,",
"ja547:580.2": "samajjo paṭibhāti maṃ;",
"ja547:580.3": "Tyajja putte apassantyā,",
"ja547:580.4": "bhamate viya assamo.",
"ja547:581.1": "Kimidaṃ appasaddova,",
"ja547:581.2": "assamo paṭibhāti maṃ;",
"ja547:581.3": "Kākolāpi na vassanti,",
"ja547:581.4": "matā me nūna dārakā.",
"ja547:582.1": "Kimidaṃ appasaddova,",
"ja547:582.2": "assamo paṭibhāti maṃ;",
"ja547:582.3": "Sakuṇāpi na vassanti,",
"ja547:582.4": "matā me nūna dārakā.",
"ja547:583.1": "Kimidaṃ tuṇhibhūtosi,",
"ja547:583.2": "api ratteva me mano;",
"ja547:583.3": "Kākolāpi na vassanti,",
"ja547:583.4": "matā me nūna dārakā.",
"ja547:584.1": "Kimidaṃ tuṇhibhūtosi,",
"ja547:584.2": "api ratteva me mano;",
"ja547:584.3": "Sakuṇāpi na vassanti,",
"ja547:584.4": "matā me nūna dārakā.",
"ja547:585.1": "Kacci nu me ayyaputta,",
"ja547:585.2": "migā khādiṃsu dārake;",
"ja547:585.3": "Araññe iriṇe vivane,",
"ja547:585.4": "kena nītā me dārakā.",
"ja547:586.1": "Adu te pahitā dūtā,",
"ja547:586.2": "adu suttā piyaṃvadā;",
"ja547:586.3": "Adu bahi no nikkhantā,",
"ja547:586.4": "khiḍḍāsu pasutā nu te.",
"ja547:587.1": "Nevāsaṃ kesā dissanti,",
"ja547:587.2": "hatthapādā ca jālino;",
"ja547:587.3": "Sakuṇānañca opāto,",
"ja547:587.4": "kena nītā me dārakā.",
"ja547:588.1": "Idaṃ tato dukkhataraṃ,",
"ja547:588.2": "sallaviddho yathā vaṇo;",
"ja547:588.3": "Tyajja putte na passāmi,",
"ja547:588.4": "jāliṃ kaṇhājinaṃ cubho.",
"ja547:589.1": "Idampi dutiyaṃ sallaṃ,",
"ja547:589.2": "kampeti hadayaṃ mama;",
"ja547:589.3": "Yañca putte na passāmi,",
"ja547:589.4": "tvañca maṃ nābhibhāsasi.",
"ja547:590.1": "Ajjeva me imaṃ rattiṃ,",
"ja547:590.2": "rājaputta na saṃsasi;",
"ja547:590.3": "Maññe okkantasantaṃ maṃ,",
"ja547:590.4": "pāto dakkhisi no mataṃ”.",
"ja547:591.1": "“Nūna maddī varārohā,",
"ja547:591.2": "rājaputtī yasassinī;",
"ja547:591.3": "Pāto gatāsi uñchāya,",
"ja547:591.4": "kimidaṃ sāyamāgatā”.",
"ja547:592.1": "“Nanu tvaṃ saddamassosi,",
"ja547:592.2": "ye saraṃ pātumāgatā;",
"ja547:592.3": "Sīhassapi nadantassa,",
"ja547:592.4": "byagghassa ca nikujjitaṃ.",
"ja547:593.1": "Ahu pubbanimittaṃ me,",
"ja547:593.2": "vicarantyā brahāvane;",
"ja547:593.3": "Khaṇitto me hatthā patito,",
"ja547:593.4": "uggīvañcāpi aṃsato.",
"ja547:594.1": "Tadāhaṃ byathitā bhītā,",
"ja547:594.2": "puthu katvāna pañjaliṃ;",
"ja547:594.3": "Sabbadisā namassissaṃ,",
"ja547:594.4": "api sotthi ito siyā.",
"ja547:595.1": "Mā heva no rājaputto,",
"ja547:595.2": "hato sīhena dīpinā;",
"ja547:595.3": "Dārakā vā parāmaṭṭhā,",
"ja547:595.4": "acchakokataracchihi.",
"ja547:596.1": "Sīho byaggho ca dīpi ca,",
"ja547:596.2": "tayo vāḷā vane migā;",
"ja547:596.3": "Te maṃ pariyāvaruṃ maggaṃ,",
"ja547:596.4": "tena sāyamhi āgatā.",
"ja547:597.1": "Ahaṃ patiñca putte ca,",
"ja547:597.2": "āceramiva māṇavo;",
"ja547:597.3": "Anuṭṭhitā divārattiṃ,",
"ja547:597.4": "jaṭinī brahmacārinī.",
"ja547:598.1": "Ajināni paridahitvā,",
"ja547:598.2": "vanamūlaphalahāriyā;",
"ja547:598.3": "Vicarāmi divārattiṃ,",
"ja547:598.4": "tumhaṃ kāmā hi puttakā.",
"ja547:599.1": "Ahaṃ suvaṇṇahaliddiṃ,",
"ja547:599.2": "ābhataṃ paṇḍubeḷuvaṃ;",
"ja547:599.3": "Rukkhapakkāni cāhāsiṃ,",
"ja547:599.4": "ime vo putta kīḷanā.",
"ja547:600.1": "Imaṃ mūlāḷivattakaṃ,",
"ja547:600.2": "sālukaṃ ciñcabhedakaṃ;",
"ja547:600.3": "Bhuñja khuddehi saṃyuttaṃ,",
"ja547:600.4": "saha puttehi khattiya.",
"ja547:601.1": "Padumaṃ jālino dehi,",
"ja547:601.2": "kumudañca kumāriyā;",
"ja547:601.3": "Māline passa naccante,",
"ja547:601.4": "sivi puttāni avhaya.",
"ja547:602.1": "Tato kaṇhājināyapi,",
"ja547:602.2": "nisāmehi rathesabha;",
"ja547:602.3": "Mañjussarāya vagguyā,",
"ja547:602.4": "assamaṃ upayantiyā.",
"ja547:603.1": "Samānasukhadukkhamhā,",
"ja547:603.2": "raṭṭhā pabbājitā ubho;",
"ja547:603.3": "Api sivi putte passesi,",
"ja547:603.4": "jāliṃ kaṇhājinaṃ cubho.",
"ja547:604.1": "Samaṇe brāhmaṇe nūna,",
"ja547:604.2": "brahmacariyaparāyaṇe;",
"ja547:604.3": "Ahaṃ loke abhissapiṃ,",
"ja547:604.4": "sīlavante bahussute;",
"ja547:604.5": "Tyajja putte na passāmi,",
"ja547:604.6": "jāliṃ kaṇhājinaṃ cubho.",
"ja547:605.1": "Ime te jambukā rukkhā,",
"ja547:605.2": "vedisā sinduvārakā;",
"ja547:605.3": "Vividhāni rukkhajātāni,",
"ja547:605.4": "te kumārā na dissare.",
"ja547:606.1": "Assatthā panasā ceme,",
"ja547:606.2": "nigrodhā ca kapitthanā;",
"ja547:606.3": "Vividhāni phalajātāni,",
"ja547:606.4": "te kumārā na dissare.",
"ja547:607.1": "Ime tiṭṭhanti ārāmā,",
"ja547:607.2": "ayaṃ sītūdakā nadī;",
"ja547:607.3": "Yatthassu pubbe kīḷiṃsu,",
"ja547:607.4": "te kumārā na dissare.",
"ja547:608.1": "Vividhāni pupphajātāni,",
"ja547:608.2": "asmiṃ uparipabbate;",
"ja547:608.3": "Yānassu pubbe dhāriṃsu,",
"ja547:608.4": "te kumārā na dissare.",
"ja547:609.1": "Vividhāni phalajātāni,",
"ja547:609.2": "asmiṃ uparipabbate;",
"ja547:609.3": "Yānassu pubbe bhuñjiṃsu,",
"ja547:609.4": "te kumārā na dissare.",
"ja547:610.1": "Ime te hatthikā assā,",
"ja547:610.2": "balībaddā ca te ime;",
"ja547:610.3": "Yehissu pubbe kīḷiṃsu,",
"ja547:610.4": "te kumārā na dissare.",
"ja547:611.1": "Ime sāmā sasolūkā,",
"ja547:611.2": "bahukā kadalīmigā;",
"ja547:611.3": "Yehissu pubbe kīḷiṃsu,",
"ja547:611.4": "te kumārā na dissare.",
"ja547:612.1": "Ime haṃsā ca koñcā ca,",
"ja547:612.2": "mayūrā citrapekhuṇā;",
"ja547:612.3": "Yehissu pubbe kīḷiṃsu,",
"ja547:612.4": "te kumārā na dissare.",
"ja547:613.1": "Imā tā vanagumbāyo,",
"ja547:613.2": "pupphitā sabbakālikā;",
"ja547:613.3": "Yatthassu pubbe kīḷiṃsu,",
"ja547:613.4": "te kumārā na dissare.",
"ja547:614.1": "Imā tā pokkharaṇī rammā,",
"ja547:614.2": "cakkavākūpakūjitā;",
"ja547:614.3": "Mandālakehi sañchannā,",
"ja547:614.4": "padumuppalakehi ca;",
"ja547:614.5": "Yatthassu pubbe kīḷiṃsu,",
"ja547:614.6": "te kumārā na dissare.",
"ja547:615.1": "Na te kaṭṭhāni bhinnāni,",
"ja547:615.2": "na te udakamāhaṭaṃ;",
"ja547:615.3": "Aggipi te na hāpito,",
"ja547:615.4": "kiṃ nu mandova jhāyasi.",
"ja547:616.1": "Piyo piyena saṅgamma,",
"ja547:616.2": "samo me byapahaññati;",
"ja547:616.3": "Tyajja putte na passāmi,",
"ja547:616.4": "jāliṃ kaṇhājinaṃ cubho.",
"ja547:617.1": "Na kho no deva passāmi,",
"ja547:617.2": "yena te nīhatā matā;",
"ja547:617.3": "Kākolāpi na vassanti,",
"ja547:617.4": "matā me nūna dārakā.",
"ja547:618.1": "Na kho no deva passāmi,",
"ja547:618.2": "yena te nīhatā matā;",
"ja547:618.3": "Sakuṇāpi na vassanti,",
"ja547:618.4": "matā me nūna dārakā”.",
"ja547:619.1": "Sā tattha paridevitvā,",
"ja547:619.2": "pabbatāni vanāni ca;",
"ja547:619.3": "Punadevassamaṃ gantvā,",
"ja547:619.4": "rodi sāmikasantike.",
"ja547:620.1": "“Na kho no deva passāmi,",
"ja547:620.2": "yena te nīhatā matā;",
"ja547:620.3": "Kākolāpi na vassanti,",
"ja547:620.4": "matā me nūna dārakā.",
"ja547:621.1": "Na kho no deva passāmi,",
"ja547:621.2": "yena te nīhatā matā;",
"ja547:621.3": "Sakuṇāpi na vassanti,",
"ja547:621.4": "matā me nūna dārakā.",
"ja547:622.1": "Na kho no deva passāmi,",
"ja547:622.2": "yena te nīhatā matā;",
"ja547:622.3": "Vicarantī rukkhamūlesu,",
"ja547:622.4": "pabbatesu guhāsu ca”.",
"ja547:623.1": "Iti maddī varārohā,",
"ja547:623.2": "rājaputtī yasassinī;",
"ja547:623.3": "Bāhā paggayha kanditvā,",
"ja547:623.4": "tattheva patitā chamā.",
"ja547:624.1": "Tamajjhapattaṃ rājaputtiṃ,",
"ja547:624.2": "udakenābhisiñcatha;",
"ja547:624.3": "Assatthaṃ naṃ viditvāna,",
"ja547:624.4": "atha naṃ etadabravi.",
"ja547:625.1": "“Ādiyeneva te maddi,",
"ja547:625.2": "dukkhaṃ nakkhātumicchisaṃ;",
"ja547:625.3": "Daliddo yācako vuḍḍho,",
"ja547:625.4": "brāhmaṇo gharamāgato.",
"ja547:626.1": "Tassa dinnā mayā puttā,",
"ja547:626.2": "maddi mā bhāyi assasa;",
"ja547:626.3": "Maṃ passa maddi mā putte,",
"ja547:626.4": "mā bāḷhaṃ paridevasi;",
"ja547:626.5": "Lacchāma putte jīvantā,",
"ja547:626.6": "arogā ca bhavāmase.",
"ja547:627.1": "Putte pasuñca dhaññañca,",
"ja547:627.2": "yañca aññaṃ ghare dhanaṃ;",
"ja547:627.3": "Dajjā sappuriso dānaṃ,",
"ja547:627.4": "disvā yācakamāgataṃ;",
"ja547:627.5": "Anumodāhi me maddi,",
"ja547:627.6": "puttake dānamuttamaṃ”.",
"ja547:628.1": "“Anumodāmi te deva,",
"ja547:628.2": "puttake dānamuttamaṃ;",
"ja547:628.3": "Datvā cittaṃ pasādehi,",
"ja547:628.4": "bhiyyo dānaṃ dado bhava.",
"ja547:629.1": "Yo tvaṃ maccherabhūtesu,",
"ja547:629.2": "manussesu janādhipa;",
"ja547:629.3": "Brāhmaṇassa adā dānaṃ,",
"ja547:629.4": "sivīnaṃ raṭṭhavaḍḍhano”.",
"ja547:630.1": "Ninnāditā te pathavī,",
"ja547:630.2": "saddo te tidivaṅgato;",
"ja547:630.3": "Samantā vijjutā āguṃ,",
"ja547:630.4": "girīnaṃva patissutā.",
"ja547:631.1": "Tassa te anumodanti,",
"ja547:631.2": "ubho nāradapabbatā;",
"ja547:631.3": "Indo ca brahmā pajāpati,",
"ja547:631.4": "somo yamo vessavaṇo;",
"ja547:631.5": "Sabbe devānumodanti,",
"ja547:631.6": "tāvatiṃsā saindakā.",
"ja547:632.1": "Iti maddī varārohā,",
"ja547:632.2": "rājaputtī yasassinī;",
"ja547:632.3": "Vessantarassa anumodi,",
"ja547:632.4": "puttake dānamuttamaṃ.",
"ja547:633.1": "Maddīpabbaṃ nāma.",
"ja547:634.1": "10. Sakkapabba",
"ja547:635.1": "Tato ratyā vivasāne,",
"ja547:635.2": "sūriyassuggamanaṃ pati;",
"ja547:635.3": "Sakko brāhmaṇavaṇṇena,",
"ja547:635.4": "pāto tesaṃ adissatha.",
"ja547:636.1": "“Kacci nu bhoto kusalaṃ,",
"ja547:636.2": "kacci bhoto anāmayaṃ;",
"ja547:636.3": "Kacci uñchena yāpetha,",
"ja547:636.4": "kacci mūlaphalā bahū.",
"ja547:637.1": "Kacci ḍaṃsā makasā ca,",
"ja547:637.2": "appameva sarīsapā;",
"ja547:637.3": "Vane vāḷamigākiṇṇe,",
"ja547:637.4": "kacci hiṃsā na vijjati”.",
"ja547:638.1": "“Kusalañceva no brahme,",
"ja547:638.2": "atho brahme anāmayaṃ;",
"ja547:638.3": "Atho uñchena yāpema,",
"ja547:638.4": "atho mūlaphalā bahū.",
"ja547:639.1": "Atho ḍaṃsā makasā ca,",
"ja547:639.2": "appameva sarīsapā;",
"ja547:639.3": "Vane vāḷamigākiṇṇe,",
"ja547:639.4": "hiṃsā mayhaṃ na vijjati.",
"ja547:640.1": "Satta no māse vasataṃ,",
"ja547:640.2": "araññe jīvasokinaṃ;",
"ja547:640.3": "Idaṃ dutiyaṃ passāma,",
"ja547:640.4": "brāhmaṇaṃ devavaṇṇinaṃ;",
"ja547:640.5": "Ādāya veḷuvaṃ daṇḍaṃ,",
"ja547:640.6": "dhārentaṃ ajinakkhipaṃ.",
"ja547:641.1": "Svāgataṃ te mahābrahme,",
"ja547:641.2": "atho me adurāgataṃ;",
"ja547:641.3": "Anto pavisa bhaddante,",
"ja547:641.4": "pāde pakkhālayassu te.",
"ja547:642.1": "Tindukāni piyālāni,",
"ja547:642.2": "madhuke kāsumāriyo;",
"ja547:642.3": "Phalāni khuddakappāni,",
"ja547:642.4": "bhuñja brahme varaṃ varaṃ.",
"ja547:643.1": "Idampi pānīyaṃ sītaṃ,",
"ja547:643.2": "ābhataṃ girigabbharā;",
"ja547:643.3": "Tato piva mahābrahme,",
"ja547:643.4": "sace tvaṃ abhikaṅkhasi.",
"ja547:644.1": "Atha tvaṃ kena vaṇṇena,",
"ja547:644.2": "kena vā pana hetunā;",
"ja547:644.3": "Anuppatto brahāraññaṃ,",
"ja547:644.4": "taṃ me akkhāhi pucchito”.",
"ja547:645.1": "“Yathā vārivaho pūro,",
"ja547:645.2": "sabbakālaṃ na khīyati;",
"ja547:645.3": "Evaṃ taṃ yācitāgacchiṃ,",
"ja547:645.4": "bhariyaṃ me dehi yācito”.",
"ja547:646.1": "“Dadāmi na vikampāmi,",
"ja547:646.2": "yaṃ maṃ yācasi brāhmaṇa;",
"ja547:646.3": "Santaṃ nappaṭiguyhāmi,",
"ja547:646.4": "dāne me ramatī mano”.",
"ja547:647.1": "Maddiṃ hatthe gahetvāna,",
"ja547:647.2": "udakassa kamaṇḍaluṃ;",
"ja547:647.3": "Brāhmaṇassa adā dānaṃ,",
"ja547:647.4": "sivīnaṃ raṭṭhavaḍḍhano.",
"ja547:648.1": "Tadāsi yaṃ bhiṃsanakaṃ,",
"ja547:648.2": "tadāsi lomahaṃsanaṃ;",
"ja547:648.3": "Maddiṃ paricajantassa,",
"ja547:648.4": "medanī sampakampatha.",
"ja547:649.1": "Nevassa maddī bhākuṭi,",
"ja547:649.2": "na sandhīyati na rodati;",
"ja547:649.3": "Pekkhatevassa tuṇhī sā,",
"ja547:649.4": "“eso jānāti yaṃ varaṃ”.",
"ja547:650.1": "(Jāliṃ kaṇhājinaṃ dhītaṃ,",
"ja547:650.2": "maddideviṃ patibbataṃ;",
"ja547:650.3": "Cajamāno ca cintesiṃ,",
"ja547:650.4": "bodhiyāyeva kāraṇā.",
"ja547:651.1": "Na me dessā ubho puttā,",
"ja547:651.2": "maddī devī na dessiyā;",
"ja547:651.3": "Sabbaññutaṃ piyaṃ mayhaṃ,",
"ja547:651.4": "tasmā piye adāsahaṃ.)†",
"ja547:652.1": "“Komārī yassāhaṃ bhariyā,",
"ja547:652.2": "sāmiko mama issaro;",
"ja547:652.3": "Yassicche tassa maṃ dajjā,",
"ja547:652.4": "vikkiṇeyya haneyya vā”.",
"ja547:653.1": "Tesaṃ saṅkappamaññāya,",
"ja547:653.2": "devindo etadabravi;",
"ja547:653.3": "“Sabbe jitā te paccūhā,",
"ja547:653.4": "ye dibbā ye ca mānusā.",
"ja547:654.1": "Ninnāditā te pathavī,",
"ja547:654.2": "saddo te tidivaṅgato;",
"ja547:654.3": "Samantā vijjutā āguṃ,",
"ja547:654.4": "girīnaṃva patissutā.",
"ja547:655.1": "Tassa te anumodanti,",
"ja547:655.2": "ubho nāradapabbatā;",
"ja547:655.3": "Indo ca brahmā pajāpati,",
"ja547:655.4": "somo yamo vessavaṇo;",
"ja547:655.5": "Sabbe devānumodanti,",
"ja547:655.6": "dukkarañhi karoti so.",
"ja547:656.1": "Duddadaṃ dadamānānaṃ,",
"ja547:656.2": "dukkaraṃ kamma kubbataṃ;",
"ja547:656.3": "Asanto nānukubbanti,",
"ja547:656.4": "sataṃ dhammo durannayo.",
"ja547:657.1": "Tasmā satañca asataṃ,",
"ja547:657.2": "nānā hoti ito gati;",
"ja547:657.3": "Asanto nirayaṃ yanti,",
"ja547:657.4": "santo saggaparāyaṇā.",
"ja547:658.1": "Yametaṃ kumāre adā,",
"ja547:658.2": "bhariyaṃ adā vane vasaṃ;",
"ja547:658.3": "Brahmayānamanokkamma,",
"ja547:658.4": "sagge te taṃ vipaccatu”.",
"ja547:659.1": "“Dadāmi bhoto bhariyaṃ,",
"ja547:659.2": "maddiṃ sabbaṅgasobhanaṃ;",
"ja547:659.3": "Tvañceva maddiyā channo,",
"ja547:659.4": "maddī ca patinā saha.",
"ja547:660.1": "Yathā payo ca saṅkho ca,",
"ja547:660.2": "ubho samānavaṇṇino;",
"ja547:660.3": "Evaṃ tuvañca maddī ca,",
"ja547:660.4": "samānamanacetasā.",
"ja547:661.1": "Avaruddhettha araññasmiṃ,",
"ja547:661.2": "ubho sammatha assame;",
"ja547:661.3": "Khattiyā gottasampannā,",
"ja547:661.4": "sujātā mātupettito;",
"ja547:661.5": "Yathā puññāni kayirātha,",
"ja547:661.6": "dadantā aparāparaṃ.",
"ja547:662.1": "Sakkohamasmi devindo,",
"ja547:662.2": "āgatosmi tavantike;",
"ja547:662.3": "Varaṃ varassu rājisi,",
"ja547:662.4": "vare aṭṭha dadāmi te”.",
"ja547:663.1": "“Varañce me ado sakka,",
"ja547:663.2": "sabbabhūtānamissara;",
"ja547:663.3": "Pitā maṃ anumodeyya,",
"ja547:663.4": "ito pattaṃ sakaṃ gharaṃ;",
"ja547:663.5": "Āsanena nimanteyya,",
"ja547:663.6": "paṭhametaṃ varaṃ vare.",
"ja547:664.1": "Purisassa vadhaṃ na roceyyaṃ,",
"ja547:664.2": "Api kibbisakārakaṃ;",
"ja547:664.3": "Vajjhaṃ vadhamhā moceyyaṃ,",
"ja547:664.4": "Dutiyetaṃ varaṃ vare.",
"ja547:665.1": "Ye vuḍḍhā ye ca daharā,",
"ja547:665.2": "ye ca majjhimaporisā;",
"ja547:665.3": "Mameva upajīveyyuṃ,",
"ja547:665.4": "tatiyetaṃ varaṃ vare.",
"ja547:666.1": "Paradāraṃ na gaccheyyaṃ,",
"ja547:666.2": "sadārapasuto siyaṃ;",
"ja547:666.3": "Thīnaṃ vasaṃ na gaccheyyaṃ,",
"ja547:666.4": "catutthetaṃ varaṃ vare.",
"ja547:667.1": "Putto me sakka jāyetha,",
"ja547:667.2": "so ca dīghāyuko siyā;",
"ja547:667.3": "Dhammena jine pathaviṃ,",
"ja547:667.4": "pañcametaṃ varaṃ vare.",
"ja547:668.1": "Tato ratyā vivasāne,",
"ja547:668.2": "sūriyassuggamanaṃ pati;",
"ja547:668.3": "Dibbā bhakkhā pātubhaveyyuṃ,",
"ja547:668.4": "chaṭṭhametaṃ varaṃ vare.",
"ja547:669.1": "Dadato me na khīyetha,",
"ja547:669.2": "datvā nānutapeyyahaṃ;",
"ja547:669.3": "Dadaṃ cittaṃ pasādeyyaṃ,",
"ja547:669.4": "sattametaṃ varaṃ vare.",
"ja547:670.1": "Ito vimuccamānāhaṃ,",
"ja547:670.2": "saggagāmī visesagū;",
"ja547:670.3": "Anivatti tato assaṃ,",
"ja547:670.4": "aṭṭhametaṃ varaṃ vare”.",
"ja547:671.1": "Tassa taṃ vacanaṃ sutvā,",
"ja547:671.2": "devindo etadabravi;",
"ja547:671.3": "“Aciraṃ vata te tato,",
"ja547:671.4": "pitā taṃ daṭṭhumessati”.",
"ja547:672.1": "Idaṃ vatvāna maghavā,",
"ja547:672.2": "devarājā sujampati;",
"ja547:672.3": "Vessantare varaṃ datvā,",
"ja547:672.4": "saggakāyaṃ apakkami.",
"ja547:673.1": "Sakkapabbaṃ nāma.",
"ja547:674.1": "11. Mahārājapabba",
"ja547:675.1": "“Kassetaṃ mukhamābhāti,",
"ja547:675.2": "hemaṃvuttattamagginā;",
"ja547:675.3": "Nikkhaṃva jātarūpassa,",
"ja547:675.4": "ukkāmukhapahaṃsitaṃ.",
"ja547:676.1": "Ubho sadisapaccaṅgā,",
"ja547:676.2": "ubho sadisalakkhaṇā;",
"ja547:676.3": "Jālissa sadiso eko,",
"ja547:676.4": "ekā kaṇhājinā yathā.",
"ja547:677.1": "Sīhā bilāva nikkhantā,",
"ja547:677.2": "ubho sampatirūpakā;",
"ja547:677.3": "Jātarūpamayāyeva,",
"ja547:677.4": "ime dissanti dārakā.",
"ja547:678.1": "Kuto nu bhavaṃ bhāradvāja,",
"ja547:678.2": "Ime ānesi dārake;",
"ja547:678.3": "Ajja raṭṭhaṃ anuppatto,",
"ja547:678.4": "Kuhiṃ gacchasi brāhmaṇa”.",
"ja547:679.1": "“Mayhaṃ te dārakā deva,",
"ja547:679.2": "dinnā vittena sañjaya;",
"ja547:679.3": "Ajja pannarasā ratti,",
"ja547:679.4": "yato laddhā me dārakā”.",
"ja547:680.1": "“Kena vā vācapeyyena,",
"ja547:680.2": "sammāñāyena saddahe;",
"ja547:680.3": "Ko tetaṃ dānamadadā,",
"ja547:680.4": "puttake dānamuttamaṃ”.",
"ja547:681.1": "“Yo yācataṃ patiṭṭhāsi,",
"ja547:681.2": "bhūtānaṃ dharaṇīriva;",
"ja547:681.3": "So me vessantaro rājā,",
"ja547:681.4": "puttedāsi vane vasaṃ.",
"ja547:682.1": "Yo yācataṃ gatī āsi,",
"ja547:682.2": "savantīnaṃva sāgaro;",
"ja547:682.3": "So me vessantaro rājā,",
"ja547:682.4": "puttedāsi vane vasaṃ”.",
"ja547:683.1": "“Dukkaṭaṃ vata bho raññā,",
"ja547:683.2": "saddhena gharamesinā;",
"ja547:683.3": "Kathaṃ nu puttake dajjā,",
"ja547:683.4": "araññe avaruddhako.",
"ja547:684.1": "Imaṃ bhonto nisāmetha,",
"ja547:684.2": "yāvantettha samāgatā;",
"ja547:684.3": "Kathaṃ vessantaro rājā,",
"ja547:684.4": "puttedāsi vane vasaṃ.",
"ja547:685.1": "Dāsiṃ dāsaṃ ca so dajjā,",
"ja547:685.2": "assaṃ cassatarīrathaṃ;",
"ja547:685.3": "Hatthiñca kuñjaraṃ dajja,",
"ja547:685.4": "kathaṃ so dajja dārake”.",
"ja547:686.1": "“Yassa nassa ghare dāso,",
"ja547:686.2": "asso cassatarīratho;",
"ja547:686.3": "Hatthī ca kuñjaro nāgo,",
"ja547:686.4": "kiṃ so dajjā pitāmaha”.",
"ja547:687.1": "“Dānamassa pasaṃsāma,",
"ja547:687.2": "na ca nindāma puttakā;",
"ja547:687.3": "Kathaṃ nu hadayaṃ āsi,",
"ja547:687.4": "tumhe datvā vanibbake”.",
"ja547:688.1": "“Dukkhassa hadayaṃ āsi,",
"ja547:688.2": "atho uṇhampi passasi;",
"ja547:688.3": "Rohinīheva tambakkhī,",
"ja547:688.4": "pitā assūni vattayi”.",
"ja547:689.1": "Yaṃ taṃ kaṇhājināvoca,",
"ja547:689.2": "“ayaṃ maṃ tāta brāhmaṇo;",
"ja547:689.3": "Laṭṭhiyā paṭikoṭeti,",
"ja547:689.4": "ghare jātaṃva dāsiyaṃ.",
"ja547:690.1": "Na cāyaṃ brāhmaṇo tāta,",
"ja547:690.2": "dhammikā honti brāhmaṇā;",
"ja547:690.3": "Yakkho brāhmaṇavaṇṇena,",
"ja547:690.4": "khādituṃ tāta neti no;",
"ja547:690.5": "Nīyamāne pisācena,",
"ja547:690.6": "kiṃ nu tāta udikkhasi”.",
"ja547:691.1": "“Rājaputtī ca vo mātā,",
"ja547:691.2": "rājaputto ca vo pitā;",
"ja547:691.3": "Pubbe me aṅkamāruyha,",
"ja547:691.4": "kiṃ nu tiṭṭhatha ārakā”.",
"ja547:692.1": "“Rājaputtī ca no mātā,",
"ja547:692.2": "rājaputto ca no pitā;",
"ja547:692.3": "Dāsā mayaṃ brāhmaṇassa,",
"ja547:692.4": "tasmā tiṭṭhāma ārakā”.",
"ja547:693.1": "“Mā sammevaṃ avacuttha,",
"ja547:693.2": "ḍayhate hadayaṃ mama;",
"ja547:693.3": "Citakāyaṃva me kāyo,",
"ja547:693.4": "āsane na sukhaṃ labhe.",
"ja547:694.1": "Mā sammevaṃ avacuttha,",
"ja547:694.2": "bhiyyo sokaṃ janetha maṃ;",
"ja547:694.3": "Nikkiṇissāmi dabbena,",
"ja547:694.4": "na vo dāsā bhavissatha.",
"ja547:695.1": "Kimagghiyañhi vo tāta,",
"ja547:695.2": "brāhmaṇassa pitā adā;",
"ja547:695.3": "Yathābhūtaṃ me akkhātha,",
"ja547:695.4": "paṭipādentu brāhmaṇaṃ”.",
"ja547:696.1": "“Sahassagghañhi maṃ tāta,",
"ja547:696.2": "brāhmaṇassa pitā adā;",
"ja547:696.3": "Atha kaṇhājinaṃ kaññaṃ,",
"ja547:696.4": "hatthinā ca satena ca”.",
"ja547:697.1": "“Uṭṭhehi katte taramāno,",
"ja547:697.2": "brāhmaṇassa avākara;",
"ja547:697.3": "Dāsisataṃ dāsasataṃ,",
"ja547:697.4": "gavaṃ hatthusabhaṃ sataṃ;",
"ja547:697.5": "Jātarūpasahassañca,",
"ja547:697.6": "puttānaṃ dehi nikkayaṃ”.",
"ja547:698.1": "Tato kattā taramāno,",
"ja547:698.2": "brāhmaṇassa avākari;",
"ja547:698.3": "Dāsisataṃ dāsasataṃ,",
"ja547:698.4": "gavaṃ hatthusabhaṃ sataṃ;",
"ja547:698.5": "Jātarūpasahassañca,",
"ja547:698.6": "puttānaṃdāsi nikkayaṃ.",
"ja547:699.1": "Nikkiṇitvā nahāpetvā,",
"ja547:699.2": "bhojayitvāna dārake;",
"ja547:699.3": "Samalaṅkaritvā bhaṇḍena,",
"ja547:699.4": "ucchaṅge upavesayuṃ.",
"ja547:700.1": "Sīsaṃ nhāte sucivatthe,",
"ja547:700.2": "sabbābharaṇabhūsite;",
"ja547:700.3": "Rājā aṅke karitvāna,",
"ja547:700.4": "ayyako paripucchatha.",
"ja547:701.1": "Kuṇḍale ghusite māle,",
"ja547:701.2": "sabbābharaṇabhūsite;",
"ja547:701.3": "Rājā aṅke karitvāna,",
"ja547:701.4": "idaṃ vacanamabravi.",
"ja547:702.1": "“Kacci ubho arogā te,",
"ja547:702.2": "jāli mātāpitā tava;",
"ja547:702.3": "Kacci uñchena yāpenti,",
"ja547:702.4": "kacci mūlaphalā bahū.",
"ja547:703.1": "Kacci ḍaṃsā makasā ca,",
"ja547:703.2": "appameva sarīsapā;",
"ja547:703.3": "Vane vāḷamigākiṇṇe,",
"ja547:703.4": "kacci hiṃsā na vijjati”.",
"ja547:704.1": "“Atho ubho arogā me,",
"ja547:704.2": "deva mātāpitā mama;",
"ja547:704.3": "Atho uñchena yāpenti,",
"ja547:704.4": "atho mūlaphalā bahū.",
"ja547:705.1": "Atho ḍaṃsā makasā ca,",
"ja547:705.2": "appameva sarīsapā;",
"ja547:705.3": "Vane vāḷamigākiṇṇe,",
"ja547:705.4": "hiṃsā nesaṃ na vijjati.",
"ja547:706.1": "Khaṇantālukalambāni,",
"ja547:706.2": "bilāni takkalāni ca;",
"ja547:706.3": "Kolaṃ bhallātakaṃ bellaṃ,",
"ja547:706.4": "sā no āhatva posati.",
"ja547:707.1": "Yañceva sā āharati,",
"ja547:707.2": "vanamūlaphalahāriyā;",
"ja547:707.3": "Taṃ no sabbe samāgantvā,",
"ja547:707.4": "rattiṃ bhuñjāma no divā.",
"ja547:708.1": "Ammāva no kisā paṇḍu,",
"ja547:708.2": "āharantī dumapphalaṃ;",
"ja547:708.3": "Vātātapena sukhumālī,",
"ja547:708.4": "padumaṃ hatthagatāmiva.",
"ja547:709.1": "Ammāya patanū kesā,",
"ja547:709.2": "vicarantyā brahāvane;",
"ja547:709.3": "Vane vāḷamigākiṇṇe,",
"ja547:709.4": "khaggadīpinisevite.",
"ja547:710.1": "Kesesu jaṭaṃ bandhitvā,",
"ja547:710.2": "kacche jallamadhārayi;",
"ja547:710.3": "Cammavāsī chamā seti,",
"ja547:710.4": "jātavedaṃ namassati.",
"ja547:711.1": "Puttā piyā manussānaṃ,",
"ja547:711.2": "lokasmiṃ udapajjisuṃ;",
"ja547:711.3": "Na hi nūnamhākaṃ ayyassa,",
"ja547:711.4": "putte sneho ajāyatha”.",
"ja547:712.1": "“Dukkaṭañca hi no putta,",
"ja547:712.2": "bhūnahaccaṃ kataṃ mayā;",
"ja547:712.3": "Yohaṃ sivīnaṃ vacanā,",
"ja547:712.4": "pabbājesimadūsakaṃ.",
"ja547:713.1": "Yaṃ me kiñci idha atthi,",
"ja547:713.2": "dhanaṃ dhaññañca vijjati;",
"ja547:713.3": "Etu vessantaro rājā,",
"ja547:713.4": "siviraṭṭhe pasāsatu”.",
"ja547:714.1": "“Na deva mayhaṃ vacanā,",
"ja547:714.2": "ehiti sivisuttamo;",
"ja547:714.3": "Sayameva devo gantvā,",
"ja547:714.4": "siñca bhogehi atrajaṃ”.",
"ja547:715.1": "Tato senāpatiṃ rājā,",
"ja547:715.2": "sañjayo ajjhabhāsatha;",
"ja547:715.3": "“Hatthī assā rathā pattī,",
"ja547:715.4": "senā sannāhayantu naṃ;",
"ja547:715.5": "Negamā ca maṃ anventu,",
"ja547:715.6": "brāhmaṇā ca purohitā.",
"ja547:716.1": "Tato saṭṭhisahassāni,",
"ja547:716.2": "yodhino cārudassanā;",
"ja547:716.3": "Khippamāyantu sannaddhā,",
"ja547:716.4": "nānāvaṇṇehilaṅkatā.",
"ja547:717.1": "Nīlavatthadharā neke,",
"ja547:717.2": "pītāneke nivāsitā;",
"ja547:717.3": "Aññe lohitauṇhīsā,",
"ja547:717.4": "suddhāneke nivāsitā;",
"ja547:717.5": "Khippamāyantu sannaddhā,",
"ja547:717.6": "nānāvaṇṇehilaṅkatā.",
"ja547:718.1": "Himavā yathā gandhadharo,",
"ja547:718.2": "pabbato gandhamādano;",
"ja547:718.3": "Nānārukkhehi sañchanno,",
"ja547:718.4": "mahābhūtagaṇālayo.",
"ja547:719.1": "Osadhehi ca dibbehi,",
"ja547:719.2": "disā bhāti pavāti ca;",
"ja547:719.3": "Khippamāyantu sannaddhā,",
"ja547:719.4": "disā bhantu pavantu ca.",
"ja547:720.1": "Tato nāgasahassāni,",
"ja547:720.2": "yojayantu catuddasa;",
"ja547:720.3": "Suvaṇṇakacchā mātaṅgā,",
"ja547:720.4": "hemakappanavāsasā.",
"ja547:721.1": "Ārūḷhā gāmaṇīyehi,",
"ja547:721.2": "tomaraṅkusapāṇibhi;",
"ja547:721.3": "Khippamāyantu sannaddhā,",
"ja547:721.4": "hatthikkhandhehi dassitā.",
"ja547:722.1": "Tato assasahassāni,",
"ja547:722.2": "yojayantu catuddasa;",
"ja547:722.3": "Ājānīyāva jātiyā,",
"ja547:722.4": "sindhavā sīghavāhanā.",
"ja547:723.1": "Ārūḷhā gāmaṇīyehi,",
"ja547:723.2": "illiyācāpadhāribhi;",
"ja547:723.3": "Khippamāyantu sannaddhā,",
"ja547:723.4": "assapiṭṭhehilaṅkatā.",
"ja547:724.1": "Tato rathasahassāni,",
"ja547:724.2": "yojayantu catuddasa;",
"ja547:724.3": "Ayosukatanemiyo,",
"ja547:724.4": "suvaṇṇacitapakkhare.",
"ja547:725.1": "Āropentu dhaje tattha,",
"ja547:725.2": "cammāni kavacāni ca;",
"ja547:725.3": "Vippālentu ca cāpāni,",
"ja547:725.4": "daḷhadhammā pahārino;",
"ja547:725.5": "Khippamāyantu sannaddhā,",
"ja547:725.6": "rathesu rathajīvino.",
"ja547:726.1": "Lājā olopiyā pupphā,",
"ja547:726.2": "mālāgandhavilepanā;",
"ja547:726.3": "Agghiyāni ca tiṭṭhantu,",
"ja547:726.4": "yena maggena ehiti.",
"ja547:727.1": "Gāme gāme sataṃ kumbhā,",
"ja547:727.2": "merayassa surāya ca;",
"ja547:727.3": "Maggamhi patitiṭṭhantu,",
"ja547:727.4": "yena maggena ehiti.",
"ja547:728.1": "Maṃsā pūvā saṅkuliyo,",
"ja547:728.2": "kummāsā macchasaṃyutā;",
"ja547:728.3": "Maggamhi patitiṭṭhantu,",
"ja547:728.4": "yena maggena ehiti.",
"ja547:729.1": "Sappi telaṃ dadhi khīraṃ,",
"ja547:729.2": "kaṅgubījā bahū surā;",
"ja547:729.3": "Maggamhi patitiṭṭhantu,",
"ja547:729.4": "yena maggena ehiti.",
"ja547:730.1": "Āḷārikā ca sūdā ca,",
"ja547:730.2": "naṭanaṭṭakagāyino;",
"ja547:730.3": "Pāṇissarā kumbhathūṇiyo,",
"ja547:730.4": "mandakā sokajjhāyikā.",
"ja547:731.1": "Āhaññantu sabbavīṇā,",
"ja547:731.2": "bheriyo dindimāni ca;",
"ja547:731.3": "Kharamukhāni dhamentu,",
"ja547:731.4": "nadantu ekapokkharā.",
"ja547:732.1": "Mudiṅgā paṇavā saṅkhā,",
"ja547:732.2": "godhā parivadentikā;",
"ja547:732.3": "Dindimāni ca haññantu,",
"ja547:732.4": "kutumpa dindimāni ca”.",
"ja547:733.1": "Sā senā mahatī āsi,",
"ja547:733.2": "uyyuttā sivivāhinī;",
"ja547:733.3": "Jālinā magganāyena,",
"ja547:733.4": "vaṅkaṃ pāyāsi pabbataṃ.",
"ja547:734.1": "Koñcaṃ nadati mātaṅgo,",
"ja547:734.2": "kuñjaro saṭṭhihāyano;",
"ja547:734.3": "Kacchāya baddhamānāya,",
"ja547:734.4": "koñcaṃ nadati vāraṇo.",
"ja547:735.1": "Ājānīyā hasiyanti,",
"ja547:735.2": "nemighoso ajāyatha;",
"ja547:735.3": "Abbhaṃ rajo acchādesi,",
"ja547:735.4": "uyyuttā sivivāhinī.",
"ja547:736.1": "Sā senā mahatī āsi,",
"ja547:736.2": "uyyuttā hārahārinī;",
"ja547:736.3": "Jālinā magganāyena,",
"ja547:736.4": "vaṅkaṃ pāyāsi pabbataṃ.",
"ja547:737.1": "Te pāviṃsu brahāraññaṃ,",
"ja547:737.2": "bahusākhaṃ mahodakaṃ;",
"ja547:737.3": "Puppharukkhehi sañchannaṃ,",
"ja547:737.4": "phalarukkhehi cūbhayaṃ.",
"ja547:738.1": "Tattha bindussarā vaggū,",
"ja547:738.2": "nānāvaṇṇā bahū dijā;",
"ja547:738.3": "Kūjantamupakūjanti,",
"ja547:738.4": "utusampupphite dume.",
"ja547:739.1": "Te gantvā dīghamaddhānaṃ,",
"ja547:739.2": "ahorattānamaccaye;",
"ja547:739.3": "Padesaṃ taṃ upāgacchuṃ,",
"ja547:739.4": "yattha vessantaro ahu.",
"ja547:740.1": "Mahārājapabbaṃ nāma.",
"ja547:741.1": "12. Chakhattiyakamma",
"ja547:742.1": "Tesaṃ sutvāna nigghosaṃ,",
"ja547:742.2": "bhīto vessantaro ahu;",
"ja547:742.3": "Pabbataṃ abhiruhitvā,",
"ja547:742.4": "bhīto senaṃ udikkhati.",
"ja547:743.1": "“Iṅgha maddi nisāmehi,",
"ja547:743.2": "nigghoso yādiso vane;",
"ja547:743.3": "Ājānīyā hasiyanti,",
"ja547:743.4": "dhajaggāni ca dissare.",
"ja547:744.1": "Ime nūna araññasmiṃ,",
"ja547:744.2": "migasaṅghāni luddakā;",
"ja547:744.3": "Vāgurāhi parikkhippa,",
"ja547:744.4": "sobbhaṃ pātetvā tāvade;",
"ja547:744.5": "Vikkosamānā tibbāhi,",
"ja547:744.6": "hanti nesaṃ varaṃ varaṃ.",
"ja547:745.1": "Yathā mayaṃ adūsakā,",
"ja547:745.2": "araññe avaruddhakā;",
"ja547:745.3": "Amittahatthattaṃ gatā,",
"ja547:745.4": "passa dubbalaghātakaṃ”.",
"ja547:746.1": "“Amittā nappasāheyyuṃ,",
"ja547:746.2": "aggīva udakaṇṇave;",
"ja547:746.3": "Tadeva tvaṃ vicintehi,",
"ja547:746.4": "api sotthi ito siyā”.",
"ja547:747.1": "Tato vessantaro rājā,",
"ja547:747.2": "orohitvāna pabbatā;",
"ja547:747.3": "Nisīdi paṇṇasālāyaṃ,",
"ja547:747.4": "daḷhaṃ katvāna mānasaṃ.",
"ja547:748.1": "Nivattayitvāna rathaṃ,",
"ja547:748.2": "vuṭṭhapetvāna seniyo;",
"ja547:748.3": "Ekaṃ araññe viharantaṃ,",
"ja547:748.4": "pitā puttaṃ upāgami.",
"ja547:749.1": "Hatthikkhandhato oruyha,",
"ja547:749.2": "ekaṃso pañjalīkato;",
"ja547:749.3": "Parikiṇṇo amaccehi,",
"ja547:749.4": "puttaṃ siñcitumāgami.",
"ja547:750.1": "Tatthaddasa kumāraṃ so,",
"ja547:750.2": "rammarūpaṃ samāhitaṃ;",
"ja547:750.3": "Nisinnaṃ paṇṇasālāyaṃ,",
"ja547:750.4": "jhāyantaṃ akutobhayaṃ.",
"ja547:751.1": "Tañca disvāna āyantaṃ,",
"ja547:751.2": "pitaraṃ puttagiddhinaṃ;",
"ja547:751.3": "Vessantaro ca maddī ca,",
"ja547:751.4": "paccuggantvā avandisuṃ.",
"ja547:752.1": "Maddī ca sirasā pāde,",
"ja547:752.2": "sasurassābhivādayi;",
"ja547:752.3": "“Maddī ahañhi te deva,",
"ja547:752.4": "pāde vandāmi te suṇhā”;",
"ja547:752.5": "Te su tattha palisajja,",
"ja547:752.6": "pāṇinā parimajjatha.",
"ja547:753.1": "“Kacci vo kusalaṃ putta,",
"ja547:753.2": "kacci putta anāmayaṃ;",
"ja547:753.3": "Kacci uñchena yāpetha,",
"ja547:753.4": "kacci mūlaphalā bahū.",
"ja547:754.1": "Kacci ḍaṃsā makasā ca,",
"ja547:754.2": "appameva sarīsapā;",
"ja547:754.3": "Vane vāḷamigākiṇṇe,",
"ja547:754.4": "kacci hiṃsā na vijjati”.",
"ja547:755.1": "“Atthi no jīvikā deva,",
"ja547:755.2": "sā ca yādisakīdisā;",
"ja547:755.3": "Kasirā jīvikā homa,",
"ja547:755.4": "uñchācariyāya jīvitaṃ.",
"ja547:756.1": "Aniddhinaṃ mahārāja,",
"ja547:756.2": "dametassaṃva sārathi;",
"ja547:756.3": "Tyamhā aniddhikā dantā,",
"ja547:756.4": "asamiddhi dameti no.",
"ja547:757.1": "Api no kisāni maṃsāni,",
"ja547:757.2": "pitu mātu adassanā;",
"ja547:757.3": "Avaruddhānaṃ mahārāja,",
"ja547:757.4": "araññe jīvasokinaṃ.",
"ja547:758.1": "Yepi te siviseṭṭhassa,",
"ja547:758.2": "dāyādāpattamānasā;",
"ja547:758.3": "Jālī kaṇhājinā cubho,",
"ja547:758.4": "brāhmaṇassa vasānugā;",
"ja547:758.5": "Accāyikassa luddassa,",
"ja547:758.6": "yo ne gāvova sumbhati.",
"ja547:759.1": "Te rājaputtiyā putte,",
"ja547:759.2": "yadi jānātha saṃsatha;",
"ja547:759.3": "Pariyāpuṇātha no khippaṃ,",
"ja547:759.4": "sappadaṭṭhaṃva māṇavaṃ”.",
"ja547:760.1": "“Ubho kumārā nikkītā,",
"ja547:760.2": "jālī kaṇhājinā cubho;",
"ja547:760.3": "Brāhmaṇassa dhanaṃ datvā,",
"ja547:760.4": "putta mā bhāyi assasa”.",
"ja547:761.1": "“Kacci nu tāta kusalaṃ,",
"ja547:761.2": "kacci tāta anāmayaṃ;",
"ja547:761.3": "Kacci nu tāta me mātu,",
"ja547:761.4": "cakkhu na parihāyati”.",
"ja547:762.1": "“Kusalañceva me putta,",
"ja547:762.2": "atho putta anāmayaṃ;",
"ja547:762.3": "Atho ca putta te mātu,",
"ja547:762.4": "cakkhu na parihāyati”.",
"ja547:763.1": "“Kacci arogaṃ yoggaṃ te,",
"ja547:763.2": "kacci vahati vāhanaṃ;",
"ja547:763.3": "Kacci phīto janapado,",
"ja547:763.4": "kacci vuṭṭhi na chijjati”.",
"ja547:764.1": "“Atho arogaṃ yoggaṃ me,",
"ja547:764.2": "atho vahati vāhanaṃ;",
"ja547:764.3": "Atho phīto janapado,",
"ja547:764.4": "atho vuṭṭhi na chijjati”.",
"ja547:765.1": "Iccevaṃ mantayantānaṃ,",
"ja547:765.2": "mātā nesaṃ adissatha;",
"ja547:765.3": "Rājaputtī giridvāre,",
"ja547:765.4": "pattikā anupāhanā.",
"ja547:766.1": "Tañca disvāna āyantiṃ,",
"ja547:766.2": "mātaraṃ puttagiddhiniṃ;",
"ja547:766.3": "Vessantaro ca maddī ca,",
"ja547:766.4": "paccuggantvā avandisuṃ.",
"ja547:767.1": "Maddī ca sirasā pāde,",
"ja547:767.2": "sassuyā abhivādayi;",
"ja547:767.3": "“Maddī ahañhi te ayye,",
"ja547:767.4": "pāde vandāmi te suṇhā”.",
"ja547:768.1": "Maddiñca puttakā disvā,",
"ja547:768.2": "dūrato sotthimāgatā;",
"ja547:768.3": "Kandantā mabhidhāviṃsu,",
"ja547:768.4": "vacchabālāva mātaraṃ.",
"ja547:769.1": "Maddī ca puttake disvā,",
"ja547:769.2": "dūrato sotthimāgate;",
"ja547:769.3": "Vāruṇīva pavedhentī,",
"ja547:769.4": "thanadhārābhisiñcatha.",
"ja547:770.1": "Samāgatānaṃ ñātīnaṃ,",
"ja547:770.2": "mahāghoso ajāyatha;",
"ja547:770.3": "Pabbatā samanādiṃsu,",
"ja547:770.4": "mahī pakampitā ahu.",
"ja547:771.1": "Vuṭṭhidhāraṃ pavattento,",
"ja547:771.2": "devo pāvassi tāvade;",
"ja547:771.3": "Atha vessantaro rājā,",
"ja547:771.4": "ñātīhi samagacchatha.",
"ja547:772.1": "Nattāro suṇisā putto,",
"ja547:772.2": "rājā devī ca ekato;",
"ja547:772.3": "Yadā samāgatā āsuṃ,",
"ja547:772.4": "tadāsi lomahaṃsanaṃ.",
"ja547:773.1": "Pañjalikā tassa yācanti,",
"ja547:773.2": "rodantā bherave vane;",
"ja547:773.3": "Vessantarañca maddiñca,",
"ja547:773.4": "sabbe raṭṭhā samāgatā;",
"ja547:773.5": "Tvaṃ nosi issaro rājā,",
"ja547:773.6": "rajjaṃ kāretha no ubho.",
"ja547:774.1": "Chakhattiyakammaṃ nāma.",
"ja547:775.1": "“Dhammena rajjaṃ kārentaṃ,",
"ja547:775.2": "raṭṭhā pabbājayittha maṃ;",
"ja547:775.3": "Tvañca jānapadā ceva,",
"ja547:775.4": "negamā ca samāgatā”.",
"ja547:776.1": "“Dukkaṭañca hi no putta,",
"ja547:776.2": "bhūnahaccaṃ kataṃ mayā;",
"ja547:776.3": "Yohaṃ sivīnaṃ vacanā,",
"ja547:776.4": "pabbājesimadūsakaṃ.",
"ja547:777.1": "Yena kenaci vaṇṇena,",
"ja547:777.2": "pitu dukkhaṃ udabbahe;",
"ja547:777.3": "Mātu bhaginiyā cāpi,",
"ja547:777.4": "api pāṇehi attano”.",
"ja547:778.1": "Tato vessantaro rājā,",
"ja547:778.2": "rajojallaṃ pavāhayi;",
"ja547:778.3": "Rajojallaṃ pavāhetvā,",
"ja547:778.4": "saṅkhavaṇṇaṃ adhārayi.",
"ja547:779.1": "Sīsaṃ nhāto sucivattho,",
"ja547:779.2": "sabbābharaṇabhūsito;",
"ja547:779.3": "Paccayaṃ nāgamāruyha,",
"ja547:779.4": "khaggaṃ bandhi parantapaṃ.",
"ja547:780.1": "Tato saṭṭhisahassāni,",
"ja547:780.2": "yodhino cārudassanā;",
"ja547:780.3": "Sahajātā pakiriṃsu,",
"ja547:780.4": "nandayantā rathesabhaṃ.",
"ja547:781.1": "Tato maddimpi nhāpesuṃ,",
"ja547:781.2": "sivikaññā samāgatā;",
"ja547:781.3": "“Vessantaro taṃ pāletu,",
"ja547:781.4": "jālī kaṇhājinā cubho;",
"ja547:781.5": "Athopi taṃ mahārājā,",
"ja547:781.6": "sañjayo abhirakkhatu”.",
"ja547:782.1": "Idañca paccayaṃ laddhā,",
"ja547:782.2": "pubbe saṅklesamattano;",
"ja547:782.3": "Ānandiyaṃ ācariṃsu,",
"ja547:782.4": "ramaṇīye giribbaje.",
"ja547:783.1": "Idañca paccayaṃ laddhā,",
"ja547:783.2": "pubbe saṅklesamattano;",
"ja547:783.3": "Ānandi vittā sumanā,",
"ja547:783.4": "putte saṅgamma lakkhaṇā.",
"ja547:784.1": "Idañca paccayaṃ laddhā,",
"ja547:784.2": "pubbe saṅklesamattano;",
"ja547:784.3": "Ānandi vittā patītā,",
"ja547:784.4": "saha puttehi lakkhaṇā.",
"ja547:785.1": "“Ekabhattā pure āsiṃ,",
"ja547:785.2": "niccaṃ thaṇḍilasāyinī;",
"ja547:785.3": "Iti metaṃ vataṃ āsi,",
"ja547:785.4": "tumhaṃ kāmā hi puttakā.",
"ja547:786.1": "Taṃ me vataṃ samiddhajja,",
"ja547:786.2": "tumhe saṅgamma puttakā;",
"ja547:786.3": "Mātujampi taṃ pāletu,",
"ja547:786.4": "pitujampi ca puttaka;",
"ja547:786.5": "Athopi taṃ mahārājā,",
"ja547:786.6": "sañjayo abhirakkhatu.",
"ja547:787.1": "Yaṃ kiñcitthi kataṃ puññaṃ,",
"ja547:787.2": "mayhañceva pitucca te;",
"ja547:787.3": "Sabbena tena kusalena,",
"ja547:787.4": "ajaro amaro bhava”.",
"ja547:788.1": "Kappāsikañca koseyyaṃ,",
"ja547:788.2": "khomakoṭumbarāni ca;",
"ja547:788.3": "Sassu suṇhāya pāhesi,",
"ja547:788.4": "yehi maddī asobhatha.",
"ja547:789.1": "Tato hemañca kāyūraṃ,",
"ja547:789.2": "gīveyyaṃ ratanāmayaṃ;",
"ja547:789.3": "Sassu suṇhāya pāhesi,",
"ja547:789.4": "yehi maddī asobhatha.",
"ja547:790.1": "Tato hemañca kāyūraṃ,",
"ja547:790.2": "aṅgadaṃ maṇimekhalaṃ;",
"ja547:790.3": "Sassu suṇhāya pāhesi,",
"ja547:790.4": "yehi maddī asobhatha.",
"ja547:791.1": "Uṇṇataṃ mukhaphullañca,",
"ja547:791.2": "nānāratte ca māṇike;",
"ja547:791.3": "Sassu suṇhāya pāhesi,",
"ja547:791.4": "yehi maddī asobhatha.",
"ja547:792.1": "Uggatthanaṃ giṅgamakaṃ,",
"ja547:792.2": "mekhalaṃ pāṭipādakaṃ;",
"ja547:792.3": "Sassu suṇhāya pāhesi,",
"ja547:792.4": "yehi maddī asobhatha.",
"ja547:793.1": "Suttañca suttavajjañca,",
"ja547:793.2": "upanijjhāya seyyasi;",
"ja547:793.3": "Asobhatha rājaputtī,",
"ja547:793.4": "devakaññāva nandane.",
"ja547:794.1": "Sīsaṃ nhātā sucivatthā,",
"ja547:794.2": "sabbālaṅkārabhūsitā;",
"ja547:794.3": "Asobhatha rājaputtī,",
"ja547:794.4": "tāvatiṃseva accharā.",
"ja547:795.1": "Kadalīva vātacchupitā,",
"ja547:795.2": "jātā cittalatāvane;",
"ja547:795.3": "Dantāvaraṇasampannā,",
"ja547:795.4": "rājaputtī asobhatha.",
"ja547:796.1": "Sakuṇī mānusinīva,",
"ja547:796.2": "jātā cittapattā patī;",
"ja547:796.3": "Nigrodhapakkabimboṭṭhī,",
"ja547:796.4": "rājaputtī asobhatha.",
"ja547:797.1": "Tassā ca nāgamānesuṃ,",
"ja547:797.2": "nātibaddhaṃva kuñjaraṃ;",
"ja547:797.3": "Sattikkhamaṃ sarakkhamaṃ,",
"ja547:797.4": "īsādantaṃ urūḷhavaṃ.",
"ja547:798.1": "Sā maddī nāgamāruhi,",
"ja547:798.2": "nātivaddhaṃva kuñjaraṃ;",
"ja547:798.3": "Sattikkhamaṃ sarakkhamaṃ,",
"ja547:798.4": "īsādantaṃ urūḷhavaṃ.",
"ja547:799.1": "Sabbamhi taṃaraññamhi,",
"ja547:799.2": "yāvantettha migā ahuṃ;",
"ja547:799.3": "Vessantarassa tejena,",
"ja547:799.4": "naññamaññaṃ viheṭhayuṃ.",
"ja547:800.1": "Sabbamhi taṃaraññamhi,",
"ja547:800.2": "yāvantettha dijā ahuṃ;",
"ja547:800.3": "Vessantarassa tejena,",
"ja547:800.4": "naññamaññaṃ viheṭhayuṃ.",
"ja547:801.1": "Sabbamhi taṃaraññamhi,",
"ja547:801.2": "yāvantettha migā ahuṃ;",
"ja547:801.3": "Ekajjhaṃ sannipātiṃsu,",
"ja547:801.4": "vessantare payātamhi;",
"ja547:801.5": "Sivīnaṃ raṭṭhavaḍḍhane.",
"ja547:802.1": "Sabbamhi taṃaraññamhi,",
"ja547:802.2": "yāvantettha dijā ahuṃ;",
"ja547:802.3": "Ekajjhaṃ sannipātiṃsu,",
"ja547:802.4": "vessantare payātamhi;",
"ja547:802.5": "Sivīnaṃ raṭṭhavaḍḍhane.",
"ja547:803.1": "Sabbamhi taṃaraññamhi,",
"ja547:803.2": "yāvantettha migā ahuṃ;",
"ja547:803.3": "Nāssu mañjū nikūjiṃsu,",
"ja547:803.4": "vessantare payātamhi;",
"ja547:803.5": "Sivīnaṃ raṭṭhavaḍḍhane.",
"ja547:804.1": "Sabbamhi taṃaraññamhi,",
"ja547:804.2": "yāvantettha dijā ahuṃ;",
"ja547:804.3": "Nāssu mañjū nikūjiṃsu,",
"ja547:804.4": "vessantare payātamhi;",
"ja547:804.5": "Sivīnaṃ raṭṭhavaḍḍhane.",
"ja547:805.1": "Paṭiyatto rājamaggo,",
"ja547:805.2": "vicitto pupphasanthato;",
"ja547:805.3": "Vasi vessantaro yattha,",
"ja547:805.4": "yāvatāva jetuttarā.",
"ja547:806.1": "Tato saṭṭhisahassāni,",
"ja547:806.2": "yodhino cārudassanā;",
"ja547:806.3": "Samantā parikiriṃsu,",
"ja547:806.4": "vessantare payātamhi;",
"ja547:806.5": "Sivīnaṃ raṭṭhavaḍḍhane.",
"ja547:807.1": "Orodhā ca kumārā ca,",
"ja547:807.2": "vesiyānā ca brāhmaṇā;",
"ja547:807.3": "Samantā parikiriṃsu,",
"ja547:807.4": "vessantare payātamhi;",
"ja547:807.5": "Sivīnaṃ raṭṭhavaḍḍhane.",
"ja547:808.1": "Hatthārohā anīkaṭṭhā,",
"ja547:808.2": "rathikā pattikārakā;",
"ja547:808.3": "Samantā parikiriṃsu,",
"ja547:808.4": "vessantare payātamhi;",
"ja547:808.5": "Sivīnaṃ raṭṭhavaḍḍhane.",
"ja547:809.1": "Samāgatā jānapadā,",
"ja547:809.2": "negamā ca samāgatā;",
"ja547:809.3": "Samantā parikiriṃsu,",
"ja547:809.4": "vessantare payātamhi;",
"ja547:809.5": "Sivīnaṃ raṭṭhavaḍḍhane.",
"ja547:810.1": "Karoṭiyā cammadharā,",
"ja547:810.2": "illīhatthā suvammino;",
"ja547:810.3": "Purato paṭipajjiṃsu,",
"ja547:810.4": "vessantare payātamhi;",
"ja547:810.5": "Sivīnaṃ raṭṭhavaḍḍhane.",
"ja547:811.1": "Te pāvisuṃ puraṃ rammaṃ,",
"ja547:811.2": "mahāpākāratoraṇaṃ;",
"ja547:811.3": "Upetaṃ annapānehi,",
"ja547:811.4": "naccagītehi cūbhayaṃ.",
"ja547:812.1": "Vittā jānapadā āsuṃ,",
"ja547:812.2": "negamā ca samāgatā;",
"ja547:812.3": "Anuppatte kumāramhi,",
"ja547:812.4": "sivīnaṃ raṭṭhavaḍḍhane.",
"ja547:813.1": "Celukkhepo avattittha,",
"ja547:813.2": "āgate dhanadāyake;",
"ja547:813.3": "Nandiṃ pavesi nagare,",
"ja547:813.4": "bandhanā mokkho aghosatha.",
"ja547:814.1": "Jātarūpamayaṃ vassaṃ,",
"ja547:814.2": "devo pāvassi tāvade;",
"ja547:814.3": "Vessantare paviṭṭhamhi,",
"ja547:814.4": "sivīnaṃ raṭṭhavaḍḍhane.",
"ja547:815.1": "Tato vessantaro rājā,",
"ja547:815.2": "Dānaṃ datvāna khattiyo;",
"ja547:815.3": "Kāyassa bhedā sappañño,",
"ja547:815.4": "Saggaṃ so upapajjathāti. #6652",
"ja547:816.1": "Vessantarajātakaṃ dasamaṃ.",
"ja547:817.1": "Mahānipātaṃ niṭṭhitaṃ.",
"ja547:818.1": "Jātakapāḷi niṭṭhitā."
}