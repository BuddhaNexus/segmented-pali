{
  "ja501:0.1": "Jātaka ",
  "ja501:0.2": "Vīsatinipāta ",
  "ja501:0.3": "Mātaṅgavagga ",
  "ja501:0.4": "5. Rohaṇamigajātaka ",
  "ja501:1.1": "“Ete yūthā patiyanti, ",
  "ja501:1.2": "bhītā maraṇassa cittaka; ",
  "ja501:1.3": "Gaccha tuvampi mākaṅkhi, ",
  "ja501:1.4": "jīvissanti tayā saha”. ",
  "ja501:2.1": "“Nāhaṁ rohaṇa gacchāmi, ",
  "ja501:2.2": "hadayaṁ me avakassati; ",
  "ja501:2.3": "Na taṁ ahaṁ jahissāmi, ",
  "ja501:2.4": "idha hissāmi jīvitaṁ”. ",
  "ja501:3.1": "“Te hi nūna marissanti, ",
  "ja501:3.2": "andhā apariṇāyakā; ",
  "ja501:3.3": "Gaccha tuvampi mākaṅkhi, ",
  "ja501:3.4": "jīvissanti tayā saha”. ",
  "ja501:4.1": "“Nāhaṁ rohaṇa gacchāmi, ",
  "ja501:4.2": "hadayaṁ me avakassati; ",
  "ja501:4.3": "Na taṁ baddhaṁ jahissāmi, ",
  "ja501:4.4": "idha hissāmi jīvitaṁ”. ",
  "ja501:5.1": "“Gaccha bhīru palāyassu, ",
  "ja501:5.2": "kūṭe baddhosmi āyase; ",
  "ja501:5.3": "Gaccha tuvampi mākaṅkhi, ",
  "ja501:5.4": "jīvissanti tayā saha”. ",
  "ja501:6.1": "“Nāhaṁ rohaṇa gacchāmi, ",
  "ja501:6.2": "hadayaṁ me avakassati; ",
  "ja501:6.3": "Na taṁ ahaṁ jahissāmi, ",
  "ja501:6.4": "idha hissāmi jīvitaṁ”. ",
  "ja501:7.1": "“Te hi nūna marissanti, ",
  "ja501:7.2": "andhā apariṇāyakā; ",
  "ja501:7.3": "Gaccha tuvampi mākaṅkhi, ",
  "ja501:7.4": "jīvissanti tayā saha”. ",
  "ja501:8.1": "“Nāhaṁ rohaṇa gacchāmi, ",
  "ja501:8.2": "hadayaṁ me avakassati; ",
  "ja501:8.3": "Na taṁ baddhaṁ jahissāmi, ",
  "ja501:8.4": "idha hissāmi jīvitaṁ”. ",
  "ja501:9.1": "“Ayaṁ so luddako eti, ",
  "ja501:9.2": "luddarūpo sahāvudho; ",
  "ja501:9.3": "Yo no vadhissati ajja, ",
  "ja501:9.4": "usunā sattiyā api”. ",
  "ja501:10.1": "“Sā muhuttaṁ palāyitvā, ",
  "ja501:10.2": "bhayaṭṭā bhayatajjitā; ",
  "ja501:10.3": "Sudukkaraṁ akarā bhīru, ",
  "ja501:10.4": "maraṇāyūpanivattatha”. ",
  "ja501:11.1": "“Kiṁ nu teme migā honti, ",
  "ja501:11.2": "muttā baddhaṁ upāsare; ",
  "ja501:11.3": "Na taṁ cajitumicchanti, ",
  "ja501:11.4": "jīvitassapi kāraṇā”. ",
  "ja501:12.1": "“Bhātaro honti me ludda, ",
  "ja501:12.2": "sodariyā ekamātukā; ",
  "ja501:12.3": "Na maṁ cajitumicchanti, ",
  "ja501:12.4": "jīvitassapi kāraṇā”. ",
  "ja501:13.1": "“Te hi nūna marissanti, ",
  "ja501:13.2": "andhā apariṇāyakā; ",
  "ja501:13.3": "Pañcannaṁ jīvitaṁ dehi, ",
  "ja501:13.4": "bhātaraṁ muñca luddaka”. ",
  "ja501:14.1": "“So vo ahaṁ pamokkhāmi, ",
  "ja501:14.2": "mātāpettibharaṁ migaṁ; ",
  "ja501:14.3": "Nandantu mātāpitaro, ",
  "ja501:14.4": "muttaṁ disvā mahāmigaṁ”. ",
  "ja501:15.1": "“Evaṁ luddaka nandassu, ",
  "ja501:15.2": "saha sabbehi ñātibhi; ",
  "ja501:15.3": "Yathāhamajja nandāmi, ",
  "ja501:15.4": "muttaṁ disvā mahāmigaṁ”. ",
  "ja501:16.1": "“Kathaṁ tvaṁ pamokkho āsi, ",
  "ja501:16.2": "Upanītasmi jīvite; ",
  "ja501:16.3": "Kathaṁ putta amocesi, ",
  "ja501:16.4": "Kūṭapāsamha luddako”. ",
  "ja501:17.1": "“Bhaṇaṁ kaṇṇasukhaṁ vācaṁ, ",
  "ja501:17.2": "hadayaṅgaṁ hadayassitaṁ; ",
  "ja501:17.3": "Subhāsitāhi vācāhi, ",
  "ja501:17.4": "cittako maṁ amocayi. ",
  "ja501:18.1": "Bhaṇaṁ kaṇṇasukhaṁ vācaṁ, ",
  "ja501:18.2": "hadayaṅgaṁ hadayassitaṁ; ",
  "ja501:18.3": "Subhāsitāhi vācāhi, ",
  "ja501:18.4": "sutanā maṁ amocayi. ",
  "ja501:19.1": "Sutvā kaṇṇasukhaṁ vācaṁ, ",
  "ja501:19.2": "hadayaṅgaṁ hadayassitaṁ; ",
  "ja501:19.3": "Subhāsitāni sutvāna, ",
  "ja501:19.4": "luddako maṁ amocayi”. ",
  "ja501:20.1": "“Evaṁ ānandito hotu, ",
  "ja501:20.2": "saha dārehi luddako; ",
  "ja501:20.3": "Yathā mayajja nandāma, ",
  "ja501:20.4": "disvā rohaṇamāgataṁ”. ",
  "ja501:21.1": "“Nanu tvaṁ avaca ludda, ",
  "ja501:21.2": "‘migacammāni āhariṁ’; ",
  "ja501:21.3": "Atha kena nu vaṇṇena, ",
  "ja501:21.4": "migacammāni nāhari”. ",
  "ja501:22.1": "“Āgamā ceva hatthatthaṁ, ",
  "ja501:22.2": "kūṭapāsañca so migo; ",
  "ja501:22.3": "Abajjhi taṁ migarājaṁ, ",
  "ja501:22.4": "tañca muttā upāsare. ",
  "ja501:23.1": "Tassa me ahu saṁvego, ",
  "ja501:23.2": "abbhuto lomahaṁsano; ",
  "ja501:23.3": "Imañcāhaṁ migaṁ haññe, ",
  "ja501:23.4": "ajja hissāmi jīvitaṁ”. ",
  "ja501:24.1": "“Kīdisā te migā ludda, ",
  "ja501:24.2": "kīdisā dhammikā migā; ",
  "ja501:24.3": "Kathaṁvaṇṇā kathaṁsīlā, ",
  "ja501:24.4": "bāḷhaṁ kho ne pasaṁsasi”. ",
  "ja501:25.1": "“Odātasiṅgā sucivālā, ",
  "ja501:25.2": "jātarūpatacūpamā; ",
  "ja501:25.3": "Pādā lohitakā tesaṁ, ",
  "ja501:25.4": "añjitakkhā manoramā”. ",
  "ja501:26.1": "“Edisā te migā deva, ",
  "ja501:26.2": "edisā dhammikā migā; ",
  "ja501:26.3": "Mātāpettibharā deva, ",
  "ja501:26.4": "na te so abhihārituṁ”. ",
  "ja501:27.1": "“Dammi nikkhasataṁ ludda, ",
  "ja501:27.2": "thūlañca maṇikuṇḍalaṁ; ",
  "ja501:27.3": "Catussadañca pallaṅkaṁ, ",
  "ja501:27.4": "umāpupphasarinnibhaṁ. ",
  "ja501:28.1": "Dve ca sādisiyo bhariyā, ",
  "ja501:28.2": "usabhañca gavaṁ sataṁ; ",
  "ja501:28.3": "Dhammena rajjaṁ kāressaṁ, ",
  "ja501:28.4": "bahukāro mesi luddaka. ",
  "ja501:29.1": "Kasivāṇijjā iṇadānaṁ, ",
  "ja501:29.2": "uñchācariyā ca luddaka; ",
  "ja501:29.3": "Etena dāraṁ posehi, ",
  "ja501:29.4": "mā pāpaṁ akarī punāti”. ",
  "ja501:30.1": "Rohaṇamigajātakaṁ pañcamaṁ. "
}