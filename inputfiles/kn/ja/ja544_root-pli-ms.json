{
"ja544:1.1": "Jātaka",
"ja544:2.1": "Mahānipāta",
"ja544:3.1": "Mūgapakkhavagga",
"ja544:4.1": "7 Candakumārajātaka",
"ja544:5.1": "Rājāsi luddakammo,",
"ja544:5.2": "Ekarājā pupphavatīyā;",
"ja544:5.3": "So pucchi brahmabandhuṃ,",
"ja544:5.4": "Khaṇḍahālaṃ purohitaṃ mūḷhaṃ.",
"ja544:6.1": "“Saggāna maggamācikkha,",
"ja544:6.2": "Tvaṃsi brāhmaṇa dhammavinayakusalo;",
"ja544:6.3": "Yathā ito vajanti sugatiṃ,",
"ja544:6.4": "Narā puññāni katvāna”.",
"ja544:7.1": "“Atidānaṃ daditvāna,",
"ja544:7.2": "avajjhe deva ghātetvā;",
"ja544:7.3": "Evaṃ vajanti sugatiṃ,",
"ja544:7.4": "narā puññāni katvāna”.",
"ja544:8.1": "“Kiṃ pana taṃ atidānaṃ,",
"ja544:8.2": "Ke ca avajjhā imasmi lokasmiṃ;",
"ja544:8.3": "Etañca kho no akkhāhi,",
"ja544:8.4": "Yajissāmi dadāmi dānāni”.",
"ja544:9.1": "“Puttehi deva yajitabbaṃ,",
"ja544:9.2": "Mahesīhi negamehi ca;",
"ja544:9.3": "Usabhehi ājāniyehi catūhi,",
"ja544:9.4": "Sabbacatukkena deva yajitabbaṃ”.",
"ja544:10.1": "Taṃ sutvā antepure,",
"ja544:10.2": "Kumārā mahesiyo ca haññantu;",
"ja544:10.3": "Eko ahosi nigghoso,",
"ja544:10.4": "Bhismā accuggato saddo.",
"ja544:11.1": "“Gacchatha vadetha kumāre,",
"ja544:11.2": "Candaṃ sūriyañca bhaddasenañca;",
"ja544:11.3": "Sūrañca vāmagottañca,",
"ja544:11.4": "Pacurā kira hotha yaññatthāya.",
"ja544:12.1": "Kumāriyopi vadetha,",
"ja544:12.2": "Upasenaṃ kokilañca muditañca;",
"ja544:12.3": "Nandañcāpi kumāriṃ,",
"ja544:12.4": "Pacurā kira hotha yaññatthāya.",
"ja544:13.1": "Vijayampi mayhaṃ mahesiṃ,",
"ja544:13.2": "Erāvatiṃ kesiniṃ sunandañca;",
"ja544:13.3": "Lakkhaṇavarūpapannā,",
"ja544:13.4": "Pacurā kira hotha yaññatthāya.",
"ja544:14.1": "Gahapatayo ca vadetha,",
"ja544:14.2": "Puṇṇamukhaṃ bhaddiyaṃ siṅgālañca;",
"ja544:14.3": "Vaḍḍhañcāpi gahapatiṃ,",
"ja544:14.4": "Pacurā kira hotha yaññatthāya”.",
"ja544:15.1": "Te tattha gahapatayo,",
"ja544:15.2": "Avocisuṃ samāgatā puttadāraparikiṇṇā;",
"ja544:15.3": "“Sabbeva sikhino deva karohi,",
"ja544:15.4": "Atha vā no dāse sāvehi”.",
"ja544:16.1": "“Abhayaṅkarampi me hatthiṃ,",
"ja544:16.2": "Nāḷāgiriṃ accuggataṃ varuṇadantaṃ;",
"ja544:16.3": "Ānetha kho ne khippaṃ,",
"ja544:16.4": "Yaññatthāya bhavissanti.",
"ja544:17.1": "Assaratanampi kesiṃ,",
"ja544:17.2": "Surāmukhaṃ puṇṇakaṃ vinatakañca;",
"ja544:17.3": "Ānetha kho ne khippaṃ,",
"ja544:17.4": "Yaññatthāya bhavissanti.",
"ja544:18.1": "Usabhampi yūthapatiṃ anojaṃ,",
"ja544:18.2": "Nisabhaṃ gavampatiṃ tepi mayhaṃ ānetha;",
"ja544:18.3": "Samūha karontu sabbaṃ,",
"ja544:18.4": "Yajissāmi dadāmi dānāni.",
"ja544:19.1": "Sabbaṃ paṭiyādetha,",
"ja544:19.2": "Yaññaṃ pana uggatamhi sūriyamhi;",
"ja544:19.3": "Āṇāpetha ca kumāre,",
"ja544:19.4": "Abhiramantu imaṃ rattiṃ.",
"ja544:20.1": "Sabbaṃ upaṭṭhapetha,",
"ja544:20.2": "Yaññaṃ pana uggatamhi sūriyamhi;",
"ja544:20.3": "Vadetha dāni kumāre,",
"ja544:20.4": "Ajja kho pacchimā ratti”.",
"ja544:21.1": "Taṃtaṃ mātā avaca,",
"ja544:21.2": "Rodantī āgantvā vimānato;",
"ja544:21.3": "“Yañño kira te putta,",
"ja544:21.4": "Bhavissati catūhi puttehi”.",
"ja544:22.1": "“Sabbepi mayhaṃ puttā cattā,",
"ja544:22.2": "candasmiṃ haññamānasmiṃ;",
"ja544:22.3": "Puttehi yaññaṃ yajitvāna,",
"ja544:22.4": "sugatiṃ saggaṃ gamissāmi”.",
"ja544:23.1": "“Mā taṃ putta saddahesi,",
"ja544:23.2": "Sugati kira hoti puttayaññena;",
"ja544:23.3": "Nirayāneso maggo,",
"ja544:23.4": "Neso maggo hi saggānaṃ.",
"ja544:24.1": "Dānāni dehi koṇḍañña,",
"ja544:24.2": "Ahiṃsā sabbabhūtabhabyānaṃ;",
"ja544:24.3": "Esa maggo sugatiyā,",
"ja544:24.4": "Na ca maggo puttayaññena”.",
"ja544:25.1": "“Ācariyānaṃ vacanā,",
"ja544:25.2": "Ghātessaṃ candañca sūriyañca;",
"ja544:25.3": "Puttehi yaññaṃ yajitvāna duccajehi,",
"ja544:25.4": "Sugatiṃ saggaṃ gamissāmi”.",
"ja544:26.1": "Taṃtaṃ pitāpi avaca,",
"ja544:26.2": "Vasavattī orasaṃ sakaṃ puttaṃ;",
"ja544:26.3": "“Yañño kira te putta,",
"ja544:26.4": "Bhavissati catūhi puttehi”.",
"ja544:27.1": "“Sabbepi mayhaṃ puttā cattā,",
"ja544:27.2": "candasmiṃ haññamānasmiṃ;",
"ja544:27.3": "Puttehi yaññaṃ yajitvāna,",
"ja544:27.4": "sugatiṃ saggaṃ gamissāmi”.",
"ja544:28.1": "“Mā taṃ putta saddahesi,",
"ja544:28.2": "Sugati kira hoti puttayaññena;",
"ja544:28.3": "Nirayāneso maggo,",
"ja544:28.4": "Neso maggo hi saggānaṃ.",
"ja544:29.1": "Dānāni dehi koṇḍañña,",
"ja544:29.2": "Ahiṃsā sabbabhūtabhabyānaṃ;",
"ja544:29.3": "Esa maggo sugatiyā,",
"ja544:29.4": "Na ca maggo puttayaññena”.",
"ja544:30.1": "“Ācariyānaṃ vacanā,",
"ja544:30.2": "Ghātessaṃ candañca sūriyañca;",
"ja544:30.3": "Puttehi yaññaṃ yajitvāna duccajehi,",
"ja544:30.4": "Sugatiṃ saggaṃ gamissāmi”.",
"ja544:31.1": "“Dānāni dehi koṇḍañña,",
"ja544:31.2": "Ahiṃsā sabbabhūtabhabyānaṃ;",
"ja544:31.3": "Puttaparivuto tuvaṃ,",
"ja544:31.4": "Raṭṭhaṃ janapadañca pālehi”.",
"ja544:32.1": "“Mā no deva avadhi,",
"ja544:32.2": "Dāse no dehi khaṇḍahālassa;",
"ja544:32.3": "Api nigaḷabandhakāpi,",
"ja544:32.4": "Hatthī asse ca pālema.",
"ja544:33.1": "Mā no deva avadhi,",
"ja544:33.2": "Dāse no dehi khaṇḍahālassa;",
"ja544:33.3": "Api nigaḷabandhakāpi,",
"ja544:33.4": "Hatthichakaṇāni ujjhema.",
"ja544:34.1": "Mā no deva avadhi,",
"ja544:34.2": "Dāse no dehi khaṇḍahālassa;",
"ja544:34.3": "Api nigaḷabandhakāpi,",
"ja544:34.4": "Assachakaṇāni ujjhema.",
"ja544:35.1": "Mā no deva avadhi,",
"ja544:35.2": "Dāse no dehi khaṇḍahālassa;",
"ja544:35.3": "Yassa honti tava kāmā,",
"ja544:35.4": "Api raṭṭhā pabbājitā;",
"ja544:35.5": "Bhikkhācariyaṃ carissāma”.",
"ja544:36.1": "“Dukkhaṃ kho me janayatha,",
"ja544:36.2": "Vilapantā jīvitassa kāmā hi;",
"ja544:36.3": "Muñcetha dāni kumāre,",
"ja544:36.4": "Alampi me hotu puttayaññena”.",
"ja544:37.1": "“Pubbeva khosi me vutto,",
"ja544:37.2": "Dukkaraṃ durabhisambhavañcetaṃ;",
"ja544:37.3": "Atha no upakkhaṭassa yaññassa,",
"ja544:37.4": "Kasmā karosi vikkhepaṃ.",
"ja544:38.1": "Sabbe vajanti sugatiṃ,",
"ja544:38.2": "Ye yajanti yepi yājenti;",
"ja544:38.3": "Ye cāpi anumodanti,",
"ja544:38.4": "Yajantānaṃ edisaṃ mahāyaññaṃ”.",
"ja544:39.1": "“Atha kissa jano pubbe,",
"ja544:39.2": "Sotthānaṃ brāhmaṇe avācesi;",
"ja544:39.3": "Atha no akāraṇasmā,",
"ja544:39.4": "Yaññatthāya deva ghātesi.",
"ja544:40.1": "Pubbeva no daharakāle,",
"ja544:40.2": "na hanesi na ghātesi;",
"ja544:40.3": "Daharamhā yobbanaṃ pattā,",
"ja544:40.4": "adūsakā tāta haññāma.",
"ja544:41.1": "Hatthigate assagate,",
"ja544:41.2": "Sannaddhe passa no mahārāja;",
"ja544:41.3": "Yuddhe vā yujjhamāne vā,",
"ja544:41.4": "Na hi mādisā sūrā honti yaññatthāya.",
"ja544:42.1": "Paccante vāpi kupite,",
"ja544:42.2": "Aṭavīsu vā mādise niyojenti;",
"ja544:42.3": "Atha no akāraṇasmā,",
"ja544:42.4": "Abhūmiyaṃ tāta haññāma.",
"ja544:43.1": "Yāpi hi tā sakuṇiyo,",
"ja544:43.2": "Vasanti tiṇagharāni katvāna;",
"ja544:43.3": "Tāsampi piyā puttā,",
"ja544:43.4": "Atha no tvaṃ deva ghātesi.",
"ja544:44.1": "Mā tassa saddahesi,",
"ja544:44.2": "Na maṃ khaṇḍahālo ghāteyya;",
"ja544:44.3": "Mamañhi so ghātetvāna,",
"ja544:44.4": "Anantarā tampi deva ghāteyya.",
"ja544:45.1": "Gāmavaraṃ nigamavaraṃ dadanti,",
"ja544:45.2": "Bhogampissa mahārāja;",
"ja544:45.3": "Athaggapiṇḍikāpi,",
"ja544:45.4": "Kule kule hete bhuñjanti.",
"ja544:46.1": "Tesampi tādisānaṃ,",
"ja544:46.2": "Icchanti dubbhituṃ mahārāja;",
"ja544:46.3": "Yebhuyyena ete,",
"ja544:46.4": "Akataññuno brāhmaṇā deva.",
"ja544:47.1": "Mā no deva avadhi,",
"ja544:47.2": "Dāse no dehi khaṇḍahālassa;",
"ja544:47.3": "Api nigaḷabandhakāpi,",
"ja544:47.4": "Hatthī asse ca pālema.",
"ja544:48.1": "Mā no deva avadhi,",
"ja544:48.2": "Dāse no dehi khaṇḍahālassa;",
"ja544:48.3": "Api nigaḷabandhakāpi,",
"ja544:48.4": "Hatthichakaṇāni ujjhema.",
"ja544:49.1": "Mā no deva avadhi,",
"ja544:49.2": "Dāse no dehi khaṇḍahālassa;",
"ja544:49.3": "Api nigaḷabandhakāpi,",
"ja544:49.4": "Assachakaṇāni ujjhema.",
"ja544:50.1": "Mā no deva avadhi,",
"ja544:50.2": "Dāse no dehi khaṇḍahālassa;",
"ja544:50.3": "Yassa honti tava kāmā,",
"ja544:50.4": "Api raṭṭhā pabbājitā;",
"ja544:50.5": "Bhikkhācariyaṃ carissāma”.",
"ja544:51.1": "“Dukkhaṃ kho me janayatha,",
"ja544:51.2": "Vilapantā jīvitassa kāmā hi;",
"ja544:51.3": "Muñcetha dāni kumāre,",
"ja544:51.4": "Alampi me hotu puttayaññena”.",
"ja544:52.1": "“Pubbeva khosi me vutto,",
"ja544:52.2": "Dukkaraṃ durabhisambhavañcetaṃ;",
"ja544:52.3": "Atha no upakkhaṭassa yaññassa,",
"ja544:52.4": "Kasmā karosi vikkhepaṃ.",
"ja544:53.1": "Sabbe vajanti sugatiṃ,",
"ja544:53.2": "Ye yajanti yepi yājenti;",
"ja544:53.3": "Ye cāpi anumodanti,",
"ja544:53.4": "Yajantānaṃ edisaṃ mahāyaññaṃ”.",
"ja544:54.1": "“Yadi kira yajitvā puttehi,",
"ja544:54.2": "Devalokaṃ ito cutā yanti;",
"ja544:54.3": "Brāhmaṇo tāva yajatu,",
"ja544:54.4": "Pacchāpi yajasi tuvaṃ rājā.",
"ja544:55.1": "Yadi kira yajitvā puttehi,",
"ja544:55.2": "Devalokaṃ ito cutā yanti;",
"ja544:55.3": "Esveva khaṇḍahālo,",
"ja544:55.4": "Yajataṃ sakehi puttehi.",
"ja544:56.1": "Evaṃ jānanto khaṇḍahālo,",
"ja544:56.2": "kiṃ puttake na ghātesi;",
"ja544:56.3": "Sabbañca ñātijanaṃ,",
"ja544:56.4": "attānañca na ghātesi.",
"ja544:57.1": "Sabbe vajanti nirayaṃ,",
"ja544:57.2": "Ye yajanti yepi yājenti;",
"ja544:57.3": "Ye cāpi anumodanti,",
"ja544:57.4": "Yajantānaṃ edisaṃ mahāyaññaṃ.",
"ja544:58.1": "Sace hi so sujjhati yo hanāti,",
"ja544:58.2": "Hatopi so saggamupeti ṭhānaṃ;",
"ja544:58.3": "Bhovādi bhovādina mārayeyyuṃ,",
"ja544:58.4": "Ye cāpi tesaṃ abhisaddaheyyuṃ.",
"ja544:59.1": "Kathañca kira puttakāmāyo,",
"ja544:59.2": "Gahapatayo gharaṇiyo ca;",
"ja544:59.3": "Nagaramhi na uparavanti rājānaṃ,",
"ja544:59.4": "‘Mā ghātayi orasaṃ puttaṃ’.",
"ja544:60.1": "Kathañca kira puttakāmāyo,",
"ja544:60.2": "Gahapatayo gharaṇiyo ca;",
"ja544:60.3": "Nagaramhi na uparavanti rājānaṃ,",
"ja544:60.4": "‘Mā ghātayi atrajaṃ puttaṃ’.",
"ja544:61.1": "Rañño camhi atthakāmo,",
"ja544:61.2": "Hito ca sabbajanapadassa;",
"ja544:61.3": "Na koci assa paṭighaṃ,",
"ja544:61.4": "Mayā jānapado na pavedeti.",
"ja544:62.1": "Gacchatha vo gharaṇiyo,",
"ja544:62.2": "Tātañca vadetha khaṇḍahālañca;",
"ja544:62.3": "‘Mā ghātetha kumāre,",
"ja544:62.4": "Adūsake sīhasaṅkāse’.",
"ja544:63.1": "Gacchatha vo gharaṇiyo,",
"ja544:63.2": "Tātañca vadetha khaṇḍahālañca;",
"ja544:63.3": "‘Mā ghātetha kumāre,",
"ja544:63.4": "Apekkhite sabbalokassa’.",
"ja544:64.1": "Yannūnāhaṃ jāyeyyaṃ,",
"ja544:64.2": "Rathakārakulesu vā;",
"ja544:64.3": "Pukkusakulesu vā vessesu vā jāyeyyaṃ,",
"ja544:64.4": "Na hajja maṃ rāja yaññe ghāteyya”.",
"ja544:65.1": "“Sabbā sīmantiniyo gacchatha,",
"ja544:65.2": "Ayyassa khaṇḍahālassa;",
"ja544:65.3": "Pādesu nipatatha,",
"ja544:65.4": "Aparādhāhaṃ na passāmi.",
"ja544:66.1": "Sabbā sīmantiniyo gacchatha,",
"ja544:66.2": "Ayyassa khaṇḍahālassa;",
"ja544:66.3": "Pādesu nipatatha,",
"ja544:66.4": "Kinte bhante mayaṃ adūsema”.",
"ja544:67.1": "Kapaṇā vilapati selā,",
"ja544:67.2": "Disvāna bhātare upanītatte;",
"ja544:67.3": "“Yañño kira me ukkhipito,",
"ja544:67.4": "Tātena saggakāmena”.",
"ja544:68.1": "Āvatti parivatti ca,",
"ja544:68.2": "vasulo sammukhā rañño;",
"ja544:68.3": "“Mā no pitaraṃ avadhi,",
"ja544:68.4": "daharamhāyobbanaṃ pattā”.",
"ja544:69.1": "“Eso te vasula pitā,",
"ja544:69.2": "Samehi pitarā saha;",
"ja544:69.3": "Dukkhaṃ kho me janayasi,",
"ja544:69.4": "Vilapanto antepurasmiṃ;",
"ja544:69.5": "Muñcetha dāni kumāre,",
"ja544:69.6": "Alampi me hotu puttayaññena”.",
"ja544:70.1": "“Pubbeva khosi me vutto,",
"ja544:70.2": "Dukkaraṃ durabhisambhavañcetaṃ;",
"ja544:70.3": "Atha no upakkhaṭassa yaññassa,",
"ja544:70.4": "Kasmā karosi vikkhepaṃ.",
"ja544:71.1": "Sabbe vajanti sugatiṃ,",
"ja544:71.2": "Ye yajanti yepi yājenti;",
"ja544:71.3": "Ye cāpi anumodanti,",
"ja544:71.4": "Yajantānaṃ edisaṃ mahāyaññaṃ.",
"ja544:72.1": "Sabbaratanassa yañño upakkhaṭo,",
"ja544:72.2": "Ekarāja tava paṭiyatto;",
"ja544:72.3": "Abhinikkhamassu deva,",
"ja544:72.4": "Saggaṃ gato tvaṃ pamodissasi”.",
"ja544:73.1": "Daharā sattasatā etā,",
"ja544:73.2": "Candakumārassa bhariyāyo;",
"ja544:73.3": "Kese pakiritvāna,",
"ja544:73.4": "Rodantiyo maggamanuyāyisuṃ.",
"ja544:74.1": "Aparā pana sokena,",
"ja544:74.2": "Nikkhantā nandane viya devā;",
"ja544:74.3": "Kese pakiritvāna,",
"ja544:74.4": "Rodantiyo maggamanuyāyiṃsu.",
"ja544:75.1": "“Kāsikasucivatthadharā,",
"ja544:75.2": "Kuṇḍalino agalucandanavilittā;",
"ja544:75.3": "Niyyanti candasūriyā,",
"ja544:75.4": "Yaññatthāya ekarājassa.",
"ja544:76.1": "Kāsikasucivatthadharā,",
"ja544:76.2": "Kuṇḍalino agalucandanavilittā;",
"ja544:76.3": "Niyyanti candasūriyā,",
"ja544:76.4": "Mātu katvā hadayasokaṃ.",
"ja544:77.1": "Kāsikasucivatthadharā,",
"ja544:77.2": "Kuṇḍalino agalucandanavilittā;",
"ja544:77.3": "Niyyanti candasūriyā,",
"ja544:77.4": "Janassa katvā hadayasokaṃ.",
"ja544:78.1": "Maṃsarasabhojanā nhāpakasunhāpitā,",
"ja544:78.2": "Kuṇḍalino agalucandanavilittā;",
"ja544:78.3": "Niyyanti candasūriyā,",
"ja544:78.4": "Yaññatthāya ekarājassa.",
"ja544:79.1": "Maṃsarasabhojanā nhāpakasunhāpitā,",
"ja544:79.2": "Kuṇḍalino agalucandanavilittā;",
"ja544:79.3": "Niyyanti candasūriyā,",
"ja544:79.4": "Mātu katvā hadayasokaṃ.",
"ja544:80.1": "Maṃsarasabhojanā nhāpakasunhāpitā,",
"ja544:80.2": "Kuṇḍalino agalucandanavilittā;",
"ja544:80.3": "Niyyanti candasūriyā,",
"ja544:80.4": "Janassa katvā hadayasokaṃ.",
"ja544:81.1": "Yassu pubbe hatthivaradhuragate,",
"ja544:81.2": "Hatthīhi anuvajanti;",
"ja544:81.3": "Tyajja candasūriyā,",
"ja544:81.4": "Ubhova pattikā yanti.",
"ja544:82.1": "Yassu pubbe assavaradhuragate,",
"ja544:82.2": "Assehi anuvajanti;",
"ja544:82.3": "Tyajja candasūriyā,",
"ja544:82.4": "Ubhova pattikā yanti.",
"ja544:83.1": "Yassu pubbe rathavaradhuragate,",
"ja544:83.2": "Rathehi anuvajanti;",
"ja544:83.3": "Tyajja candasūriyā,",
"ja544:83.4": "Ubhova pattikā yanti.",
"ja544:84.1": "Yehissu pubbe niyyaṃsu,",
"ja544:84.2": "Tapanīyakappanehi turaṅgehi;",
"ja544:84.3": "Tyajja candasūriyā,",
"ja544:84.4": "Ubhova pattikā yanti”.",
"ja544:85.1": "“Yadi sakuṇi maṃsamicchasi,",
"ja544:85.2": "Ḍayassu pubbena pupphavatiyā;",
"ja544:85.3": "Yajatettha ekarājā,",
"ja544:85.4": "Sammūḷho catūhi puttehi.",
"ja544:86.1": "Yadi sakuṇi maṃsamicchasi,",
"ja544:86.2": "Ḍayassu pubbena pupphavatiyā;",
"ja544:86.3": "Yajatettha ekarājā,",
"ja544:86.4": "Sammūḷho catūhi kaññāhi.",
"ja544:87.1": "Yadi sakuṇi maṃsamicchasi,",
"ja544:87.2": "Ḍayassu pubbena pupphavatiyā;",
"ja544:87.3": "Yajatettha ekarājā,",
"ja544:87.4": "Sammūḷho catūhi mahesīhi.",
"ja544:88.1": "Yadi sakuṇi maṃsamicchasi,",
"ja544:88.2": "Ḍayassu pubbena pupphavatiyā;",
"ja544:88.3": "Yajatettha ekarājā,",
"ja544:88.4": "Sammūḷho catūhi gahapatīhi.",
"ja544:89.1": "Yadi sakuṇi maṃsamicchasi,",
"ja544:89.2": "Ḍayassu pubbena pupphavatiyā;",
"ja544:89.3": "Yajatettha ekarājā,",
"ja544:89.4": "Sammūḷho catūhi hatthīhi.",
"ja544:90.1": "Yadi sakuṇi maṃsamicchasi,",
"ja544:90.2": "Ḍayassu pubbena pupphavatiyā;",
"ja544:90.3": "Yajatettha ekarājā,",
"ja544:90.4": "Sammūḷho catūhi assehi.",
"ja544:91.1": "Yadi sakuṇi maṃsamicchasi,",
"ja544:91.2": "Ḍayassu pubbena pupphavatiyā;",
"ja544:91.3": "Yajatettha ekarājā,",
"ja544:91.4": "Sammūḷho catūhi usabhehi.",
"ja544:92.1": "Yadi sakuṇi maṃsamicchasi,",
"ja544:92.2": "Ḍayassu pubbena pupphavatiyā;",
"ja544:92.3": "Yajatettha ekarājā,",
"ja544:92.4": "Sammūḷho sabbacatukkena.",
"ja544:93.1": "Ayamassa pāsādo,",
"ja544:93.2": "Idaṃ antepuraṃ suramaṇīyaṃ;",
"ja544:93.3": "Tedāni ayyaputtā,",
"ja544:93.4": "Cattāro vadhāya ninnītā.",
"ja544:94.1": "Idamassa kūṭāgāraṃ,",
"ja544:94.2": "Sovaṇṇaṃ pupphamalyavikiṇṇaṃ;",
"ja544:94.3": "Tedāni ayyaputtā,",
"ja544:94.4": "Cattāro vadhāya ninnītā.",
"ja544:95.1": "Idamassa uyyānaṃ,",
"ja544:95.2": "Supupphitaṃ sabbakālikaṃ rammaṃ;",
"ja544:95.3": "Tedāni ayyaputtā,",
"ja544:95.4": "Cattāro vadhāya ninnītā.",
"ja544:96.1": "Idamassa asokavanaṃ,",
"ja544:96.2": "Supupphitaṃ sabbakālikaṃ rammaṃ;",
"ja544:96.3": "Tedāni ayyaputtā,",
"ja544:96.4": "Cattāro vadhāya ninnītā.",
"ja544:97.1": "Idamassa kaṇikāravanaṃ,",
"ja544:97.2": "Supupphitaṃ sabbakālikaṃ rammaṃ;",
"ja544:97.3": "Tedāni ayyaputtā,",
"ja544:97.4": "Cattāro vadhāya ninnītā.",
"ja544:98.1": "Idamassa pāṭalivanaṃ,",
"ja544:98.2": "Supupphitaṃ sabbakālikaṃ rammaṃ;",
"ja544:98.3": "Tedāni ayyaputtā,",
"ja544:98.4": "Cattāro vadhāya ninnītā.",
"ja544:99.1": "Idamassa ambavanaṃ,",
"ja544:99.2": "Supupphitaṃ sabbakālikaṃ rammaṃ;",
"ja544:99.3": "Tedāni ayyaputtā,",
"ja544:99.4": "Cattāro vadhāya ninnītā.",
"ja544:100.1": "Ayamassa pokkharaṇī,",
"ja544:100.2": "Sañchannā padumapuṇḍarīkehi;",
"ja544:100.3": "Nāvā ca sovaṇṇavikatā,",
"ja544:100.4": "Pupphavalliyā cittā suramaṇīyā;",
"ja544:100.5": "Tedāni ayyaputtā,",
"ja544:100.6": "Cattāro vadhāya ninnītā.",
"ja544:101.1": "Idamassa hatthiratanaṃ,",
"ja544:101.2": "Erāvaṇo gajo balī dantī;",
"ja544:101.3": "Tedāni ayyaputtā,",
"ja544:101.4": "Cattāro vadhāya ninnītā.",
"ja544:102.1": "Idamassa assaratanaṃ,",
"ja544:102.2": "ekakhuro asso;",
"ja544:102.3": "Tedāni ayyaputtā,",
"ja544:102.4": "cattāro vadhāya ninnītā.",
"ja544:103.1": "Ayamassa assaratho,",
"ja544:103.2": "Sāḷiya nigghoso subho ratanavicitto;",
"ja544:103.3": "Yatthassu ayyaputtā,",
"ja544:103.4": "Sobhiṃsu nandane viya devā;",
"ja544:103.5": "Tedāni ayyaputtā,",
"ja544:103.6": "Cattāro vadhāya ninnītā.",
"ja544:104.1": "Kathaṃ nāma sāmasamasundarehi,",
"ja544:104.2": "Candanamudukagattehi;",
"ja544:104.3": "Rājā yajissate yaññaṃ,",
"ja544:104.4": "Sammūḷho catūhi puttehi.",
"ja544:105.1": "Kathaṃ nāma sāmasamasundarāhi,",
"ja544:105.2": "Candanamudukagattāhi;",
"ja544:105.3": "Rājā yajissate yaññaṃ,",
"ja544:105.4": "Sammūḷho catūhi kaññāhi.",
"ja544:106.1": "Kathaṃ nāma sāmasamasundarāhi,",
"ja544:106.2": "Candanamudukagattāhi;",
"ja544:106.3": "Rājā yajissate yaññaṃ,",
"ja544:106.4": "Sammūḷho catūhi mahesīhi.",
"ja544:107.1": "Kathaṃ nāma sāmasamasundarehi,",
"ja544:107.2": "Candanamudukagattehi;",
"ja544:107.3": "Rājā yajissate yaññaṃ,",
"ja544:107.4": "Sammūḷho catūhi gahapatīhi.",
"ja544:108.1": "Yathā honti gāmanigamā,",
"ja544:108.2": "Suññā amanussakā brahāraññā;",
"ja544:108.3": "Tathā hessati pupphavatiyā,",
"ja544:108.4": "Yiṭṭhesu candasūriyesu”.",
"ja544:109.1": "“Ummattikā bhavissāmi,",
"ja544:109.2": "Bhūnahatā paṃsunā ca parikiṇṇā;",
"ja544:109.3": "Sace candavaraṃ hanti,",
"ja544:109.4": "Pāṇā me deva rujjhanti.",
"ja544:110.1": "Ummattikā bhavissāmi,",
"ja544:110.2": "Bhūnahatā paṃsunā ca parikiṇṇā;",
"ja544:110.3": "Sace sūriyavaraṃ hanti,",
"ja544:110.4": "Pāṇā me deva rujjhanti”.",
"ja544:111.1": "“Kinnumā na ramāpeyyuṃ,",
"ja544:111.2": "Aññamaññaṃ piyaṃvadā;",
"ja544:111.3": "Ghaṭṭikā uparikkhī ca,",
"ja544:111.4": "Pokkharaṇī ca bhārikā;",
"ja544:111.5": "Candasūriyesu naccantiyo,",
"ja544:111.6": "Samā tāsaṃ na vijjati”.",
"ja544:112.1": "“Imaṃ mayhaṃ hadayasokaṃ,",
"ja544:112.2": "Paṭimuñcatu khaṇḍahāla tava mātā;",
"ja544:112.3": "Yo mayhaṃ hadayasoko,",
"ja544:112.4": "Candamhi vadhāya ninnīte.",
"ja544:113.1": "Imaṃ mayhaṃ hadayasokaṃ,",
"ja544:113.2": "Paṭimuñcatu khaṇḍahāla tava mātā;",
"ja544:113.3": "Yo mayhaṃ hadayasoko,",
"ja544:113.4": "Sūriyamhi vadhāya ninnīte.",
"ja544:114.1": "Imaṃ mayhaṃ hadayasokaṃ,",
"ja544:114.2": "Paṭimuñcatu khaṇḍahāla tava jāyā;",
"ja544:114.3": "Yo mayhaṃ hadayasoko,",
"ja544:114.4": "Candamhi vadhāya ninnīte.",
"ja544:115.1": "Imaṃ mayhaṃ hadayasokaṃ,",
"ja544:115.2": "Paṭimuñcatu khaṇḍahāla tava jāyā;",
"ja544:115.3": "Yo mayhaṃ hadayasoko,",
"ja544:115.4": "Sūriyamhi vadhāya ninnīte.",
"ja544:116.1": "Mā ca putte mā ca patiṃ,",
"ja544:116.2": "Addakkhi khaṇḍahāla tava mātā;",
"ja544:116.3": "Yo ghātesi kumāre,",
"ja544:116.4": "Adūsake sīhasaṅkāse.",
"ja544:117.1": "Mā ca putte mā ca patiṃ,",
"ja544:117.2": "Addakkhi khaṇḍahāla tava mātā;",
"ja544:117.3": "Yo ghātesi kumāre,",
"ja544:117.4": "Apekkhite sabbalokassa.",
"ja544:118.1": "Mā ca putte mā ca patiṃ,",
"ja544:118.2": "Addakkhi khaṇḍahāla tava jāyā;",
"ja544:118.3": "Yo ghātesi kumāre,",
"ja544:118.4": "Adūsake sīhasaṅkāse.",
"ja544:119.1": "Mā ca putte mā ca patiṃ,",
"ja544:119.2": "Addakkhi khaṇḍahāla tava jāyā;",
"ja544:119.3": "Yo ghātesi kumāre,",
"ja544:119.4": "Apekkhite sabbalokassa”.",
"ja544:120.1": "“Mā no deva avadhi,",
"ja544:120.2": "Dāse no dehi khaṇḍahālassa;",
"ja544:120.3": "Api nigaḷabandhakāpi,",
"ja544:120.4": "Hatthī asse ca pālema.",
"ja544:121.1": "Mā no deva avadhi,",
"ja544:121.2": "Dāse no dehi khaṇḍahālassa;",
"ja544:121.3": "Api nigaḷabandhakāpi,",
"ja544:121.4": "Hatthichakaṇāni ujjhema.",
"ja544:122.1": "Mā no deva avadhi,",
"ja544:122.2": "Dāse no dehi khaṇḍahālassa;",
"ja544:122.3": "Api nigaḷabandhakāpi,",
"ja544:122.4": "Assachakaṇāni ujjhema.",
"ja544:123.1": "Mā no deva avadhi,",
"ja544:123.2": "Dāse no dehi khaṇḍahālassa;",
"ja544:123.3": "Yassa honti tava kāmā,",
"ja544:123.4": "Api raṭṭhā pabbājitā;",
"ja544:123.5": "Bhikkhācariyaṃ carissāma.",
"ja544:124.1": "Dibbaṃ deva upayācanti,",
"ja544:124.2": "puttatthikāpi daliddā;",
"ja544:124.3": "Paṭibhānānipi hitvā,",
"ja544:124.4": "putte na labhanti ekaccā.",
"ja544:125.1": "Āsīsikāni karonti,",
"ja544:125.2": "Puttā no jāyantu tato paputtā;",
"ja544:125.3": "Atha no akāraṇasmā,",
"ja544:125.4": "Yaññatthāya deva ghātesi.",
"ja544:126.1": "Upayācitakena puttaṃ labhanti,",
"ja544:126.2": "Mā tāta no aghātesi;",
"ja544:126.3": "Mā kicchāladdhakehi puttehi,",
"ja544:126.4": "Yajittho imaṃ yaññaṃ.",
"ja544:127.1": "Upayācitakena puttaṃ labhanti,",
"ja544:127.2": "Mā tāta no aghātesi;",
"ja544:127.3": "Mā kapaṇaladdhakehi puttehi,",
"ja544:127.4": "Ammāya no vippavāsesi.",
"ja544:128.1": "Bahudukkhā posiya candaṃ,",
"ja544:128.2": "amma tuvaṃ jīyase puttaṃ;",
"ja544:128.3": "Vandāmi kho te pāde,",
"ja544:128.4": "labhataṃ tāto paralokaṃ.",
"ja544:129.1": "Handa ca maṃ upaguyha,",
"ja544:129.2": "Pāde te amma vandituṃ dehi;",
"ja544:129.3": "Gacchāmi dāni pavāsaṃ,",
"ja544:129.4": "Yaññatthāya ekarājassa.",
"ja544:130.1": "Handa ca maṃ upagūha,",
"ja544:130.2": "Pāde te amma vandituṃ dehi;",
"ja544:130.3": "Gacchāmi dāni pavāsaṃ,",
"ja544:130.4": "Mātu katvā hadayasokaṃ.",
"ja544:131.1": "Handa ca maṃ upagūha,",
"ja544:131.2": "Pāde te amma vandituṃ dehi;",
"ja544:131.3": "Gacchāmi dāni pavāsaṃ,",
"ja544:131.4": "Janassa katvā hadayasokaṃ”.",
"ja544:132.1": "“Handa ca padumapattānaṃ,",
"ja544:132.2": "Moḷiṃ bandhassu gotamiputta;",
"ja544:132.3": "Campakadalamissāyo,",
"ja544:132.4": "Esā te porāṇikā pakati.",
"ja544:133.1": "Handa ca vilepanaṃ te,",
"ja544:133.2": "Pacchimakaṃ candanaṃ vilimpassu;",
"ja544:133.3": "Yehi ca suvilitto,",
"ja544:133.4": "Sobhasi rājaparisāyaṃ.",
"ja544:134.1": "Handa ca mudukāni vatthāni,",
"ja544:134.2": "Pacchimakaṃ kāsikaṃ nivāsehi;",
"ja544:134.3": "Yehi ca sunivattho,",
"ja544:134.4": "Sobhasi rājaparisāyaṃ.",
"ja544:135.1": "Muttāmaṇikanakavibhūsitāni,",
"ja544:135.2": "Gaṇhassu hatthābharaṇāni;",
"ja544:135.3": "Yehi ca hatthābharaṇehi,",
"ja544:135.4": "Sobhasi rājaparisāyaṃ”.",
"ja544:136.1": "“Na hi nūnāyaṃ raṭṭhapālo,",
"ja544:136.2": "Bhūmipati janapadassa dāyādo;",
"ja544:136.3": "Lokissaro mahanto,",
"ja544:136.4": "Putte snehaṃ janayati”.",
"ja544:137.1": "“Mayhampi piyā puttā,",
"ja544:137.2": "Attā ca piyo tumhe ca bhariyāyo;",
"ja544:137.3": "Saggañca patthayāno,",
"ja544:137.4": "Tenāhaṃ ghātayissāmi”.",
"ja544:138.1": "“Maṃ paṭhamaṃ ghātehi,",
"ja544:138.2": "Mā me hadayaṃ dukkhaṃ phālesi;",
"ja544:138.3": "Alaṅkato sundarako,",
"ja544:138.4": "Putto deva tava sukhumālo.",
"ja544:139.1": "Handayya maṃ hanassu,",
"ja544:139.2": "Paraloke candakena hessāmi;",
"ja544:139.3": "Puññaṃ karassu vipulaṃ,",
"ja544:139.4": "Vicarāma ubhopi paraloke”.",
"ja544:140.1": "“Mā tvaṃ cande rucci maraṇaṃ,",
"ja544:140.2": "Bahukā tava devarā visālakkhi;",
"ja544:140.3": "Te taṃ ramayissanti,",
"ja544:140.4": "Yiṭṭhasmiṃ gotamiputte”.",
"ja544:141.1": "Evaṃ vutte, candā attānaṃ,",
"ja544:141.2": "hanti hatthatalakehi;",
"ja544:141.3": "“Alamettha jīvitena,",
"ja544:141.4": "pissāmi visaṃ marissāmi.",
"ja544:142.1": "Na hi nūnimassa rañño,",
"ja544:142.2": "Mittāmaccā ca vijjare suhadā;",
"ja544:142.3": "Ye na vadanti rājānaṃ,",
"ja544:142.4": "Mā ghātayi orase putte.",
"ja544:143.1": "Na hi nūnimassa rañño,",
"ja544:143.2": "Ñātī mittā ca vijjare suhadā;",
"ja544:143.3": "Ye na vadanti rājānaṃ,",
"ja544:143.4": "Mā ghātayi atraje putte.",
"ja544:144.1": "Ime tepi mayhaṃ puttā,",
"ja544:144.2": "Guṇino kāyūradhārino rāja;",
"ja544:144.3": "Tehipi yajassu yaññaṃ,",
"ja544:144.4": "Atha muñcatu gotamiputte.",
"ja544:145.1": "Bilasataṃ maṃ katvāna,",
"ja544:145.2": "Yajassu sattadhā mahārāja;",
"ja544:145.3": "Mā jeṭṭhaputtamavadhi,",
"ja544:145.4": "Adūsakaṃ sīhasaṅkāsaṃ.",
"ja544:146.1": "Bilasataṃ maṃ katvāna,",
"ja544:146.2": "Yajassu sattadhā mahārāja;",
"ja544:146.3": "Mā jeṭṭhaputtamavadhi,",
"ja544:146.4": "Apekkhitaṃ sabbalokassa”.",
"ja544:147.1": "“Bahukā tava dinnābharaṇā,",
"ja544:147.2": "Uccāvacā subhaṇitamhi;",
"ja544:147.3": "Muttāmaṇiveḷuriyā,",
"ja544:147.4": "Etaṃ te pacchimakaṃ dānaṃ”.",
"ja544:148.1": "“Yesaṃ pubbe khandhesu,",
"ja544:148.2": "Phullā mālāguṇā vivattiṃsu;",
"ja544:148.3": "Tesajjapi sunisito,",
"ja544:148.4": "Nettiṃso vivattissati khandhesu.",
"ja544:149.1": "Yesaṃ pubbe khandhesu,",
"ja544:149.2": "Cittā mālāguṇā vivattiṃsu;",
"ja544:149.3": "Tesajjapi sunisito,",
"ja544:149.4": "Nettiṃso vivattissati khandhesu.",
"ja544:150.1": "Aciraṃ vata nettiṃso,",
"ja544:150.2": "Vivattissati rājaputtānaṃ khandhesu;",
"ja544:150.3": "Atha mama hadayaṃ na phalati,",
"ja544:150.4": "Tāva daḷhabandhañca me āsi.",
"ja544:151.1": "Kāsikasucivatthadharā,",
"ja544:151.2": "Kuṇḍalino agalucandanavilittā;",
"ja544:151.3": "Niyyātha candasūriyā,",
"ja544:151.4": "Yaññatthāya ekarājassa.",
"ja544:152.1": "Kāsikasucivatthadharā,",
"ja544:152.2": "Kuṇḍalino agalucandanavilittā;",
"ja544:152.3": "Niyyātha candasūriyā,",
"ja544:152.4": "Mātu katvā hadayasokaṃ.",
"ja544:153.1": "Kāsikasucivatthadharā,",
"ja544:153.2": "Kuṇḍalino agalucandanavilittā;",
"ja544:153.3": "Niyyātha candasūriyā,",
"ja544:153.4": "Janassa katvā hadayasokaṃ.",
"ja544:154.1": "Maṃsarasabhojanā nhāpakasunhāpitā,",
"ja544:154.2": "Kuṇḍalino agalucandanavilittā;",
"ja544:154.3": "Niyyātha candasūriyā,",
"ja544:154.4": "Yaññatthāya ekarājassa.",
"ja544:155.1": "Maṃsarasabhojanā nhāpakasunhāpitā,",
"ja544:155.2": "Kuṇḍalino agalucandanavilittā;",
"ja544:155.3": "Niyyātha candasūriyā,",
"ja544:155.4": "Mātu katvā hadayasokaṃ.",
"ja544:156.1": "Maṃsarasabhojanā nhāpakasunhāpitā,",
"ja544:156.2": "Kuṇḍalino agalucandanavilittā;",
"ja544:156.3": "Niyyātha candasūriyā,",
"ja544:156.4": "Janassa katvā hadayasokaṃ”.",
"ja544:157.1": "Sabbasmiṃ upakkhaṭasmiṃ,",
"ja544:157.2": "Nisīdite candasmiṃ yaññatthāya;",
"ja544:157.3": "Pañcālarājadhītā pañjalikā,",
"ja544:157.4": "Sabbaparisāya samanupariyāyi.",
"ja544:158.1": "“Yena saccena khaṇḍahālo,",
"ja544:158.2": "Pāpakammaṃ karoti dummedho;",
"ja544:158.3": "Etena saccavajjena,",
"ja544:158.4": "Samaṅginī sāmikena homi.",
"ja544:159.1": "Ye idhatthi amanussā,",
"ja544:159.2": "Yāni ca yakkhabhūtabhabyāni;",
"ja544:159.3": "Karontu me veyyāvaṭikaṃ,",
"ja544:159.4": "Samaṅginī sāmikena homi.",
"ja544:160.1": "Yā devatā idhāgatā,",
"ja544:160.2": "Yāni ca yakkhabhūtabhabyāni;",
"ja544:160.3": "Saraṇesiniṃ anāthaṃ tāyatha maṃ,",
"ja544:160.4": "Yācāmahaṃ pati māhaṃ ajeyyaṃ”.",
"ja544:161.1": "Taṃ sutvā amanusso,",
"ja544:161.2": "Ayokūṭaṃ paribbhametvāna;",
"ja544:161.3": "Bhayamassa janayanto,",
"ja544:161.4": "Rājānaṃ idamavoca.",
"ja544:162.1": "“Bujjhassu kho rājakali,",
"ja544:162.2": "Mā tāhaṃ matthakaṃ nitāḷesiṃ;",
"ja544:162.3": "Mā jeṭṭhaputtamavadhi,",
"ja544:162.4": "Adūsakaṃ sīhasaṅkāsaṃ.",
"ja544:163.1": "Ko te diṭṭho rājakali,",
"ja544:163.2": "Puttabhariyāyo haññamānāyo;",
"ja544:163.3": "Seṭṭhi ca gahapatayo,",
"ja544:163.4": "Adūsakā saggakāmā hi”.",
"ja544:164.1": "Taṃ sutvā khaṇḍahālo,",
"ja544:164.2": "Rājā ca abbhutamidaṃ disvāna;",
"ja544:164.3": "Sabbesaṃ bandhanāni mocesuṃ,",
"ja544:164.4": "Yathā taṃ anupaghātaṃ.",
"ja544:165.1": "Sabbesu vippamuttesu,",
"ja544:165.2": "Ye tattha samāgatā tadā āsuṃ;",
"ja544:165.3": "Sabbe ekekaleḍḍukamadaṃsu,",
"ja544:165.4": "Esa vadho khaṇḍahālassa.",
"ja544:166.1": "Sabbe paviṭṭhā nirayaṃ,",
"ja544:166.2": "Yathā taṃ pāpakaṃ karitvāna;",
"ja544:166.3": "Na hi pāpakammaṃ katvā,",
"ja544:166.4": "Labbhā sugatiṃ ito gantuṃ.",
"ja544:167.1": "Sabbesu vippamuttesu,",
"ja544:167.2": "Ye tattha samāgatā tadā āsuṃ;",
"ja544:167.3": "Candaṃ abhisiñciṃsu,",
"ja544:167.4": "Samāgatā rājaparisā ca.",
"ja544:168.1": "Sabbesu vippamuttesu,",
"ja544:168.2": "Ye tattha samāgatā tadā āsuṃ;",
"ja544:168.3": "Candaṃ abhisiñciṃsu,",
"ja544:168.4": "Samāgatā rājakaññāyo ca.",
"ja544:169.1": "Sabbesu vippamuttesu,",
"ja544:169.2": "Ye tattha samāgatā tadā āsuṃ;",
"ja544:169.3": "Candaṃ abhisiñciṃsu,",
"ja544:169.4": "Samāgatā devaparisā ca.",
"ja544:170.1": "Sabbesu vippamuttesu,",
"ja544:170.2": "Ye tattha samāgatā tadā āsuṃ;",
"ja544:170.3": "Candaṃ abhisiñciṃsu,",
"ja544:170.4": "Samāgatā devakaññāyo ca.",
"ja544:171.1": "Sabbesu vippamuttesu,",
"ja544:171.2": "Ye tattha samāgatā tadā āsuṃ;",
"ja544:171.3": "Celukkhepamakaruṃ,",
"ja544:171.4": "Samāgatā rājaparisā ca.",
"ja544:172.1": "Sabbesu vippamuttesu,",
"ja544:172.2": "Ye tattha samāgatā tadā āsuṃ;",
"ja544:172.3": "Celukkhepamakaruṃ,",
"ja544:172.4": "Samāgatā rājakaññāyo ca.",
"ja544:173.1": "Sabbesu vippamuttesu,",
"ja544:173.2": "Ye tattha samāgatā tadā āsuṃ;",
"ja544:173.3": "Celukkhepamakaruṃ,",
"ja544:173.4": "Samāgatā devaparisā ca.",
"ja544:174.1": "Sabbesu vippamuttesu,",
"ja544:174.2": "Ye tattha samāgatā tadā āsuṃ;",
"ja544:174.3": "Celukkhepamakaruṃ,",
"ja544:174.4": "Samāgatā devakaññāyo ca.",
"ja544:175.1": "Sabbesu vippamuttesu,",
"ja544:175.2": "Bahū ānanditā ahuṃ;",
"ja544:175.3": "Nandiṃ pavesi nagaraṃ,",
"ja544:175.4": "Bandhanā mokkho aghositthāti.",
"ja544:176.1": "Candakumārajātakaṃ sattamaṃ."
}