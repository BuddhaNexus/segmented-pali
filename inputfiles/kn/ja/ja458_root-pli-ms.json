{
  "ja458:0.1": "Jātaka ",
  "ja458:0.2": "Ekādasakanipāta ",
  "ja458:0.3": "Mātuposakavagga ",
  "ja458:0.4": "4. Udayajātaka ",
  "ja458:1.1": "“Ekā nisinnā suci saññatūrū, ",
  "ja458:1.2": "Pāsādamāruyha aninditaṅgī; ",
  "ja458:1.3": "Yācāmi taṁ kinnaranettacakkhu, ",
  "ja458:1.4": "Imekarattiṁ ubhayo vasema”. ",
  "ja458:2.1": "“Okiṇṇantaraparikhaṁ, ",
  "ja458:2.2": "daḷhamaṭṭālakoṭṭhakaṁ; ",
  "ja458:2.3": "Rakkhitaṁ khaggahatthehi, ",
  "ja458:2.4": "duppavesamidaṁ puraṁ. ",
  "ja458:3.1": "Daharassa yuvino cāpi, ",
  "ja458:3.2": "āgamo ca na vijjati; ",
  "ja458:3.3": "Atha kena nu vaṇṇena, ",
  "ja458:3.4": "saṅgamaṁ icchase mayā”. ",
  "ja458:4.1": "“Yakkhohamasmi kalyāṇi, ",
  "ja458:4.2": "Āgatosmi tavantike; ",
  "ja458:4.3": "Tvaṁ maṁ nandaya bhaddante, ",
  "ja458:4.4": "Puṇṇakaṁsaṁ dadāmi te”. ",
  "ja458:5.1": "“Devaṁ va yakkhaṁ atha vā manussaṁ, ",
  "ja458:5.2": "Na patthaye udayamaticca aññaṁ; ",
  "ja458:5.3": "Gaccheva tvaṁ yakkha mahānubhāva, ",
  "ja458:5.4": "Mā cassu gantvā punarāvajittha”. ",
  "ja458:6.1": "“Yā sā rati uttamā kāmabhoginaṁ, ",
  "ja458:6.2": "Yaṁ hetu sattā visamaṁ caranti; ",
  "ja458:6.3": "Mā taṁ ratiṁ jīyi tuvaṁ sucimhite, ",
  "ja458:6.4": "Dadāmi te rūpiyaṁ kaṁsapūraṁ”. ",
  "ja458:7.1": "“Nāriṁ naro nijjhapayaṁ dhanena, ",
  "ja458:7.2": "Ukkaṁsatī yattha karoti chandaṁ; ",
  "ja458:7.3": "Vipaccanīko tava devadhammo, ",
  "ja458:7.4": "Paccakkhato thokatarena esi”. ",
  "ja458:8.1": "“Āyu ca vaṇṇo ca manussaloke, ",
  "ja458:8.2": "Nihīyati manujānaṁ sugatte; ",
  "ja458:8.3": "Teneva vaṇṇena dhanampi tuyhaṁ, ",
  "ja458:8.4": "Nihīyati jiṇṇatarāsi ajja. ",
  "ja458:9.1": "Evaṁ me pekkhamānassa, ",
  "ja458:9.2": "rājaputti yasassini; ",
  "ja458:9.3": "Hāyateva tava vaṇṇo, ",
  "ja458:9.4": "ahorattānamaccaye”. ",
  "ja458:10.1": "“Imināva tvaṁ vayasā, ",
  "ja458:10.2": "rājaputti sumedhase; ",
  "ja458:10.3": "Brahmacariyaṁ careyyāsi, ",
  "ja458:10.4": "bhiyyo vaṇṇavatī siyā”. ",
  "ja458:11.1": "“Devā na jīranti yathā manussā, ",
  "ja458:11.2": "Gattesu tesaṁ valiyo na honti; ",
  "ja458:11.3": "Pucchāmi taṁ yakkha mahānubhāva, ",
  "ja458:11.4": "Kathaṁ nu devāna sarīradeho”. ",
  "ja458:12.1": "“Devā na jīranti yathā manussā, ",
  "ja458:12.2": "Gattesu tesaṁ valiyo na honti; ",
  "ja458:12.3": "Suve suve bhiyyatarova tesaṁ, ",
  "ja458:12.4": "Dibbo ca vaṇṇo vipulā ca bhogā”. ",
  "ja458:13.1": "“Kiṁsūdha bhītā janatā anekā, ",
  "ja458:13.2": "Maggo ca nekāyatanaṁ pavutto; ",
  "ja458:13.3": "Pucchāmi taṁ yakkha mahānubhāva, ",
  "ja458:13.4": "Katthaṭṭhito paralokaṁ na bhāye”. ",
  "ja458:14.1": "“Vācaṁ manañca paṇidhāya sammā, ",
  "ja458:14.2": "Kāyena pāpāni akubbamāno; ",
  "ja458:14.3": "Bahunnapānaṁ gharamāvasanto, ",
  "ja458:14.4": "Saddho mudū saṁvibhāgī vadaññū; ",
  "ja458:14.5": "Saṅgāhako sakhilo saṇhavāco, ",
  "ja458:14.6": "Etthaṭṭhito paralokaṁ na bhāye”. ",
  "ja458:15.1": "“Anusāsasi maṁ yakkha, ",
  "ja458:15.2": "yathā mātā yathā pitā; ",
  "ja458:15.3": "Uḷāravaṇṇaṁ pucchāmi, ",
  "ja458:15.4": "ko nu tvamasi subrahā”. ",
  "ja458:16.1": "“Udayohamasmi kalyāṇi, ",
  "ja458:16.2": "saṅgarattā idhāgato; ",
  "ja458:16.3": "Āmanta kho taṁ gacchāmi, ",
  "ja458:16.4": "muttosmi tava saṅgarā”. ",
  "ja458:17.1": "“Sace kho tvaṁ udayosi, ",
  "ja458:17.2": "saṅgarattā idhāgato; ",
  "ja458:17.3": "Anusāsa maṁ rājaputta, ",
  "ja458:17.4": "yathāssa puna saṅgamo”. ",
  "ja458:18.1": "“Atipatati vayo khaṇo tatheva, ",
  "ja458:18.2": "Ṭhānaṁ natthi dhuvaṁ cavanti sattā; ",
  "ja458:18.3": "Parijiyyati addhuvaṁ sarīraṁ, ",
  "ja458:18.4": "Udaye mā pamāda carassu dhammaṁ. ",
  "ja458:19.1": "Kasiṇā pathavī dhanassa pūrā, ",
  "ja458:19.2": "Ekasseva siyā anaññadheyyā; ",
  "ja458:19.3": "Tañcāpi jahati avītarāgo, ",
  "ja458:19.4": "Udaye mā pamāda carassu dhammaṁ. ",
  "ja458:20.1": "Mātā ca pitā ca bhātaro ca, ",
  "ja458:20.2": "Bhariyā yāpi dhanena hoti kītā; ",
  "ja458:20.3": "Te cāpi jahanti aññamaññaṁ, ",
  "ja458:20.4": "Udaye mā pamāda carassu dhammaṁ. ",
  "ja458:21.1": "Kāyo parabhojananti ñatvā, ",
  "ja458:21.2": "Saṁsāre sugatiñca duggatiñca; ",
  "ja458:21.3": "Ittaravāsoti jāniyāna, ",
  "ja458:21.4": "Udaye mā pamāda carassu dhammaṁ”. ",
  "ja458:22.1": "“Sādhu bhāsatiyaṁ yakkho, ",
  "ja458:22.2": "appaṁ maccāna jīvitaṁ; ",
  "ja458:22.3": "Kasirañca parittañca, ",
  "ja458:22.4": "tañca dukkhena saṁyutaṁ; ",
  "ja458:22.5": "Sāhaṁ ekā pabbajissāmi, ",
  "ja458:22.6": "hitvā kāsiṁ surundhanan”ti. ",
  "ja458:23.1": "Udayajātakaṁ catutthaṁ. "
}