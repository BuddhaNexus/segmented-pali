{
  "ja505:0.1": "Jātaka ",
  "ja505:0.2": "Vīsatinipāta ",
  "ja505:0.3": "Mātaṅgavagga ",
  "ja505:0.4": "9. Somanassajātaka ",
  "ja505:1.1": "“Ko taṁ hiṁsati heṭheti, ",
  "ja505:1.2": "Kiṁ dummano socasi appatīto; ",
  "ja505:1.3": "Kassajja mātāpitaro rudantu, ",
  "ja505:1.4": "Kvajja setu nihato pathabyā”. ",
  "ja505:2.1": "“Tuṭṭhosmi deva tava dassanena, ",
  "ja505:2.2": "Cirassaṁ passāmi taṁ bhūmipāla; ",
  "ja505:2.3": "Ahiṁsako reṇumanuppavissa, ",
  "ja505:2.4": "Puttena te heṭhayitosmi deva”. ",
  "ja505:3.1": "“Āyantu dovārikā khaggabandhā, ",
  "ja505:3.2": "Kāsāviyā yantu antepurantaṁ; ",
  "ja505:3.3": "Hantvāna taṁ somanassaṁ kumāraṁ, ",
  "ja505:3.4": "Chetvāna sīsaṁ varamāharantu”. ",
  "ja505:4.1": "“Pesitā rājino dūtā, ",
  "ja505:4.2": "kumāraṁ etadabravuṁ; ",
  "ja505:4.3": "Issarena vitiṇṇosi, ",
  "ja505:4.4": "vadhaṁ pattosi khattiya”. ",
  "ja505:5.1": "“Sa rājaputto paridevayanto, ",
  "ja505:5.2": "Dasaṅguliṁ añjaliṁ paggahetvā; ",
  "ja505:5.3": "Ahampi icchāmi janinda daṭṭhuṁ, ",
  "ja505:5.4": "Jīvaṁ maṁ netvā paṭidassayetha”. ",
  "ja505:6.1": "Tassa taṁ vacanaṁ sutvā, ",
  "ja505:6.2": "rañño puttaṁ adassayuṁ; ",
  "ja505:6.3": "Putto ca pitaraṁ disvā, ",
  "ja505:6.4": "dūratovajjhabhāsatha. ",
  "ja505:7.1": "“Āgacchuṁ dovārikā khaggabandhā, ",
  "ja505:7.2": "Kāsāviyā hantu mamaṁ janinda; ",
  "ja505:7.3": "Akkhāhi me pucchito etamatthaṁ, ",
  "ja505:7.4": "Aparādho ko nidha mamajja atthi”. ",
  "ja505:8.1": "“Sāyañca pāto udakaṁ sajāti, ",
  "ja505:8.2": "Aggiṁ sadā pāricaratappamatto; ",
  "ja505:8.3": "Taṁ tādisaṁ saṁyataṁ brahmacāriṁ, ",
  "ja505:8.4": "Kasmā tuvaṁ brūsi gahappatīti”. ",
  "ja505:9.1": "“Tālā ca mūlā ca phalā ca deva, ",
  "ja505:9.2": "Pariggahā vividhā santimassa; ",
  "ja505:9.3": "Te rakkhati gopayatappamatto, ",
  "ja505:9.4": "Tasmā ahaṁ brūmi gahappatīti”. ",
  "ja505:10.1": "“Saccaṁ kho etaṁ vadasi kumāra, ",
  "ja505:10.2": "Pariggahā vividhā santimassa; ",
  "ja505:10.3": "Te rakkhati gopayatappamatto, ",
  "ja505:10.4": "Sa brāhmaṇo gahapati tena hoti”. ",
  "ja505:11.1": "“Suṇantu mayhaṁ parisā samāgatā, ",
  "ja505:11.2": "Sanegamā jānapadā ca sabbe; ",
  "ja505:11.3": "Bālāyaṁ bālassa vaco nisamma, ",
  "ja505:11.4": "Ahetunā ghātayate maṁ janindo. ",
  "ja505:12.1": "Daḷhasmi mūle visaṭe virūḷhe, ",
  "ja505:12.2": "Dunnikkayo veḷu pasākhajāto; ",
  "ja505:12.3": "Vandāmi pādāni tava janinda, ",
  "ja505:12.4": "Anujāna maṁ pabbajissāmi deva”. ",
  "ja505:13.1": "“Bhuñjassu bhoge vipule kumāra, ",
  "ja505:13.2": "Sabbañca te issariyaṁ dadāmi; ",
  "ja505:13.3": "Ajjeva tvaṁ kurūnaṁ hohi rājā, ",
  "ja505:13.4": "Mā pabbajī pabbajjā hi dukkhā”. ",
  "ja505:14.1": "“Kinnūdha deva tavamatthi bhogā, ",
  "ja505:14.2": "Pubbevahaṁ devaloke ramissaṁ; ",
  "ja505:14.3": "Rūpehi saddehi atho rasehi, ",
  "ja505:14.4": "Gandhehi phassehi manoramehi. ",
  "ja505:15.1": "Bhuttā ca me bhogā tidivasmiṁ deva, ",
  "ja505:15.2": "Parivārito accharānaṁ gaṇena; ",
  "ja505:15.3": "Tuvañca bālaṁ paraneyyaṁ viditvā, ",
  "ja505:15.4": "Na tādise rājakule vaseyyaṁ”. ",
  "ja505:16.1": "“Sacāhaṁ bālo paraneyyo asmi, ",
  "ja505:16.2": "Ekāparādhaṁ khama putta mayhaṁ; ",
  "ja505:16.3": "Punapi ce edisakaṁ bhaveyya, ",
  "ja505:16.4": "Yathāmatiṁ somanassa karohi”. ",
  "ja505:17.1": "“Anisamma kataṁ kammaṁ, ",
  "ja505:17.2": "anavatthāya cintitaṁ; ",
  "ja505:17.3": "Bhesajjasseva vebhaṅgo, ",
  "ja505:17.4": "vipāko hoti pāpako. ",
  "ja505:18.1": "Nisamma ca kataṁ kammaṁ, ",
  "ja505:18.2": "sammāvatthāya cintitaṁ; ",
  "ja505:18.3": "Bhesajjasseva sampatti, ",
  "ja505:18.4": "vipāko hoti bhadrako. ",
  "ja505:19.1": "Alaso gihī kāmabhogī na sādhu, ",
  "ja505:19.2": "Asaññato pabbajito na sādhu; ",
  "ja505:19.3": "Rājā na sādhu anisammakārī, ",
  "ja505:19.4": "Yo paṇḍito kodhano taṁ na sādhu. ",
  "ja505:20.1": "Nisamma khattiyo kayirā, ",
  "ja505:20.2": "nānisamma disampati; ",
  "ja505:20.3": "Nisammakārino rāja, ",
  "ja505:20.4": "yaso kitti ca vaḍḍhati. ",
  "ja505:21.1": "Nisamma daṇḍaṁ paṇayeyya issaro, ",
  "ja505:21.2": "Vegā kataṁ tappati bhūmipāla; ",
  "ja505:21.3": "Sammāpaṇīdhī ca narassa atthā, ",
  "ja505:21.4": "Anānutappā te bhavanti pacchā. ",
  "ja505:22.1": "Anānutappāni hi ye karonti, ",
  "ja505:22.2": "Vibhajja kammāyatanāni loke; ",
  "ja505:22.3": "Viññuppasatthāni sukhudrayāni, ",
  "ja505:22.4": "Bhavanti buddhānumatāni tāni. ",
  "ja505:23.1": "Āgacchuṁ dovārikā khaggabandhā, ",
  "ja505:23.2": "Kāsāviyā hantu mamaṁ janinda; ",
  "ja505:23.3": "Mātuñca aṅkasmimahaṁ nisinno, ",
  "ja505:23.4": "Ākaḍḍhito sahasā tehi deva. ",
  "ja505:24.1": "Kaṭukañhi sambādhaṁ sukicchaṁ patto, ",
  "ja505:24.2": "Madhurampi yaṁ jīvitaṁ laddha rāja; ",
  "ja505:24.3": "Kicchenahaṁ ajja vadhā pamutto, ",
  "ja505:24.4": "Pabbajjamevābhimanohamasmi”. ",
  "ja505:25.1": "“Putto tavāyaṁ taruṇo sudhamme, ",
  "ja505:25.2": "Anukampako somanasso kumāro; ",
  "ja505:25.3": "Taṁ yācamāno na labhāmi svajja, ",
  "ja505:25.4": "Arahasi naṁ yācitave tuvampi”. ",
  "ja505:26.1": "“Ramassu bhikkhācariyāya putta, ",
  "ja505:26.2": "Nisamma dhammesu paribbajassu; ",
  "ja505:26.3": "Sabbesu bhūtesu nidhāya daṇḍaṁ, ",
  "ja505:26.4": "Anindito brahmamupehi ṭhānaṁ”. ",
  "ja505:27.1": "“Acchera rūpaṁ vata yādisañca, ",
  "ja505:27.2": "Dukkhitaṁ maṁ dukkhāpayase sudhamme; ",
  "ja505:27.3": "Yācassu puttaṁ iti vuccamānā, ",
  "ja505:27.4": "Bhiyyova ussāhayase kumāraṁ”. ",
  "ja505:28.1": "“Ye vippamuttā anavajjabhogino, ",
  "ja505:28.2": "Parinibbutā lokamimaṁ caranti; ",
  "ja505:28.3": "Tamariyamaggaṁ paṭipajjamānaṁ, ",
  "ja505:28.4": "Na ussahe vārayituṁ kumāraṁ”. ",
  "ja505:29.1": "“Addhā have sevitabbā sapaññā, ",
  "ja505:29.2": "Bahussutā ye bahuṭhānacintino; ",
  "ja505:29.3": "Yesāyaṁ sutvāna subhāsitāni, ",
  "ja505:29.4": "Appossukkā vītasokā sudhammā”ti. ",
  "ja505:30.1": "Somanassajātakaṁ navamaṁ. "
}