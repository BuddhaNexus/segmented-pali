{
  "dhp:1.0.1": "Khuddakanikāya",
  "dhp:1.0.2": "Dhammapada",
  "dhp:1.0.3": "Yamakavagga",
  "dhp:1.0.4": "Cakkhupālattheravatthu",
  "dhp:1.1": "Manopubbaṅgamā dhammā,",
  "dhp:1.2": "manoseṭṭhā manomayā;",
  "dhp:1.3": "Manasā ce paduṭṭhena,",
  "dhp:1.4": "bhāsati vā karoti vā;",
  "dhp:1.5": "Tato naṁ dukkhamanveti,",
  "dhp:1.6": "cakkaṁva vahato padaṁ.",
  "dhp:2.0": "Maṭṭhakuṇḍalīvatthu",
  "dhp:2.1": "Manopubbaṅgamā dhammā,",
  "dhp:2.2": "manoseṭṭhā manomayā;",
  "dhp:2.3": "Manasā ce pasannena,",
  "dhp:2.4": "bhāsati vā karoti vā;",
  "dhp:2.5": "Tato naṁ sukhamanveti,",
  "dhp:2.6": "chāyāva anapāyinī.",
  "dhp:3.0": "Tissattheravatthu",
  "dhp:3.1": "Akkocchi maṁ avadhi maṁ,",
  "dhp:3.2": "ajini maṁ ahāsi me;",
  "dhp:3.3": "Ye ca taṁ upanayhanti,",
  "dhp:3.4": "veraṁ tesaṁ na sammati.",
  "dhp:4.1": "Akkocchi maṁ avadhi maṁ,",
  "dhp:4.2": "ajini maṁ ahāsi me;",
  "dhp:4.3": "Ye ca taṁ nupanayhanti,",
  "dhp:4.4": "veraṁ tesūpasammati.",
  "dhp:5.0": "Kāḷayakkhinīvatthu",
  "dhp:5.1": "Na hi verena verāni,",
  "dhp:5.2": "sammantīdha kudācanaṁ;",
  "dhp:5.3": "Averena ca sammanti,",
  "dhp:5.4": "esa dhammo sanantano.",
  "dhp:6.0": "Kosambakavatthu",
  "dhp:6.1": "Pare ca na vijānanti,",
  "dhp:6.2": "mayamettha yamāmase;",
  "dhp:6.3": "Ye ca tattha vijānanti,",
  "dhp:6.4": "tato sammanti medhagā.",
  "dhp:7.0": "Mahākāḷattheravatthu",
  "dhp:7.1": "Subhānupassiṁ viharantaṁ,",
  "dhp:7.2": "indriyesu asaṁvutaṁ;",
  "dhp:7.3": "Bhojanamhi cāmattaññuṁ,",
  "dhp:7.4": "kusītaṁ hīnavīriyaṁ;",
  "dhp:7.5": "Taṁ ve pasahati māro,",
  "dhp:7.6": "vāto rukkhaṁva dubbalaṁ.",
  "dhp:8.1": "Asubhānupassiṁ viharantaṁ,",
  "dhp:8.2": "Indriyesu susaṁvutaṁ;",
  "dhp:8.3": "Bhojanamhi ca mattaññuṁ,",
  "dhp:8.4": "Saddhaṁ āraddhavīriyaṁ;",
  "dhp:8.5": "Taṁ ve nappasahati māro,",
  "dhp:8.6": "Vāto selaṁva pabbataṁ.",
  "dhp:9.0": "Devadattavatthu",
  "dhp:9.1": "Anikkasāvo kāsāvaṁ,",
  "dhp:9.2": "yo vatthaṁ paridahissati;",
  "dhp:9.3": "Apeto damasaccena,",
  "dhp:9.4": "na so kāsāvamarahati.",
  "dhp:10.1": "Yo ca vantakasāvassa,",
  "dhp:10.2": "sīlesu susamāhito;",
  "dhp:10.3": "Upeto damasaccena,",
  "dhp:10.4": "sa ve kāsāvamarahati.",
  "dhp:11.0": "Sāriputtattheravatthu",
  "dhp:11.1": "Asāre sāramatino,",
  "dhp:11.2": "sāre cāsāradassino;",
  "dhp:11.3": "Te sāraṁ nādhigacchanti,",
  "dhp:11.4": "micchāsaṅkappagocarā.",
  "dhp:12.1": "Sārañca sārato ñatvā,",
  "dhp:12.2": "asārañca asārato;",
  "dhp:12.3": "Te sāraṁ adhigacchanti,",
  "dhp:12.4": "sammāsaṅkappagocarā.",
  "dhp:13.0": "Nandattheravatthu",
  "dhp:13.1": "Yathā agāraṁ ducchannaṁ,",
  "dhp:13.2": "vuṭṭhī samativijjhati;",
  "dhp:13.3": "Evaṁ abhāvitaṁ cittaṁ,",
  "dhp:13.4": "rāgo samativijjhati.",
  "dhp:14.1": "Yathā agāraṁ suchannaṁ,",
  "dhp:14.2": "vuṭṭhī na samativijjhati;",
  "dhp:14.3": "Evaṁ subhāvitaṁ cittaṁ,",
  "dhp:14.4": "rāgo na samativijjhati.",
  "dhp:15.0": "Cundasūkarikavatthu",
  "dhp:15.1": "Idha socati pecca socati,",
  "dhp:15.2": "Pāpakārī ubhayattha socati;",
  "dhp:15.3": "So socati so vihaññati,",
  "dhp:15.4": "Disvā kammakiliṭṭhamattano.",
  "dhp:16.0": "Dhammikaupāsakavatthu",
  "dhp:16.1": "Idha modati pecca modati,",
  "dhp:16.2": "Katapuñño ubhayattha modati;",
  "dhp:16.3": "So modati so pamodati,",
  "dhp:16.4": "Disvā kammavisuddhimattano.",
  "dhp:17.0": "Devadattavatthu",
  "dhp:17.1": "Idha tappati pecca tappati,",
  "dhp:17.2": "Pāpakārī ubhayattha tappati;",
  "dhp:17.3": "“Pāpaṁ me katan”ti tappati,",
  "dhp:17.4": "Bhiyyo tappati duggatiṁ gato.",
  "dhp:18.0": "Sumanadevīvatthu",
  "dhp:18.1": "Idha nandati pecca nandati,",
  "dhp:18.2": "Katapuñño ubhayattha nandati;",
  "dhp:18.3": "“Puññaṁ me katan”ti nandati,",
  "dhp:18.4": "Bhiyyo nandati suggatiṁ gato.",
  "dhp:19.0": "Dvesahāyakabhikkhuvatthu",
  "dhp:19.1": "Bahumpi ce saṁhita bhāsamāno,",
  "dhp:19.2": "Na takkaro hoti naro pamatto;",
  "dhp:19.3": "Gopova gāvo gaṇayaṁ paresaṁ,",
  "dhp:19.4": "Na bhāgavā sāmaññassa hoti.",
  "dhp:20.1": "Appampi ce saṁhita bhāsamāno,",
  "dhp:20.2": "Dhammassa hoti anudhammacārī;",
  "dhp:20.3": "Rāgañca dosañca pahāya mohaṁ,",
  "dhp:20.4": "Sammappajāno suvimuttacitto;",
  "dhp:20.5": "Anupādiyāno idha vā huraṁ vā,",
  "dhp:20.6": "Sa bhāgavā sāmaññassa hoti.",
  "dhp:20.7": "Yamakavaggo paṭhamo.",
  "dhp:21.0.1": "Khuddakanikāya",
  "dhp:21.0.2": "Dhammapada",
  "dhp:21.0.3": "Appamādavagga",
  "dhp:21.0.4": "Sāmāvatīvatthu",
  "dhp:21.1": "Appamādo amatapadaṁ,",
  "dhp:21.2": "pamādo maccuno padaṁ;",
  "dhp:21.3": "Appamattā na mīyanti,",
  "dhp:21.4": "ye pamattā yathā matā.",
  "dhp:22.1": "Evaṁ visesato ñatvā,",
  "dhp:22.2": "appamādamhi paṇḍitā;",
  "dhp:22.3": "Appamāde pamodanti,",
  "dhp:22.4": "ariyānaṁ gocare ratā.",
  "dhp:23.1": "Te jhāyino sātatikā,",
  "dhp:23.2": "niccaṁ daḷhaparakkamā;",
  "dhp:23.3": "Phusanti dhīrā nibbānaṁ,",
  "dhp:23.4": "yogakkhemaṁ anuttaraṁ.",
  "dhp:24.0": "Kumbaghosakaseṭṭhivatthu",
  "dhp:24.1": "Uṭṭhānavato satīmato,",
  "dhp:24.2": "Sucikammassa nisammakārino;",
  "dhp:24.3": "Saññatassa dhammajīvino,",
  "dhp:24.4": "Appamattassa yasobhivaḍḍhati.",
  "dhp:25.0": "Cūḷapanthakavatthu",
  "dhp:25.1": "Uṭṭhānenappamādena,",
  "dhp:25.2": "saṁyamena damena ca;",
  "dhp:25.3": "Dīpaṁ kayirātha medhāvī,",
  "dhp:25.4": "yaṁ ogho nābhikīrati.",
  "dhp:26.0": "Bālanakkhattasaṅghuṭṭhavatthu",
  "dhp:26.1": "Pamādamanuyuñjanti,",
  "dhp:26.2": "bālā dummedhino janā;",
  "dhp:26.3": "Appamādañca medhāvī,",
  "dhp:26.4": "dhanaṁ seṭṭhaṁva rakkhati.",
  "dhp:27.1": "Mā pamādamanuyuñjetha,",
  "dhp:27.2": "mā kāmaratisanthavaṁ;",
  "dhp:27.3": "Appamatto hi jhāyanto,",
  "dhp:27.4": "pappoti vipulaṁ sukhaṁ.",
  "dhp:28.0": "Mahākassapattheravatthu",
  "dhp:28.1": "Pamādaṁ appamādena,",
  "dhp:28.2": "yadā nudati paṇḍito;",
  "dhp:28.3": "Paññāpāsādamāruyha,",
  "dhp:28.4": "asoko sokiniṁ pajaṁ;",
  "dhp:28.5": "Pabbataṭṭhova bhūmaṭṭhe,",
  "dhp:28.6": "dhīro bāle avekkhati.",
  "dhp:29.0": "Pamattāpamattadvesahāyakabhikkhuvatthu",
  "dhp:29.1": "Appamatto pamattesu,",
  "dhp:29.2": "suttesu bahujāgaro;",
  "dhp:29.3": "Abalassaṁva sīghasso,",
  "dhp:29.4": "hitvā yāti sumedhaso.",
  "dhp:30.0": "Maghavatthu",
  "dhp:30.1": "Appamādena maghavā,",
  "dhp:30.2": "devānaṁ seṭṭhataṁ gato;",
  "dhp:30.3": "Appamādaṁ pasaṁsanti,",
  "dhp:30.4": "pamādo garahito sadā.",
  "dhp:31.0": "Aññatarabhikkhuvatthu",
  "dhp:31.1": "Appamādarato bhikkhu,",
  "dhp:31.2": "pamāde bhayadassi vā;",
  "dhp:31.3": "Saṁyojanaṁ aṇuṁ thūlaṁ,",
  "dhp:31.4": "ḍahaṁ aggīva gacchati.",
  "dhp:32.0": "Nigamavāsitissattheravatthu",
  "dhp:32.1": "Appamādarato bhikkhu,",
  "dhp:32.2": "pamāde bhayadassi vā;",
  "dhp:32.3": "Abhabbo parihānāya,",
  "dhp:32.4": "nibbānasseva santike.",
  "dhp:32.5": "Appamādavaggo dutiyo.",
  "dhp:33.0.1": "Khuddakanikāya",
  "dhp:33.0.2": "Dhammapada",
  "dhp:33.0.3": "Cittavagga",
  "dhp:33.0.4": "Meghiyattheravatthu",
  "dhp:33.1": "Phandanaṁ capalaṁ cittaṁ,",
  "dhp:33.2": "dūrakkhaṁ dunnivārayaṁ;",
  "dhp:33.3": "Ujuṁ karoti medhāvī,",
  "dhp:33.4": "usukārova tejanaṁ.",
  "dhp:34.1": "Vārijova thale khitto,",
  "dhp:34.2": "okamokataubbhato;",
  "dhp:34.3": "Pariphandatidaṁ cittaṁ,",
  "dhp:34.4": "māradheyyaṁ pahātave.",
  "dhp:35.0": "Aññatarabhikkhuvatthu",
  "dhp:35.1": "Dunniggahassa lahuno,",
  "dhp:35.2": "yatthakāmanipātino;",
  "dhp:35.3": "Cittassa damatho sādhu,",
  "dhp:35.4": "cittaṁ dantaṁ sukhāvahaṁ.",
  "dhp:36.0": "Aññataraukkaṇṭhitabhikkhuvatthu",
  "dhp:36.1": "Sududdasaṁ sunipuṇaṁ,",
  "dhp:36.2": "yatthakāmanipātinaṁ;",
  "dhp:36.3": "Cittaṁ rakkhetha medhāvī,",
  "dhp:36.4": "cittaṁ guttaṁ sukhāvahaṁ.",
  "dhp:37.0": "Saṅgharakkhitabhāgineyyattheravatthu",
  "dhp:37.1": "Dūraṅgamaṁ ekacaraṁ,",
  "dhp:37.2": "asarīraṁ guhāsayaṁ;",
  "dhp:37.3": "Ye cittaṁ saṁyamissanti,",
  "dhp:37.4": "mokkhanti mārabandhanā.",
  "dhp:38.0": "Cittahatthattheravatthu",
  "dhp:38.1": "Anavaṭṭhitacittassa,",
  "dhp:38.2": "saddhammaṁ avijānato;",
  "dhp:38.3": "Pariplavapasādassa,",
  "dhp:38.4": "paññā na paripūrati.",
  "dhp:39.1": "Anavassutacittassa,",
  "dhp:39.2": "ananvāhatacetaso;",
  "dhp:39.3": "Puññapāpapahīnassa,",
  "dhp:39.4": "natthi jāgarato bhayaṁ.",
  "dhp:40.0": "Pañcasatabhikkhuvatthu",
  "dhp:40.1": "Kumbhūpamaṁ kāyamimaṁ viditvā,",
  "dhp:40.2": "Nagarūpamaṁ cittamidaṁ ṭhapetvā;",
  "dhp:40.3": "Yodhetha māraṁ paññāvudhena,",
  "dhp:40.4": "Jitañca rakkhe anivesano siyā.",
  "dhp:41.0": "Pūtigattatissattheravatthu",
  "dhp:41.1": "Aciraṁ vatayaṁ kāyo,",
  "dhp:41.2": "pathaviṁ adhisessati;",
  "dhp:41.3": "Chuddho apetaviññāṇo,",
  "dhp:41.4": "niratthaṁva kaliṅgaraṁ.",
  "dhp:42.0": "Nandagopālakavatthu",
  "dhp:42.1": "Diso disaṁ yaṁ taṁ kayirā,",
  "dhp:42.2": "verī vā pana verinaṁ;",
  "dhp:42.3": "Micchāpaṇihitaṁ cittaṁ,",
  "dhp:42.4": "pāpiyo naṁ tato kare.",
  "dhp:43.0": "Soreyyavatthu",
  "dhp:43.1": "Na taṁ mātā pitā kayirā,",
  "dhp:43.2": "aññe vāpi ca ñātakā;",
  "dhp:43.3": "Sammāpaṇihitaṁ cittaṁ,",
  "dhp:43.4": "seyyaso naṁ tato kare.",
  "dhp:43.5": "Cittavaggo tatiyo.",
  "dhp:44.0.1": "Khuddakanikāya",
  "dhp:44.0.2": "Dhammapada",
  "dhp:44.0.3": "Pupphavagga",
  "dhp:44.0.4": "Pathavikathāpasutapañcasatabhikkhuvatthu",
  "dhp:44.1": "Ko imaṁ pathaviṁ vicessati,",
  "dhp:44.2": "Yamalokañca imaṁ sadevakaṁ;",
  "dhp:44.3": "Ko dhammapadaṁ sudesitaṁ,",
  "dhp:44.4": "Kusalo pupphamiva pacessati.",
  "dhp:45.1": "Sekho pathaviṁ vicessati,",
  "dhp:45.2": "Yamalokañca imaṁ sadevakaṁ;",
  "dhp:45.3": "Sekho dhammapadaṁ sudesitaṁ,",
  "dhp:45.4": "Kusalo pupphamiva pacessati.",
  "dhp:46.0": "Marīcikammaṭṭhānikabhikkhuvatthu",
  "dhp:46.1": "Pheṇūpamaṁ kāyamimaṁ viditvā,",
  "dhp:46.2": "Marīcidhammaṁ abhisambudhāno;",
  "dhp:46.3": "Chetvāna mārassa papupphakāni,",
  "dhp:46.4": "Adassanaṁ maccurājassa gacche.",
  "dhp:47.0": "Viṭaṭūbhavatthu",
  "dhp:47.1": "Pupphāni heva pacinantaṁ,",
  "dhp:47.2": "byāsattamanasaṁ naraṁ;",
  "dhp:47.3": "Suttaṁ gāmaṁ mahoghova,",
  "dhp:47.4": "maccu ādāya gacchati.",
  "dhp:48.0": "Patipūjikakumārivatthu",
  "dhp:48.1": "Pupphāni heva pacinantaṁ,",
  "dhp:48.2": "byāsattamanasaṁ naraṁ;",
  "dhp:48.3": "Atittaññeva kāmesu,",
  "dhp:48.4": "antako kurute vasaṁ.",
  "dhp:49.0": "Macchariyakosiyaseṭṭhivatthu",
  "dhp:49.1": "Yathāpi bhamaro pupphaṁ,",
  "dhp:49.2": "vaṇṇagandhamaheṭhayaṁ;",
  "dhp:49.3": "Paleti rasamādāya,",
  "dhp:49.4": "evaṁ gāme munī care.",
  "dhp:50.0": "Pāveyyaājīvakavatthu",
  "dhp:50.1": "Na paresaṁ vilomāni,",
  "dhp:50.2": "na paresaṁ katākataṁ;",
  "dhp:50.3": "Attanova avekkheyya,",
  "dhp:50.4": "katāni akatāni ca.",
  "dhp:51.0": "Chattapāṇiupāsakavatthu",
  "dhp:51.1": "Yathāpi ruciraṁ pupphaṁ,",
  "dhp:51.2": "vaṇṇavantaṁ agandhakaṁ;",
  "dhp:51.3": "Evaṁ subhāsitā vācā,",
  "dhp:51.4": "aphalā hoti akubbato.",
  "dhp:52.1": "Yathāpi ruciraṁ pupphaṁ,",
  "dhp:52.2": "Vaṇṇavantaṁ sagandhakaṁ;",
  "dhp:52.3": "Evaṁ subhāsitā vācā,",
  "dhp:52.4": "Saphalā hoti kubbato.",
  "dhp:53.0": "Visākhāvatthu",
  "dhp:53.1": "Yathāpi puppharāsimhā,",
  "dhp:53.2": "kayirā mālāguṇe bahū;",
  "dhp:53.3": "Evaṁ jātena maccena,",
  "dhp:53.4": "kattabbaṁ kusalaṁ bahuṁ.",
  "dhp:54.0": "Ānandattherapañhavatthu",
  "dhp:54.1": "Na pupphagandho paṭivātameti,",
  "dhp:54.2": "Na candanaṁ tagaramallikā vā;",
  "dhp:54.3": "Satañca gandho paṭivātameti,",
  "dhp:54.4": "Sabbā disā sappuriso pavāyati.",
  "dhp:55.1": "Candanaṁ tagaraṁ vāpi,",
  "dhp:55.2": "uppalaṁ atha vassikī;",
  "dhp:55.3": "Etesaṁ gandhajātānaṁ,",
  "dhp:55.4": "sīlagandho anuttaro.",
  "dhp:56.0": "Mahākassapattherapiṇḍapātadinnavatthu",
  "dhp:56.1": "Appamatto ayaṁ gandho,",
  "dhp:56.2": "yāyaṁ tagaracandanī;",
  "dhp:56.3": "Yo ca sīlavataṁ gandho,",
  "dhp:56.4": "vāti devesu uttamo.",
  "dhp:57.0": "Godhikattheraparinibbānavatthu",
  "dhp:57.1": "Tesaṁ sampannasīlānaṁ,",
  "dhp:57.2": "appamādavihārinaṁ;",
  "dhp:57.3": "Sammadaññāvimuttānaṁ,",
  "dhp:57.4": "māro maggaṁ na vindati.",
  "dhp:58.0": "Garahadinnavatthu",
  "dhp:58.1": "Yathā saṅkāradhānasmiṁ,",
  "dhp:58.2": "ujjhitasmiṁ mahāpathe;",
  "dhp:58.3": "Padumaṁ tattha jāyetha,",
  "dhp:58.4": "sucigandhaṁ manoramaṁ.",
  "dhp:59.1": "Evaṁ saṅkārabhūtesu,",
  "dhp:59.2": "andhabhūte puthujjane;",
  "dhp:59.3": "Atirocati paññāya,",
  "dhp:59.4": "sammāsambuddhasāvako.",
  "dhp:59.5": "Pupphavaggo catuttho.",
  "dhp:60.0.1": "Khuddakanikāya",
  "dhp:60.0.2": "Dhammapada",
  "dhp:60.0.3": "Bālavagga",
  "dhp:60.0.4": "Aññatarapurisavatthu",
  "dhp:60.1": "Dīghā jāgarato ratti,",
  "dhp:60.2": "dīghaṁ santassa yojanaṁ;",
  "dhp:60.3": "Dīgho bālāna saṁsāro,",
  "dhp:60.4": "saddhammaṁ avijānataṁ.",
  "dhp:61.0": "Mahākassapasaddhivihārikavatthu",
  "dhp:61.1": "Carañce nādhigaccheyya,",
  "dhp:61.2": "Seyyaṁ sadisamattano;",
  "dhp:61.3": "Ekacariyaṁ daḷhaṁ kayirā,",
  "dhp:61.4": "Natthi bāle sahāyatā.",
  "dhp:62.0": "Ānandaseṭṭhivatthu",
  "dhp:62.1": "Puttā matthi dhanaṁ matthi,",
  "dhp:62.2": "iti bālo vihaññati;",
  "dhp:62.3": "Attā hi attano natthi,",
  "dhp:62.4": "kuto puttā kuto dhanaṁ.",
  "dhp:63.0": "Gaṇṭhibhedakacoravatthu",
  "dhp:63.1": "Yo bālo maññati bālyaṁ,",
  "dhp:63.2": "paṇḍito vāpi tena so;",
  "dhp:63.3": "Bālo ca paṇḍitamānī,",
  "dhp:63.4": "sa ve “bālo”ti vuccati.",
  "dhp:64.0": "Udāyittheravatthu",
  "dhp:64.1": "Yāvajīvampi ce bālo,",
  "dhp:64.2": "paṇḍitaṁ payirupāsati;",
  "dhp:64.3": "Na so dhammaṁ vijānāti,",
  "dhp:64.4": "dabbī sūparasaṁ yathā.",
  "dhp:65.0": "Tiṁsapāveyyakabhikkhuvatthu",
  "dhp:65.1": "Muhuttamapi ce viññū,",
  "dhp:65.2": "paṇḍitaṁ payirupāsati;",
  "dhp:65.3": "Khippaṁ dhammaṁ vijānāti,",
  "dhp:65.4": "jivhā sūparasaṁ yathā.",
  "dhp:66.0": "Suppabuddhakuṭṭhivatthu",
  "dhp:66.1": "Caranti bālā dummedhā,",
  "dhp:66.2": "amitteneva attanā;",
  "dhp:66.3": "Karontā pāpakaṁ kammaṁ,",
  "dhp:66.4": "yaṁ hoti kaṭukapphalaṁ.",
  "dhp:67.0": "Kassakavatthu",
  "dhp:67.1": "Na taṁ kammaṁ kataṁ sādhu,",
  "dhp:67.2": "yaṁ katvā anutappati;",
  "dhp:67.3": "Yassa assumukho rodaṁ,",
  "dhp:67.4": "vipākaṁ paṭisevati.",
  "dhp:68.0": "Sumanamālākāravatthu",
  "dhp:68.1": "Tañca kammaṁ kataṁ sādhu,",
  "dhp:68.2": "yaṁ katvā nānutappati;",
  "dhp:68.3": "Yassa patīto sumano,",
  "dhp:68.4": "vipākaṁ paṭisevati.",
  "dhp:69.0": "Uppalavaṇṇattherīvatthu",
  "dhp:69.1": "Madhuṁvā maññati bālo,",
  "dhp:69.2": "yāva pāpaṁ na paccati;",
  "dhp:69.3": "Yadā ca paccati pāpaṁ,",
  "dhp:69.4": "atha dukkhaṁ nigacchati.",
  "dhp:70.0": "Jambukattheravatthu",
  "dhp:70.1": "Māse māse kusaggena,",
  "dhp:70.2": "bālo bhuñjeyya bhojanaṁ;",
  "dhp:70.3": "Na so saṅkhātadhammānaṁ,",
  "dhp:70.4": "kalaṁ agghati soḷasiṁ.",
  "dhp:71.0": "Ahipetavatthu",
  "dhp:71.1": "Na hi pāpaṁ kataṁ kammaṁ,",
  "dhp:71.2": "Sajjukhīraṁva muccati;",
  "dhp:71.3": "Ḍahantaṁ bālamanveti,",
  "dhp:71.4": "Bhasmacchannova pāvako.",
  "dhp:72.0": "Saṭṭhikūṭapetavatthu",
  "dhp:72.1": "Yāvadeva anatthāya,",
  "dhp:72.2": "ñattaṁ bālassa jāyati;",
  "dhp:72.3": "Hanti bālassa sukkaṁsaṁ,",
  "dhp:72.4": "muddhamassa vipātayaṁ.",
  "dhp:73.0": "Cittagahapativatthu",
  "dhp:73.1": "Asantaṁ bhāvanamiccheyya,",
  "dhp:73.2": "Purekkhārañca bhikkhusu;",
  "dhp:73.3": "Āvāsesu ca issariyaṁ,",
  "dhp:73.4": "Pūjaṁ parakulesu ca.",
  "dhp:74.1": "Mameva kata maññantu,",
  "dhp:74.2": "gihī pabbajitā ubho;",
  "dhp:74.3": "Mamevātivasā assu,",
  "dhp:74.4": "kiccākiccesu kismici;",
  "dhp:74.5": "Iti bālassa saṅkappo,",
  "dhp:74.6": "icchā māno ca vaḍḍhati.",
  "dhp:75.0": "Vanavāsitissasāmaṇeravatthu",
  "dhp:75.1": "Aññā hi lābhūpanisā,",
  "dhp:75.2": "aññā nibbānagāminī;",
  "dhp:75.3": "Evametaṁ abhiññāya,",
  "dhp:75.4": "bhikkhu buddhassa sāvako;",
  "dhp:75.5": "Sakkāraṁ nābhinandeyya,",
  "dhp:75.6": "vivekamanubrūhaye.",
  "dhp:75.7": "Bālavaggo pañcamo.",
  "dhp:76.0.1": "Khuddakanikāya",
  "dhp:76.0.2": "Dhammapada",
  "dhp:76.0.3": "Paṇḍitavagga",
  "dhp:76.0.4": "Rādhattheravatthu",
  "dhp:76.1": "Nidhīnaṁva pavattāraṁ,",
  "dhp:76.2": "yaṁ passe vajjadassinaṁ;",
  "dhp:76.3": "Niggayhavādiṁ medhāviṁ,",
  "dhp:76.4": "tādisaṁ paṇḍitaṁ bhaje;",
  "dhp:76.5": "Tādisaṁ bhajamānassa,",
  "dhp:76.6": "seyyo hoti na pāpiyo.",
  "dhp:77.0": "Assajipunabbasukavatthu",
  "dhp:77.1": "Ovadeyyānusāseyya,",
  "dhp:77.2": "asabbhā ca nivāraye;",
  "dhp:77.3": "Satañhi so piyo hoti,",
  "dhp:77.4": "asataṁ hoti appiyo.",
  "dhp:78.0": "Channattheravatthu",
  "dhp:78.1": "Na bhaje pāpake mitte,",
  "dhp:78.2": "na bhaje purisādhame;",
  "dhp:78.3": "Bhajetha mitte kalyāṇe,",
  "dhp:78.4": "bhajetha purisuttame.",
  "dhp:79.0": "Mahākappinattheravatthu",
  "dhp:79.1": "Dhammapīti sukhaṁ seti,",
  "dhp:79.2": "vippasannena cetasā;",
  "dhp:79.3": "Ariyappavedite dhamme,",
  "dhp:79.4": "sadā ramati paṇḍito.",
  "dhp:80.0": "Paṇḍitasāmaṇeravatthu",
  "dhp:80.1": "Udakañhi nayanti nettikā,",
  "dhp:80.2": "Usukārā namayanti tejanaṁ;",
  "dhp:80.3": "Dāruṁ namayanti tacchakā,",
  "dhp:80.4": "Attānaṁ damayanti paṇḍitā.",
  "dhp:81.0": "Lakuṇḍakabhaddiyattheravatthu",
  "dhp:81.1": "Selo yathā ekaghano,",
  "dhp:81.2": "vātena na samīrati;",
  "dhp:81.3": "Evaṁ nindāpasaṁsāsu,",
  "dhp:81.4": "na samiñjanti paṇḍitā.",
  "dhp:82.0": "Kāṇamātāvatthu",
  "dhp:82.1": "Yathāpi rahado gambhīro,",
  "dhp:82.2": "vippasanno anāvilo;",
  "dhp:82.3": "Evaṁ dhammāni sutvāna,",
  "dhp:82.4": "vippasīdanti paṇḍitā.",
  "dhp:83.0": "Pañcasatabhikkhuvatthu",
  "dhp:83.1": "Sabbattha ve sappurisā cajanti,",
  "dhp:83.2": "Na kāmakāmā lapayanti santo;",
  "dhp:83.3": "Sukhena phuṭṭhā atha vā dukhena,",
  "dhp:83.4": "Na uccāvacaṁ paṇḍitā dassayanti.",
  "dhp:84.0": "Dhammikattheravatthu",
  "dhp:84.1": "Na attahetu na parassa hetu,",
  "dhp:84.2": "Na puttamicche na dhanaṁ na raṭṭhaṁ;",
  "dhp:84.3": "Na iccheyya adhammena samiddhimattano,",
  "dhp:84.4": "Sa sīlavā paññavā dhammiko siyā.",
  "dhp:85.0": "Dhammassavanattheravatthu",
  "dhp:85.1": "Appakā te manussesu,",
  "dhp:85.2": "ye janā pāragāmino;",
  "dhp:85.3": "Athāyaṁ itarā pajā,",
  "dhp:85.4": "tīramevānudhāvati.",
  "dhp:86.1": "Ye ca kho sammadakkhāte,",
  "dhp:86.2": "dhamme dhammānuvattino;",
  "dhp:86.3": "Te janā pāramessanti,",
  "dhp:86.4": "maccudheyyaṁ suduttaraṁ.",
  "dhp:87.0": "Pañcasataāgantukabhikkhuvatthu",
  "dhp:87.1": "Kaṇhaṁ dhammaṁ vippahāya,",
  "dhp:87.2": "Sukkaṁ bhāvetha paṇḍito;",
  "dhp:87.3": "Okā anokamāgamma,",
  "dhp:87.4": "Viveke yattha dūramaṁ.",
  "dhp:88.1": "Tatrābhiratimiccheyya,",
  "dhp:88.2": "hitvā kāme akiñcano;",
  "dhp:88.3": "Pariyodapeyya attānaṁ,",
  "dhp:88.4": "cittaklesehi paṇḍito.",
  "dhp:89.1": "Yesaṁ sambodhiyaṅgesu,",
  "dhp:89.2": "sammā cittaṁ subhāvitaṁ;",
  "dhp:89.3": "Ādānapaṭinissagge,",
  "dhp:89.4": "anupādāya ye ratā;",
  "dhp:89.5": "Khīṇāsavā jutimanto,",
  "dhp:89.6": "te loke parinibbutā.",
  "dhp:89.7": "Paṇḍitavaggo chaṭṭho.",
  "dhp:90.0.1": "Khuddakanikāya",
  "dhp:90.0.2": "Dhammapada",
  "dhp:90.0.3": "Arahantavagga",
  "dhp:90.0.4": "Jīvakapañhavatthu",
  "dhp:90.1": "Gataddhino visokassa,",
  "dhp:90.2": "vippamuttassa sabbadhi;",
  "dhp:90.3": "Sabbaganthappahīnassa,",
  "dhp:90.4": "pariḷāho na vijjati.",
  "dhp:91.0": "Mahākassapattheravatthu",
  "dhp:91.1": "Uyyuñjanti satīmanto,",
  "dhp:91.2": "na nikete ramanti te;",
  "dhp:91.3": "Haṁsāva pallalaṁ hitvā,",
  "dhp:91.4": "okamokaṁ jahanti te.",
  "dhp:92.0": "Belaṭṭhasīsattheravatthu",
  "dhp:92.1": "Yesaṁ sannicayo natthi,",
  "dhp:92.2": "ye pariññātabhojanā;",
  "dhp:92.3": "Suññato animitto ca,",
  "dhp:92.4": "vimokkho yesaṁ gocaro;",
  "dhp:92.5": "Ākāseva sakuntānaṁ,",
  "dhp:92.6": "gati tesaṁ durannayā.",
  "dhp:93.0": "Anuruddhattheravatthu",
  "dhp:93.1": "Yassāsavā parikkhīṇā,",
  "dhp:93.2": "āhāre ca anissito;",
  "dhp:93.3": "Suññato animitto ca,",
  "dhp:93.4": "vimokkho yassa gocaro;",
  "dhp:93.5": "Ākāseva sakuntānaṁ,",
  "dhp:93.6": "padaṁ tassa durannayaṁ.",
  "dhp:94.0": "Mahākaccāyanattheravatthu",
  "dhp:94.1": "Yassindriyāni samathaṅgatāni,",
  "dhp:94.2": "Assā yathā sārathinā sudantā;",
  "dhp:94.3": "Pahīnamānassa anāsavassa,",
  "dhp:94.4": "Devāpi tassa pihayanti tādino.",
  "dhp:95.0": "Sāriputtattheravatthu",
  "dhp:95.1": "Pathavisamo no virujjhati,",
  "dhp:95.2": "Indakhilupamo tādi subbato;",
  "dhp:95.3": "Rahadova apetakaddamo,",
  "dhp:95.4": "Saṁsārā na bhavanti tādino.",
  "dhp:96.0": "Kosambivāsitissattherasāmaṇeravatthu",
  "dhp:96.1": "Santaṁ tassa manaṁ hoti,",
  "dhp:96.2": "santā vācā ca kamma ca;",
  "dhp:96.3": "Sammadaññāvimuttassa,",
  "dhp:96.4": "upasantassa tādino.",
  "dhp:97.0": "Sāriputtattheravatthu",
  "dhp:97.1": "Assaddho akataññū ca,",
  "dhp:97.2": "sandhicchedo ca yo naro;",
  "dhp:97.3": "Hatāvakāso vantāso,",
  "dhp:97.4": "sa ve uttamaporiso.",
  "dhp:98.0": "Khadiravaniyarevatattheravatthu",
  "dhp:98.1": "Gāme vā yadi vāraññe,",
  "dhp:98.2": "Ninne vā yadi vā thale;",
  "dhp:98.3": "Yattha arahanto viharanti,",
  "dhp:98.4": "Taṁ bhūmirāmaṇeyyakaṁ.",
  "dhp:99.0": "Aññataraitthivatthu",
  "dhp:99.1": "Ramaṇīyāni araññāni,",
  "dhp:99.2": "yattha na ramatī jano;",
  "dhp:99.3": "Vītarāgā ramissanti,",
  "dhp:99.4": "na te kāmagavesino.",
  "dhp:99.5": "Arahantavaggo sattamo.",
  "dhp:100.0.1": "Khuddakanikāya",
  "dhp:100.0.2": "Dhammapada",
  "dhp:100.0.3": "Sahassavagga",
  "dhp:100.0.4": "Tambadāṭhikacoraghātakavatthu",
  "dhp:100.1": "Sahassamapi ce vācā,",
  "dhp:100.2": "anatthapadasaṁhitā;",
  "dhp:100.3": "Ekaṁ atthapadaṁ seyyo,",
  "dhp:100.4": "yaṁ sutvā upasammati.",
  "dhp:101.0": "Bāhiyadārucīriyattheravatthu",
  "dhp:101.1": "Sahassamapi ce gāthā,",
  "dhp:101.2": "anatthapadasaṁhitā;",
  "dhp:101.3": "Ekaṁ gāthāpadaṁ seyyo,",
  "dhp:101.4": "yaṁ sutvā upasammati.",
  "dhp:102.0": "Kuṇḍalakesitherīvatthu",
  "dhp:102.1": "Yo ca gāthā sataṁ bhāse,",
  "dhp:102.2": "anatthapadasaṁhitā;",
  "dhp:102.3": "Ekaṁ dhammapadaṁ seyyo,",
  "dhp:102.4": "yaṁ sutvā upasammati.",
  "dhp:103.1": "Yo sahassaṁ sahassena,",
  "dhp:103.2": "saṅgāme mānuse jine;",
  "dhp:103.3": "Ekañca jeyyamattānaṁ,",
  "dhp:103.4": "sa ve saṅgāmajuttamo.",
  "dhp:104.0": "Anatthapucchakabrāhmaṇavatthu",
  "dhp:104.1": "Attā have jitaṁ seyyo,",
  "dhp:104.2": "yā cāyaṁ itarā pajā;",
  "dhp:104.3": "Attadantassa posassa,",
  "dhp:104.4": "niccaṁ saññatacārino.",
  "dhp:105.1": "Neva devo na gandhabbo,",
  "dhp:105.2": "na māro saha brahmunā;",
  "dhp:105.3": "Jitaṁ apajitaṁ kayirā,",
  "dhp:105.4": "tathārūpassa jantuno.",
  "dhp:106.0": "Sāriputtattherassa mātulabrāhmaṇavatthu",
  "dhp:106.1": "Māse māse sahassena,",
  "dhp:106.2": "yo yajetha sataṁ samaṁ;",
  "dhp:106.3": "Ekañca bhāvitattānaṁ,",
  "dhp:106.4": "muhuttamapi pūjaye;",
  "dhp:106.5": "Sāyeva pūjanā seyyo,",
  "dhp:106.6": "yañce vassasataṁ hutaṁ.",
  "dhp:107.0": "Sāriputtattherassa bhāgineyyavatthu",
  "dhp:107.1": "Yo ca vassasataṁ jantu,",
  "dhp:107.2": "aggiṁ paricare vane;",
  "dhp:107.3": "Ekañca bhāvitattānaṁ,",
  "dhp:107.4": "muhuttamapi pūjaye;",
  "dhp:107.5": "Sāyeva pūjanā seyyo,",
  "dhp:107.6": "yañce vassasataṁ hutaṁ.",
  "dhp:108.0": "Sāriputtatherassa sahāyakabrāhmaṇavatthu",
  "dhp:108.1": "Yaṁ kiñci yiṭṭhaṁ va hutaṁ va loke,",
  "dhp:108.2": "Saṁvaccharaṁ yajetha puññapekkho;",
  "dhp:108.3": "Sabbampi taṁ na catubhāgameti,",
  "dhp:108.4": "Abhivādanā ujjugatesu seyyo.",
  "dhp:109.0": "Āyuvaḍḍhanakumāravatthu",
  "dhp:109.1": "Abhivādanasīlissa,",
  "dhp:109.2": "niccaṁ vuḍḍhāpacāyino;",
  "dhp:109.3": "Cattāro dhammā vaḍḍhanti,",
  "dhp:109.4": "āyu vaṇṇo sukhaṁ balaṁ.",
  "dhp:110.0": "Saṅkiccasāmaṇeravatthu",
  "dhp:110.1": "Yo ca vassasataṁ jīve,",
  "dhp:110.2": "dussīlo asamāhito;",
  "dhp:110.3": "Ekāhaṁ jīvitaṁ seyyo,",
  "dhp:110.4": "sīlavantassa jhāyino.",
  "dhp:111.0": "Khāṇukoṇḍaññattheravatthu",
  "dhp:111.1": "Yo ca vassasataṁ jīve,",
  "dhp:111.2": "duppañño asamāhito;",
  "dhp:111.3": "Ekāhaṁ jīvitaṁ seyyo,",
  "dhp:111.4": "paññavantassa jhāyino.",
  "dhp:112.0": "Sabbadāsattheravatthu",
  "dhp:112.1": "Yo ca vassasataṁ jīve,",
  "dhp:112.2": "kusīto hīnavīriyo;",
  "dhp:112.3": "Ekāhaṁ jīvitaṁ seyyo,",
  "dhp:112.4": "vīriyamārabhato daḷhaṁ.",
  "dhp:113.0": "Paṭācārātherīvatthu",
  "dhp:113.1": "Yo ca vassasataṁ jīve,",
  "dhp:113.2": "apassaṁ udayabbayaṁ;",
  "dhp:113.3": "Ekāhaṁ jīvitaṁ seyyo,",
  "dhp:113.4": "passato udayabbayaṁ.",
  "dhp:114.0": "Kisāgotamīvatthu",
  "dhp:114.1": "Yo ca vassasataṁ jīve,",
  "dhp:114.2": "apassaṁ amataṁ padaṁ;",
  "dhp:114.3": "Ekāhaṁ jīvitaṁ seyyo,",
  "dhp:114.4": "passato amataṁ padaṁ.",
  "dhp:115.0": "Bahuputtikattherīvatthu",
  "dhp:115.1": "Yo ca vassasataṁ jīve,",
  "dhp:115.2": "apassaṁ dhammamuttamaṁ;",
  "dhp:115.3": "Ekāhaṁ jīvitaṁ seyyo,",
  "dhp:115.4": "passato dhammamuttamaṁ.",
  "dhp:115.5": "Sahassavaggo aṭṭhamo.",
  "dhp:116.0.1": "Khuddakanikāya",
  "dhp:116.0.2": "Dhammapada",
  "dhp:116.0.3": "Pāpavagga",
  "dhp:116.0.4": "Cūḷekasāṭakabrāhmaṇavatthu",
  "dhp:116.1": "Abhittharetha kalyāṇe,",
  "dhp:116.2": "pāpā cittaṁ nivāraye;",
  "dhp:116.3": "Dandhañhi karoto puññaṁ,",
  "dhp:116.4": "pāpasmiṁ ramatī mano.",
  "dhp:117.0": "Seyyasakattheravatthu",
  "dhp:117.1": "Pāpañce puriso kayirā,",
  "dhp:117.2": "Na naṁ kayirā punappunaṁ;",
  "dhp:117.3": "Na tamhi chandaṁ kayirātha,",
  "dhp:117.4": "Dukkho pāpassa uccayo.",
  "dhp:118.0": "Lājadevadhītāvatthu",
  "dhp:118.1": "Puññañce puriso kayirā,",
  "dhp:118.2": "kayirā naṁ punappunaṁ;",
  "dhp:118.3": "Tamhi chandaṁ kayirātha,",
  "dhp:118.4": "sukho puññassa uccayo.",
  "dhp:119.0": "Anāthapiṇḍikaseṭṭhivatthu",
  "dhp:119.1": "Pāpopi passati bhadraṁ,",
  "dhp:119.2": "Yāva pāpaṁ na paccati;",
  "dhp:119.3": "Yadā ca paccati pāpaṁ,",
  "dhp:119.4": "Atha pāpo pāpāni passati.",
  "dhp:120.1": "Bhadropi passati pāpaṁ,",
  "dhp:120.2": "Yāva bhadraṁ na paccati;",
  "dhp:120.3": "Yadā ca paccati bhadraṁ,",
  "dhp:120.4": "Atha bhadro bhadrāni passati.",
  "dhp:121.0": "Asaññataparikkhāravatthu",
  "dhp:121.1": "Māvamaññetha pāpassa,",
  "dhp:121.2": "na mantaṁ āgamissati;",
  "dhp:121.3": "Udabindunipātena,",
  "dhp:121.4": "udakumbhopi pūrati;",
  "dhp:121.5": "Bālo pūrati pāpassa,",
  "dhp:121.6": "thokaṁ thokampi ācinaṁ.",
  "dhp:122.0": "Biḷālapādakaseṭṭhivatthu",
  "dhp:122.1": "Māvamaññetha puññassa,",
  "dhp:122.2": "na mandaṁ āgamissati;",
  "dhp:122.3": "Udabindunipātena,",
  "dhp:122.4": "udakumbhopi pūrati;",
  "dhp:122.5": "Dhīro pūrati puññassa,",
  "dhp:122.6": "thokaṁ thokampi ācinaṁ.",
  "dhp:123.0": "Mahādhanavāṇijavatthu",
  "dhp:123.1": "Vāṇijova bhayaṁ maggaṁ,",
  "dhp:123.2": "appasattho mahaddhano;",
  "dhp:123.3": "Visaṁ jīvitukāmova,",
  "dhp:123.4": "pāpāni parivajjaye.",
  "dhp:124.0": "Kukkuṭamittanesādavatthu",
  "dhp:124.1": "Pāṇimhi ce vaṇo nāssa,",
  "dhp:124.2": "hareyya pāṇinā visaṁ;",
  "dhp:124.3": "Nābbaṇaṁ visamanveti,",
  "dhp:124.4": "natthi pāpaṁ akubbato.",
  "dhp:125.0": "Kokasunakhaluddakavatthu",
  "dhp:125.1": "Yo appaduṭṭhassa narassa dussati,",
  "dhp:125.2": "Suddhassa posassa anaṅgaṇassa;",
  "dhp:125.3": "Tameva bālaṁ pacceti pāpaṁ,",
  "dhp:125.4": "Sukhumo rajo paṭivātaṁva khitto.",
  "dhp:126.0": "Maṇikārakulūpakatissattheravatthu",
  "dhp:126.1": "Gabbhameke uppajjanti,",
  "dhp:126.2": "nirayaṁ pāpakammino;",
  "dhp:126.3": "Saggaṁ sugatino yanti,",
  "dhp:126.4": "parinibbanti anāsavā.",
  "dhp:127.0": "Tayojanavatthu",
  "dhp:127.1": "Na antalikkhe na samuddamajjhe,",
  "dhp:127.2": "Na pabbatānaṁ vivaraṁ pavissa;",
  "dhp:127.3": "Na vijjatī so jagatippadeso,",
  "dhp:127.4": "Yatthaṭṭhito mucceyya pāpakammā.",
  "dhp:128.0": "Suppabuddhasakyavatthu",
  "dhp:128.1": "Na antalikkhe na samuddamajjhe,",
  "dhp:128.2": "Na pabbatānaṁ vivaraṁ pavissa;",
  "dhp:128.3": "Na vijjatī so jagatippadeso,",
  "dhp:128.4": "Yatthaṭṭhitaṁ nappasaheyya maccu.",
  "dhp:128.5": "Pāpavaggo navamo.",
  "dhp:129.0.1": "Khuddakanikāya",
  "dhp:129.0.2": "Dhammapada",
  "dhp:129.0.3": "Daṇḍavagga",
  "dhp:129.0.4": "Chabbaggiyabhikkhuvatthu",
  "dhp:129.1": "Sabbe tasanti daṇḍassa,",
  "dhp:129.2": "sabbe bhāyanti maccuno;",
  "dhp:129.3": "Attānaṁ upamaṁ katvā,",
  "dhp:129.4": "na haneyya na ghātaye.",
  "dhp:130.0": "Chabbaggiyavatthu",
  "dhp:130.1": "Sabbe tasanti daṇḍassa,",
  "dhp:130.2": "sabbesaṁ jīvitaṁ piyaṁ;",
  "dhp:130.3": "Attānaṁ upamaṁ katvā,",
  "dhp:130.4": "na haneyya na ghātaye.",
  "dhp:131.0": "Sambahulakumārakavatthu",
  "dhp:131.1": "Sukhakāmāni bhūtāni,",
  "dhp:131.2": "yo daṇḍena vihiṁsati;",
  "dhp:131.3": "Attano sukhamesāno,",
  "dhp:131.4": "pecca so na labhate sukhaṁ.",
  "dhp:132.1": "Sukhakāmāni bhūtāni,",
  "dhp:132.2": "yo daṇḍena na hiṁsati;",
  "dhp:132.3": "Attano sukhamesāno,",
  "dhp:132.4": "pecca so labhate sukhaṁ.",
  "dhp:133.0": "Koṇḍadhānattheravatthu",
  "dhp:133.1": "Māvoca pharusaṁ kañci,",
  "dhp:133.2": "vuttā paṭivadeyyu taṁ;",
  "dhp:133.3": "Dukkhā hi sārambhakathā,",
  "dhp:133.4": "paṭidaṇḍā phuseyyu taṁ.",
  "dhp:134.1": "Sace neresi attānaṁ,",
  "dhp:134.2": "kaṁso upahato yathā;",
  "dhp:134.3": "Esa pattosi nibbānaṁ,",
  "dhp:134.4": "sārambho te na vijjati.",
  "dhp:135.0": "Uposathikaitthīnaṁvatthu",
  "dhp:135.1": "Yathā daṇḍena gopālo,",
  "dhp:135.2": "gāvo pājeti gocaraṁ;",
  "dhp:135.3": "Evaṁ jarā ca maccu ca,",
  "dhp:135.4": "āyuṁ pājenti pāṇinaṁ.",
  "dhp:136.0": "Ajagarapetavatthu",
  "dhp:136.1": "Atha pāpāni kammāni,",
  "dhp:136.2": "karaṁ bālo na bujjhati;",
  "dhp:136.3": "Sehi kammehi dummedho,",
  "dhp:136.4": "aggidaḍḍhova tappati.",
  "dhp:137.0": "Mahāmoggallānattheravatthu",
  "dhp:137.1": "Yo daṇḍena adaṇḍesu,",
  "dhp:137.2": "appaduṭṭhesu dussati;",
  "dhp:137.3": "Dasannamaññataraṁ ṭhānaṁ,",
  "dhp:137.4": "khippameva nigacchati.",
  "dhp:138.1": "Vedanaṁ pharusaṁ jāniṁ,",
  "dhp:138.2": "sarīrassa va bhedanaṁ;",
  "dhp:138.3": "Garukaṁ vāpi ābādhaṁ,",
  "dhp:138.4": "cittakkhepaṁ va pāpuṇe.",
  "dhp:139.1": "Rājato vā upasaggaṁ,",
  "dhp:139.2": "Abbhakkhānaṁ va dāruṇaṁ;",
  "dhp:139.3": "Parikkhayaṁ va ñātīnaṁ,",
  "dhp:139.4": "Bhogānaṁ va pabhaṅguraṁ.",
  "dhp:140.1": "Atha vāssa agārāni,",
  "dhp:140.2": "aggi ḍahati pāvako;",
  "dhp:140.3": "Kāyassa bhedā duppañño,",
  "dhp:140.4": "nirayaṁ sopapajjati.",
  "dhp:141.0": "Bahubhaṇḍikabhikkhuvatthu",
  "dhp:141.1": "Na naggacariyā na jaṭā na paṅkā,",
  "dhp:141.2": "Nānāsakā thaṇḍilasāyikā vā;",
  "dhp:141.3": "Rajojallaṁ ukkuṭikappadhānaṁ,",
  "dhp:141.4": "Sodhenti maccaṁ avitiṇṇakaṅkhaṁ.",
  "dhp:142.0": "Santatimahāmattavatthu",
  "dhp:142.1": "Alaṅkato cepi samaṁ careyya,",
  "dhp:142.2": "Santo danto niyato brahmacārī;",
  "dhp:142.3": "Sabbesu bhūtesu nidhāya daṇḍaṁ,",
  "dhp:142.4": "So brāhmaṇo so samaṇo sa bhikkhu.",
  "dhp:143.0": "Pilotikatissattheravatthu",
  "dhp:143.1": "Hirīnisedho puriso,",
  "dhp:143.2": "koci lokasmi vijjati;",
  "dhp:143.3": "Yo niddaṁ apabodheti,",
  "dhp:143.4": "asso bhadro kasāmiva.",
  "dhp:144.1": "Asso yathā bhadro kasāniviṭṭho,",
  "dhp:144.2": "Ātāpino saṁvegino bhavātha;",
  "dhp:144.3": "Saddhāya sīlena ca vīriyena ca,",
  "dhp:144.4": "Samādhinā dhammavinicchayena ca;",
  "dhp:144.5": "Sampannavijjācaraṇā patissatā,",
  "dhp:144.6": "Jahissatha dukkhamidaṁ anappakaṁ.",
  "dhp:145.0": "Sukhasāmaṇeravatthu",
  "dhp:145.1": "Udakañhi nayanti nettikā,",
  "dhp:145.2": "Usukārā namayanti tejanaṁ;",
  "dhp:145.3": "Dāruṁ namayanti tacchakā,",
  "dhp:145.4": "Attānaṁ damayanti subbatā.",
  "dhp:145.5": "Daṇḍavaggo dasamo.",
  "dhp:146.0.1": "Khuddakanikāya",
  "dhp:146.0.2": "Dhammapada",
  "dhp:146.0.3": "Jarāvagga",
  "dhp:146.0.4": "Visākhāyasahāyikānaṁvatthu",
  "dhp:146.1": "Ko nu hāso kimānando,",
  "dhp:146.2": "niccaṁ pajjalite sati;",
  "dhp:146.3": "Andhakārena onaddhā,",
  "dhp:146.4": "padīpaṁ na gavesatha.",
  "dhp:147.0": "Sirimāvatthu",
  "dhp:147.1": "Passa cittakataṁ bimbaṁ,",
  "dhp:147.2": "arukāyaṁ samussitaṁ;",
  "dhp:147.3": "Āturaṁ bahusaṅkappaṁ,",
  "dhp:147.4": "yassa natthi dhuvaṁ ṭhiti.",
  "dhp:148.0": "Uttarātherīvatthu",
  "dhp:148.1": "Parijiṇṇamidaṁ rūpaṁ,",
  "dhp:148.2": "roganīḷaṁ pabhaṅguraṁ;",
  "dhp:148.3": "Bhijjati pūtisandeho,",
  "dhp:148.4": "maraṇantañhi jīvitaṁ.",
  "dhp:149.0": "Sambahulaadhimānikabhikkhuvatthu",
  "dhp:149.1": "Yānimāni apatthāni,",
  "dhp:149.2": "alābūneva sārade;",
  "dhp:149.3": "Kāpotakāni aṭṭhīni,",
  "dhp:149.4": "tāni disvāna kā rati.",
  "dhp:150.0": "Janapadakalyāṇīrūpanandātherīvatthu",
  "dhp:150.1": "Aṭṭhīnaṁ nagaraṁ kataṁ,",
  "dhp:150.2": "maṁsalohitalepanaṁ;",
  "dhp:150.3": "Yattha jarā ca maccu ca,",
  "dhp:150.4": "māno makkho ca ohito.",
  "dhp:151.0": "Mallikādevīvatthu",
  "dhp:151.1": "Jīranti ve rājarathā sucittā,",
  "dhp:151.2": "Atho sarīrampi jaraṁ upeti;",
  "dhp:151.3": "Satañca dhammo na jaraṁ upeti,",
  "dhp:151.4": "Santo have sabbhi pavedayanti.",
  "dhp:152.0": "Lāḷudāyītheravatthu",
  "dhp:152.1": "Appassutāyaṁ puriso,",
  "dhp:152.2": "balībaddhova jīrati;",
  "dhp:152.3": "Maṁsāni tassa vaḍḍhanti,",
  "dhp:152.4": "paññā tassa na vaḍḍhati.",
  "dhp:153.0": "Udānavatthu",
  "dhp:153.1": "Anekajātisaṁsāraṁ,",
  "dhp:153.2": "sandhāvissaṁ anibbisaṁ;",
  "dhp:153.3": "Gahakāraṁ gavesanto,",
  "dhp:153.4": "dukkhā jāti punappunaṁ.",
  "dhp:154.1": "Gahakāraka diṭṭhosi,",
  "dhp:154.2": "puna gehaṁ na kāhasi;",
  "dhp:154.3": "Sabbā te phāsukā bhaggā,",
  "dhp:154.4": "gahakūṭaṁ visaṅkhataṁ;",
  "dhp:154.5": "Visaṅkhāragataṁ cittaṁ,",
  "dhp:154.6": "taṇhānaṁ khayamajjhagā.",
  "dhp:155.0": "Mahādhanaseṭṭhiputtavatthu",
  "dhp:155.1": "Acaritvā brahmacariyaṁ,",
  "dhp:155.2": "aladdhā yobbane dhanaṁ;",
  "dhp:155.3": "Jiṇṇakoñcāva jhāyanti,",
  "dhp:155.4": "khīṇamaccheva pallale.",
  "dhp:156.1": "Acaritvā brahmacariyaṁ,",
  "dhp:156.2": "aladdhā yobbane dhanaṁ;",
  "dhp:156.3": "Senti cāpātikhīṇāva,",
  "dhp:156.4": "purāṇāni anutthunaṁ.",
  "dhp:156.5": "Jarāvaggo ekādasamo.",
  "dhp:157.0.1": "Khuddakanikāya",
  "dhp:157.0.2": "Dhammapada",
  "dhp:157.0.3": "Attavagga",
  "dhp:157.0.4": "Bodhirājakumāravatthu",
  "dhp:157.1": "Attānañce piyaṁ jaññā,",
  "dhp:157.2": "rakkheyya naṁ surakkhitaṁ;",
  "dhp:157.3": "Tiṇṇaṁ aññataraṁ yāmaṁ,",
  "dhp:157.4": "paṭijaggeyya paṇḍito.",
  "dhp:158.0": "Upanandasakyaputtattheravatthu",
  "dhp:158.1": "Attānameva paṭhamaṁ,",
  "dhp:158.2": "patirūpe nivesaye;",
  "dhp:158.3": "Athaññamanusāseyya,",
  "dhp:158.4": "na kilisseyya paṇḍito.",
  "dhp:159.0": "Padhānikatissattheravatthu",
  "dhp:159.1": "Attānañce tathā kayirā,",
  "dhp:159.2": "yathāññamanusāsati;",
  "dhp:159.3": "Sudanto vata dametha,",
  "dhp:159.4": "attā hi kira duddamo.",
  "dhp:160.0": "Kumārakassapamātuttherivatthu",
  "dhp:160.1": "Attā hi attano nātho,",
  "dhp:160.2": "ko hi nātho paro siyā;",
  "dhp:160.3": "Attanā hi sudantena,",
  "dhp:160.4": "nāthaṁ labhati dullabhaṁ.",
  "dhp:161.0": "Mahākālaupāsakavatthu",
  "dhp:161.1": "Attanā hi kataṁ pāpaṁ,",
  "dhp:161.2": "Attajaṁ attasambhavaṁ;",
  "dhp:161.3": "Abhimatthati dummedhaṁ,",
  "dhp:161.4": "Vajiraṁvasmamayaṁ maṇiṁ.",
  "dhp:162.0": "Devadattavatthu",
  "dhp:162.1": "Yassa accantadussilyaṁ,",
  "dhp:162.2": "māluvā sālamivotthataṁ;",
  "dhp:162.3": "Karoti so tathattānaṁ,",
  "dhp:162.4": "yathā naṁ icchatī diso.",
  "dhp:163.0": "Saṅghabhedaparisakkanavatthu",
  "dhp:163.1": "Sukarāni asādhūni,",
  "dhp:163.2": "attano ahitāni ca;",
  "dhp:163.3": "Yaṁ ve hitañca sādhuñca,",
  "dhp:163.4": "taṁ ve paramadukkaraṁ.",
  "dhp:164.0": "Kālattheravatthu",
  "dhp:164.1": "Yo sāsanaṁ arahataṁ,",
  "dhp:164.2": "ariyānaṁ dhammajīvinaṁ;",
  "dhp:164.3": "Paṭikkosati dummedho,",
  "dhp:164.4": "diṭṭhiṁ nissāya pāpikaṁ;",
  "dhp:164.5": "Phalāni kaṭṭhakasseva,",
  "dhp:164.6": "attaghātāya phallati.",
  "dhp:165.0": "Cūḷakālaupāsakavatthu",
  "dhp:165.1": "Attanā hi kataṁ pāpaṁ,",
  "dhp:165.2": "attanā saṅkilissati;",
  "dhp:165.3": "Attanā akataṁ pāpaṁ,",
  "dhp:165.4": "attanāva visujjhati;",
  "dhp:165.5": "Suddhī asuddhi paccattaṁ,",
  "dhp:165.6": "nāñño aññaṁ visodhaye.",
  "dhp:166.0": "Attadatthattheravatthu",
  "dhp:166.1": "Attadatthaṁ paratthena,",
  "dhp:166.2": "bahunāpi na hāpaye;",
  "dhp:166.3": "Attadatthamabhiññāya,",
  "dhp:166.4": "sadatthapasuto siyā.",
  "dhp:166.5": "Attavaggo dvādasamo.",
  "dhp:167.0.1": "Khuddakanikāya",
  "dhp:167.0.2": "Dhammapada",
  "dhp:167.0.3": "Lokavagga",
  "dhp:167.0.4": "Daharabhikkhuvatthu",
  "dhp:167.1": "Hīnaṁ dhammaṁ na seveyya,",
  "dhp:167.2": "pamādena na saṁvase;",
  "dhp:167.3": "Micchādiṭṭhiṁ na seveyya,",
  "dhp:167.4": "na siyā lokavaḍḍhano.",
  "dhp:168.0": "Suddhodanavatthu",
  "dhp:168.1": "Uttiṭṭhe nappamajjeyya,",
  "dhp:168.2": "dhammaṁ sucaritaṁ care;",
  "dhp:168.3": "Dhammacārī sukhaṁ seti,",
  "dhp:168.4": "asmiṁ loke paramhi ca.",
  "dhp:169.1": "Dhammaṁ care sucaritaṁ,",
  "dhp:169.2": "na naṁ duccaritaṁ care;",
  "dhp:169.3": "Dhammacārī sukhaṁ seti,",
  "dhp:169.4": "asmiṁ loke paramhi ca.",
  "dhp:170.0": "Pañcasatavipassakabhikkhuvatthu",
  "dhp:170.1": "Yathā pubbuḷakaṁ passe,",
  "dhp:170.2": "yathā passe marīcikaṁ;",
  "dhp:170.3": "Evaṁ lokaṁ avekkhantaṁ,",
  "dhp:170.4": "maccurājā na passati.",
  "dhp:171.0": "Abhayarājakumāravatthu",
  "dhp:171.1": "Etha passathimaṁ lokaṁ,",
  "dhp:171.2": "cittaṁ rājarathūpamaṁ;",
  "dhp:171.3": "Yattha bālā visīdanti,",
  "dhp:171.4": "natthi saṅgo vijānataṁ.",
  "dhp:172.0": "Sammajjanattheravatthu",
  "dhp:172.1": "Yo ca pubbe pamajjitvā,",
  "dhp:172.2": "pacchā so nappamajjati;",
  "dhp:172.3": "Somaṁ lokaṁ pabhāseti,",
  "dhp:172.4": "abbhā muttova candimā.",
  "dhp:173.0": "Aṅgulimālattheravatthu",
  "dhp:173.1": "Yassa pāpaṁ kataṁ kammaṁ,",
  "dhp:173.2": "kusalena pidhīyati;",
  "dhp:173.3": "Somaṁ lokaṁ pabhāseti,",
  "dhp:173.4": "abbhā muttova candimā.",
  "dhp:174.0": "Pesakāradhītāvatthu",
  "dhp:174.1": "Andhabhūto ayaṁ loko,",
  "dhp:174.2": "tanukettha vipassati;",
  "dhp:174.3": "Sakuṇo jālamuttova,",
  "dhp:174.4": "appo saggāya gacchati.",
  "dhp:175.0": "Tiṁsabhikkhuvatthu",
  "dhp:175.1": "Haṁsādiccapathe yanti,",
  "dhp:175.2": "ākāse yanti iddhiyā;",
  "dhp:175.3": "Nīyanti dhīrā lokamhā,",
  "dhp:175.4": "jetvā māraṁ savāhiniṁ.",
  "dhp:176.0": "Ciñcamāṇavikāvatthu",
  "dhp:176.1": "Ekaṁ dhammaṁ atītassa,",
  "dhp:176.2": "musāvādissa jantuno;",
  "dhp:176.3": "Vitiṇṇaparalokassa,",
  "dhp:176.4": "natthi pāpaṁ akāriyaṁ.",
  "dhp:177.0": "Asadisadānavatthu",
  "dhp:177.1": "Na ve kadariyā devalokaṁ vajanti,",
  "dhp:177.2": "Bālā have nappasaṁsanti dānaṁ;",
  "dhp:177.3": "Dhīro ca dānaṁ anumodamāno,",
  "dhp:177.4": "Teneva so hoti sukhī parattha.",
  "dhp:178.0": "Anāthapiṇḍikaputtakālavatthu",
  "dhp:178.1": "Pathabyā ekarajjena,",
  "dhp:178.2": "saggassa gamanena vā;",
  "dhp:178.3": "Sabbalokādhipaccena,",
  "dhp:178.4": "sotāpattiphalaṁ varaṁ.",
  "dhp:178.5": "Lokavaggo terasamo.",
  "dhp:179.0.1": "Khuddakanikāya",
  "dhp:179.0.2": "Dhammapada",
  "dhp:179.0.3": "Buddhavagga",
  "dhp:179.0.4": "Māradhītaravatthu",
  "dhp:179.1": "Yassa jitaṁ nāvajīyati,",
  "dhp:179.2": "Jitaṁ yassa noyāti koci loke;",
  "dhp:179.3": "Taṁ buddhamanantagocaraṁ,",
  "dhp:179.4": "Apadaṁ kena padena nessatha.",
  "dhp:180.1": "Yassa jālinī visattikā,",
  "dhp:180.2": "Taṇhā natthi kuhiñci netave;",
  "dhp:180.3": "Taṁ buddhamanantagocaraṁ,",
  "dhp:180.4": "Apadaṁ kena padena nessatha.",
  "dhp:181.0": "Devorohaṇavatthu",
  "dhp:181.1": "Ye jhānapasutā dhīrā,",
  "dhp:181.2": "nekkhammūpasame ratā;",
  "dhp:181.3": "Devāpi tesaṁ pihayanti,",
  "dhp:181.4": "sambuddhānaṁ satīmataṁ.",
  "dhp:182.0": "Erakapattanāgarājavatthu",
  "dhp:182.1": "Kiccho manussapaṭilābho,",
  "dhp:182.2": "kicchaṁ maccāna jīvitaṁ;",
  "dhp:182.3": "Kicchaṁ saddhammassavanaṁ,",
  "dhp:182.4": "kiccho buddhānamuppādo.",
  "dhp:183.0": "Ānandattherapañhavatthu",
  "dhp:183.1": "Sabbapāpassa akaraṇaṁ,",
  "dhp:183.2": "kusalassa upasampadā;",
  "dhp:183.3": "Sacittapariyodapanaṁ,",
  "dhp:183.4": "etaṁ buddhāna sāsanaṁ.",
  "dhp:184.1": "Khantī paramaṁ tapo titikkhā,",
  "dhp:184.2": "Nibbānaṁ paramaṁ vadanti buddhā;",
  "dhp:184.3": "Na hi pabbajito parūpaghātī,",
  "dhp:184.4": "Na samaṇo hoti paraṁ viheṭhayanto.",
  "dhp:185.1": "Anūpavādo anūpaghāto,",
  "dhp:185.2": "Pātimokkhe ca saṁvaro;",
  "dhp:185.3": "Mattaññutā ca bhattasmiṁ,",
  "dhp:185.4": "Pantañca sayanāsanaṁ;",
  "dhp:185.5": "Adhicitte ca āyogo,",
  "dhp:185.6": "Etaṁ buddhāna sāsanaṁ.",
  "dhp:186.0": "Anabhiratabhikkhuvatthu",
  "dhp:186.1": "Na kahāpaṇavassena,",
  "dhp:186.2": "titti kāmesu vijjati;",
  "dhp:186.3": "Appassādā dukhā kāmā,",
  "dhp:186.4": "iti viññāya paṇḍito.",
  "dhp:187.1": "Api dibbesu kāmesu,",
  "dhp:187.2": "ratiṁ so nādhigacchati;",
  "dhp:187.3": "Taṇhakkhayarato hoti,",
  "dhp:187.4": "sammāsambuddhasāvako.",
  "dhp:188.0": "Aggidattabrāhmaṇavatthu",
  "dhp:188.1": "Bahuṁ ve saraṇaṁ yanti,",
  "dhp:188.2": "pabbatāni vanāni ca;",
  "dhp:188.3": "Ārāmarukkhacetyāni,",
  "dhp:188.4": "manussā bhayatajjitā.",
  "dhp:189.1": "Netaṁ kho saraṇaṁ khemaṁ,",
  "dhp:189.2": "netaṁ saraṇamuttamaṁ;",
  "dhp:189.3": "Netaṁ saraṇamāgamma,",
  "dhp:189.4": "sabbadukkhā pamuccati.",
  "dhp:190.1": "Yo ca buddhañca dhammañca,",
  "dhp:190.2": "saṅghañca saraṇaṁ gato;",
  "dhp:190.3": "Cattāri ariyasaccāni,",
  "dhp:190.4": "sammappaññāya passati.",
  "dhp:191.1": "Dukkhaṁ dukkhasamuppādaṁ,",
  "dhp:191.2": "dukkhassa ca atikkamaṁ;",
  "dhp:191.3": "Ariyaṁ caṭṭhaṅgikaṁ maggaṁ,",
  "dhp:191.4": "dukkhūpasamagāminaṁ.",
  "dhp:192.1": "Etaṁ kho saraṇaṁ khemaṁ,",
  "dhp:192.2": "etaṁ saraṇamuttamaṁ;",
  "dhp:192.3": "Etaṁ saraṇamāgamma,",
  "dhp:192.4": "sabbadukkhā pamuccati.",
  "dhp:193.0": "Ānandattherapañhavatthu",
  "dhp:193.1": "Dullabho purisājañño,",
  "dhp:193.2": "na so sabbattha jāyati;",
  "dhp:193.3": "Yattha so jāyati dhīro,",
  "dhp:193.4": "taṁ kulaṁ sukhamedhati.",
  "dhp:194.0": "Sambahulabhikkhuvatthu",
  "dhp:194.1": "Sukho buddhānamuppādo,",
  "dhp:194.2": "sukhā saddhammadesanā;",
  "dhp:194.3": "Sukhā saṅghassa sāmaggī,",
  "dhp:194.4": "samaggānaṁ tapo sukho.",
  "dhp:195.0": "Kassapadasabalassasuvaṇṇacetiyavatthu",
  "dhp:195.1": "Pūjārahe pūjayato,",
  "dhp:195.2": "buddhe yadi va sāvake;",
  "dhp:195.3": "Papañcasamatikkante,",
  "dhp:195.4": "tiṇṇasokapariddave.",
  "dhp:196.1": "Te tādise pūjayato,",
  "dhp:196.2": "nibbute akutobhaye;",
  "dhp:196.3": "Na sakkā puññaṁ saṅkhātuṁ,",
  "dhp:196.4": "imettamapi kenaci.",
  "dhp:196.5": "Buddhavaggo cuddasamo.",
  "dhp:196.6": "Paṭhamabhāṇavāraṁ.",
  "dhp:197.0.1": "Khuddakanikāya",
  "dhp:197.0.2": "Dhammapada",
  "dhp:197.0.3": "Sukhavagga",
  "dhp:197.0.4": "Ñātikalahavūpasamanavatthu",
  "dhp:197.1": "Susukhaṁ vata jīvāma,",
  "dhp:197.2": "verinesu averino;",
  "dhp:197.3": "Verinesu manussesu,",
  "dhp:197.4": "viharāma averino.",
  "dhp:198.1": "Susukhaṁ vata jīvāma,",
  "dhp:198.2": "āturesu anāturā;",
  "dhp:198.3": "Āturesu manussesu,",
  "dhp:198.4": "viharāma anāturā.",
  "dhp:199.1": "Susukhaṁ vata jīvāma,",
  "dhp:199.2": "ussukesu anussukā;",
  "dhp:199.3": "Ussukesu manussesu,",
  "dhp:199.4": "viharāma anussukā.",
  "dhp:200.0": "Māravatthu",
  "dhp:200.1": "Susukhaṁ vata jīvāma,",
  "dhp:200.2": "yesaṁ no natthi kiñcanaṁ;",
  "dhp:200.3": "Pītibhakkhā bhavissāma,",
  "dhp:200.4": "devā ābhassarā yathā.",
  "dhp:201.0": "Kosalaraññoparājayavatthu",
  "dhp:201.1": "Jayaṁ veraṁ pasavati,",
  "dhp:201.2": "dukkhaṁ seti parājito;",
  "dhp:201.3": "Upasanto sukhaṁ seti,",
  "dhp:201.4": "hitvā jayaparājayaṁ.",
  "dhp:202.0": "Aññatarakuladārikāvatthu",
  "dhp:202.1": "Natthi rāgasamo aggi,",
  "dhp:202.2": "Natthi dosasamo kali;",
  "dhp:202.3": "Natthi khandhasamā dukkhā,",
  "dhp:202.4": "Natthi santiparaṁ sukhaṁ.",
  "dhp:203.0": "Ekaupāsakavatthu",
  "dhp:203.1": "Jighacchāparamā rogā,",
  "dhp:203.2": "saṅkhāraparamā dukhā;",
  "dhp:203.3": "Etaṁ ñatvā yathābhūtaṁ,",
  "dhp:203.4": "nibbānaṁ paramaṁ sukhaṁ.",
  "dhp:204.0": "Pasenadikosalavatthu",
  "dhp:204.1": "Ārogyaparamā lābhā,",
  "dhp:204.2": "Santuṭṭhiparamaṁ dhanaṁ;",
  "dhp:204.3": "Vissāsaparamā ñāti,",
  "dhp:204.4": "Nibbānaṁ paramaṁ sukhaṁ.",
  "dhp:205.0": "Tissattheravatthu",
  "dhp:205.1": "Pavivekarasaṁ pitvā,",
  "dhp:205.2": "rasaṁ upasamassa ca;",
  "dhp:205.3": "Niddaro hoti nippāpo,",
  "dhp:205.4": "dhammapītirasaṁ pivaṁ.",
  "dhp:206.0": "Sakkavatthu",
  "dhp:206.1": "Sāhu dassanamariyānaṁ,",
  "dhp:206.2": "sannivāso sadā sukho;",
  "dhp:206.3": "Adassanena bālānaṁ,",
  "dhp:206.4": "niccameva sukhī siyā.",
  "dhp:207.1": "Bālasaṅgatacārī hi,",
  "dhp:207.2": "dīghamaddhāna socati;",
  "dhp:207.3": "Dukkho bālehi saṁvāso,",
  "dhp:207.4": "amitteneva sabbadā;",
  "dhp:207.5": "Dhīro ca sukhasaṁvāso,",
  "dhp:207.6": "ñātīnaṁva samāgamo.",
  "dhp:208.1": "Tasmā hi—",
  "dhp:208.2": "Dhīrañca paññañca bahussutañca,",
  "dhp:208.3": "Dhorayhasīlaṁ vatavantamariyaṁ;",
  "dhp:208.4": "Taṁ tādisaṁ sappurisaṁ sumedhaṁ,",
  "dhp:208.5": "Bhajetha nakkhattapathaṁva candimā.",
  "dhp:208.6": "Sukhavaggo pannarasamo.",
  "dhp:209.0.1": "Khuddakanikāya",
  "dhp:209.0.2": "Dhammapada",
  "dhp:209.0.3": "Piyavagga",
  "dhp:209.0.4": "Tayojanapabbajitavatthu",
  "dhp:209.1": "Ayoge yuñjamattānaṁ,",
  "dhp:209.2": "yogasmiñca ayojayaṁ;",
  "dhp:209.3": "Atthaṁ hitvā piyaggāhī,",
  "dhp:209.4": "pihetattānuyoginaṁ.",
  "dhp:210.1": "Mā piyehi samāgañchi,",
  "dhp:210.2": "appiyehi kudācanaṁ;",
  "dhp:210.3": "Piyānaṁ adassanaṁ dukkhaṁ,",
  "dhp:210.4": "appiyānañca dassanaṁ.",
  "dhp:211.1": "Tasmā piyaṁ na kayirātha,",
  "dhp:211.2": "piyāpāyo hi pāpako;",
  "dhp:211.3": "Ganthā tesaṁ na vijjanti,",
  "dhp:211.4": "yesaṁ natthi piyāppiyaṁ.",
  "dhp:212.0": "Aññatarakuṭumbikavatthu",
  "dhp:212.1": "Piyato jāyatī soko,",
  "dhp:212.2": "piyato jāyatī bhayaṁ;",
  "dhp:212.3": "Piyato vippamuttassa,",
  "dhp:212.4": "natthi soko kuto bhayaṁ.",
  "dhp:213.0": "Visākhāvatthu",
  "dhp:213.1": "Pemato jāyatī soko,",
  "dhp:213.2": "pemato jāyatī bhayaṁ;",
  "dhp:213.3": "Pemato vippamuttassa,",
  "dhp:213.4": "natthi soko kuto bhayaṁ.",
  "dhp:214.0": "Licchavīvatthu",
  "dhp:214.1": "Ratiyā jāyatī soko,",
  "dhp:214.2": "ratiyā jāyatī bhayaṁ;",
  "dhp:214.3": "Ratiyā vippamuttassa,",
  "dhp:214.4": "natthi soko kuto bhayaṁ.",
  "dhp:215.0": "Anitthigandhakumāravatthu",
  "dhp:215.1": "Kāmato jāyatī soko,",
  "dhp:215.2": "kāmato jāyatī bhayaṁ;",
  "dhp:215.3": "Kāmato vippamuttassa,",
  "dhp:215.4": "natthi soko kuto bhayaṁ.",
  "dhp:216.0": "Aññatarabrāhmaṇavatthu",
  "dhp:216.1": "Taṇhāya jāyatī soko,",
  "dhp:216.2": "taṇhāya jāyatī bhayaṁ;",
  "dhp:216.3": "Taṇhāya vippamuttassa,",
  "dhp:216.4": "natthi soko kuto bhayaṁ.",
  "dhp:217.0": "Pañcasatadārakavatthu",
  "dhp:217.1": "Sīladassanasampannaṁ,",
  "dhp:217.2": "dhammaṭṭhaṁ saccavedinaṁ;",
  "dhp:217.3": "Attano kamma kubbānaṁ,",
  "dhp:217.4": "taṁ jano kurute piyaṁ.",
  "dhp:218.0": "Ekaanāgāmittheravatthu",
  "dhp:218.1": "Chandajāto anakkhāte,",
  "dhp:218.2": "Manasā ca phuṭo siyā;",
  "dhp:218.3": "Kāmesu ca appaṭibaddhacitto,",
  "dhp:218.4": "Uddhaṁsototi vuccati.",
  "dhp:219.0": "Nandiyavatthu",
  "dhp:219.1": "Cirappavāsiṁ purisaṁ,",
  "dhp:219.2": "dūrato sotthimāgataṁ;",
  "dhp:219.3": "Ñātimittā suhajjā ca,",
  "dhp:219.4": "abhinandanti āgataṁ.",
  "dhp:220.1": "Tatheva katapuññampi,",
  "dhp:220.2": "asmā lokā paraṁ gataṁ;",
  "dhp:220.3": "Puññāni paṭigaṇhanti,",
  "dhp:220.4": "piyaṁ ñātīva āgataṁ.",
  "dhp:220.5": "Piyavaggo soḷasamo.",
  "dhp:221.0.1": "Khuddakanikāya",
  "dhp:221.0.2": "Dhammapada",
  "dhp:221.0.3": "Kodhavagga",
  "dhp:221.0.4": "Rohinīkhattiyakaññāvatthu",
  "dhp:221.1": "Kodhaṁ jahe vippajaheyya mānaṁ,",
  "dhp:221.2": "Saṁyojanaṁ sabbamatikkameyya;",
  "dhp:221.3": "Taṁ nāmarūpasmimasajjamānaṁ,",
  "dhp:221.4": "Akiñcanaṁ nānupatanti dukkhā.",
  "dhp:222.0": "Aññatarabhikkhuvatthu",
  "dhp:222.1": "Yo ve uppatitaṁ kodhaṁ,",
  "dhp:222.2": "rathaṁ bhantaṁva vāraye;",
  "dhp:222.3": "Tamahaṁ sārathiṁ brūmi,",
  "dhp:222.4": "rasmiggāho itaro jano.",
  "dhp:223.0": "Uttarāupāsikavatthu",
  "dhp:223.1": "Akkodhena jine kodhaṁ,",
  "dhp:223.2": "asādhuṁ sādhunā jine;",
  "dhp:223.3": "Jine kadariyaṁ dānena,",
  "dhp:223.4": "saccenālikavādinaṁ.",
  "dhp:224.0": "Mahāmoggallānapañhavatthu",
  "dhp:224.1": "Saccaṁ bhaṇe na kujjheyya,",
  "dhp:224.2": "dajjā appampi yācito;",
  "dhp:224.3": "Etehi tīhi ṭhānehi,",
  "dhp:224.4": "gacche devāna santike.",
  "dhp:225.0": "Buddhapitubrāhmaṇavatthu",
  "dhp:225.1": "Ahiṁsakā ye munayo,",
  "dhp:225.2": "niccaṁ kāyena saṁvutā;",
  "dhp:225.3": "Te yanti accutaṁ ṭhānaṁ,",
  "dhp:225.4": "yattha gantvā na socare.",
  "dhp:226.0": "Puṇṇadāsīvatthu",
  "dhp:226.1": "Sadā jāgaramānānaṁ,",
  "dhp:226.2": "ahorattānusikkhinaṁ;",
  "dhp:226.3": "Nibbānaṁ adhimuttānaṁ,",
  "dhp:226.4": "atthaṁ gacchanti āsavā.",
  "dhp:227.0": "Atulaupāsakavatthu",
  "dhp:227.1": "Porāṇametaṁ atula,",
  "dhp:227.2": "netaṁ ajjatanāmiva;",
  "dhp:227.3": "Nindanti tuṇhimāsīnaṁ,",
  "dhp:227.4": "nindanti bahubhāṇinaṁ;",
  "dhp:227.5": "Mitabhāṇimpi nindanti,",
  "dhp:227.6": "natthi loke anindito.",
  "dhp:228.1": "Na cāhu na ca bhavissati,",
  "dhp:228.2": "na cetarahi vijjati;",
  "dhp:228.3": "Ekantaṁ nindito poso,",
  "dhp:228.4": "ekantaṁ vā pasaṁsito.",
  "dhp:229.1": "Yañce viññū pasaṁsanti,",
  "dhp:229.2": "anuvicca suve suve;",
  "dhp:229.3": "Acchiddavuttiṁ medhāviṁ,",
  "dhp:229.4": "paññāsīlasamāhitaṁ.",
  "dhp:230.1": "Nikkhaṁ jambonadasseva,",
  "dhp:230.2": "ko taṁ ninditumarahati;",
  "dhp:230.3": "Devāpi naṁ pasaṁsanti,",
  "dhp:230.4": "brahmunāpi pasaṁsito.",
  "dhp:231.0": "Chabbaggiyavatthu",
  "dhp:231.1": "Kāyappakopaṁ rakkheyya,",
  "dhp:231.2": "kāyena saṁvuto siyā;",
  "dhp:231.3": "Kāyaduccaritaṁ hitvā,",
  "dhp:231.4": "kāyena sucaritaṁ care.",
  "dhp:232.1": "Vacīpakopaṁ rakkheyya,",
  "dhp:232.2": "vācāya saṁvuto siyā;",
  "dhp:232.3": "Vacīduccaritaṁ hitvā,",
  "dhp:232.4": "vācāya sucaritaṁ care.",
  "dhp:233.1": "Manopakopaṁ rakkheyya,",
  "dhp:233.2": "manasā saṁvuto siyā;",
  "dhp:233.3": "Manoduccaritaṁ hitvā,",
  "dhp:233.4": "manasā sucaritaṁ care.",
  "dhp:234.1": "Kāyena saṁvutā dhīrā,",
  "dhp:234.2": "atho vācāya saṁvutā;",
  "dhp:234.3": "Manasā saṁvutā dhīrā,",
  "dhp:234.4": "te ve suparisaṁvutā.",
  "dhp:234.5": "Kodhavaggo sattarasamo.",
  "dhp:235.0.1": "Khuddakanikāya",
  "dhp:235.0.2": "Dhammapada",
  "dhp:235.0.3": "Malavagga",
  "dhp:235.0.4": "Goghātakaputtavatthu",
  "dhp:235.1": "Paṇḍupalāsova dānisi,",
  "dhp:235.2": "Yamapurisāpi ca te upaṭṭhitā;",
  "dhp:235.3": "Uyyogamukhe ca tiṭṭhasi,",
  "dhp:235.4": "Pātheyyampi ca te na vijjati.",
  "dhp:236.1": "So karohi dīpamattano,",
  "dhp:236.2": "Khippaṁ vāyama paṇḍito bhava;",
  "dhp:236.3": "Niddhantamalo anaṅgaṇo,",
  "dhp:236.4": "Dibbaṁ ariyabhūmiṁ upehisi.",
  "dhp:237.1": "Upanītavayo ca dānisi,",
  "dhp:237.2": "Sampayātosi yamassa santikaṁ;",
  "dhp:237.3": "Vāso te natthi antarā,",
  "dhp:237.4": "Pātheyyampi ca te na vijjati.",
  "dhp:238.1": "So karohi dīpamattano,",
  "dhp:238.2": "Khippaṁ vāyama paṇḍito bhava;",
  "dhp:238.3": "Niddhantamalo anaṅgaṇo,",
  "dhp:238.4": "Na punaṁ jātijaraṁ upehisi.",
  "dhp:239.0": "Aññatarabrāhmaṇavatthu",
  "dhp:239.1": "Anupubbena medhāvī,",
  "dhp:239.2": "thokaṁ thokaṁ khaṇe khaṇe;",
  "dhp:239.3": "Kammāro rajatasseva,",
  "dhp:239.4": "niddhame malamattano.",
  "dhp:240.0": "Tissattheravatthu",
  "dhp:240.1": "Ayasāva malaṁ samuṭṭhitaṁ,",
  "dhp:240.2": "Tatuṭṭhāya tameva khādati;",
  "dhp:240.3": "Evaṁ atidhonacārinaṁ,",
  "dhp:240.4": "Sāni kammāni nayanti duggatiṁ.",
  "dhp:241.0": "Lāḷudāyīvatthu",
  "dhp:241.1": "Asajjhāyamalā mantā,",
  "dhp:241.2": "anuṭṭhānamalā gharā;",
  "dhp:241.3": "Malaṁ vaṇṇassa kosajjaṁ,",
  "dhp:241.4": "pamādo rakkhato malaṁ.",
  "dhp:242.0": "Aññatarakulaputtavatthu",
  "dhp:242.1": "Malitthiyā duccaritaṁ,",
  "dhp:242.2": "maccheraṁ dadato malaṁ;",
  "dhp:242.3": "Malā ve pāpakā dhammā,",
  "dhp:242.4": "asmiṁ loke paramhi ca.",
  "dhp:243.1": "Tato malā malataraṁ,",
  "dhp:243.2": "avijjā paramaṁ malaṁ;",
  "dhp:243.3": "Etaṁ malaṁ pahantvāna,",
  "dhp:243.4": "nimmalā hotha bhikkhavo.",
  "dhp:244.0": "Cūḷasāribhikkhuvatthu",
  "dhp:244.1": "Sujīvaṁ ahirikena,",
  "dhp:244.2": "kākasūrena dhaṁsinā;",
  "dhp:244.3": "Pakkhandinā pagabbhena,",
  "dhp:244.4": "saṅkiliṭṭhena jīvitaṁ.",
  "dhp:245.1": "Hirīmatā ca dujjīvaṁ,",
  "dhp:245.2": "niccaṁ sucigavesinā;",
  "dhp:245.3": "Alīnenāppagabbhena,",
  "dhp:245.4": "suddhājīvena passatā.",
  "dhp:246.0": "Pañcaupāsakavatthu",
  "dhp:246.1": "Yo pāṇamatipāteti,",
  "dhp:246.2": "musāvādañca bhāsati;",
  "dhp:246.3": "Loke adinnamādiyati,",
  "dhp:246.4": "paradārañca gacchati.",
  "dhp:247.1": "Surāmerayapānañca,",
  "dhp:247.2": "yo naro anuyuñjati;",
  "dhp:247.3": "Idheva meso lokasmiṁ,",
  "dhp:247.4": "mūlaṁ khaṇati attano.",
  "dhp:248.1": "Evaṁ bho purisa jānāhi,",
  "dhp:248.2": "pāpadhammā asaññatā;",
  "dhp:248.3": "Mā taṁ lobho adhammo ca,",
  "dhp:248.4": "ciraṁ dukkhāya randhayuṁ.",
  "dhp:249.0": "Tissadaharavatthu",
  "dhp:249.1": "Dadāti ve yathāsaddhaṁ,",
  "dhp:249.2": "yathāpasādanaṁ jano;",
  "dhp:249.3": "Tattha yo ca maṅku bhavati,",
  "dhp:249.4": "paresaṁ pānabhojane;",
  "dhp:249.5": "Na so divā vā rattiṁ vā,",
  "dhp:249.6": "samādhimadhigacchati.",
  "dhp:250.1": "Yassa cetaṁ samucchinnaṁ,",
  "dhp:250.2": "mūlaghaccaṁ samūhataṁ;",
  "dhp:250.3": "Sa ve divā vā rattiṁ vā,",
  "dhp:250.4": "samādhimadhigacchati.",
  "dhp:251.0": "Pañcaupāsakavatthu",
  "dhp:251.1": "Natthi rāgasamo aggi,",
  "dhp:251.2": "natthi dosasamo gaho;",
  "dhp:251.3": "Natthi mohasamaṁ jālaṁ,",
  "dhp:251.4": "natthi taṇhāsamā nadī.",
  "dhp:252.0": "Meṇḍakaseṭṭhivatthu",
  "dhp:252.1": "Sudassaṁ vajjamaññesaṁ,",
  "dhp:252.2": "attano pana duddasaṁ;",
  "dhp:252.3": "Paresaṁ hi so vajjāni,",
  "dhp:252.4": "opunāti yathā bhusaṁ;",
  "dhp:252.5": "Attano pana chādeti,",
  "dhp:252.6": "kaliṁva kitavā saṭho.",
  "dhp:253.0": "Ujjhānasaññittheravatthu",
  "dhp:253.1": "Paravajjānupassissa,",
  "dhp:253.2": "niccaṁ ujjhānasaññino;",
  "dhp:253.3": "Āsavā tassa vaḍḍhanti,",
  "dhp:253.4": "ārā so āsavakkhayā.",
  "dhp:254.0": "Subhaddaparibbājakavatthu",
  "dhp:254.1": "Ākāseva padaṁ natthi,",
  "dhp:254.2": "samaṇo natthi bāhire;",
  "dhp:254.3": "Papañcābhiratā pajā,",
  "dhp:254.4": "nippapañcā tathāgatā.",
  "dhp:255.1": "Ākāseva padaṁ natthi,",
  "dhp:255.2": "samaṇo natthi bāhire;",
  "dhp:255.3": "Saṅkhārā sassatā natthi,",
  "dhp:255.4": "natthi buddhānamiñjitaṁ.",
  "dhp:255.5": "Malavaggo aṭṭhārasamo.",
  "dhp:256.0.1": "Khuddakanikāya",
  "dhp:256.0.2": "Dhammapada",
  "dhp:256.0.3": "Dhammaṭṭhavagga",
  "dhp:256.0.4": "Vinicchayamahāmattavatthu",
  "dhp:256.1": "Na tena hoti dhammaṭṭho,",
  "dhp:256.2": "yenatthaṁ sāhasā naye;",
  "dhp:256.3": "Yo ca atthaṁ anatthañca,",
  "dhp:256.4": "ubho niccheyya paṇḍito.",
  "dhp:257.1": "Asāhasena dhammena,",
  "dhp:257.2": "samena nayatī pare;",
  "dhp:257.3": "Dhammassa gutto medhāvī,",
  "dhp:257.4": "“dhammaṭṭho”ti pavuccati.",
  "dhp:258.0": "Chabbaggiyavatthu",
  "dhp:258.1": "Na tena paṇḍito hoti,",
  "dhp:258.2": "yāvatā bahu bhāsati;",
  "dhp:258.3": "Khemī averī abhayo,",
  "dhp:258.4": "“paṇḍito”ti pavuccati.",
  "dhp:259.0": "Ekudānakhīṇāsavavatthu",
  "dhp:259.1": "Na tāvatā dhammadharo,",
  "dhp:259.2": "yāvatā bahu bhāsati;",
  "dhp:259.3": "Yo ca appampi sutvāna,",
  "dhp:259.4": "dhammaṁ kāyena passati;",
  "dhp:259.5": "Sa ve dhammadharo hoti,",
  "dhp:259.6": "yo dhammaṁ nappamajjati.",
  "dhp:260.0": "Lakuṇḍakabhaddiyattheravatthu",
  "dhp:260.1": "Na tena thero so hoti,",
  "dhp:260.2": "yenassa palitaṁ siro;",
  "dhp:260.3": "Paripakko vayo tassa,",
  "dhp:260.4": "“moghajiṇṇo”ti vuccati.",
  "dhp:261.1": "Yamhi saccañca dhammo ca,",
  "dhp:261.2": "ahiṁsā saṁyamo damo;",
  "dhp:261.3": "Sa ve vantamalo dhīro,",
  "dhp:261.4": "“thero” iti pavuccati.",
  "dhp:262.0": "Sambahulabhikkhuvatthu",
  "dhp:262.1": "Na vākkaraṇamattena,",
  "dhp:262.2": "vaṇṇapokkharatāya vā;",
  "dhp:262.3": "Sādhurūpo naro hoti,",
  "dhp:262.4": "issukī maccharī saṭho.",
  "dhp:263.1": "Yassa cetaṁ samucchinnaṁ,",
  "dhp:263.2": "mūlaghaccaṁ samūhataṁ;",
  "dhp:263.3": "Sa vantadoso medhāvī,",
  "dhp:263.4": "“sādhurūpo”ti vuccati.",
  "dhp:264.0": "Hatthakavatthu",
  "dhp:264.1": "Na muṇḍakena samaṇo,",
  "dhp:264.2": "abbato alikaṁ bhaṇaṁ;",
  "dhp:264.3": "Icchālobhasamāpanno,",
  "dhp:264.4": "samaṇo kiṁ bhavissati.",
  "dhp:265.1": "Yo ca sameti pāpāni,",
  "dhp:265.2": "aṇuṁthūlāni sabbaso;",
  "dhp:265.3": "Samitattā hi pāpānaṁ,",
  "dhp:265.4": "“samaṇo”ti pavuccati.",
  "dhp:266.0": "Aññatarabrāhmaṇavatthu",
  "dhp:266.1": "Na tena bhikkhu so hoti,",
  "dhp:266.2": "yāvatā bhikkhate pare;",
  "dhp:266.3": "Vissaṁ dhammaṁ samādāya,",
  "dhp:266.4": "bhikkhu hoti na tāvatā.",
  "dhp:267.1": "Yodha puññañca pāpañca,",
  "dhp:267.2": "bāhetvā brahmacariyavā;",
  "dhp:267.3": "Saṅkhāya loke carati,",
  "dhp:267.4": "sa ve “bhikkhū”ti vuccati.",
  "dhp:268.0": "Titthiyavatthu",
  "dhp:268.1": "Na monena munī hoti,",
  "dhp:268.2": "mūḷharūpo aviddasu;",
  "dhp:268.3": "Yo ca tulaṁva paggayha,",
  "dhp:268.4": "varamādāya paṇḍito.",
  "dhp:269.1": "Pāpāni parivajjeti,",
  "dhp:269.2": "sa munī tena so muni;",
  "dhp:269.3": "Yo munāti ubho loke,",
  "dhp:269.4": "“muni” tena pavuccati.",
  "dhp:270.0": "Bālisikavatthu",
  "dhp:270.1": "Na tena ariyo hoti,",
  "dhp:270.2": "yena pāṇāni hiṁsati;",
  "dhp:270.3": "Ahiṁsā sabbapāṇānaṁ,",
  "dhp:270.4": "“ariyo”ti pavuccati.",
  "dhp:271.0": "Sambahulasīlādisampannabhikkhuvatthu",
  "dhp:271.1": "Na sīlabbatamattena,",
  "dhp:271.2": "bāhusaccena vā pana;",
  "dhp:271.3": "Atha vā samādhilābhena,",
  "dhp:271.4": "vivittasayanena vā.",
  "dhp:272.1": "Phusāmi nekkhammasukhaṁ,",
  "dhp:272.2": "aputhujjanasevitaṁ;",
  "dhp:272.3": "Bhikkhu vissāsamāpādi,",
  "dhp:272.4": "appatto āsavakkhayaṁ.",
  "dhp:272.5": "Dhammaṭṭhavaggo ekūnavīsatimo.",
  "dhp:273.0.1": "Khuddakanikāya",
  "dhp:273.0.2": "Dhammapada",
  "dhp:273.0.3": "Maggavagga",
  "dhp:273.0.4": "Pañcasatabhikkhuvatthu",
  "dhp:273.1": "Maggānaṭṭhaṅgiko seṭṭho,",
  "dhp:273.2": "saccānaṁ caturo padā;",
  "dhp:273.3": "Virāgo seṭṭho dhammānaṁ,",
  "dhp:273.4": "dvipadānañca cakkhumā.",
  "dhp:274.1": "Eseva maggo natthañño,",
  "dhp:274.2": "Dassanassa visuddhiyā;",
  "dhp:274.3": "Etañhi tumhe paṭipajjatha,",
  "dhp:274.4": "Mārassetaṁ pamohanaṁ.",
  "dhp:275.1": "Etañhi tumhe paṭipannā,",
  "dhp:275.2": "dukkhassantaṁ karissatha;",
  "dhp:275.3": "Akkhāto vo mayā maggo,",
  "dhp:275.4": "aññāya sallakantanaṁ.",
  "dhp:276.1": "Tumhehi kiccamātappaṁ,",
  "dhp:276.2": "akkhātāro tathāgatā;",
  "dhp:276.3": "Paṭipannā pamokkhanti,",
  "dhp:276.4": "jhāyino mārabandhanā.",
  "dhp:277.0": "Aniccalakkhaṇavatthu",
  "dhp:277.1": "“Sabbe saṅkhārā aniccā”ti,",
  "dhp:277.2": "yadā paññāya passati;",
  "dhp:277.3": "Atha nibbindati dukkhe,",
  "dhp:277.4": "esa maggo visuddhiyā.",
  "dhp:278.0": "Dukkhalakkhaṇavatthu",
  "dhp:278.1": "“Sabbe saṅkhārā dukkhā”ti,",
  "dhp:278.2": "yadā paññāya passati;",
  "dhp:278.3": "Atha nibbindati dukkhe,",
  "dhp:278.4": "esa maggo visuddhiyā.",
  "dhp:279.0": "Anattalakkhaṇavatthu",
  "dhp:279.1": "“Sabbe dhammā anattā”ti,",
  "dhp:279.2": "yadā paññāya passati;",
  "dhp:279.3": "Atha nibbindati dukkhe,",
  "dhp:279.4": "esa maggo visuddhiyā.",
  "dhp:280.0": "Padhānakammikatissattheravatthu",
  "dhp:280.1": "Uṭṭhānakālamhi anuṭṭhahāno,",
  "dhp:280.2": "Yuvā balī ālasiyaṁ upeto;",
  "dhp:280.3": "Saṁsannasaṅkappamano kusīto,",
  "dhp:280.4": "Paññāya maggaṁ alaso na vindati.",
  "dhp:281.0": "Sūkarapetavatthu",
  "dhp:281.1": "Vācānurakkhī manasā susaṁvuto,",
  "dhp:281.2": "Kāyena ca nākusalaṁ kayirā;",
  "dhp:281.3": "Ete tayo kammapathe visodhaye,",
  "dhp:281.4": "Ārādhaye maggamisippaveditaṁ.",
  "dhp:282.0": "Poṭṭhilattheravatthu",
  "dhp:282.1": "Yogā ve jāyatī bhūri,",
  "dhp:282.2": "ayogā bhūrisaṅkhayo;",
  "dhp:282.3": "Etaṁ dvedhāpathaṁ ñatvā,",
  "dhp:282.4": "bhavāya vibhavāya ca;",
  "dhp:282.5": "Tathāttānaṁ niveseyya,",
  "dhp:282.6": "yathā bhūri pavaḍḍhati.",
  "dhp:283.0": "Pañcamahallakabhikkhuvatthu",
  "dhp:283.1": "Vanaṁ chindatha mā rukkhaṁ,",
  "dhp:283.2": "vanato jāyate bhayaṁ;",
  "dhp:283.3": "Chetvā vanañca vanathañca,",
  "dhp:283.4": "nibbanā hotha bhikkhavo.",
  "dhp:284.1": "Yāva hi vanatho na chijjati,",
  "dhp:284.2": "Aṇumattopi narassa nārisu;",
  "dhp:284.3": "Paṭibaddhamanova tāva so,",
  "dhp:284.4": "Vaccho khīrapakova mātari.",
  "dhp:285.0": "Suvaṇṇakārattheravatthu",
  "dhp:285.1": "Ucchinda sinehamattano,",
  "dhp:285.2": "Kumudaṁ sāradikaṁva pāṇinā;",
  "dhp:285.3": "Santimaggameva brūhaya,",
  "dhp:285.4": "Nibbānaṁ sugatena desitaṁ.",
  "dhp:286.0": "Mahādhanavāṇijavatthu",
  "dhp:286.1": "Idha vassaṁ vasissāmi,",
  "dhp:286.2": "idha hemantagimhisu;",
  "dhp:286.3": "Iti bālo vicinteti,",
  "dhp:286.4": "antarāyaṁ na bujjhati.",
  "dhp:287.0": "Kisāgotamīvatthu",
  "dhp:287.1": "Taṁ puttapasusammattaṁ,",
  "dhp:287.2": "byāsattamanasaṁ naraṁ;",
  "dhp:287.3": "Suttaṁ gāmaṁ mahoghova,",
  "dhp:287.4": "maccu ādāya gacchati.",
  "dhp:288.0": "Paṭācārāvatthu",
  "dhp:288.1": "Na santi puttā tāṇāya,",
  "dhp:288.2": "na pitā nāpi bandhavā;",
  "dhp:288.3": "Antakenādhipannassa,",
  "dhp:288.4": "natthi ñātīsu tāṇatā.",
  "dhp:289.1": "Etamatthavasaṁ ñatvā,",
  "dhp:289.2": "paṇḍito sīlasaṁvuto;",
  "dhp:289.3": "Nibbānagamanaṁ maggaṁ,",
  "dhp:289.4": "khippameva visodhaye.",
  "dhp:289.5": "Maggavaggo vīsatimo.",
  "dhp:290.0.1": "Khuddakanikāya",
  "dhp:290.0.2": "Dhammapada",
  "dhp:290.0.3": "Pakiṇṇakavagga",
  "dhp:290.0.4": "Attanopubbakammavatthu",
  "dhp:290.1": "Mattāsukhapariccāgā,",
  "dhp:290.2": "passe ce vipulaṁ sukhaṁ;",
  "dhp:290.3": "Caje mattāsukhaṁ dhīro,",
  "dhp:290.4": "sampassaṁ vipulaṁ sukhaṁ.",
  "dhp:291.0": "Kukkuṭaṇḍakhādikāvatthu",
  "dhp:291.1": "Paradukkhūpadhānena,",
  "dhp:291.2": "attano sukhamicchati;",
  "dhp:291.3": "Verasaṁsaggasaṁsaṭṭho,",
  "dhp:291.4": "verā so na parimuccati.",
  "dhp:292.0": "Bhaddiyānaṁbhikkhūnaṁvatthu",
  "dhp:292.1": "Yañhi kiccaṁ apaviddhaṁ,",
  "dhp:292.2": "akiccaṁ pana karīyati;",
  "dhp:292.3": "Unnaḷānaṁ pamattānaṁ,",
  "dhp:292.4": "tesaṁ vaḍḍhanti āsavā.",
  "dhp:293.1": "Yesañca susamāraddhā,",
  "dhp:293.2": "niccaṁ kāyagatā sati;",
  "dhp:293.3": "Akiccaṁ te na sevanti,",
  "dhp:293.4": "kicce sātaccakārino;",
  "dhp:293.5": "Satānaṁ sampajānānaṁ,",
  "dhp:293.6": "atthaṁ gacchanti āsavā.",
  "dhp:294.0": "Lakuṇḍakabhaddiyavatthu",
  "dhp:294.1": "Mātaraṁ pitaraṁ hantvā,",
  "dhp:294.2": "rājāno dve ca khattiye;",
  "dhp:294.3": "Raṭṭhaṁ sānucaraṁ hantvā,",
  "dhp:294.4": "anīgho yāti brāhmaṇo.",
  "dhp:295.1": "Mātaraṁ pitaraṁ hantvā,",
  "dhp:295.2": "rājāno dve ca sotthiye;",
  "dhp:295.3": "Veyagghapañcamaṁ hantvā,",
  "dhp:295.4": "anīgho yāti brāhmaṇo.",
  "dhp:296.0": "Dārusākaṭikaputtavatthu",
  "dhp:296.1": "Suppabuddhaṁ pabujjhanti,",
  "dhp:296.2": "sadā gotamasāvakā;",
  "dhp:296.3": "Yesaṁ divā ca ratto ca,",
  "dhp:296.4": "niccaṁ buddhagatā sati.",
  "dhp:297.1": "Suppabuddhaṁ pabujjhanti,",
  "dhp:297.2": "sadā gotamasāvakā;",
  "dhp:297.3": "Yesaṁ divā ca ratto ca,",
  "dhp:297.4": "niccaṁ dhammagatā sati.",
  "dhp:298.1": "Suppabuddhaṁ pabujjhanti,",
  "dhp:298.2": "sadā gotamasāvakā;",
  "dhp:298.3": "Yesaṁ divā ca ratto ca,",
  "dhp:298.4": "niccaṁ saṅghagatā sati.",
  "dhp:299.1": "Suppabuddhaṁ pabujjhanti,",
  "dhp:299.2": "sadā gotamasāvakā;",
  "dhp:299.3": "Yesaṁ divā ca ratto ca,",
  "dhp:299.4": "niccaṁ kāyagatā sati.",
  "dhp:300.1": "Suppabuddhaṁ pabujjhanti,",
  "dhp:300.2": "sadā gotamasāvakā;",
  "dhp:300.3": "Yesaṁ divā ca ratto ca,",
  "dhp:300.4": "ahiṁsāya rato mano.",
  "dhp:301.1": "Suppabuddhaṁ pabujjhanti,",
  "dhp:301.2": "sadā gotamasāvakā;",
  "dhp:301.3": "Yesaṁ divā ca ratto ca,",
  "dhp:301.4": "bhāvanāya rato mano.",
  "dhp:302.0": "Vajjiputtakabhikkhuvatthu",
  "dhp:302.1": "Duppabbajjaṁ durabhiramaṁ,",
  "dhp:302.2": "Durāvāsā gharā dukhā;",
  "dhp:302.3": "Dukkhosamānasaṁvāso,",
  "dhp:302.4": "Dukkhānupatitaddhagū;",
  "dhp:302.5": "Tasmā na caddhagū siyā,",
  "dhp:302.6": "Na ca dukkhānupatito siyā.",
  "dhp:303.0": "Cittagahapativatthu",
  "dhp:303.1": "Saddho sīlena sampanno,",
  "dhp:303.2": "yasobhogasamappito;",
  "dhp:303.3": "Yaṁ yaṁ padesaṁ bhajati,",
  "dhp:303.4": "tattha tattheva pūjito.",
  "dhp:304.0": "Cūḷasubhaddāvatthu",
  "dhp:304.1": "Dūre santo pakāsenti,",
  "dhp:304.2": "himavantova pabbato;",
  "dhp:304.3": "Asantettha na dissanti,",
  "dhp:304.4": "rattiṁ khittā yathā sarā.",
  "dhp:305.0": "Ekavihārittheravatthu",
  "dhp:305.1": "Ekāsanaṁ ekaseyyaṁ,",
  "dhp:305.2": "eko caramatandito;",
  "dhp:305.3": "Eko damayamattānaṁ,",
  "dhp:305.4": "vanante ramito siyā.",
  "dhp:305.5": "Pakiṇṇakavaggo ekavīsatimo.",
  "dhp:306.0.1": "Khuddakanikāya",
  "dhp:306.0.2": "Dhammapada",
  "dhp:306.0.3": "Nirayavagga",
  "dhp:306.0.4": "Sundarīparibbājikāvatthu",
  "dhp:306.1": "Abhūtavādī nirayaṁ upeti,",
  "dhp:306.2": "Yo vāpi katvā na karomi cāha;",
  "dhp:306.3": "Ubhopi te pecca samā bhavanti,",
  "dhp:306.4": "Nihīnakammā manujā parattha.",
  "dhp:307.0": "Duccaritaphalapīḷitavatthu",
  "dhp:307.1": "Kāsāvakaṇṭhā bahavo,",
  "dhp:307.2": "pāpadhammā asaññatā;",
  "dhp:307.3": "Pāpā pāpehi kammehi,",
  "dhp:307.4": "nirayaṁ te upapajjare.",
  "dhp:308.0": "Vaggumudātīriyabhikkhuvatthu",
  "dhp:308.1": "Seyyo ayoguḷo bhutto,",
  "dhp:308.2": "tatto aggisikhūpamo;",
  "dhp:308.3": "Yañce bhuñjeyya dussīlo,",
  "dhp:308.4": "raṭṭhapiṇḍamasaññato.",
  "dhp:309.0": "Khemakaseṭṭhiputtavatthu",
  "dhp:309.1": "Cattāri ṭhānāni naro pamatto,",
  "dhp:309.2": "Āpajjati paradārūpasevī;",
  "dhp:309.3": "Apuññalābhaṁ na nikāmaseyyaṁ,",
  "dhp:309.4": "Nindaṁ tatīyaṁ nirayaṁ catutthaṁ.",
  "dhp:310.1": "Apuññalābho ca gatī ca pāpikā,",
  "dhp:310.2": "Bhītassa bhītāya ratī ca thokikā;",
  "dhp:310.3": "Rājā ca daṇḍaṁ garukaṁ paṇeti,",
  "dhp:310.4": "Tasmā naro paradāraṁ na seve.",
  "dhp:311.0": "Dubbacabhikkhuvatthu",
  "dhp:311.1": "Kuso yathā duggahito,",
  "dhp:311.2": "hatthamevānukantati;",
  "dhp:311.3": "Sāmaññaṁ dupparāmaṭṭhaṁ,",
  "dhp:311.4": "nirayāyupakaḍḍhati.",
  "dhp:312.1": "Yaṁ kiñci sithilaṁ kammaṁ,",
  "dhp:312.2": "saṅkiliṭṭhañca yaṁ vataṁ;",
  "dhp:312.3": "Saṅkassaraṁ brahmacariyaṁ,",
  "dhp:312.4": "na taṁ hoti mahapphalaṁ.",
  "dhp:313.1": "Kayirā ce kayirāthenaṁ,",
  "dhp:313.2": "daḷhamenaṁ parakkame;",
  "dhp:313.3": "Sithilo hi paribbājo,",
  "dhp:313.4": "bhiyyo ākirate rajaṁ.",
  "dhp:314.0": "Issāpakataitthivatthu",
  "dhp:314.1": "Akataṁ dukkaṭaṁ seyyo,",
  "dhp:314.2": "pacchā tappati dukkaṭaṁ;",
  "dhp:314.3": "Katañca sukataṁ seyyo,",
  "dhp:314.4": "yaṁ katvā nānutappati.",
  "dhp:315.0": "Sambahulabhikkhuvatthu",
  "dhp:315.1": "Nagaraṁ yathā paccantaṁ,",
  "dhp:315.2": "guttaṁ santarabāhiraṁ;",
  "dhp:315.3": "Evaṁ gopetha attānaṁ,",
  "dhp:315.4": "khaṇo vo mā upaccagā;",
  "dhp:315.5": "Khaṇātītā hi socanti,",
  "dhp:315.6": "nirayamhi samappitā.",
  "dhp:316.0": "Nigaṇṭhavatthu",
  "dhp:316.1": "Alajjitāye lajjanti,",
  "dhp:316.2": "lajjitāye na lajjare;",
  "dhp:316.3": "Micchādiṭṭhisamādānā,",
  "dhp:316.4": "sattā gacchanti duggatiṁ.",
  "dhp:317.1": "Abhaye bhayadassino,",
  "dhp:317.2": "bhaye cābhayadassino;",
  "dhp:317.3": "Micchādiṭṭhisamādānā,",
  "dhp:317.4": "sattā gacchanti duggatiṁ.",
  "dhp:318.0": "Titthiyasāvakavatthu",
  "dhp:318.1": "Avajje vajjamatino,",
  "dhp:318.2": "vajje cāvajjadassino;",
  "dhp:318.3": "Micchādiṭṭhisamādānā,",
  "dhp:318.4": "sattā gacchanti duggatiṁ.",
  "dhp:319.1": "Vajjañca vajjato ñatvā,",
  "dhp:319.2": "avajjañca avajjato;",
  "dhp:319.3": "Sammādiṭṭhisamādānā,",
  "dhp:319.4": "sattā gacchanti suggatiṁ.",
  "dhp:319.5": "Nirayavaggo dvāvīsatimo.",
  "dhp:320.0.1": "Khuddakanikāya",
  "dhp:320.0.2": "Dhammapada",
  "dhp:320.0.3": "Nāgavagga",
  "dhp:320.0.4": "Attadantavatthu",
  "dhp:320.1": "Ahaṁ nāgova saṅgāme,",
  "dhp:320.2": "cāpato patitaṁ saraṁ;",
  "dhp:320.3": "Ativākyaṁ titikkhissaṁ,",
  "dhp:320.4": "dussīlo hi bahujjano.",
  "dhp:321.1": "Dantaṁ nayanti samitiṁ,",
  "dhp:321.2": "dantaṁ rājābhirūhati;",
  "dhp:321.3": "Danto seṭṭho manussesu,",
  "dhp:321.4": "yotivākyaṁ titikkhati.",
  "dhp:322.1": "Varamassatarā dantā,",
  "dhp:322.2": "ājānīyā ca sindhavā;",
  "dhp:322.3": "Kuñjarā ca mahānāgā,",
  "dhp:322.4": "attadanto tato varaṁ.",
  "dhp:323.0": "Hatthācariyapubbakabhikkhuvatthu",
  "dhp:323.1": "Na hi etehi yānehi,",
  "dhp:323.2": "gaccheyya agataṁ disaṁ;",
  "dhp:323.3": "Yathāttanā sudantena,",
  "dhp:323.4": "danto dantena gacchati.",
  "dhp:324.0": "Parijiṇṇabrāhmaṇaputtavatthu",
  "dhp:324.1": "Dhanapālo nāma kuñjaro,",
  "dhp:324.2": "Kaṭukabhedano dunnivārayo;",
  "dhp:324.3": "Baddho kabaḷaṁ na bhuñjati,",
  "dhp:324.4": "Sumarati nāgavanassa kuñjaro.",
  "dhp:325.0": "Pasenadikosalavatthu",
  "dhp:325.1": "Middhī yadā hoti mahagghaso ca,",
  "dhp:325.2": "Niddāyitā samparivattasāyī;",
  "dhp:325.3": "Mahāvarāhova nivāpapuṭṭho,",
  "dhp:325.4": "Punappunaṁ gabbhamupeti mando.",
  "dhp:326.0": "Sānusāmaṇeravatthu",
  "dhp:326.1": "Idaṁ pure cittamacāri cārikaṁ,",
  "dhp:326.2": "Yenicchakaṁ yatthakāmaṁ yathāsukhaṁ;",
  "dhp:326.3": "Tadajjahaṁ niggahessāmi yoniso,",
  "dhp:326.4": "Hatthippabhinnaṁ viya aṅkusaggaho.",
  "dhp:327.0": "Pāveyyakahatthivatthu",
  "dhp:327.1": "Appamādaratā hotha,",
  "dhp:327.2": "sacittamanurakkhatha;",
  "dhp:327.3": "Duggā uddharathattānaṁ,",
  "dhp:327.4": "paṅke sannova kuñjaro.",
  "dhp:328.0": "Sambahulabhikkhuvatthu",
  "dhp:328.1": "Sace labhetha nipakaṁ sahāyaṁ,",
  "dhp:328.2": "Saddhiṁ caraṁ sādhuvihāridhīraṁ;",
  "dhp:328.3": "Abhibhuyya sabbāni parissayāni,",
  "dhp:328.4": "Careyya tenattamano satīmā.",
  "dhp:329.1": "No ce labhetha nipakaṁ sahāyaṁ,",
  "dhp:329.2": "Saddhiṁ caraṁ sādhuvihāridhīraṁ;",
  "dhp:329.3": "Rājāva raṭṭhaṁ vijitaṁ pahāya,",
  "dhp:329.4": "Eko care mātaṅgaraññeva nāgo.",
  "dhp:330.1": "Ekassa caritaṁ seyyo,",
  "dhp:330.2": "Natthi bāle sahāyatā;",
  "dhp:330.3": "Eko care na ca pāpāni kayirā,",
  "dhp:330.4": "Appossukko mātaṅgaraññeva nāgo.",
  "dhp:331.0": "Māravatthu",
  "dhp:331.1": "Atthamhi jātamhi sukhā sahāyā,",
  "dhp:331.2": "Tuṭṭhī sukhā yā itarītarena;",
  "dhp:331.3": "Puññaṁ sukhaṁ jīvitasaṅkhayamhi,",
  "dhp:331.4": "Sabbassa dukkhassa sukhaṁ pahānaṁ.",
  "dhp:332.1": "Sukhā matteyyatā loke,",
  "dhp:332.2": "atho petteyyatā sukhā;",
  "dhp:332.3": "Sukhā sāmaññatā loke,",
  "dhp:332.4": "atho brahmaññatā sukhā.",
  "dhp:333.1": "Sukhaṁ yāva jarā sīlaṁ,",
  "dhp:333.2": "sukhā saddhā patiṭṭhitā;",
  "dhp:333.3": "Sukho paññāya paṭilābho,",
  "dhp:333.4": "pāpānaṁ akaraṇaṁ sukhaṁ.",
  "dhp:333.5": "Nāgavaggo tevīsatimo.",
  "dhp:334.0.1": "Khuddakanikāya",
  "dhp:334.0.2": "Dhammapada",
  "dhp:334.0.3": "Taṇhāvagga",
  "dhp:334.0.4": "Kapilamacchavatthu",
  "dhp:334.1": "Manujassa pamattacārino,",
  "dhp:334.2": "Taṇhā vaḍḍhati māluvā viya;",
  "dhp:334.3": "So plavatī hurā huraṁ,",
  "dhp:334.4": "Phalamicchaṁva vanasmi vānaro.",
  "dhp:335.1": "Yaṁ esā sahate jammī,",
  "dhp:335.2": "taṇhā loke visattikā;",
  "dhp:335.3": "Sokā tassa pavaḍḍhanti,",
  "dhp:335.4": "abhivaṭṭhaṁva bīraṇaṁ.",
  "dhp:336.1": "Yo cetaṁ sahate jammiṁ,",
  "dhp:336.2": "taṇhaṁ loke duraccayaṁ;",
  "dhp:336.3": "Sokā tamhā papatanti,",
  "dhp:336.4": "udabinduva pokkharā.",
  "dhp:337.1": "Taṁ vo vadāmi bhaddaṁ vo,",
  "dhp:337.2": "yāvantettha samāgatā;",
  "dhp:337.3": "Taṇhāya mūlaṁ khaṇatha,",
  "dhp:337.4": "usīratthova bīraṇaṁ;",
  "dhp:337.5": "Mā vo naḷaṁva sotova,",
  "dhp:337.6": "māro bhañji punappunaṁ.",
  "dhp:338.0": "Sūkarapotikāvatthu",
  "dhp:338.1": "Yathāpi mūle anupaddave daḷhe,",
  "dhp:338.2": "Chinnopi rukkho punareva rūhati;",
  "dhp:338.3": "Evampi taṇhānusaye anūhate,",
  "dhp:338.4": "Nibbattatī dukkhamidaṁ punappunaṁ.",
  "dhp:339.1": "Yassa chattiṁsati sotā,",
  "dhp:339.2": "manāpasavanā bhusā;",
  "dhp:339.3": "Mahāvahanti duddiṭṭhiṁ,",
  "dhp:339.4": "saṅkappā rāganissitā.",
  "dhp:340.1": "Savanti sabbadhi sotā,",
  "dhp:340.2": "latā uppajja tiṭṭhati;",
  "dhp:340.3": "Tañca disvā lataṁ jātaṁ,",
  "dhp:340.4": "mūlaṁ paññāya chindatha.",
  "dhp:341.1": "Saritāni sinehitāni ca,",
  "dhp:341.2": "Somanassāni bhavanti jantuno;",
  "dhp:341.3": "Te sātasitā sukhesino,",
  "dhp:341.4": "Te ve jātijarūpagā narā.",
  "dhp:342.1": "Tasiṇāya purakkhatā pajā,",
  "dhp:342.2": "Parisappanti sasova bandhito;",
  "dhp:342.3": "Saṁyojanasaṅgasattakā,",
  "dhp:342.4": "Dukkhamupenti punappunaṁ cirāya.",
  "dhp:343.1": "Tasiṇāya purakkhatā pajā,",
  "dhp:343.2": "Parisappanti sasova bandhito;",
  "dhp:343.3": "Tasmā tasiṇaṁ vinodaye,",
  "dhp:343.4": "Ākaṅkhanta virāgamattano.",
  "dhp:344.0": "Vibbhantabhikkhuvatthu",
  "dhp:344.1": "Yo nibbanatho vanādhimutto,",
  "dhp:344.2": "Vanamutto vanameva dhāvati;",
  "dhp:344.3": "Taṁ puggalametha passatha,",
  "dhp:344.4": "Mutto bandhanameva dhāvati.",
  "dhp:345.0": "Bandhanāgāravatthu",
  "dhp:345.1": "Na taṁ daḷhaṁ bandhanamāhu dhīrā,",
  "dhp:345.2": "Yadāyasaṁ dārujapabbajañca;",
  "dhp:345.3": "Sārattarattā maṇikuṇḍalesu,",
  "dhp:345.4": "Puttesu dāresu ca yā apekkhā.",
  "dhp:346.1": "Etaṁ daḷhaṁ bandhanamāhu dhīrā,",
  "dhp:346.2": "Ohārinaṁ sithilaṁ duppamuñcaṁ;",
  "dhp:346.3": "Etampi chetvāna paribbajanti,",
  "dhp:346.4": "Anapekkhino kāmasukhaṁ pahāya.",
  "dhp:347.0": "Khemātherīvatthu",
  "dhp:347.1": "Ye rāgarattānupatanti sotaṁ,",
  "dhp:347.2": "Sayaṅkataṁ makkaṭakova jālaṁ;",
  "dhp:347.3": "Etampi chetvāna vajanti dhīrā,",
  "dhp:347.4": "Anapekkhino sabbadukkhaṁ pahāya.",
  "dhp:348.0": "Uggasenavatthu",
  "dhp:348.1": "Muñca pure muñca pacchato,",
  "dhp:348.2": "Majjhe muñca bhavassa pāragū;",
  "dhp:348.3": "Sabbattha vimuttamānaso,",
  "dhp:348.4": "Na punaṁ jātijaraṁ upehisi.",
  "dhp:349.0": "Cūḷadhanuggahapaṇḍitavatthu",
  "dhp:349.1": "Vitakkamathitassa jantuno,",
  "dhp:349.2": "Tibbarāgassa subhānupassino;",
  "dhp:349.3": "Bhiyyo taṇhā pavaḍḍhati,",
  "dhp:349.4": "Esa kho daḷhaṁ karoti bandhanaṁ.",
  "dhp:350.1": "Vitakkūpasame ca yo rato,",
  "dhp:350.2": "Asubhaṁ bhāvayate sadā sato;",
  "dhp:350.3": "Esa kho byanti kāhiti,",
  "dhp:350.4": "Esa checchati mārabandhanaṁ.",
  "dhp:351.0": "Māravatthu",
  "dhp:351.1": "Niṭṭhaṅgato asantāsī,",
  "dhp:351.2": "vītataṇho anaṅgaṇo;",
  "dhp:351.3": "Acchindi bhavasallāni,",
  "dhp:351.4": "antimoyaṁ samussayo.",
  "dhp:352.1": "Vītataṇho anādāno,",
  "dhp:352.2": "Niruttipadakovido;",
  "dhp:352.3": "Akkharānaṁ sannipātaṁ,",
  "dhp:352.4": "Jaññā pubbāparāni ca;",
  "dhp:352.5": "Sa ve “antimasārīro,",
  "dhp:352.6": "Mahāpañño mahāpuriso”ti vuccati.",
  "dhp:353.0": "Upakājīvakavatthu",
  "dhp:353.1": "Sabbābhibhū sabbavidūhamasmi,",
  "dhp:353.2": "Sabbesu dhammesu anūpalitto;",
  "dhp:353.3": "Sabbañjaho taṇhakkhaye vimutto,",
  "dhp:353.4": "Sayaṁ abhiññāya kamuddiseyyaṁ.",
  "dhp:354.0": "Sakkapañhavatthu",
  "dhp:354.1": "Sabbadānaṁ dhammadānaṁ jināti,",
  "dhp:354.2": "Sabbarasaṁ dhammaraso jināti;",
  "dhp:354.3": "Sabbaratiṁ dhammarati jināti,",
  "dhp:354.4": "Taṇhakkhayo sabbadukkhaṁ jināti.",
  "dhp:355.0": "Aputtakaseṭṭhivatthu",
  "dhp:355.1": "Hananti bhogā dummedhaṁ,",
  "dhp:355.2": "no ca pāragavesino;",
  "dhp:355.3": "Bhogataṇhāya dummedho,",
  "dhp:355.4": "hanti aññeva attanaṁ.",
  "dhp:356.0": "Aṅkuravatthu",
  "dhp:356.1": "Tiṇadosāni khettāni,",
  "dhp:356.2": "rāgadosā ayaṁ pajā;",
  "dhp:356.3": "Tasmā hi vītarāgesu,",
  "dhp:356.4": "dinnaṁ hoti mahapphalaṁ.",
  "dhp:357.1": "Tiṇadosāni khettāni,",
  "dhp:357.2": "dosadosā ayaṁ pajā;",
  "dhp:357.3": "Tasmā hi vītadosesu,",
  "dhp:357.4": "dinnaṁ hoti mahapphalaṁ.",
  "dhp:358.1": "Tiṇadosāni khettāni,",
  "dhp:358.2": "mohadosā ayaṁ pajā;",
  "dhp:358.3": "Tasmā hi vītamohesu,",
  "dhp:358.4": "dinnaṁ hoti mahapphalaṁ.",
  "dhp:359.1": "Tiṇadosāni khettāni,",
  "dhp:359.2": "icchādosā ayaṁ pajā;",
  "dhp:359.3": "Tasmā hi vigaticchesu,",
  "dhp:359.4": "dinnaṁ hoti mahapphalaṁ.",
  "dhp:359.5": "Taṇhāvaggo catuvīsatimo.",
  "dhp:360.0.1": "Khuddakanikāya",
  "dhp:360.0.2": "Dhammapada",
  "dhp:360.0.3": "Bhikkhuvagga",
  "dhp:360.0.4": "Pañcabhikkhuvatthu",
  "dhp:360.1": "Cakkhunā saṁvaro sādhu,",
  "dhp:360.2": "sādhu sotena saṁvaro;",
  "dhp:360.3": "Ghānena saṁvaro sādhu,",
  "dhp:360.4": "sādhu jivhāya saṁvaro.",
  "dhp:361.1": "Kāyena saṁvaro sādhu,",
  "dhp:361.2": "sādhu vācāya saṁvaro;",
  "dhp:361.3": "Manasā saṁvaro sādhu,",
  "dhp:361.4": "sādhu sabbattha saṁvaro;",
  "dhp:361.5": "Sabbattha saṁvuto bhikkhu,",
  "dhp:361.6": "sabbadukkhā pamuccati.",
  "dhp:362.0": "Haṁsaghātakabhikkhuvatthu",
  "dhp:362.1": "Hatthasaṁyato pādasaṁyato,",
  "dhp:362.2": "Vācāsaṁyato saṁyatuttamo;",
  "dhp:362.3": "Ajjhattarato samāhito,",
  "dhp:362.4": "Eko santusito tamāhu bhikkhuṁ.",
  "dhp:363.0": "Kokālikavatthu",
  "dhp:363.1": "Yo mukhasaṁyato bhikkhu,",
  "dhp:363.2": "mantabhāṇī anuddhato;",
  "dhp:363.3": "Atthaṁ dhammañca dīpeti,",
  "dhp:363.4": "madhuraṁ tassa bhāsitaṁ.",
  "dhp:364.0": "Dhammārāmattheravatthu",
  "dhp:364.1": "Dhammārāmo dhammarato,",
  "dhp:364.2": "dhammaṁ anuvicintayaṁ;",
  "dhp:364.3": "Dhammaṁ anussaraṁ bhikkhu,",
  "dhp:364.4": "saddhammā na parihāyati.",
  "dhp:365.0": "Vipakkhasevakabhikkhuvatthu",
  "dhp:365.1": "Salābhaṁ nātimaññeyya,",
  "dhp:365.2": "nāññesaṁ pihayaṁ care;",
  "dhp:365.3": "Aññesaṁ pihayaṁ bhikkhu,",
  "dhp:365.4": "samādhiṁ nādhigacchati.",
  "dhp:366.1": "Appalābhopi ce bhikkhu,",
  "dhp:366.2": "salābhaṁ nātimaññati;",
  "dhp:366.3": "Taṁ ve devā pasaṁsanti,",
  "dhp:366.4": "suddhājīviṁ atanditaṁ.",
  "dhp:367.0": "Pañcaggadāyakabrāhmaṇavatthu",
  "dhp:367.1": "Sabbaso nāmarūpasmiṁ,",
  "dhp:367.2": "yassa natthi mamāyitaṁ;",
  "dhp:367.3": "Asatā ca na socati,",
  "dhp:367.4": "sa ve “bhikkhū”ti vuccati.",
  "dhp:368.0": "Sambahulabhikkhuvatthu",
  "dhp:368.1": "Mettāvihārī yo bhikkhu,",
  "dhp:368.2": "pasanno buddhasāsane;",
  "dhp:368.3": "Adhigacche padaṁ santaṁ,",
  "dhp:368.4": "saṅkhārūpasamaṁ sukhaṁ.",
  "dhp:369.1": "Siñca bhikkhu imaṁ nāvaṁ,",
  "dhp:369.2": "sittā te lahumessati;",
  "dhp:369.3": "Chetvā rāgañca dosañca,",
  "dhp:369.4": "tato nibbānamehisi.",
  "dhp:370.1": "Pañca chinde pañca jahe,",
  "dhp:370.2": "pañca cuttari bhāvaye;",
  "dhp:370.3": "Pañca saṅgātigo bhikkhu,",
  "dhp:370.4": "“oghatiṇṇo”ti vuccati.",
  "dhp:371.1": "Jhāya bhikkhu mā pamādo,",
  "dhp:371.2": "Mā te kāmaguṇe ramessu cittaṁ;",
  "dhp:371.3": "Mā lohaguḷaṁ gilī pamatto,",
  "dhp:371.4": "Mā kandi “dukkhamidan”ti dayhamāno.",
  "dhp:372.1": "Natthi jhānaṁ apaññassa,",
  "dhp:372.2": "paññā natthi ajhāyato;",
  "dhp:372.3": "Yamhi jhānañca paññā ca,",
  "dhp:372.4": "sa ve nibbānasantike.",
  "dhp:373.1": "Suññāgāraṁ paviṭṭhassa,",
  "dhp:373.2": "santacittassa bhikkhuno;",
  "dhp:373.3": "Amānusī rati hoti,",
  "dhp:373.4": "sammā dhammaṁ vipassato.",
  "dhp:374.1": "Yato yato sammasati,",
  "dhp:374.2": "khandhānaṁ udayabbayaṁ;",
  "dhp:374.3": "Labhatī pītipāmojjaṁ,",
  "dhp:374.4": "amataṁ taṁ vijānataṁ.",
  "dhp:375.1": "Tatrāyamādi bhavati,",
  "dhp:375.2": "idha paññassa bhikkhuno;",
  "dhp:375.3": "Indriyagutti santuṭṭhi,",
  "dhp:375.4": "pātimokkhe ca saṁvaro.",
  "dhp:376.1": "Mitte bhajassu kalyāṇe,",
  "dhp:376.2": "suddhājīve atandite;",
  "dhp:376.3": "Paṭisanthāravutyassa,",
  "dhp:376.4": "ācārakusalo siyā;",
  "dhp:376.5": "Tato pāmojjabahulo,",
  "dhp:376.6": "dukkhassantaṁ karissati.",
  "dhp:377.0": "Pañcasatabhikkhuvatthu",
  "dhp:377.1": "Vassikā viya pupphāni,",
  "dhp:377.2": "maddavāni pamuñcati;",
  "dhp:377.3": "Evaṁ rāgañca dosañca,",
  "dhp:377.4": "vippamuñcetha bhikkhavo.",
  "dhp:378.0": "Santakāyattheravatthu",
  "dhp:378.1": "Santakāyo santavāco,",
  "dhp:378.2": "santavā susamāhito;",
  "dhp:378.3": "Vantalokāmiso bhikkhu,",
  "dhp:378.4": "“upasanto”ti vuccati.",
  "dhp:379.0": "Naṅgalakulattheravatthu",
  "dhp:379.1": "Attanā codayattānaṁ,",
  "dhp:379.2": "paṭimaṁsetha attanā;",
  "dhp:379.3": "So attagutto satimā,",
  "dhp:379.4": "sukhaṁ bhikkhu vihāhisi.",
  "dhp:380.1": "Attā hi attano nātho,",
  "dhp:380.2": "ko hi nātho paro siyā;",
  "dhp:380.3": "Attā hi attano gati,",
  "dhp:380.4": "tasmā saṁyamamattānaṁ;",
  "dhp:380.5": "Assaṁ bhadraṁva vāṇijo.",
  "dhp:381.0": "Vakkalittheravatthu",
  "dhp:381.1": "Pāmojjabahulo bhikkhu,",
  "dhp:381.2": "pasanno buddhasāsane;",
  "dhp:381.3": "Adhigacche padaṁ santaṁ,",
  "dhp:381.4": "saṅkhārūpasamaṁ sukhaṁ.",
  "dhp:382.0": "Sumanasāmaṇeravatthu",
  "dhp:382.1": "Yo have daharo bhikkhu,",
  "dhp:382.2": "yuñjati buddhasāsane;",
  "dhp:382.3": "Somaṁ lokaṁ pabhāseti,",
  "dhp:382.4": "abbhā muttova candimā.",
  "dhp:382.5": "Bhikkhuvaggo pañcavīsatimo.",
  "dhp:383.0.1": "Khuddakanikāya",
  "dhp:383.0.2": "Dhammapada",
  "dhp:383.0.3": "Brāhmaṇavagga",
  "dhp:383.0.4": "Pasādabahulabrāhmaṇavatthu",
  "dhp:383.1": "Chinda sotaṁ parakkamma,",
  "dhp:383.2": "kāme panuda brāhmaṇa;",
  "dhp:383.3": "Saṅkhārānaṁ khayaṁ ñatvā,",
  "dhp:383.4": "akataññūsi brāhmaṇa.",
  "dhp:384.0": "Sambahulabhikkhuvatthu",
  "dhp:384.1": "Yadā dvayesu dhammesu,",
  "dhp:384.2": "pāragū hoti brāhmaṇo;",
  "dhp:384.3": "Athassa sabbe saṁyogā,",
  "dhp:384.4": "atthaṁ gacchanti jānato.",
  "dhp:385.0": "Māravatthu",
  "dhp:385.1": "Yassa pāraṁ apāraṁ vā,",
  "dhp:385.2": "pārāpāraṁ na vijjati;",
  "dhp:385.3": "Vītaddaraṁ visaṁyuttaṁ,",
  "dhp:385.4": "tamahaṁ brūmi brāhmaṇaṁ.",
  "dhp:386.0": "Aññatarabrāhmaṇavatthu",
  "dhp:386.1": "Jhāyiṁ virajamāsīnaṁ,",
  "dhp:386.2": "katakiccamanāsavaṁ;",
  "dhp:386.3": "Uttamatthamanuppattaṁ,",
  "dhp:386.4": "tamahaṁ brūmi brāhmaṇaṁ.",
  "dhp:387.0": "Ānandattheravatthu",
  "dhp:387.1": "Divā tapati ādicco,",
  "dhp:387.2": "rattimābhāti candimā;",
  "dhp:387.3": "Sannaddho khattiyo tapati,",
  "dhp:387.4": "jhāyī tapati brāhmaṇo;",
  "dhp:387.5": "Atha sabbamahorattiṁ,",
  "dhp:387.6": "buddho tapati tejasā.",
  "dhp:388.0": "Aññatarabrāhmaṇapabbajitavatthu",
  "dhp:388.1": "Bāhitapāpoti brāhmaṇo,",
  "dhp:388.2": "Samacariyā samaṇoti vuccati;",
  "dhp:388.3": "Pabbājayamattano malaṁ,",
  "dhp:388.4": "Tasmā “pabbajito”ti vuccati.",
  "dhp:389.0": "Sāriputtattheravatthu",
  "dhp:389.1": "Na brāhmaṇassa pahareyya,",
  "dhp:389.2": "nāssa muñcetha brāhmaṇo;",
  "dhp:389.3": "Dhī brāhmaṇassa hantāraṁ,",
  "dhp:389.4": "tato dhī yassa muñcati.",
  "dhp:390.1": "Na brāhmaṇassetadakiñci seyyo,",
  "dhp:390.2": "Yadā nisedho manaso piyehi;",
  "dhp:390.3": "Yato yato hiṁsamano nivattati,",
  "dhp:390.4": "Tato tato sammatimeva dukkhaṁ.",
  "dhp:391.0": "Mahāpajāpatigotamīvatthu",
  "dhp:391.1": "Yassa kāyena vācāya,",
  "dhp:391.2": "manasā natthi dukkaṭaṁ;",
  "dhp:391.3": "Saṁvutaṁ tīhi ṭhānehi,",
  "dhp:391.4": "tamahaṁ brūmi brāhmaṇaṁ.",
  "dhp:392.0": "Sāriputtattheravatthu",
  "dhp:392.1": "Yamhā dhammaṁ vijāneyya,",
  "dhp:392.2": "sammāsambuddhadesitaṁ;",
  "dhp:392.3": "Sakkaccaṁ taṁ namasseyya,",
  "dhp:392.4": "aggihuttaṁva brāhmaṇo.",
  "dhp:393.0": "Jaṭilabrāhmaṇavatthu",
  "dhp:393.1": "Na jaṭāhi na gottena,",
  "dhp:393.2": "na jaccā hoti brāhmaṇo;",
  "dhp:393.3": "Yamhi saccañca dhammo ca,",
  "dhp:393.4": "so sucī so ca brāhmaṇo.",
  "dhp:394.0": "Kuhakabrāhmaṇavatthu",
  "dhp:394.1": "Kiṁ te jaṭāhi dummedha,",
  "dhp:394.2": "kiṁ te ajinasāṭiyā;",
  "dhp:394.3": "Abbhantaraṁ te gahanaṁ,",
  "dhp:394.4": "bāhiraṁ parimajjasi.",
  "dhp:395.0": "Kisāgotamīvatthu",
  "dhp:395.1": "Paṁsukūladharaṁ jantuṁ,",
  "dhp:395.2": "kisaṁ dhamanisanthataṁ;",
  "dhp:395.3": "Ekaṁ vanasmiṁ jhāyantaṁ,",
  "dhp:395.4": "tamahaṁ brūmi brāhmaṇaṁ.",
  "dhp:396.0": "Ekabrāhmaṇavatthu",
  "dhp:396.1": "Na cāhaṁ brāhmaṇaṁ brūmi,",
  "dhp:396.2": "yonijaṁ mattisambhavaṁ;",
  "dhp:396.3": "Bhovādi nāma so hoti,",
  "dhp:396.4": "sace hoti sakiñcano;",
  "dhp:396.5": "Akiñcanaṁ anādānaṁ,",
  "dhp:396.6": "tamahaṁ brūmi brāhmaṇaṁ.",
  "dhp:397.0": "Uggasenaseṭṭhiputtavatthu",
  "dhp:397.1": "Sabbasaṁyojanaṁ chetvā,",
  "dhp:397.2": "yo ve na paritassati;",
  "dhp:397.3": "Saṅgātigaṁ visaṁyuttaṁ,",
  "dhp:397.4": "tamahaṁ brūmi brāhmaṇaṁ.",
  "dhp:398.0": "Dvebrāhmaṇavatthu",
  "dhp:398.1": "Chetvā naddhiṁ varattañca,",
  "dhp:398.2": "sandānaṁ sahanukkamaṁ;",
  "dhp:398.3": "Ukkhittapalighaṁ buddhaṁ,",
  "dhp:398.4": "tamahaṁ brūmi brāhmaṇaṁ.",
  "dhp:399.0": "Akkosakabhāradvājavatthu",
  "dhp:399.1": "Akkosaṁ vadhabandhañca,",
  "dhp:399.2": "aduṭṭho yo titikkhati;",
  "dhp:399.3": "Khantībalaṁ balānīkaṁ,",
  "dhp:399.4": "tamahaṁ brūmi brāhmaṇaṁ.",
  "dhp:400.0": "Sāriputtattheravatthu",
  "dhp:400.1": "Akkodhanaṁ vatavantaṁ,",
  "dhp:400.2": "sīlavantaṁ anussadaṁ;",
  "dhp:400.3": "Dantaṁ antimasārīraṁ,",
  "dhp:400.4": "tamahaṁ brūmi brāhmaṇaṁ.",
  "dhp:401.0": "Uppalavaṇṇāttherīvatthu",
  "dhp:401.1": "Vāri pokkharapatteva,",
  "dhp:401.2": "āraggeriva sāsapo;",
  "dhp:401.3": "Yo na limpati kāmesu,",
  "dhp:401.4": "tamahaṁ brūmi brāhmaṇaṁ.",
  "dhp:402.0": "Aññatarabrāhmaṇavatthu",
  "dhp:402.1": "Yo dukkhassa pajānāti,",
  "dhp:402.2": "idheva khayamattano;",
  "dhp:402.3": "Pannabhāraṁ visaṁyuttaṁ,",
  "dhp:402.4": "tamahaṁ brūmi brāhmaṇaṁ.",
  "dhp:403.0": "Khemābhikkhunīvatthu",
  "dhp:403.1": "Gambhīrapaññaṁ medhāviṁ,",
  "dhp:403.2": "maggāmaggassa kovidaṁ;",
  "dhp:403.3": "Uttamatthamanuppattaṁ,",
  "dhp:403.4": "tamahaṁ brūmi brāhmaṇaṁ.",
  "dhp:404.0": "Pabbhāravāsitissattheravatthu",
  "dhp:404.1": "Asaṁsaṭṭhaṁ gahaṭṭhehi,",
  "dhp:404.2": "anāgārehi cūbhayaṁ;",
  "dhp:404.3": "Anokasārimappicchaṁ,",
  "dhp:404.4": "tamahaṁ brūmi brāhmaṇaṁ.",
  "dhp:405.0": "Aññatarabhikkhuvatthu",
  "dhp:405.1": "Nidhāya daṇḍaṁ bhūtesu,",
  "dhp:405.2": "tasesu thāvaresu ca;",
  "dhp:405.3": "Yo na hanti na ghāteti,",
  "dhp:405.4": "tamahaṁ brūmi brāhmaṇaṁ.",
  "dhp:406.0": "Sāmaṇerānaṁvatthu",
  "dhp:406.1": "Aviruddhaṁ viruddhesu,",
  "dhp:406.2": "attadaṇḍesu nibbutaṁ;",
  "dhp:406.3": "Sādānesu anādānaṁ,",
  "dhp:406.4": "tamahaṁ brūmi brāhmaṇaṁ.",
  "dhp:407.0": "Mahāpanthakattheravatthu",
  "dhp:407.1": "Yassa rāgo ca doso ca,",
  "dhp:407.2": "māno makkho ca pātito;",
  "dhp:407.3": "Sāsaporiva āraggā,",
  "dhp:407.4": "tamahaṁ brūmi brāhmaṇaṁ.",
  "dhp:408.0": "Pilindavacchattheravatthu",
  "dhp:408.1": "Akakkasaṁ viññāpaniṁ,",
  "dhp:408.2": "giraṁ saccamudīraye;",
  "dhp:408.3": "Yāya nābhisaje kañci,",
  "dhp:408.4": "tamahaṁ brūmi brāhmaṇaṁ.",
  "dhp:409.0": "Aññatarattheravatthu",
  "dhp:409.1": "Yodha dīghaṁ va rassaṁ vā,",
  "dhp:409.2": "aṇuṁ thūlaṁ subhāsubhaṁ;",
  "dhp:409.3": "Loke adinnaṁ nādiyati,",
  "dhp:409.4": "tamahaṁ brūmi brāhmaṇaṁ.",
  "dhp:410.0": "Sāriputtattheravatthu",
  "dhp:410.1": "Āsā yassa na vijjanti,",
  "dhp:410.2": "asmiṁ loke paramhi ca;",
  "dhp:410.3": "Nirāsāsaṁ visaṁyuttaṁ,",
  "dhp:410.4": "tamahaṁ brūmi brāhmaṇaṁ.",
  "dhp:411.0": "Mahāmoggallānattheravatthu",
  "dhp:411.1": "Yassālayā na vijjanti,",
  "dhp:411.2": "aññāya akathaṅkathī;",
  "dhp:411.3": "Amatogadhamanuppattaṁ,",
  "dhp:411.4": "tamahaṁ brūmi brāhmaṇaṁ.",
  "dhp:412.0": "Revatattheravatthu",
  "dhp:412.1": "Yodha puññañca pāpañca,",
  "dhp:412.2": "ubho saṅgamupaccagā;",
  "dhp:412.3": "Asokaṁ virajaṁ suddhaṁ,",
  "dhp:412.4": "tamahaṁ brūmi brāhmaṇaṁ.",
  "dhp:413.0": "Candābhattheravatthu",
  "dhp:413.1": "Candaṁva vimalaṁ suddhaṁ,",
  "dhp:413.2": "vippasannamanāvilaṁ;",
  "dhp:413.3": "Nandībhavaparikkhīṇaṁ,",
  "dhp:413.4": "tamahaṁ brūmi brāhmaṇaṁ.",
  "dhp:414.0": "Sīvalittheravatthu",
  "dhp:414.1": "Yomaṁ palipathaṁ duggaṁ,",
  "dhp:414.2": "saṁsāraṁ mohamaccagā;",
  "dhp:414.3": "Tiṇṇo pāraṅgato jhāyī,",
  "dhp:414.4": "anejo akathaṅkathī;",
  "dhp:414.5": "Anupādāya nibbuto,",
  "dhp:414.6": "tamahaṁ brūmi brāhmaṇaṁ.",
  "dhp:415.0": "Sundarasamuddattheravatthu",
  "dhp:415.1": "Yodha kāme pahantvāna,",
  "dhp:415.2": "anāgāro paribbaje;",
  "dhp:415.3": "Kāmabhavaparikkhīṇaṁ,",
  "dhp:415.4": "tamahaṁ brūmi brāhmaṇaṁ.",
  "dhp:416.0": "Jaṭilattheravatthu",
  "dhp:416.1": "Yodha taṇhaṁ pahantvāna,",
  "dhp:416.2": "anāgāro paribbaje;",
  "dhp:416.3": "Taṇhābhavaparikkhīṇaṁ,",
  "dhp:416.4": "tamahaṁ brūmi brāhmaṇaṁ.",
  "dhp:416.5.0": "Jotikattheravatthu",
  "dhp:416.5.1": "Yodha taṇhaṁ pahantvāna,",
  "dhp:416.6": "anāgāro paribbaje;",
  "dhp:416.7": "Taṇhābhavaparikkhīṇaṁ,",
  "dhp:416.8": "tamahaṁ brūmi brāhmaṇaṁ.",
  "dhp:417.0": "Naṭaputtakattheravatthu",
  "dhp:417.1": "Hitvā mānusakaṁ yogaṁ,",
  "dhp:417.2": "dibbaṁ yogaṁ upaccagā;",
  "dhp:417.3": "Sabbayogavisaṁyuttaṁ,",
  "dhp:417.4": "tamahaṁ brūmi brāhmaṇaṁ.",
  "dhp:418.0": "Naṭaputtakattheravatthu",
  "dhp:418.1": "Hitvā ratiñca aratiñca,",
  "dhp:418.2": "sītibhūtaṁ nirūpadhiṁ;",
  "dhp:418.3": "Sabbalokābhibhuṁ vīraṁ,",
  "dhp:418.4": "tamahaṁ brūmi brāhmaṇaṁ.",
  "dhp:419.0": "Vaṅgīsattheravatthu",
  "dhp:419.1": "Cutiṁ yo vedi sattānaṁ,",
  "dhp:419.2": "upapattiñca sabbaso;",
  "dhp:419.3": "Asattaṁ sugataṁ buddhaṁ,",
  "dhp:419.4": "tamahaṁ brūmi brāhmaṇaṁ.",
  "dhp:420.1": "Yassa gatiṁ na jānanti,",
  "dhp:420.2": "devā gandhabbamānusā;",
  "dhp:420.3": "Khīṇāsavaṁ arahantaṁ,",
  "dhp:420.4": "tamahaṁ brūmi brāhmaṇaṁ.",
  "dhp:421.0": "Dhammadinnāttherīvatthu",
  "dhp:421.1": "Yassa pure ca pacchā ca,",
  "dhp:421.2": "majjhe ca natthi kiñcanaṁ;",
  "dhp:421.3": "Akiñcanaṁ anādānaṁ,",
  "dhp:421.4": "tamahaṁ brūmi brāhmaṇaṁ.",
  "dhp:422.0": "Aṅgulimālattheravatthu",
  "dhp:422.1": "Usabhaṁ pavaraṁ vīraṁ,",
  "dhp:422.2": "mahesiṁ vijitāvinaṁ;",
  "dhp:422.3": "Anejaṁ nhātakaṁ buddhaṁ,",
  "dhp:422.4": "tamahaṁ brūmi brāhmaṇaṁ.",
  "dhp:423.0": "Devahitabrāhmaṇavatthu",
  "dhp:423.1": "Pubbenivāsaṁ yo vedi,",
  "dhp:423.2": "saggāpāyañca passati;",
  "dhp:423.3": "Atho jātikkhayaṁ patto,",
  "dhp:423.4": "abhiññāvosito muni;",
  "dhp:423.5": "Sabbavositavosānaṁ,",
  "dhp:423.6": "tamahaṁ brūmi brāhmaṇaṁ.",
  "dhp:423.7": "Brāhmaṇavaggo chabbīsatimo.",
  "dhp:423.8": "Ettāvatā sabbapaṭhame yamakavagge cuddasa vatthūni, appamādavagge nava, cittavagge nava, pupphavagge dvādasa, bālavagge pannarasa, paṇḍitavagge ekādasa, arahantavagge dasa, sahassavagge cuddasa, pāpavagge dvādasa, daṇḍavagge ekādasa, jarāvagge nava, attavagge dasa, lokavagge ekādasa, buddhavagge nava, sukhavagge aṭṭha, piyavagge nava, kodhavagge aṭṭha, malavagge dvādasa, dhammaṭṭhavagge dasa, maggavagge dvādasa, pakiṇṇakavagge nava, nirayavagge nava, nāgavagge aṭṭha, taṇhāvagge dvādasa, bhikkhuvagge dvādasa, brāhmaṇavagge cattālīsāti pañcādhikāni tīṇi vatthusatāni.",
  "dhp:423.9": "Satevīsacatussatā,",
  "dhp:423.10": "catusaccavibhāvinā;",
  "dhp:423.11": "Satattayañca vatthūnaṁ,",
  "dhp:423.12": "pañcādhikaṁ samuṭṭhitāti.",
  "dhp:423.13": "Dhammapade vaggānamuddānaṁ",
  "dhp:423.14": "Yamakappamādo cittaṁ,",
  "dhp:423.15": "pupphaṁ bālena paṇḍito;",
  "dhp:423.16": "Arahanto sahassañca,",
  "dhp:423.17": "pāpaṁ daṇḍena te dasa.",
  "dhp:423.18": "Jarā attā ca loko ca,",
  "dhp:423.19": "buddho sukhaṁ piyena ca;",
  "dhp:423.20": "Kodho malañca dhammaṭṭho,",
  "dhp:423.21": "maggavaggena vīsati.",
  "dhp:423.22": "Pakiṇṇaṁ nirayo nāgo,",
  "dhp:423.23": "taṇhā bhikkhu ca brāhmaṇo;",
  "dhp:423.24": "Ete chabbīsati vaggā,",
  "dhp:423.25": "desitādiccabandhunā.",
  "dhp:423.26": "Gāthānamuddānaṁ",
  "dhp:423.27": "Yamake vīsati gāthā,",
  "dhp:423.28": "appamādamhi dvādasa;",
  "dhp:423.29": "Ekādasa cittavagge,",
  "dhp:423.30": "pupphavaggamhi soḷasa.",
  "dhp:423.31": "Bāle ca soḷasa gāthā,",
  "dhp:423.32": "paṇḍitamhi catuddasa;",
  "dhp:423.33": "Arahante dasa gāthā,",
  "dhp:423.34": "sahasse honti soḷasa.",
  "dhp:423.35": "Terasa pāpavaggamhi,",
  "dhp:423.36": "daṇḍamhi dasa satta ca;",
  "dhp:423.37": "Ekādasa jarā vagge,",
  "dhp:423.38": "attavaggamhi tā dasa.",
  "dhp:423.39": "Dvādasa lokavaggamhi,",
  "dhp:423.40": "buddhavaggamhi ṭhārasa;",
  "dhp:423.41": "Sukhe ca piyavagge ca,",
  "dhp:423.42": "gāthāyo honti dvādasa.",
  "dhp:423.43": "Cuddasa kodhavaggamhi,",
  "dhp:423.44": "malavaggekavīsati;",
  "dhp:423.45": "Sattarasa ca dhammaṭṭhe,",
  "dhp:423.46": "maggavagge sattarasa.",
  "dhp:423.47": "Pakiṇṇe soḷasa gāthā,",
  "dhp:423.48": "niraye nāge ca cuddasa;",
  "dhp:423.49": "Chabbīsa taṇhāvaggamhi,",
  "dhp:423.50": "tevīsa bhikkhuvaggikā.",
  "dhp:423.51": "Ekatālīsagāthāyo,",
  "dhp:423.52": "brāhmaṇe vaggamuttame;",
  "dhp:423.53": "Gāthāsatāni cattāri,",
  "dhp:423.54": "tevīsa ca punāpare;",
  "dhp:423.55": "Dhammapade nipātamhi,",
  "dhp:423.56": "desitādiccabandhunāti.",
  "dhp:423.57": "Dhammapadapāḷi samattā."
}