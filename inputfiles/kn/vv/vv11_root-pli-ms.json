{
  "vv11:0.1": "Vimānavatthu ",
  "vv11:0.2": "Itthivimāna ",
  "vv11:0.3": "Pīṭhavagga ",
  "vv11:0.4": "11. Paṭhamapatibbatāvimānavatthu ",
  "vv11:1.1": "“Koñcā mayūrā diviyā ca haṁsā, ",
  "vv11:1.2": "Vaggussarā kokilā sampatanti; ",
  "vv11:1.3": "Pupphābhikiṇṇaṁ rammamidaṁ vimānaṁ, ",
  "vv11:1.4": "Anekacittaṁ naranārisevitaṁ. ",
  "vv11:2.1": "Tatthacchasi devi mahānubhāve, ",
  "vv11:2.2": "Iddhī vikubbanti anekarūpā; ",
  "vv11:2.3": "Imā ca te accharāyo samantato, ",
  "vv11:2.4": "Naccanti gāyanti pamodayanti ca. ",
  "vv11:3.1": "Deviddhipattāsi mahānubhāve, ",
  "vv11:3.2": "Manussabhūtā kimakāsi puññaṁ; ",
  "vv11:3.3": "Kenāsi evaṁ jalitānubhāvā, ",
  "vv11:3.4": "Vaṇṇo ca te sabbadisā pabhāsatī”ti. ",
  "vv11:4.1": "Sā devatā attamanā, ",
  "vv11:4.2": "moggallānena pucchitā; ",
  "vv11:4.3": "Pañhaṁ puṭṭhā viyākāsi, ",
  "vv11:4.4": "yassa kammassidaṁ phalaṁ. ",
  "vv11:5.1": "“Ahaṁ manussesu manussabhūtā, ",
  "vv11:5.2": "Patibbatānaññamanā ahosiṁ; ",
  "vv11:5.3": "Mātāva puttaṁ anurakkhamānā, ",
  "vv11:5.4": "Kuddhāpihaṁ nappharusaṁ avocaṁ. ",
  "vv11:6.1": "Sacce ṭhitā mosavajjaṁ pahāya, ",
  "vv11:6.2": "Dāne ratā saṅgahitattabhāvā; ",
  "vv11:6.3": "Annañca pānañca pasannacittā, ",
  "vv11:6.4": "Sakkacca dānaṁ vipulaṁ adāsiṁ. ",
  "vv11:7.1": "Tena metādiso vaṇṇo, ",
  "vv11:7.2": "tena me idha mijjhati; ",
  "vv11:7.3": "Uppajjanti ca me bhogā, ",
  "vv11:7.4": "ye keci manaso piyā. ",
  "vv11:8.1": "Akkhāmi te bhikkhu mahānubhāva, ",
  "vv11:8.2": "Manussabhūtā yamakāsi puññaṁ; ",
  "vv11:8.3": "Tenamhi evaṁ jalitānubhāvā, ",
  "vv11:8.4": "Vaṇṇo ca me sabbadisā pabhāsatī”ti. ",
  "vv11:9.1": "Paṭhamapatibbatāvimānaṁ ekādasamaṁ. "
}