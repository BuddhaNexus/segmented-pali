{
  "vv63:0.1": "Vimānavatthu ",
  "vv63:0.2": "Purisavimāna ",
  "vv63:0.3": "Mahārathavagga ",
  "vv63:0.4": "13. Cūḷarathavimānavatthu ",
  "vv63:1.1": "“Daḷhadhammā nisārassa, ",
  "vv63:1.2": "dhanuṁ olubbha tiṭṭhasi; ",
  "vv63:1.3": "Khattiyo nusi rājañño, ",
  "vv63:1.4": "adu luddo vanecaro”ti. ",
  "vv63:2.1": "“Assakādhipatissāhaṁ, ",
  "vv63:2.2": "bhante putto vanecaro; ",
  "vv63:2.3": "Nāmaṁ me bhikkhu te brūmi, ",
  "vv63:2.4": "sujāto iti maṁ vidū. ",
  "vv63:3.1": "Mige gavesamānohaṁ, ",
  "vv63:3.2": "Ogāhanto brahāvanaṁ; ",
  "vv63:3.3": "Migaṁ tañceva nāddakkhiṁ, ",
  "vv63:3.4": "Tañca disvā ṭhito ahan”ti. ",
  "vv63:4.1": "“Svāgataṁ te mahāpuñña, ",
  "vv63:4.2": "atho te adurāgataṁ; ",
  "vv63:4.3": "Etto udakamādāya, ",
  "vv63:4.4": "pāde pakkhālayassu te. ",
  "vv63:5.1": "Idampi pānīyaṁ sītaṁ, ",
  "vv63:5.2": "ābhataṁ girigabbharā; ",
  "vv63:5.3": "Rājaputta tato pitvā, ",
  "vv63:5.4": "santhatasmiṁ upāvisā”ti. ",
  "vv63:6.1": "“Kalyāṇī vata te vācā, ",
  "vv63:6.2": "Savanīyā mahāmuni; ",
  "vv63:6.3": "Nelā atthavatī vaggu, ",
  "vv63:6.4": "Mantvā atthañca bhāsasi. ",
  "vv63:7.1": "Kā te rati vane viharato, ",
  "vv63:7.2": "Isinisabha vadehi puṭṭho; ",
  "vv63:7.3": "Tava vacanapathaṁ nisāmayitvā, ",
  "vv63:7.4": "Atthadhammapadaṁ samācaremase”ti. ",
  "vv63:8.1": "“Ahiṁsā sabbapāṇīnaṁ, ",
  "vv63:8.2": "kumāramhāka ruccati; ",
  "vv63:8.3": "Theyyā ca aticārā ca, ",
  "vv63:8.4": "majjapānā ca ārati. ",
  "vv63:9.1": "Ārati samacariyā ca, ",
  "vv63:9.2": "bāhusaccaṁ kataññutā; ",
  "vv63:9.3": "Diṭṭheva dhamme pāsaṁsā, ",
  "vv63:9.4": "dhammā ete pasaṁsiyāti. ",
  "vv63:10.1": "Santike maraṇaṁ tuyhaṁ, ",
  "vv63:10.2": "oraṁ māsehi pañcahi; ",
  "vv63:10.3": "Rājaputta vijānāhi, ",
  "vv63:10.4": "attānaṁ parimocayā”ti. ",
  "vv63:11.1": "“Katamaṁ svāhaṁ janapadaṁ gantvā, ",
  "vv63:11.2": "Kiṁ kammaṁ kiñca porisaṁ; ",
  "vv63:11.3": "Kāya vā pana vijjāya, ",
  "vv63:11.4": "Bhaveyyaṁ ajarāmaro”ti. ",
  "vv63:12.1": "“Na vijjate so padeso, ",
  "vv63:12.2": "kammaṁ vijjā ca porisaṁ; ",
  "vv63:12.3": "Yattha gantvā bhave macco, ",
  "vv63:12.4": "rājaputtājarāmaro. ",
  "vv63:13.1": "Mahaddhanā mahābhogā, ",
  "vv63:13.2": "raṭṭhavantopi khattiyā; ",
  "vv63:13.3": "Pahūtadhanadhaññāse, ",
  "vv63:13.4": "tepi no ajarāmarā. ",
  "vv63:14.1": "Yadi te sutā andhakaveṇḍuputtā, ",
  "vv63:14.2": "Sūrā vīrā vikkantappahārino; ",
  "vv63:14.3": "Tepi āyukkhayaṁ pattā, ",
  "vv63:14.4": "Viddhastā sassatīsamā. ",
  "vv63:15.1": "Khattiyā brāhmaṇā vessā, ",
  "vv63:15.2": "suddā caṇḍālapukkusā; ",
  "vv63:15.3": "Ete caññe ca jātiyā, ",
  "vv63:15.4": "tepi no ajarāmarā. ",
  "vv63:16.1": "Ye mantaṁ parivattenti, ",
  "vv63:16.2": "chaḷaṅgaṁ brahmacintitaṁ; ",
  "vv63:16.3": "Ete caññe ca vijjāya, ",
  "vv63:16.4": "tepi no ajarāmarā. ",
  "vv63:17.1": "Isayo cāpi ye santā, ",
  "vv63:17.2": "saññatattā tapassino; ",
  "vv63:17.3": "Sarīraṁ tepi kālena, ",
  "vv63:17.4": "vijahanti tapassino. ",
  "vv63:18.1": "Bhāvitattāpi arahanto, ",
  "vv63:18.2": "katakiccā anāsavā; ",
  "vv63:18.3": "Nikkhipanti imaṁ dehaṁ, ",
  "vv63:18.4": "puññapāpaparikkhayā”ti. ",
  "vv63:19.1": "“Subhāsitā atthavatī, ",
  "vv63:19.2": "gāthāyo te mahāmuni; ",
  "vv63:19.3": "Nijjhattomhi subhaṭṭhena, ",
  "vv63:19.4": "tvañca me saraṇaṁ bhavā”ti. ",
  "vv63:20.1": "“Mā maṁ tvaṁ saraṇaṁ gaccha, ",
  "vv63:20.2": "tameva saraṇaṁ vaja; ",
  "vv63:20.3": "Sakyaputtaṁ mahāvīraṁ, ",
  "vv63:20.4": "yamahaṁ saraṇaṁ gato”ti. ",
  "vv63:21.1": "“Katarasmiṁ so janapade, ",
  "vv63:21.2": "satthā tumhāka mārisa; ",
  "vv63:21.3": "Ahampi daṭṭhuṁ gacchissaṁ, ",
  "vv63:21.4": "jinaṁ appaṭipuggalan”ti. ",
  "vv63:22.1": "“Puratthimasmiṁ janapade, ",
  "vv63:22.2": "okkākakulasambhavo; ",
  "vv63:22.3": "Tatthāsi purisājañño, ",
  "vv63:22.4": "so ca kho parinibbuto”ti. ",
  "vv63:23.1": "“Sace hi buddho tiṭṭheyya, ",
  "vv63:23.2": "Satthā tumhāka mārisa; ",
  "vv63:23.3": "Yojanāni sahassāni, ",
  "vv63:23.4": "Gaccheyyaṁ payirupāsituṁ. ",
  "vv63:24.1": "Yato ca kho parinibbuto, ",
  "vv63:24.2": "satthā tumhāka mārisa; ",
  "vv63:24.3": "Nibbutampi mahāvīraṁ, ",
  "vv63:24.4": "gacchāmi saraṇaṁ ahaṁ. ",
  "vv63:25.1": "Upemi saraṇaṁ buddhaṁ, ",
  "vv63:25.2": "dhammañcāpi anuttaraṁ; ",
  "vv63:25.3": "Saṅghañca naradevassa, ",
  "vv63:25.4": "gacchāmi saraṇaṁ ahaṁ. ",
  "vv63:26.1": "Pāṇātipātā viramāmi khippaṁ, ",
  "vv63:26.2": "Loke adinnaṁ parivajjayāmi; ",
  "vv63:26.3": "Amajjapo no ca musā bhaṇāmi, ",
  "vv63:26.4": "Sakena dārena ca homi tuṭṭho”ti. ",
  "vv63:27.1": "“Sahassaraṁsīva yathā mahappabho, ",
  "vv63:27.2": "Disaṁ yathā bhāti nabhe anukkamaṁ; ",
  "vv63:27.3": "Tathāpakāro tavāyaṁ mahāratho, ",
  "vv63:27.4": "Samantato yojanasattamāyato. ",
  "vv63:28.1": "Suvaṇṇapaṭṭehi samantamotthaṭo, ",
  "vv63:28.2": "Urassa muttāhi maṇīhi cittito; ",
  "vv63:28.3": "Lekhā suvaṇṇassa ca rūpiyassa ca, ",
  "vv63:28.4": "Sobhenti veḷuriyamayā sunimmitā. ",
  "vv63:29.1": "Sīsañcidaṁ veḷuriyassa nimmitaṁ, ",
  "vv63:29.2": "Yugañcidaṁ lohitakāya cittitaṁ; ",
  "vv63:29.3": "Yuttā suvaṇṇassa ca rūpiyassa ca, ",
  "vv63:29.4": "Sobhanti assā ca ime manojavā. ",
  "vv63:30.1": "So tiṭṭhasi hemarathe adhiṭṭhito, ",
  "vv63:30.2": "Devānamindova sahassavāhano; ",
  "vv63:30.3": "Pucchāmi tāhaṁ yasavanta kovidaṁ, ",
  "vv63:30.4": "Kathaṁ tayā laddho ayaṁ uḷāro”ti. ",
  "vv63:31.1": "“Sujāto nāmahaṁ bhante, ",
  "vv63:31.2": "rājaputto pure ahuṁ; ",
  "vv63:31.3": "Tvañca maṁ anukampāya, ",
  "vv63:31.4": "saññamasmiṁ nivesayi. ",
  "vv63:32.1": "Khīṇāyukañca maṁ ñatvā, ",
  "vv63:32.2": "sarīraṁ pādāsi satthuno; ",
  "vv63:32.3": "Imaṁ sujāta pūjehi, ",
  "vv63:32.4": "taṁ te atthāya hehiti. ",
  "vv63:33.1": "Tāhaṁ gandhehi mālehi, ",
  "vv63:33.2": "pūjayitvā samuyyuto; ",
  "vv63:33.3": "Pahāya mānusaṁ dehaṁ, ",
  "vv63:33.4": "upapannomhi nandanaṁ. ",
  "vv63:34.1": "Nandane ca vane ramme, ",
  "vv63:34.2": "nānādijagaṇāyute; ",
  "vv63:34.3": "Ramāmi naccagītehi, ",
  "vv63:34.4": "accharāhi purakkhato”ti. ",
  "vv63:35.1": "Cūḷarathavimānaṁ terasamaṁ. "
}