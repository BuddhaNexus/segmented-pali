{
  "vv52:0.1": "Vimānavatthu ",
  "vv52:0.2": "Purisavimāna ",
  "vv52:0.3": "Mahārathavagga ",
  "vv52:0.4": "2. Revatīvimānavatthu ",
  "vv52:1.1": "“Cirappavāsiṁ purisaṁ, ",
  "vv52:1.2": "dūrato sotthimāgataṁ; ",
  "vv52:1.3": "Ñātimittā suhajjā ca, ",
  "vv52:1.4": "abhinandanti āgataṁ. ",
  "vv52:2.1": "Tatheva katapuññampi, ",
  "vv52:2.2": "asmā lokā paraṁ gataṁ; ",
  "vv52:2.3": "Puññāni paṭigaṇhanti, ",
  "vv52:2.4": "piyaṁ ñātīva āgataṁ”. ",
  "vv52:3.1": "“Uṭṭhehi revate supāpadhamme, ",
  "vv52:3.2": "Apārutadvāre adānasīle; ",
  "vv52:3.3": "Nessāma taṁ yattha thunanti duggatā, ",
  "vv52:3.4": "Samappitā nerayikā dukkhenā”ti. ",
  "vv52:4.1": "Icceva vatvāna yamassa dūtā, ",
  "vv52:4.2": "Te dve yakkhā lohitakkhā brahantā; ",
  "vv52:4.3": "Paccekabāhāsu gahetvā revataṁ, ",
  "vv52:4.4": "Pakkāmayuṁ devagaṇassa santike. ",
  "vv52:5.1": "“Ādiccavaṇṇaṁ ruciraṁ pabhassaraṁ, ",
  "vv52:5.2": "Byamhaṁ subhaṁ kañcanajālachannaṁ; ",
  "vv52:5.3": "Kassetamākiṇṇajanaṁ vimānaṁ, ",
  "vv52:5.4": "Suriyassa raṁsīriva jotamānaṁ. ",
  "vv52:6.1": "Nārīgaṇā candanasāralittā, ",
  "vv52:6.2": "Ubhato vimānaṁ upasobhayanti; ",
  "vv52:6.3": "Taṁ dissati suriyasamānavaṇṇaṁ, ",
  "vv52:6.4": "Ko modati saggapatto vimāne”ti. ",
  "vv52:7.1": "“Bārāṇasiyaṁ nandiyo nāmāsi, ",
  "vv52:7.2": "Upāsako amaccharī dānapati vadaññū; ",
  "vv52:7.3": "Tassetamākiṇṇajanaṁ vimānaṁ, ",
  "vv52:7.4": "Suriyassa raṁsīriva jotamānaṁ. ",
  "vv52:8.1": "Nārīgaṇā candanasāralittā, ",
  "vv52:8.2": "Ubhato vimānaṁ upasobhayanti; ",
  "vv52:8.3": "Taṁ dissati suriyasamānavaṇṇaṁ, ",
  "vv52:8.4": "So modati saggapatto vimāne”ti. ",
  "vv52:9.1": "“Nandiyassāhaṁ bhariyā, ",
  "vv52:9.2": "Agārinī sabbakulassa issarā; ",
  "vv52:9.3": "Bhattu vimāne ramissāmi dānahaṁ, ",
  "vv52:9.4": "Na patthaye nirayaṁ dassanāyā”ti. ",
  "vv52:10.1": "“Eso te nirayo supāpadhamme, ",
  "vv52:10.2": "Puññaṁ tayā akataṁ jīvaloke; ",
  "vv52:10.3": "Na hi maccharī rosako pāpadhammo, ",
  "vv52:10.4": "Saggūpagānaṁ labhati sahabyatan”ti. ",
  "vv52:11.1": "“Kiṁ nu gūthañca muttañca, ",
  "vv52:11.2": "asucī paṭidissati; ",
  "vv52:11.3": "Duggandhaṁ kimidaṁ mīḷhaṁ, ",
  "vv52:11.4": "kimetaṁ upavāyatī”ti. ",
  "vv52:12.1": "“Esa saṁsavako nāma, ",
  "vv52:12.2": "gambhīro sataporiso; ",
  "vv52:12.3": "Yattha vassasahassāni, ",
  "vv52:12.4": "tuvaṁ paccasi revate”ti. ",
  "vv52:13.1": "“Kiṁ nu kāyena vācāya, ",
  "vv52:13.2": "manasā dukkaṭaṁ kataṁ; ",
  "vv52:13.3": "Kena saṁsavako laddho, ",
  "vv52:13.4": "gambhīro sataporiso”ti. ",
  "vv52:14.1": "“Samaṇe brāhmaṇe cāpi, ",
  "vv52:14.2": "aññe vāpi vanibbake; ",
  "vv52:14.3": "Musāvādena vañcesi, ",
  "vv52:14.4": "taṁ pāpaṁ pakataṁ tayā. ",
  "vv52:15.1": "Tena saṁsavako laddho, ",
  "vv52:15.2": "gambhīro sataporiso; ",
  "vv52:15.3": "Tattha vassasahassāni, ",
  "vv52:15.4": "tuvaṁ paccasi revate. ",
  "vv52:16.1": "Hatthepi chindanti athopi pāde, ",
  "vv52:16.2": "Kaṇṇepi chindanti athopi nāsaṁ; ",
  "vv52:16.3": "Athopi kākoḷagaṇā samecca, ",
  "vv52:16.4": "Saṅgamma khādanti viphandamānan”ti. ",
  "vv52:17.1": "“Sādhu kho maṁ paṭinetha, ",
  "vv52:17.2": "kāhāmi kusalaṁ bahuṁ; ",
  "vv52:17.3": "Dānena samacariyāya, ",
  "vv52:17.4": "saṁyamena damena ca; ",
  "vv52:17.5": "Yaṁ katvā sukhitā honti, ",
  "vv52:17.6": "na ca pacchānutappare”ti. ",
  "vv52:18.1": "“Pure tuvaṁ pamajjitvā, ",
  "vv52:18.2": "idāni paridevasi; ",
  "vv52:18.3": "Sayaṁ katānaṁ kammānaṁ, ",
  "vv52:18.4": "vipākaṁ anubhossasī”ti. ",
  "vv52:19.1": "“Ko devalokato manussalokaṁ, ",
  "vv52:19.2": "Gantvāna puṭṭho me evaṁ vadeyya; ",
  "vv52:19.3": "‘Nikkhittadaṇḍesu dadātha dānaṁ, ",
  "vv52:19.4": "Acchādanaṁ seyyamathannapānaṁ; ",
  "vv52:19.5": "Na hi maccharī rosako pāpadhammo, ",
  "vv52:19.6": "Saggūpagānaṁ labhati sahabyataṁ’. ",
  "vv52:20.1": "Sāhaṁ nūna ito gantvā, ",
  "vv52:20.2": "yoniṁ laddhāna mānusiṁ; ",
  "vv52:20.3": "Vadaññū sīlasampannā, ",
  "vv52:20.4": "kāhāmi kusalaṁ bahuṁ; ",
  "vv52:20.5": "Dānena samacariyāya, ",
  "vv52:20.6": "saṁyamena damena ca. ",
  "vv52:21.1": "Ārāmāni ca ropissaṁ, ",
  "vv52:21.2": "dugge saṅkamanāni ca; ",
  "vv52:21.3": "Papañca udapānañca, ",
  "vv52:21.4": "vippasannena cetasā. ",
  "vv52:22.1": "Cātuddasiṁ pañcadasiṁ, ",
  "vv52:22.2": "yā ca pakkhassa aṭṭhamī; ",
  "vv52:22.3": "Pāṭihāriyapakkhañca, ",
  "vv52:22.4": "aṭṭhaṅgasusamāgataṁ. ",
  "vv52:23.1": "Uposathaṁ upavasissaṁ, ",
  "vv52:23.2": "sadā sīlesu saṁvutā; ",
  "vv52:23.3": "Na ca dāne pamajjissaṁ, ",
  "vv52:23.4": "sāmaṁ diṭṭhamidaṁ mayā”ti. ",
  "vv52:24.1": "Iccevaṁ vippalapantiṁ, ",
  "vv52:24.2": "phandamānaṁ tato tato; ",
  "vv52:24.3": "Khipiṁsu niraye ghore, ",
  "vv52:24.4": "uddhampādaṁ avaṁsiraṁ. ",
  "vv52:25.1": "“Ahaṁ pure maccharinī ahosiṁ, ",
  "vv52:25.2": "Paribhāsikā samaṇabrāhmaṇānaṁ; ",
  "vv52:25.3": "Vitathena ca sāmikaṁ vañcayitvā, ",
  "vv52:25.4": "Paccāmahaṁ niraye ghorarūpe”ti. ",
  "vv52:26.1": "Revatīvimānaṁ dutiyaṁ. "
}