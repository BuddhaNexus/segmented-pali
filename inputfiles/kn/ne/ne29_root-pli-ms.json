{
  "ne29:0.1": "Netti ",
  "ne29:0.2": "Paṭiniddesavāra ",
  "ne29:0.3": "Sampāta 10 ",
  "ne29:0.4": "Vevacanahārasampāta ",
  "ne29:1.1": "Tattha katamo vevacano hārasampāto? ",
  "ne29:2.1": "“Tasmā rakkhitacittassa, sammāsaṅkappagocaro”ti gāthā. ",
  "ne29:2.2": "“Tasmā rakkhitacittassā”ti cittaṁ mano viññāṇaṁ manindriyaṁ manāyatanaṁ vijānanā vijānitattaṁ, idaṁ vevacanaṁ. ",
  "ne29:2.3": "“Sammāsaṅkappagocaro”ti nekkhammasaṅkappo abyāpādasaṅkappo avihiṁsāsaṅkappo, idaṁ vevacanaṁ. ",
  "ne29:2.4": "“Sammādiṭṭhipurekkhāro”ti sammādiṭṭhi nāma paññāsatthaṁ paññākhaggo paññāratanaṁ paññāpajjoto paññāpatodo paññāpāsādo, idaṁ vevacanaṁ. ",
  "ne29:2.5": "Niyutto vevacano hārasampāto. "
}