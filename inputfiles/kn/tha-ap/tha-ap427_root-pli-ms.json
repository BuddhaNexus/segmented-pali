{
  "tha-ap427:0.1": "Therāpadāna ",
  "tha-ap427:0.2": "Sakiṁsammajjakavagga ",
  "tha-ap427:0.3": "5. Koraṇḍapupphiyattheraapadāna ",
  "tha-ap427:1.1": "“Vanakammiko pure āsiṁ, ",
  "tha-ap427:1.2": "pitumātumatenahaṁ; ",
  "tha-ap427:1.3": "Pasumārena jīvāmi, ",
  "tha-ap427:1.4": "kusalaṁ me na vijjati. ",
  "tha-ap427:2.1": "Mama āsayasāmantā, ",
  "tha-ap427:2.2": "tisso lokagganāyako; ",
  "tha-ap427:2.3": "Padāni tīṇi dassesi, ",
  "tha-ap427:2.4": "anukampāya cakkhumā. ",
  "tha-ap427:3.1": "Akkante ca pade disvā, ",
  "tha-ap427:3.2": "tissanāmassa satthuno; ",
  "tha-ap427:3.3": "Haṭṭho haṭṭhena cittena, ",
  "tha-ap427:3.4": "pade cittaṁ pasādayiṁ. ",
  "tha-ap427:4.1": "Koraṇḍaṁ pupphitaṁ disvā, ",
  "tha-ap427:4.2": "pādapaṁ dharaṇīruhaṁ; ",
  "tha-ap427:4.3": "Sakosakaṁ gahetvāna, ",
  "tha-ap427:4.4": "padaseṭṭhamapūjayiṁ. ",
  "tha-ap427:5.1": "Tena kammena sukatena, ",
  "tha-ap427:5.2": "cetanāpaṇidhīhi ca; ",
  "tha-ap427:5.3": "Jahitvā mānusaṁ dehaṁ, ",
  "tha-ap427:5.4": "tāvatiṁsamagacchahaṁ. ",
  "tha-ap427:6.1": "Yaṁ yaṁ yonupapajjāmi, ",
  "tha-ap427:6.2": "devattaṁ atha mānusaṁ; ",
  "tha-ap427:6.3": "Koraṇḍavaṇṇakoyeva, ",
  "tha-ap427:6.4": "suppabhāso bhavāmahaṁ. ",
  "tha-ap427:7.1": "Dvenavute ito kappe, ",
  "tha-ap427:7.2": "yaṁ kammamakariṁ tadā; ",
  "tha-ap427:7.3": "Duggatiṁ nābhijānāmi, ",
  "tha-ap427:7.4": "padapūjāyidaṁ phalaṁ. ",
  "tha-ap427:8.1": "Kilesā jhāpitā mayhaṁ, ",
  "tha-ap427:8.2": "…pe… ",
  "tha-ap427:8.3": "viharāmi anāsavo. ",
  "tha-ap427:9.1": "Svāgataṁ vata me āsi, ",
  "tha-ap427:9.2": "…pe… ",
  "tha-ap427:9.3": "kataṁ buddhassa sāsanaṁ. ",
  "tha-ap427:10.1": "Paṭisambhidā catasso, ",
  "tha-ap427:10.2": "…pe… ",
  "tha-ap427:10.3": "kataṁ buddhassa sāsanaṁ”. ",
  "tha-ap427:11.1": "Itthaṁ sudaṁ āyasmā koraṇḍapupphiyo thero imā gāthāyo abhāsitthāti. ",
  "tha-ap427:12.1": "Koraṇḍapupphiyattherassāpadānaṁ pañcamaṁ. "
}