{
  "tha-ap416:0.1": "Therāpadāna ",
  "tha-ap416:0.2": "Bhaddālivagga ",
  "tha-ap416:0.3": "4. Madhumaṁsadāyakattheraapadāna ",
  "tha-ap416:1.1": "“Nagare bandhumatiyā, ",
  "tha-ap416:1.2": "sūkariko ahosahaṁ; ",
  "tha-ap416:1.3": "Ukkoṭakaṁ randhayitvā, ",
  "tha-ap416:1.4": "madhumaṁsamhi okiriṁ. ",
  "tha-ap416:2.1": "Sannipātaṁ ahaṁ gantvā, ",
  "tha-ap416:2.2": "ekaṁ pattaṁ gahesahaṁ; ",
  "tha-ap416:2.3": "Pūrayitvāna taṁ pattaṁ, ",
  "tha-ap416:2.4": "bhikkhusaṅghassadāsahaṁ. ",
  "tha-ap416:3.1": "Yottha therataro bhikkhu, ",
  "tha-ap416:3.2": "niyyādesi mamaṁ tadā; ",
  "tha-ap416:3.3": "Iminā pattapūrena, ",
  "tha-ap416:3.4": "labhassu vipulaṁ sukhaṁ. ",
  "tha-ap416:4.1": "Duve sampattiyo bhutvā, ",
  "tha-ap416:4.2": "sukkamūlena codito; ",
  "tha-ap416:4.3": "Pacchime vattamānamhi, ",
  "tha-ap416:4.4": "kilese jhāpayissati. ",
  "tha-ap416:5.1": "Tattha cittaṁ pasādetvā, ",
  "tha-ap416:5.2": "tāvatiṁsamagacchahaṁ; ",
  "tha-ap416:5.3": "Tattha bhutvā pivitvā ca, ",
  "tha-ap416:5.4": "labhāmi vipulaṁ sukhaṁ. ",
  "tha-ap416:6.1": "Maṇḍape rukkhamūle vā, ",
  "tha-ap416:6.2": "pubbakammaṁ anussariṁ; ",
  "tha-ap416:6.3": "Annapānābhivasso me, ",
  "tha-ap416:6.4": "abhivassati tāvade. ",
  "tha-ap416:7.1": "Idaṁ pacchimakaṁ mayhaṁ, ",
  "tha-ap416:7.2": "carimo vattate bhavo; ",
  "tha-ap416:7.3": "Idhāpi annapānaṁ me, ",
  "tha-ap416:7.4": "vassate sabbakālikaṁ. ",
  "tha-ap416:8.1": "Teneva madhudānena, ",
  "tha-ap416:8.2": "sandhāvitvā bhave ahaṁ; ",
  "tha-ap416:8.3": "Sabbāsave pariññāya, ",
  "tha-ap416:8.4": "viharāmi anāsavo. ",
  "tha-ap416:9.1": "Ekanavutito kappe, ",
  "tha-ap416:9.2": "yaṁ dānamadadiṁ tadā; ",
  "tha-ap416:9.3": "Duggatiṁ nābhijānāmi, ",
  "tha-ap416:9.4": "madhudānassidaṁ phalaṁ. ",
  "tha-ap416:10.1": "Kilesā jhāpitā mayhaṁ, ",
  "tha-ap416:10.2": "…pe… ",
  "tha-ap416:10.3": "viharāmi anāsavo. ",
  "tha-ap416:11.1": "Svāgataṁ vata me āsi, ",
  "tha-ap416:11.2": "…pe… ",
  "tha-ap416:11.3": "kataṁ buddhassa sāsanaṁ. ",
  "tha-ap416:12.1": "Paṭisambhidā catasso, ",
  "tha-ap416:12.2": "…pe… ",
  "tha-ap416:12.3": "kataṁ buddhassa sāsanaṁ”. ",
  "tha-ap416:13.1": "Itthaṁ sudaṁ āyasmā madhumaṁsadāyako thero imā gāthāyo abhāsitthāti. ",
  "tha-ap416:14.1": "Madhumaṁsadāyakattherassāpadānaṁ catutthaṁ. "
}