{
  "tha-ap353:0.1": "Therāpadāna ",
  "tha-ap353:0.2": "Saddasaññakavagga ",
  "tha-ap353:0.3": "1. Saddasaññakattheraapadāna ",
  "tha-ap353:1.1": "“Migaluddo pure āsiṁ, ",
  "tha-ap353:1.2": "araññe kānane ahaṁ; ",
  "tha-ap353:1.3": "Tatthaddasāsiṁ sambuddhaṁ, ",
  "tha-ap353:1.4": "devasaṅghapurakkhataṁ. ",
  "tha-ap353:2.1": "Catusaccaṁ pakāsentaṁ, ",
  "tha-ap353:2.2": "uddharantaṁ mahājanaṁ; ",
  "tha-ap353:2.3": "Assosiṁ madhuraṁ vācaṁ, ",
  "tha-ap353:2.4": "karavīkarudopamaṁ. ",
  "tha-ap353:3.1": "Brahmasarassa munino, ",
  "tha-ap353:3.2": "sikhino lokabandhuno; ",
  "tha-ap353:3.3": "Ghose cittaṁ pasādetvā, ",
  "tha-ap353:3.4": "pattomhi āsavakkhayaṁ. ",
  "tha-ap353:4.1": "Ekattiṁse ito kappe, ",
  "tha-ap353:4.2": "yaṁ kammamakariṁ tadā; ",
  "tha-ap353:4.3": "Duggatiṁ nābhijānāmi, ",
  "tha-ap353:4.4": "pasādassa idaṁ phalaṁ. ",
  "tha-ap353:5.1": "Paṭisambhidā catasso, ",
  "tha-ap353:5.2": "vimokkhāpi ca aṭṭhime; ",
  "tha-ap353:5.3": "Chaḷabhiññā sacchikatā, ",
  "tha-ap353:5.4": "kataṁ buddhassa sāsanaṁ”. ",
  "tha-ap353:6.1": "Itthaṁ sudaṁ āyasmā saddasaññako thero imā gāthāyo abhāsitthāti. ",
  "tha-ap353:7.1": "Saddasaññakattherassāpadānaṁ paṭhamaṁ. "
}