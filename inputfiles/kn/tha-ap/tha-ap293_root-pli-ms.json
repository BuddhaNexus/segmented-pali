{
  "tha-ap293:0.1": "Therāpadāna ",
  "tha-ap293:0.2": "Citakapūjakavagga ",
  "tha-ap293:0.3": "1. Citakapūjakattheraapadāna ",
  "tha-ap293:1.1": "“Ajito nāma nāmena, ",
  "tha-ap293:1.2": "ahosiṁ brāhmaṇo tadā; ",
  "tha-ap293:1.3": "Āhutiṁ yiṭṭhukāmohaṁ, ",
  "tha-ap293:1.4": "nānāpupphaṁ samānayiṁ. ",
  "tha-ap293:2.1": "Jalantaṁ citakaṁ disvā, ",
  "tha-ap293:2.2": "sikhino lokabandhuno; ",
  "tha-ap293:2.3": "Tañca pupphaṁ samānetvā, ",
  "tha-ap293:2.4": "citake okiriṁ ahaṁ. ",
  "tha-ap293:3.1": "Ekattiṁse ito kappe, ",
  "tha-ap293:3.2": "yaṁ pupphamabhipūjayiṁ; ",
  "tha-ap293:3.3": "Duggatiṁ nābhijānāmi, ",
  "tha-ap293:3.4": "buddhapūjāyidaṁ phalaṁ. ",
  "tha-ap293:4.1": "Sattavīse ito kappe, ",
  "tha-ap293:4.2": "sattāsuṁ manujādhipā; ",
  "tha-ap293:4.3": "Supajjalitanāmā te, ",
  "tha-ap293:4.4": "cakkavattī mahabbalā. ",
  "tha-ap293:5.1": "Paṭisambhidā catasso, ",
  "tha-ap293:5.2": "vimokkhāpi ca aṭṭhime; ",
  "tha-ap293:5.3": "Chaḷabhiññā sacchikatā, ",
  "tha-ap293:5.4": "kataṁ buddhassa sāsanaṁ”. ",
  "tha-ap293:6.1": "Itthaṁ sudaṁ āyasmā citakapūjako thero imā gāthāyo abhāsitthāti. ",
  "tha-ap293:7.1": "Citakapūjakattherassāpadānaṁ paṭhamaṁ. "
}