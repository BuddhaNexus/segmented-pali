{
  "tha-ap345:0.1": "Therāpadāna ",
  "tha-ap345:0.2": "Ekapadumiyavagga ",
  "tha-ap345:0.3": "3. Dhajadāyakattheraapadāna ",
  "tha-ap345:1.1": "“Tisso nāma ahu satthā, ",
  "tha-ap345:1.2": "lokajeṭṭho narāsabho; ",
  "tha-ap345:1.3": "Tayopadhikkhaye disvā, ",
  "tha-ap345:1.4": "dhajaṁ āropitaṁ mayā. ",
  "tha-ap345:2.1": "Tena kammena sukatena, ",
  "tha-ap345:2.2": "cetanāpaṇidhīhi ca; ",
  "tha-ap345:2.3": "Jahitvā mānusaṁ dehaṁ, ",
  "tha-ap345:2.4": "tāvatiṁsamagacchahaṁ. ",
  "tha-ap345:3.1": "Satānaṁ tīṇikkhattuñca, ",
  "tha-ap345:3.2": "devarajjaṁ akārayiṁ; ",
  "tha-ap345:3.3": "Satānaṁ pañcakkhattuñca, ",
  "tha-ap345:3.4": "cakkavattī ahosahaṁ. ",
  "tha-ap345:4.1": "Padesarajjaṁ vipulaṁ, ",
  "tha-ap345:4.2": "gaṇanāto asaṅkhiyaṁ; ",
  "tha-ap345:4.3": "Anubhomi sakaṁ kammaṁ, ",
  "tha-ap345:4.4": "pubbe sukatamattano. ",
  "tha-ap345:5.1": "Dvenavute ito kappe, ",
  "tha-ap345:5.2": "yaṁ kammamakariṁ tadā; ",
  "tha-ap345:5.3": "Duggatiṁ nābhijānāmi, ",
  "tha-ap345:5.4": "dhajadānassidaṁ phalaṁ. ",
  "tha-ap345:6.1": "Icchamāno cahaṁ ajja, ",
  "tha-ap345:6.2": "sakānanaṁ sapabbataṁ; ",
  "tha-ap345:6.3": "Khomadussena chādeyyaṁ, ",
  "tha-ap345:6.4": "tadā mayhaṁ kate phalaṁ. ",
  "tha-ap345:7.1": "Paṭisambhidā catasso, ",
  "tha-ap345:7.2": "…pe… ",
  "tha-ap345:7.3": "kataṁ buddhassa sāsanaṁ”. ",
  "tha-ap345:8.1": "Itthaṁ sudaṁ āyasmā dhajadāyako thero imā gāthāyo abhāsitthāti. ",
  "tha-ap345:9.1": "Dhajadāyakattherassāpadānaṁ tatiyaṁ. "
}