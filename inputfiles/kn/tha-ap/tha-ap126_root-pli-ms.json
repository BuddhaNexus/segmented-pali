{
  "tha-ap126:0.1": "Therāpadāna ",
  "tha-ap126:0.2": "Sereyyavagga ",
  "tha-ap126:0.3": "4. Gandhodakiyattheraapadāna ",
  "tha-ap126:1.1": "“Nisajja pāsādavare, ",
  "tha-ap126:1.2": "vipassiṁ addasaṁ jinaṁ; ",
  "tha-ap126:1.3": "Kakudhaṁ vilasantaṁva, ",
  "tha-ap126:1.4": "sabbaññuṁ tamanāsakaṁ. ",
  "tha-ap126:2.1": "Pāsādassāvidūre ca, ",
  "tha-ap126:2.2": "gacchati lokanāyako; ",
  "tha-ap126:2.3": "Pabhā niddhāvate tassa, ",
  "tha-ap126:2.4": "yathā ca sataraṁsino. ",
  "tha-ap126:3.1": "Gandhodakañca paggayha, ",
  "tha-ap126:3.2": "buddhaseṭṭhaṁ samokiriṁ; ",
  "tha-ap126:3.3": "Tena cittappasādena, ",
  "tha-ap126:3.4": "tattha kālaṅkato ahaṁ. ",
  "tha-ap126:4.1": "Ekanavutito kappe, ",
  "tha-ap126:4.2": "yaṁ gandhodakamākiriṁ; ",
  "tha-ap126:4.3": "Duggatiṁ nābhijānāmi, ",
  "tha-ap126:4.4": "buddhapūjāyidaṁ phalaṁ. ",
  "tha-ap126:5.1": "Ekattiṁse ito kappe, ",
  "tha-ap126:5.2": "sugandho nāma khattiyo; ",
  "tha-ap126:5.3": "Sattaratanasampanno, ",
  "tha-ap126:5.4": "cakkavattī mahabbalo. ",
  "tha-ap126:6.1": "Paṭisambhidā catasso, ",
  "tha-ap126:6.2": "…pe… ",
  "tha-ap126:6.3": "kataṁ buddhassa sāsanaṁ”. ",
  "tha-ap126:7.1": "Itthaṁ sudaṁ āyasmā gandhodakiyo thero imā gāthāyo abhāsitthāti. ",
  "tha-ap126:8.1": "Gandhodakiyattherassāpadānaṁ catutthaṁ. "
}