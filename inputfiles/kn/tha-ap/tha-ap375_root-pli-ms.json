{
  "tha-ap375:0.1": "Therāpadāna ",
  "tha-ap375:0.2": "Bodhivandanavagga ",
  "tha-ap375:0.3": "3 Tīṇuppalamāliyattheraapadāna ",
  "tha-ap375:1.1": "“Candabhāgānadītīre, ",
  "tha-ap375:1.2": "ahosiṁ vānaro tadā; ",
  "tha-ap375:1.3": "Addasaṁ virajaṁ buddhaṁ, ",
  "tha-ap375:1.4": "nisinnaṁ pabbatantare. ",
  "tha-ap375:2.1": "Obhāsentaṁ disā sabbā, ",
  "tha-ap375:2.2": "sālarājaṁva phullitaṁ; ",
  "tha-ap375:2.3": "Lakkhaṇabyañjanūpetaṁ, ",
  "tha-ap375:2.4": "disvānattamano ahaṁ. ",
  "tha-ap375:3.1": "Udaggacitto sumano, ",
  "tha-ap375:3.2": "pītiyā haṭṭhamānaso; ",
  "tha-ap375:3.3": "Tīṇi uppalapupphāni, ",
  "tha-ap375:3.4": "matthake abhiropayiṁ. ",
  "tha-ap375:4.1": "Pūjayitvāna pupphāni, ",
  "tha-ap375:4.2": "phussassāhaṁ mahesino; ",
  "tha-ap375:4.3": "Sagāravo bhavitvāna, ",
  "tha-ap375:4.4": "pakkāmiṁ uttarāmukho. ",
  "tha-ap375:5.1": "Gacchanto paṭikuṭiko, ",
  "tha-ap375:5.2": "vippasannena cetasā; ",
  "tha-ap375:5.3": "Selantare patitvāna, ",
  "tha-ap375:5.4": "pāpuṇiṁ jīvitakkhayaṁ. ",
  "tha-ap375:6.1": "Tena kammena sukatena, ",
  "tha-ap375:6.2": "cetanāpaṇidhīhi ca; ",
  "tha-ap375:6.3": "Jahitvā purimaṁ jātiṁ, ",
  "tha-ap375:6.4": "tāvatiṁsamagacchahaṁ. ",
  "tha-ap375:7.1": "Satānaṁ tīṇikkhattuñca, ",
  "tha-ap375:7.2": "devarajjamakārayiṁ; ",
  "tha-ap375:7.3": "Satānaṁ pañcakkhattuñca, ",
  "tha-ap375:7.4": "cakkavattī ahosahaṁ. ",
  "tha-ap375:8.1": "Dvenavute ito kappe, ",
  "tha-ap375:8.2": "yaṁ pupphamabhipūjayiṁ; ",
  "tha-ap375:8.3": "Duggatiṁ nābhijānāmi, ",
  "tha-ap375:8.4": "buddhapūjāyidaṁ phalaṁ. ",
  "tha-ap375:9.1": "Paṭisambhidā catasso, ",
  "tha-ap375:9.2": "…pe… ",
  "tha-ap375:9.3": "kataṁ buddhassa sāsanaṁ”. ",
  "tha-ap375:10.1": "Itthaṁ sudaṁ āyasmā tīṇuppalamāliyo thero imā gāthāyo abhāsitthāti. ",
  "tha-ap375:11.1": "Tīṇuppalamāliyattherassāpadānaṁ tatiyaṁ. "
}