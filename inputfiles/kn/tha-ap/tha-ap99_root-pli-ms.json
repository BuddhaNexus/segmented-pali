{
  "tha-ap99:0.1": "Therāpadāna ",
  "tha-ap99:0.2": "Sudhāvagga ",
  "tha-ap99:0.3": "7. Madhupiṇḍikattheraapadāna ",
  "tha-ap99:1.1": "“Vipine kānane disvā, ",
  "tha-ap99:1.2": "appasadde nirākule; ",
  "tha-ap99:1.3": "Siddhatthaṁ isinaṁ seṭṭhaṁ, ",
  "tha-ap99:1.4": "āhutīnaṁ paṭiggahaṁ. ",
  "tha-ap99:2.1": "Nibbutattaṁ mahānāgaṁ, ",
  "tha-ap99:2.2": "nisabhājāniyaṁ yathā; ",
  "tha-ap99:2.3": "Osadhiṁva virocantaṁ, ",
  "tha-ap99:2.4": "devasaṅghanamassitaṁ. ",
  "tha-ap99:3.1": "Vitti mamāhu tāvade, ",
  "tha-ap99:3.2": "ñāṇaṁ uppajji tāvade; ",
  "tha-ap99:3.3": "Vuṭṭhitassa samādhimhā, ",
  "tha-ap99:3.4": "madhuṁ datvāna satthuno. ",
  "tha-ap99:4.1": "Vanditvā satthuno pāde, ",
  "tha-ap99:4.2": "pakkāmiṁ pācināmukho; ",
  "tha-ap99:4.3": "Catuttiṁsamhi kappamhi, ",
  "tha-ap99:4.4": "rājā āsiṁ sudassano. ",
  "tha-ap99:5.1": "Madhu bhisehi savati, ",
  "tha-ap99:5.2": "bhojanamhi ca tāvade; ",
  "tha-ap99:5.3": "Madhuvassaṁ pavassittha, ",
  "tha-ap99:5.4": "pubbakammassidaṁ phalaṁ. ",
  "tha-ap99:6.1": "Catunnavutito kappe, ",
  "tha-ap99:6.2": "yaṁ madhuṁ adadiṁ tadā; ",
  "tha-ap99:6.3": "Duggatiṁ nābhijānāmi, ",
  "tha-ap99:6.4": "madhudānassidaṁ phalaṁ. ",
  "tha-ap99:7.1": "Catuttiṁse ito kappe, ",
  "tha-ap99:7.2": "cattāro te sudassanā; ",
  "tha-ap99:7.3": "Sattaratanasampannā, ",
  "tha-ap99:7.4": "cakkavattī mahabbalā. ",
  "tha-ap99:8.1": "Paṭisambhidā catasso, ",
  "tha-ap99:8.2": "…pe… ",
  "tha-ap99:8.3": "kataṁ buddhassa sāsanaṁ”. ",
  "tha-ap99:9.1": "Itthaṁ sudaṁ āyasmā madhupiṇḍiko thero imā gāthāyo abhāsitthāti. ",
  "tha-ap99:10.1": "Madhupiṇḍikattherassāpadānaṁ sattamaṁ. "
}