{
  "tha-ap440:0.1": "Therāpadāna ",
  "tha-ap440:0.2": "Ekavihārivagga ",
  "tha-ap440:0.3": "8. Harītakadāyakattheraapadāna ",
  "tha-ap440:1.1": "“Harītakaṁ āmalakaṁ, ",
  "tha-ap440:1.2": "ambajambuvibhītakaṁ; ",
  "tha-ap440:1.3": "Kolaṁ bhallātakaṁ billaṁ, ",
  "tha-ap440:1.4": "sayameva harāmahaṁ. ",
  "tha-ap440:2.1": "Disvāna pabbhāragataṁ, ",
  "tha-ap440:2.2": "jhāyiṁ jhānarataṁ muniṁ; ",
  "tha-ap440:2.3": "Ābādhena āpīḷentaṁ, ",
  "tha-ap440:2.4": "adutīyaṁ mahāmuniṁ. ",
  "tha-ap440:3.1": "Harītakaṁ gahetvāna, ",
  "tha-ap440:3.2": "sayambhussa adāsahaṁ; ",
  "tha-ap440:3.3": "Khādamattamhi bhesajje, ",
  "tha-ap440:3.4": "byādhi passambhi tāvade. ",
  "tha-ap440:4.1": "Pahīnadaratho buddho, ",
  "tha-ap440:4.2": "anumodamakāsi me; ",
  "tha-ap440:4.3": "‘Bhesajjadāneniminā, ",
  "tha-ap440:4.4": "byādhivūpasamena ca. ",
  "tha-ap440:5.1": "Devabhūto manusso vā, ",
  "tha-ap440:5.2": "jāto vā aññajātiyā; ",
  "tha-ap440:5.3": "Sabbattha sukhito hotu, ",
  "tha-ap440:5.4": "mā ca te byādhimāgamā’. ",
  "tha-ap440:6.1": "Idaṁ vatvāna sambuddho, ",
  "tha-ap440:6.2": "sayambhū aparājito; ",
  "tha-ap440:6.3": "Nabhaṁ abbhuggamī dhīro, ",
  "tha-ap440:6.4": "haṁsarājāva ambare. ",
  "tha-ap440:7.1": "Yato harītakaṁ dinnaṁ, ",
  "tha-ap440:7.2": "sayambhussa mahesino; ",
  "tha-ap440:7.3": "Imaṁ jātiṁ upādāya, ",
  "tha-ap440:7.4": "byādhi me nupapajjatha. ",
  "tha-ap440:8.1": "Ayaṁ pacchimako mayhaṁ, ",
  "tha-ap440:8.2": "carimo vattate bhavo; ",
  "tha-ap440:8.3": "Tisso vijjā sacchikatā, ",
  "tha-ap440:8.4": "kataṁ buddhassa sāsanaṁ. ",
  "tha-ap440:9.1": "Catunnavutito kappe, ",
  "tha-ap440:9.2": "bhesajjamadadiṁ tadā; ",
  "tha-ap440:9.3": "Duggatiṁ nābhijānāmi, ",
  "tha-ap440:9.4": "bhesajjassa idaṁ phalaṁ. ",
  "tha-ap440:10.1": "Kilesā jhāpitā mayhaṁ, ",
  "tha-ap440:10.2": "…pe… ",
  "tha-ap440:10.3": "viharāmi anāsavo. ",
  "tha-ap440:11.1": "Svāgataṁ vata me āsi, ",
  "tha-ap440:11.2": "…pe… ",
  "tha-ap440:11.3": "kataṁ buddhassa sāsanaṁ. ",
  "tha-ap440:12.1": "Paṭisambhidā catasso, ",
  "tha-ap440:12.2": "…pe… ",
  "tha-ap440:12.3": "kataṁ buddhassa sāsanaṁ”. ",
  "tha-ap440:13.1": "Itthaṁ sudaṁ āyasmā harītakadāyako thero imā gāthāyo abhāsitthāti. ",
  "tha-ap440:14.1": "Harītakadāyakattherassāpadānaṁ aṭṭhamaṁ. "
}