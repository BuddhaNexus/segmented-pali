{
  "tha-ap113:0.1": "Therāpadāna ",
  "tha-ap113:0.2": "Mahāparivāravagga ",
  "tha-ap113:0.3": "1 Mahāparivārakattheraapadāna ",
  "tha-ap113:1.1": "“Vipassī nāma bhagavā, ",
  "tha-ap113:1.2": "lokajeṭṭho narāsabho; ",
  "tha-ap113:1.3": "Aṭṭhasaṭṭhisahassehi, ",
  "tha-ap113:1.4": "pāvisi bandhumaṁ tadā. ",
  "tha-ap113:2.1": "Nagarā abhinikkhamma, ",
  "tha-ap113:2.2": "agamaṁ dīpacetiyaṁ; ",
  "tha-ap113:2.3": "Addasaṁ virajaṁ buddhaṁ, ",
  "tha-ap113:2.4": "āhutīnaṁ paṭiggahaṁ. ",
  "tha-ap113:3.1": "Cullāsītisahassāni, ",
  "tha-ap113:3.2": "yakkhā mayhaṁ upantike; ",
  "tha-ap113:3.3": "Upaṭṭhahanti sakkaccaṁ, ",
  "tha-ap113:3.4": "indaṁva tidasā gaṇā. ",
  "tha-ap113:4.1": "Bhavanā abhinikkhamma, ",
  "tha-ap113:4.2": "dussaṁ paggayhahaṁ tadā; ",
  "tha-ap113:4.3": "Sirasā abhivādesiṁ, ",
  "tha-ap113:4.4": "tañcādāsiṁ mahesino. ",
  "tha-ap113:5.1": "Aho buddhā aho dhammā, ",
  "tha-ap113:5.2": "aho no satthu sampadā; ",
  "tha-ap113:5.3": "Buddhassa ānubhāvena, ",
  "tha-ap113:5.4": "vasudhāyaṁ pakampatha. ",
  "tha-ap113:6.1": "Tañca acchariyaṁ disvā, ",
  "tha-ap113:6.2": "abbhutaṁ lomahaṁsanaṁ; ",
  "tha-ap113:6.3": "Buddhe cittaṁ pasādemi, ",
  "tha-ap113:6.4": "dvipadindamhi tādine. ",
  "tha-ap113:7.1": "Sohaṁ cittaṁ pasādetvā, ",
  "tha-ap113:7.2": "dussaṁ datvāna satthuno; ",
  "tha-ap113:7.3": "Saraṇañca upāgacchiṁ, ",
  "tha-ap113:7.4": "sāmacco saparijjano. ",
  "tha-ap113:8.1": "Ekanavutito kappe, ",
  "tha-ap113:8.2": "yaṁ kammamakariṁ tadā; ",
  "tha-ap113:8.3": "Duggatiṁ nābhijānāmi, ",
  "tha-ap113:8.4": "buddhapūjāyidaṁ phalaṁ. ",
  "tha-ap113:9.1": "Ito pannarase kappe, ",
  "tha-ap113:9.2": "soḷasāsuṁ suvāhanā; ",
  "tha-ap113:9.3": "Sattaratanasampannā, ",
  "tha-ap113:9.4": "cakkavattī mahabbalā. ",
  "tha-ap113:10.1": "Paṭisambhidā catasso, ",
  "tha-ap113:10.2": "vimokkhāpi ca aṭṭhime; ",
  "tha-ap113:10.3": "Chaḷabhiññā sacchikatā, ",
  "tha-ap113:10.4": "kataṁ buddhassa sāsanaṁ”. ",
  "tha-ap113:11.1": "Itthaṁ sudaṁ āyasmā mahāparivārako thero imā gāthāyo abhāsitthāti. ",
  "tha-ap113:12.1": "Mahāparivārakattherassāpadānaṁ paṭhamaṁ. "
}