{
  "tha-ap28:0.1": "Therāpadāna ",
  "tha-ap28:0.2": "Subhūtivagga ",
  "tha-ap28:0.3": "6. Dhūpadāyakattheraapadāna ",
  "tha-ap28:1.1": "“Siddhatthassa bhagavato, ",
  "tha-ap28:1.2": "lokajeṭṭhassa tādino; ",
  "tha-ap28:1.3": "Kuṭidhūpaṁ mayā dinnaṁ, ",
  "tha-ap28:1.4": "vippasannena cetasā. ",
  "tha-ap28:2.1": "Yaṁ yaṁ yonupapajjāmi, ",
  "tha-ap28:2.2": "devattaṁ atha mānusaṁ; ",
  "tha-ap28:2.3": "Sabbesampi piyo homi, ",
  "tha-ap28:2.4": "dhūpadānassidaṁ phalaṁ. ",
  "tha-ap28:3.1": "Catunnavutito kappe, ",
  "tha-ap28:3.2": "yaṁ dhūpamadadiṁ tadā; ",
  "tha-ap28:3.3": "Duggatiṁ nābhijānāmi, ",
  "tha-ap28:3.4": "dhūpadānassidaṁ phalaṁ. ",
  "tha-ap28:4.1": "Paṭisambhidā catasso, ",
  "tha-ap28:4.2": "vimokkhāpi ca aṭṭhime; ",
  "tha-ap28:4.3": "Chaḷabhiññā sacchikatā, ",
  "tha-ap28:4.4": "kataṁ buddhassa sāsanaṁ”. ",
  "tha-ap28:5.1": "Itthaṁ sudaṁ āyasmā dhūpadāyako thero imā gāthāyo abhāsitthāti. ",
  "tha-ap28:6.1": "Dhūpadāyakattherassāpadānaṁ chaṭṭhaṁ. "
}