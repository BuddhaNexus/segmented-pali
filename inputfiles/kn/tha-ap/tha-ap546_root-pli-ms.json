{
"tha-ap546:1.1": "Therāpadāna",
"tha-ap546:2.1": "Bhaddiyavagga",
"tha-ap546:3.1": "4. Vaṅgīsattheraapadāna",
"tha-ap546:4.1": "“Padumuttaro nāma jino,",
"tha-ap546:4.2": "sabbadhammesu cakkhumā;",
"tha-ap546:4.3": "Ito satasahassamhi,",
"tha-ap546:4.4": "kappe uppajji nāyako.",
"tha-ap546:5.1": "Yathāpi sāgare ūmi,",
"tha-ap546:5.2": "gagane viya tārakā;",
"tha-ap546:5.3": "Evaṃ pāvacanaṃ tassa,",
"tha-ap546:5.4": "arahantehi cittitaṃ.",
"tha-ap546:6.1": "Sadevāsuranāgehi,",
"tha-ap546:6.2": "manujehi purakkhato;",
"tha-ap546:6.3": "Samaṇabrāhmaṇākiṇṇe,",
"tha-ap546:6.4": "janamajjhe jinuttamo.",
"tha-ap546:7.1": "Pabhāhi anurañjanto,",
"tha-ap546:7.2": "loke lokantagū jino;",
"tha-ap546:7.3": "Vacanena vibodhento,",
"tha-ap546:7.4": "veneyyapadumāni so.",
"tha-ap546:8.1": "Vesārajjehi sampanno,",
"tha-ap546:8.2": "catūhi purisuttamo;",
"tha-ap546:8.3": "Pahīnabhayasārajjo,",
"tha-ap546:8.4": "khemappatto visārado.",
"tha-ap546:9.1": "Āsabhaṃ pavaraṃ ṭhānaṃ,",
"tha-ap546:9.2": "buddhabhūmiñca kevalaṃ;",
"tha-ap546:9.3": "Paṭijānāti lokaggo,",
"tha-ap546:9.4": "natthi sañcodako kvaci.",
"tha-ap546:10.1": "Sīhanādamasambhītaṃ,",
"tha-ap546:10.2": "nadato tassa tādino;",
"tha-ap546:10.3": "Devo naro vā brahmā vā,",
"tha-ap546:10.4": "paṭivattā na vijjati.",
"tha-ap546:11.1": "Desento pavaraṃ dhammaṃ,",
"tha-ap546:11.2": "santārento sadevakaṃ;",
"tha-ap546:11.3": "Dhammacakkaṃ pavatteti,",
"tha-ap546:11.4": "parisāsu visārado.",
"tha-ap546:12.1": "Paṭibhānavataṃ aggaṃ,",
"tha-ap546:12.2": "sāvakaṃ sādhusammataṃ;",
"tha-ap546:12.3": "Guṇaṃ bahuṃ pakittetvā,",
"tha-ap546:12.4": "etadagge ṭhapesi taṃ.",
"tha-ap546:13.1": "Tadāhaṃ haṃsavatiyaṃ,",
"tha-ap546:13.2": "brāhmaṇo sādhusammato;",
"tha-ap546:13.3": "Sabbavedavidū jāto,",
"tha-ap546:13.4": "vāgīso vādisūdano.",
"tha-ap546:14.1": "Upecca taṃ mahāvīraṃ,",
"tha-ap546:14.2": "sutvāhaṃ dhammadesanaṃ;",
"tha-ap546:14.3": "Pītivaraṃ paṭilabhiṃ,",
"tha-ap546:14.4": "sāvakassa guṇe rato.",
"tha-ap546:15.1": "Nimantetvāva sugataṃ,",
"tha-ap546:15.2": "sasaṃghaṃ lokanandanaṃ;",
"tha-ap546:15.3": "Sattāhaṃ bhojayitvāhaṃ,",
"tha-ap546:15.4": "dussehacchādayiṃ tadā.",
"tha-ap546:16.1": "Nipacca sirasā pāde,",
"tha-ap546:16.2": "katokāso katañjalī;",
"tha-ap546:16.3": "Ekamantaṃ ṭhito haṭṭho,",
"tha-ap546:16.4": "santhaviṃ jinamuttamaṃ.",
"tha-ap546:17.1": "‘Namo te vādimaddana,",
"tha-ap546:17.2": "namo te isisattama;",
"tha-ap546:17.3": "Namo te sabbalokagga,",
"tha-ap546:17.4": "namo te abhayaṃ kara.",
"tha-ap546:18.1": "Namo te māramathana,",
"tha-ap546:18.2": "namo te diṭṭhisūdana;",
"tha-ap546:18.3": "Namo te santisukhada,",
"tha-ap546:18.4": "namo te saraṇaṃ kara.",
"tha-ap546:19.1": "Anāthānaṃ bhavaṃ nātho,",
"tha-ap546:19.2": "bhītānaṃ abhayappado;",
"tha-ap546:19.3": "Vissāmabhūmi santānaṃ,",
"tha-ap546:19.4": "saraṇaṃ saraṇesinaṃ’.",
"tha-ap546:20.1": "Evamādīhi sambuddhaṃ,",
"tha-ap546:20.2": "santhavitvā mahāguṇaṃ;",
"tha-ap546:20.3": "Avocaṃ vādisūdassa,",
"tha-ap546:20.4": "gatiṃ pappomi bhikkhuno.",
"tha-ap546:21.1": "Tadā avoca bhagavā,",
"tha-ap546:21.2": "anantapaṭibhānavā;",
"tha-ap546:21.3": "‘Yo so buddhaṃ abhojesi,",
"tha-ap546:21.4": "sattāhaṃ sahasāvakaṃ.",
"tha-ap546:22.1": "Guṇañca me pakittesi,",
"tha-ap546:22.2": "pasanno sehi pāṇibhi;",
"tha-ap546:22.3": "Eso patthayate ṭhānaṃ,",
"tha-ap546:22.4": "vādisūdassa bhikkhuno.",
"tha-ap546:23.1": "Anāgatamhi addhāne,",
"tha-ap546:23.2": "lacchase taṃ manorathaṃ;",
"tha-ap546:23.3": "Devamānusasampattiṃ,",
"tha-ap546:23.4": "anubhotvā anappakaṃ.",
"tha-ap546:24.1": "Satasahassito kappe,",
"tha-ap546:24.2": "okkākakulasambhavo;",
"tha-ap546:24.3": "Gotamo nāma gottena,",
"tha-ap546:24.4": "satthā loke bhavissati.",
"tha-ap546:25.1": "Tassa dhammesu dāyādo,",
"tha-ap546:25.2": "oraso dhammanimmito;",
"tha-ap546:25.3": "Vaṅgīso nāma nāmena,",
"tha-ap546:25.4": "hessati satthu sāvako’.",
"tha-ap546:26.1": "Taṃ sutvā mudito hutvā,",
"tha-ap546:26.2": "yāvajīvaṃ tadā jinaṃ;",
"tha-ap546:26.3": "Paccayehi upaṭṭhāsiṃ,",
"tha-ap546:26.4": "mettacitto tathāgataṃ.",
"tha-ap546:27.1": "Tena kammena sukatena,",
"tha-ap546:27.2": "cetanāpaṇidhīhi ca;",
"tha-ap546:27.3": "Jahitvā mānusaṃ dehaṃ,",
"tha-ap546:27.4": "tusitaṃ agamāsahaṃ.",
"tha-ap546:28.1": "Pacchime ca bhave dāni,",
"tha-ap546:28.2": "jāto vippakule ahaṃ;",
"tha-ap546:28.3": "Paccājāto yadā āsiṃ,",
"tha-ap546:28.4": "jātiyā sattavassiko.",
"tha-ap546:29.1": "Sabbavedavidū jāto,",
"tha-ap546:29.2": "vādasatthavisārado;",
"tha-ap546:29.3": "Vādissaro cittakathī,",
"tha-ap546:29.4": "paravādappamaddano.",
"tha-ap546:30.1": "Vaṅge jātoti vaṅgīso,",
"tha-ap546:30.2": "vacane issaroti vā;",
"tha-ap546:30.3": "Vaṅgīso iti me nāmaṃ,",
"tha-ap546:30.4": "abhavī lokasammataṃ.",
"tha-ap546:31.1": "Yadāhaṃ viññutaṃ patto,",
"tha-ap546:31.2": "ṭhito paṭhamayobbane;",
"tha-ap546:31.3": "Tadā rājagahe ramme,",
"tha-ap546:31.4": "sāriputtamahaddasaṃ.",
"tha-ap546:32.1": "Pañcavīsatimaṃ bhāṇavāraṃ.",
"tha-ap546:33.1": "Piṇḍāya vicarantaṃ taṃ,",
"tha-ap546:33.2": "pattapāṇiṃ susaṃvutaṃ;",
"tha-ap546:33.3": "Alolakkhiṃ mitabhāṇiṃ,",
"tha-ap546:33.4": "yugamattaṃ nidakkhitaṃ.",
"tha-ap546:34.1": "Taṃ disvā vimhito hutvā,",
"tha-ap546:34.2": "avocaṃ mamanucchavaṃ;",
"tha-ap546:34.3": "Kaṇikāraṃva nicitaṃ,",
"tha-ap546:34.4": "cittaṃ gāthāpadaṃ ahaṃ.",
"tha-ap546:35.1": "Ācikkhi so me satthāraṃ,",
"tha-ap546:35.2": "sambuddhaṃ lokanāyakaṃ;",
"tha-ap546:35.3": "Tadā so paṇḍito vīro,",
"tha-ap546:35.4": "uttariṃ samavoca me.",
"tha-ap546:36.1": "Virāgasaṃhitaṃ vākyaṃ,",
"tha-ap546:36.2": "katvā duddasamuttamaṃ;",
"tha-ap546:36.3": "Vicittapaṭibhānehi,",
"tha-ap546:36.4": "tosito tena tādinā.",
"tha-ap546:37.1": "Nipacca sirasā pāde,",
"tha-ap546:37.2": "‘pabbājehī’ti maṃ bravi;",
"tha-ap546:37.3": "Tato maṃ sa mahāpañño,",
"tha-ap546:37.4": "buddhaseṭṭhamupānayi.",
"tha-ap546:38.1": "Nipacca sirasā pāde,",
"tha-ap546:38.2": "nisīdiṃ satthu santike;",
"tha-ap546:38.3": "Mamāha vadataṃ seṭṭho,",
"tha-ap546:38.4": "‘kacci vaṅgīsa jānāsi’.",
"tha-ap546:39.1": "Kiñci sippanti tassāhaṃ,",
"tha-ap546:39.2": "‘jānāmī’ti ca abraviṃ;",
"tha-ap546:39.3": "‘Matasīsaṃ vanacchuddhaṃ,",
"tha-ap546:39.4": "api bārasavassikaṃ;",
"tha-ap546:39.5": "Tava vijjāvisesena,",
"tha-ap546:39.6": "sace sakkosi vācaya’.",
"tha-ap546:40.1": "‘Āmoti me paṭiññāte,",
"tha-ap546:40.2": "tīṇi sīsāni dassayi;",
"tha-ap546:40.3": "Nirayanaradevesu,",
"tha-ap546:40.4": "upapanne avācayiṃ’.",
"tha-ap546:41.1": "Tadā khīṇāsavasseva,",
"tha-ap546:41.2": "sīsaṃ dassesi nāyako;",
"tha-ap546:41.3": "Tatohaṃ vihatārambho,",
"tha-ap546:41.4": "pabbajjaṃ samayācisaṃ.",
"tha-ap546:42.1": "Pabbajitvāna sugataṃ,",
"tha-ap546:42.2": "santhavāmi tahiṃ tahiṃ;",
"tha-ap546:42.3": "Tato maṃ kabbavittosi,",
"tha-ap546:42.4": "ujjhāyantiha bhikkhavo.",
"tha-ap546:43.1": "Tato vīmaṃsanatthaṃ me,",
"tha-ap546:43.2": "āha buddho vināyako;",
"tha-ap546:43.3": "‘Takkikā panimā gāthā,",
"tha-ap546:43.4": "ṭhānaso paṭibhanti taṃ’.",
"tha-ap546:44.1": "‘Na kabbavittohaṃ vīra,",
"tha-ap546:44.2": "ṭhānaso paṭibhanti maṃ’;",
"tha-ap546:44.3": "‘Tena hi dāni vaṅgīsa,",
"tha-ap546:44.4": "ṭhānaso santhavāhi maṃ’.",
"tha-ap546:45.1": "Tadāhaṃ santhaviṃ vīraṃ,",
"tha-ap546:45.2": "gāthāhi isisattamaṃ;",
"tha-ap546:45.3": "Ṭhānaso me tadā tuṭṭho,",
"tha-ap546:45.4": "jino agge ṭhapesi maṃ.",
"tha-ap546:46.1": "Paṭibhānena cittena,",
"tha-ap546:46.2": "aññesamatimaññahaṃ;",
"tha-ap546:46.3": "Pesale tena saṃviggo,",
"tha-ap546:46.4": "arahattamapāpuṇiṃ.",
"tha-ap546:47.1": "‘Paṭibhānavataṃ aggo,",
"tha-ap546:47.2": "añño koci na vijjati;",
"tha-ap546:47.3": "Yathāyaṃ bhikkhu vaṅgīso,",
"tha-ap546:47.4": "evaṃ dhāretha bhikkhavo’.",
"tha-ap546:48.1": "Satasahasse kataṃ kammaṃ,",
"tha-ap546:48.2": "phalaṃ dassesi me idha;",
"tha-ap546:48.3": "Sumutto saravegova,",
"tha-ap546:48.4": "kilese jhāpayiṃ mama.",
"tha-ap546:49.1": "Kilesā jhāpitā mayhaṃ, … pe …",
"tha-ap546:49.4": "viharāmi anāsavo.",
"tha-ap546:50.1": "Svāgataṃ vata me āsi, … pe …",
"tha-ap546:50.4": "kataṃ buddhassa sāsanaṃ.",
"tha-ap546:51.1": "Paṭisambhidā catasso, … pe …",
"tha-ap546:51.4": "kataṃ buddhassa sāsanaṃ”.",
"tha-ap546:52.1": "Itthaṃ sudaṃ āyasmā vaṅgīso thero imā gāthāyo abhāsitthāti.",
"tha-ap546:53.1": "Vaṅgīsattherassāpadānaṃ catutthaṃ."
}