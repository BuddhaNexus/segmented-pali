{
"tha-ap71:1.1": "Therāpadāna",
"tha-ap71:2.1": "Sakacintaniyavagga",
"tha-ap71:3.1": "9. Sumanattheraapadāna",
"tha-ap71:4.1": "“Sumano nāma nāmena,",
"tha-ap71:4.2": "mālākāro ahaṃ tadā;",
"tha-ap71:4.3": "Addasaṃ virajaṃ buddhaṃ,",
"tha-ap71:4.4": "lokāhutipaṭiggahaṃ.",
"tha-ap71:5.1": "Ubho hatthehi paggayha,",
"tha-ap71:5.2": "sumanaṃ pupphamuttamaṃ;",
"tha-ap71:5.3": "Buddhassa abhiropesiṃ,",
"tha-ap71:5.4": "sikhino lokabandhuno.",
"tha-ap71:6.1": "Imāya pupphapūjāya,",
"tha-ap71:6.2": "cetanāpaṇidhīhi ca;",
"tha-ap71:6.3": "Duggatiṃ nābhijānāmi,",
"tha-ap71:6.4": "buddhapūjāyidaṃ phalaṃ.",
"tha-ap71:7.1": "Ekattiṃse ito kappe,",
"tha-ap71:7.2": "yaṃ pupphamabhiropayiṃ;",
"tha-ap71:7.3": "Duggatiṃ nābhijānāmi,",
"tha-ap71:7.4": "buddhapūjāyidaṃ phalaṃ.",
"tha-ap71:8.1": "Chabbīsatimhi kappamhi,",
"tha-ap71:8.2": "cattārosuṃ mahāyasā;",
"tha-ap71:8.3": "Sattaratanasampannā,",
"tha-ap71:8.4": "rājāno cakkavattino.",
"tha-ap71:9.1": "Paṭisambhidā catasso, … pe …",
"tha-ap71:9.4": "kataṃ buddhassa sāsanaṃ”.",
"tha-ap71:10.1": "Itthaṃ sudaṃ āyasmā sumano thero imā gāthāyo abhāsitthāti.",
"tha-ap71:11.1": "Sumanattherassāpadānaṃ navamaṃ."
}