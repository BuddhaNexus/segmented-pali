{
  "tha-ap27:0.1": "Therāpadāna ",
  "tha-ap27:0.2": "Subhūtivagga ",
  "tha-ap27:0.3": "5. Annasaṁsāvakattheraapadāna ",
  "tha-ap27:1.1": "“Suvaṇṇavaṇṇaṁ sambuddhaṁ, ",
  "tha-ap27:1.2": "Gacchantaṁ antarāpaṇe; ",
  "tha-ap27:1.3": "Kañcanagghiyasaṅkāsaṁ, ",
  "tha-ap27:1.4": "Bāttiṁsavaralakkhaṇaṁ. ",
  "tha-ap27:2.1": "Siddhatthaṁ lokapajjotaṁ, ",
  "tha-ap27:2.2": "appameyyaṁ anopamaṁ; ",
  "tha-ap27:2.3": "Alatthaṁ paramaṁ pītiṁ, ",
  "tha-ap27:2.4": "disvā dantaṁ jutindharaṁ. ",
  "tha-ap27:3.1": "Sambuddhaṁ abhināmetvā, ",
  "tha-ap27:3.2": "bhojayiṁ taṁ mahāmuniṁ; ",
  "tha-ap27:3.3": "Mahākāruṇiko loke, ",
  "tha-ap27:3.4": "anumodi mamaṁ tadā. ",
  "tha-ap27:4.1": "Tasmiṁ mahākāruṇike, ",
  "tha-ap27:4.2": "paramassāsakārake; ",
  "tha-ap27:4.3": "Buddhe cittaṁ pasādetvā, ",
  "tha-ap27:4.4": "kappaṁ saggamhi modahaṁ. ",
  "tha-ap27:5.1": "Catunnavutito kappe, ",
  "tha-ap27:5.2": "yaṁ dānamadadiṁ tadā; ",
  "tha-ap27:5.3": "Duggatiṁ nābhijānāmi, ",
  "tha-ap27:5.4": "bhikkhādānassidaṁ phalaṁ. ",
  "tha-ap27:6.1": "Paṭisambhidā catasso, ",
  "tha-ap27:6.2": "vimokkhāpi ca aṭṭhime; ",
  "tha-ap27:6.3": "Chaḷabhiññā sacchikatā, ",
  "tha-ap27:6.4": "kataṁ buddhassa sāsanaṁ”. ",
  "tha-ap27:7.1": "Itthaṁ sudaṁ āyasmā annasaṁsāvako thero imā gāthāyo abhāsitthāti. ",
  "tha-ap27:8.1": "Annasaṁsāvakattherassāpadānaṁ pañcamaṁ. "
}