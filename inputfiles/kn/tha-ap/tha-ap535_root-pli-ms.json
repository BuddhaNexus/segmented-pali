{
  "tha-ap535:0.1": "Therāpadāna ",
  "tha-ap535:0.2": "Kaccāyanavagga ",
  "tha-ap535:0.3": "3. Mahākappinattheraapadāna ",
  "tha-ap535:1.1": "“Padumuttaro nāma jino, ",
  "tha-ap535:1.2": "sabbadhammāna pāragū; ",
  "tha-ap535:1.3": "Udito ajaṭākāse, ",
  "tha-ap535:1.4": "ravīva saradambare. ",
  "tha-ap535:2.1": "Vacanābhāya bodheti, ",
  "tha-ap535:2.2": "veneyyapadumāni so; ",
  "tha-ap535:2.3": "Kilesapaṅkaṁ soseti, ",
  "tha-ap535:2.4": "matiraṁsīhi nāyako. ",
  "tha-ap535:3.1": "Titthiyānaṁ yase hanti, ",
  "tha-ap535:3.2": "khajjotābhā yathā ravi; ",
  "tha-ap535:3.3": "Saccatthābhaṁ pakāseti, ",
  "tha-ap535:3.4": "ratanaṁva divākaro. ",
  "tha-ap535:4.1": "Guṇānaṁ āyatibhūto, ",
  "tha-ap535:4.2": "ratanānaṁva sāgaro; ",
  "tha-ap535:4.3": "Pajjunnoriva bhūtāni, ",
  "tha-ap535:4.4": "dhammameghena vassati. ",
  "tha-ap535:5.1": "Akkhadasso tadā āsiṁ, ",
  "tha-ap535:5.2": "nagare haṁsasavhaye; ",
  "tha-ap535:5.3": "Upecca dhammamassosiṁ, ",
  "tha-ap535:5.4": "jalajuttamanāmino. ",
  "tha-ap535:6.1": "Ovādakassa bhikkhūnaṁ, ",
  "tha-ap535:6.2": "sāvakassa katāvino; ",
  "tha-ap535:6.3": "Guṇaṁ pakāsayantassa, ",
  "tha-ap535:6.4": "tappayantassa me manaṁ. ",
  "tha-ap535:7.1": "Sutvā patīto sumano, ",
  "tha-ap535:7.2": "nimantetvā tathāgataṁ; ",
  "tha-ap535:7.3": "Sasissaṁ bhojayitvāna, ",
  "tha-ap535:7.4": "taṁ ṭhānamabhipatthayiṁ. ",
  "tha-ap535:8.1": "Tadā haṁsasamabhāgo, ",
  "tha-ap535:8.2": "haṁsadundubhinissano; ",
  "tha-ap535:8.3": "‘Passathetaṁ mahāmattaṁ, ",
  "tha-ap535:8.4": "vinicchayavisāradaṁ. ",
  "tha-ap535:9.1": "Patitaṁ pādamūle me, ",
  "tha-ap535:9.2": "samuggatatanūruhaṁ; ",
  "tha-ap535:9.3": "Jīmūtavaṇṇaṁ pīṇaṁsaṁ, ",
  "tha-ap535:9.4": "pasannanayanānanaṁ. ",
  "tha-ap535:10.1": "Parivārena mahatā, ",
  "tha-ap535:10.2": "rājayuttaṁ mahāyasaṁ; ",
  "tha-ap535:10.3": "Eso katāvino ṭhānaṁ, ",
  "tha-ap535:10.4": "pattheti muditāsayo. ",
  "tha-ap535:11.1": "Iminā paṇipātena, ",
  "tha-ap535:11.2": "cāgena paṇidhīhi ca; ",
  "tha-ap535:11.3": "Kappasatasahassāni, ",
  "tha-ap535:11.4": "nupapajjati duggatiṁ. ",
  "tha-ap535:12.1": "Devesu devasobhaggaṁ, ",
  "tha-ap535:12.2": "manussesu mahantataṁ; ",
  "tha-ap535:12.3": "Anubhotvāna sesena, ",
  "tha-ap535:12.4": "nibbānaṁ pāpuṇissati. ",
  "tha-ap535:13.1": "Satasahassito kappe, ",
  "tha-ap535:13.2": "okkākakulasambhavo; ",
  "tha-ap535:13.3": "Gotamo nāma gottena, ",
  "tha-ap535:13.4": "satthā loke bhavissati. ",
  "tha-ap535:14.1": "Tassa dhammesu dāyādo, ",
  "tha-ap535:14.2": "oraso dhammanimmito; ",
  "tha-ap535:14.3": "Kappino nāma nāmena, ",
  "tha-ap535:14.4": "hessati satthu sāvako’. ",
  "tha-ap535:15.1": "Tatohaṁ sukataṁ kāraṁ, ",
  "tha-ap535:15.2": "katvāna jinasāsane; ",
  "tha-ap535:15.3": "Jahitvā mānusaṁ dehaṁ, ",
  "tha-ap535:15.4": "tusitaṁ agamāsahaṁ. ",
  "tha-ap535:16.1": "Devamānusarajjāni, ",
  "tha-ap535:16.2": "sataso anusāsiya; ",
  "tha-ap535:16.3": "Bārāṇasiyamāsanne, ",
  "tha-ap535:16.4": "jāto keniyajātiyaṁ. ",
  "tha-ap535:17.1": "Sahassaparivārena, ",
  "tha-ap535:17.2": "sapajāpatiko ahaṁ; ",
  "tha-ap535:17.3": "Pañca paccekabuddhānaṁ, ",
  "tha-ap535:17.4": "satāni samupaṭṭhahiṁ. ",
  "tha-ap535:18.1": "Temāsaṁ bhojayitvāna, ",
  "tha-ap535:18.2": "pacchādamha ticīvaraṁ; ",
  "tha-ap535:18.3": "Tato cutā mayaṁ sabbe, ",
  "tha-ap535:18.4": "ahumha tidasūpagā. ",
  "tha-ap535:19.1": "Puno sabbe manussattaṁ, ",
  "tha-ap535:19.2": "agamimha tato cutā; ",
  "tha-ap535:19.3": "Kukkuṭamhi pure jātā, ",
  "tha-ap535:19.4": "himavantassa passato. ",
  "tha-ap535:20.1": "Kappino nāmahaṁ āsiṁ, ",
  "tha-ap535:20.2": "rājaputto mahāyaso; ",
  "tha-ap535:20.3": "Sesāmaccakule jātā, ",
  "tha-ap535:20.4": "mameva parivārayuṁ. ",
  "tha-ap535:21.1": "Mahārajjasukhaṁ patto, ",
  "tha-ap535:21.2": "sabbakāmasamiddhimā; ",
  "tha-ap535:21.3": "Vāṇijehi samakkhātaṁ, ",
  "tha-ap535:21.4": "buddhuppādamahaṁ suṇiṁ. ",
  "tha-ap535:22.1": "‘Buddho loke samuppanno, ",
  "tha-ap535:22.2": "asamo ekapuggalo; ",
  "tha-ap535:22.3": "So pakāseti saddhammaṁ, ",
  "tha-ap535:22.4": "amataṁ sukhamuttamaṁ. ",
  "tha-ap535:23.1": "Suyuttā tassa sissā ca, ",
  "tha-ap535:23.2": "sumuttā ca anāsavā’; ",
  "tha-ap535:23.3": "Sutvā nesaṁ suvacanaṁ, ",
  "tha-ap535:23.4": "sakkaritvāna vāṇije. ",
  "tha-ap535:24.1": "Pahāya rajjaṁ sāmacco, ",
  "tha-ap535:24.2": "nikkhamiṁ buddhamāmako; ",
  "tha-ap535:24.3": "Nadiṁ disvā mahācandaṁ, ",
  "tha-ap535:24.4": "pūritaṁ samatittikaṁ. ",
  "tha-ap535:25.1": "Appatiṭṭhaṁ anālambaṁ, ",
  "tha-ap535:25.2": "duttaraṁ sīghavāhiniṁ; ",
  "tha-ap535:25.3": "Guṇaṁ saritvā buddhassa, ",
  "tha-ap535:25.4": "sotthinā samatikkamiṁ. ",
  "tha-ap535:26.1": "‘Bhavasotaṁ sace buddho, ",
  "tha-ap535:26.2": "tiṇṇo lokantagū vidū; ",
  "tha-ap535:26.3": "Etena saccavajjena, ",
  "tha-ap535:26.4": "gamanaṁ me samijjhatu. ",
  "tha-ap535:27.1": "Yadi santigamo maggo, ",
  "tha-ap535:27.2": "mokkho caccantikaṁ sukhaṁ; ",
  "tha-ap535:27.3": "Etena saccavajjena, ",
  "tha-ap535:27.4": "gamanaṁ me samijjhatu. ",
  "tha-ap535:28.1": "Saṅgho ce tiṇṇakantāro, ",
  "tha-ap535:28.2": "puññakkhetto anuttaro; ",
  "tha-ap535:28.3": "Etena saccavajjena, ",
  "tha-ap535:28.4": "gamanaṁ me samijjhatu’. ",
  "tha-ap535:29.1": "Saha kate saccavare, ",
  "tha-ap535:29.2": "maggā apagataṁ jalaṁ; ",
  "tha-ap535:29.3": "Tato sukhena uttiṇṇo, ",
  "tha-ap535:29.4": "nadītīre manorame. ",
  "tha-ap535:30.1": "Nisinnaṁ addasaṁ buddhaṁ, ",
  "tha-ap535:30.2": "udentaṁva pabhaṅkaraṁ; ",
  "tha-ap535:30.3": "Jalantaṁ hemaselaṁva, ",
  "tha-ap535:30.4": "dīparukkhaṁva jotitaṁ. ",
  "tha-ap535:31.1": "Sasiṁva tārāsahitaṁ, ",
  "tha-ap535:31.2": "sāvakehi purakkhataṁ; ",
  "tha-ap535:31.3": "Vāsavaṁ viya vassantaṁ, ",
  "tha-ap535:31.4": "desanājaladantaraṁ. ",
  "tha-ap535:32.1": "Vanditvāna sahāmacco, ",
  "tha-ap535:32.2": "ekamantamupāvisiṁ; ",
  "tha-ap535:32.3": "Tato no āsayaṁ ñatvā, ",
  "tha-ap535:32.4": "buddho dhammamadesayi. ",
  "tha-ap535:33.1": "Sutvāna dhammaṁ vimalaṁ, ",
  "tha-ap535:33.2": "avocumha mayaṁ jinaṁ; ",
  "tha-ap535:33.3": "‘Pabbājehi mahāvīra, ",
  "tha-ap535:33.4": "nibbindāmha mayaṁ bhave’. ",
  "tha-ap535:34.1": "‘Svākkhāto bhikkhave dhammo, ",
  "tha-ap535:34.2": "dukkhantakaraṇāya vo; ",
  "tha-ap535:34.3": "Caratha brahmacariyaṁ’, ",
  "tha-ap535:34.4": "iccāha munisattamo. ",
  "tha-ap535:35.1": "Saha vācāya sabbepi, ",
  "tha-ap535:35.2": "bhikkhuvesadharā mayaṁ; ",
  "tha-ap535:35.3": "Ahumha upasampannā, ",
  "tha-ap535:35.4": "sotāpannā ca sāsane. ",
  "tha-ap535:36.1": "Tato jetavanaṁ gantvā, ",
  "tha-ap535:36.2": "anusāsi vināyako; ",
  "tha-ap535:36.3": "Anusiṭṭho jinenāhaṁ, ",
  "tha-ap535:36.4": "arahattamapāpuṇiṁ. ",
  "tha-ap535:37.1": "Tato bhikkhusahassāni, ",
  "tha-ap535:37.2": "anusāsimahaṁ tadā; ",
  "tha-ap535:37.3": "Mamānusāsanakarā, ",
  "tha-ap535:37.4": "tepi āsuṁ anāsavā. ",
  "tha-ap535:38.1": "Jino tasmiṁ guṇe tuṭṭho, ",
  "tha-ap535:38.2": "etadagge ṭhapesi maṁ; ",
  "tha-ap535:38.3": "Bhikkhuovādakānaggo, ",
  "tha-ap535:38.4": "kappinoti mahājane. ",
  "tha-ap535:39.1": "Satasahasse kataṁ kammaṁ, ",
  "tha-ap535:39.2": "phalaṁ dassesi me idha; ",
  "tha-ap535:39.3": "Pamutto saravegova, ",
  "tha-ap535:39.4": "kilese jhāpayiṁ mama. ",
  "tha-ap535:40.1": "Kilesā jhāpitā mayhaṁ, ",
  "tha-ap535:40.2": "…pe… ",
  "tha-ap535:40.3": "viharāmi anāsavo. ",
  "tha-ap535:41.1": "Svāgataṁ vata me āsi, ",
  "tha-ap535:41.2": "…pe… ",
  "tha-ap535:41.3": "kataṁ buddhassa sāsanaṁ. ",
  "tha-ap535:42.1": "Paṭisambhidā catasso, ",
  "tha-ap535:42.2": "…pe… ",
  "tha-ap535:42.3": "kataṁ buddhassa sāsanaṁ”. ",
  "tha-ap535:43.1": "Itthaṁ sudaṁ āyasmā mahākappino thero imā gāthāyo abhāsitthāti. ",
  "tha-ap535:44.1": "Mahākappinattherassāpadānaṁ tatiyaṁ. "
}