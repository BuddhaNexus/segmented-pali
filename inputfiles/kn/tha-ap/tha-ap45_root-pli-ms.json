{
  "tha-ap45:0.1": "Therāpadāna ",
  "tha-ap45:0.2": "Upālivagga ",
  "tha-ap45:0.3": "3 Kāḷigodhāputtabhaddiyattheraapadāna ",
  "tha-ap45:1.1": "“Padumuttarasambuddhaṁ, ",
  "tha-ap45:1.2": "mettacittaṁ mahāmuniṁ; ",
  "tha-ap45:1.3": "Upeti janatā sabbā, ",
  "tha-ap45:1.4": "sabbalokagganāyakaṁ. ",
  "tha-ap45:2.1": "Sattukañca baddhakañca, ",
  "tha-ap45:2.2": "āmisaṁ pānabhojanaṁ; ",
  "tha-ap45:2.3": "Dadanti satthuno sabbe, ",
  "tha-ap45:2.4": "puññakkhette anuttare. ",
  "tha-ap45:3.1": "Ahampi dānaṁ dassāmi, ",
  "tha-ap45:3.2": "devadevassa tādino; ",
  "tha-ap45:3.3": "Buddhaseṭṭhaṁ nimantetvā, ",
  "tha-ap45:3.4": "saṅghampi ca anuttaraṁ. ",
  "tha-ap45:4.1": "Uyyojitā mayā cete, ",
  "tha-ap45:4.2": "nimantesuṁ tathāgataṁ; ",
  "tha-ap45:4.3": "Kevalaṁ bhikkhusaṅghañca, ",
  "tha-ap45:4.4": "puññakkhettaṁ anuttaraṁ. ",
  "tha-ap45:5.1": "Satasahassapallaṅkaṁ, ",
  "tha-ap45:5.2": "sovaṇṇaṁ gonakatthataṁ; ",
  "tha-ap45:5.3": "Tūlikāpaṭalikāya, ",
  "tha-ap45:5.4": "khomakappāsikehi ca; ",
  "tha-ap45:5.5": "Mahārahaṁ paññāpayiṁ, ",
  "tha-ap45:5.6": "āsanaṁ buddhayuttakaṁ. ",
  "tha-ap45:6.1": "Padumuttaro lokavidū, ",
  "tha-ap45:6.2": "devadevo narāsabho; ",
  "tha-ap45:6.3": "Bhikkhusaṅghaparibyūḷho, ",
  "tha-ap45:6.4": "mama dvāramupāgami. ",
  "tha-ap45:7.1": "Paccuggantvāna sambuddhaṁ, ",
  "tha-ap45:7.2": "lokanāthaṁ yasassinaṁ; ",
  "tha-ap45:7.3": "Pasannacitto sumano, ",
  "tha-ap45:7.4": "abhināmayiṁ saṅgharaṁ. ",
  "tha-ap45:8.1": "Bhikkhūnaṁ satasahassaṁ, ",
  "tha-ap45:8.2": "buddhañca lokanāyakaṁ; ",
  "tha-ap45:8.3": "Pasannacitto sumano, ",
  "tha-ap45:8.4": "paramannena tappayiṁ. ",
  "tha-ap45:9.1": "Padumuttaro lokavidū, ",
  "tha-ap45:9.2": "āhutīnaṁ paṭiggaho; ",
  "tha-ap45:9.3": "Bhikkhusaṅghe nisīditvā, ",
  "tha-ap45:9.4": "imā gāthā abhāsatha. ",
  "tha-ap45:10.1": "‘Yenidaṁ āsanaṁ dinnaṁ, ",
  "tha-ap45:10.2": "sovaṇṇaṁ gonakatthataṁ; ",
  "tha-ap45:10.3": "Tamahaṁ kittayissāmi, ",
  "tha-ap45:10.4": "suṇātha mama bhāsato. ",
  "tha-ap45:11.1": "Catusattatikkhattuṁ so, ",
  "tha-ap45:11.2": "devarajjaṁ karissati; ",
  "tha-ap45:11.3": "Anubhossati sampattiṁ, ",
  "tha-ap45:11.4": "accharāhi purakkhato. ",
  "tha-ap45:12.1": "Padesarajjaṁ sahassaṁ, ",
  "tha-ap45:12.2": "vasudhaṁ āvasissati; ",
  "tha-ap45:12.3": "Ekapaññāsakkhattuñca, ",
  "tha-ap45:12.4": "cakkavattī bhavissati. ",
  "tha-ap45:13.1": "Sabbāsu bhavayonīsu, ",
  "tha-ap45:13.2": "uccākulī bhavissati; ",
  "tha-ap45:13.3": "So ca pacchā pabbajitvā, ",
  "tha-ap45:13.4": "sukkamūlena codito; ",
  "tha-ap45:13.5": "Bhaddiyo nāma nāmena, ",
  "tha-ap45:13.6": "hessati satthu sāvako’. ",
  "tha-ap45:14.1": "Vivekamanuyuttomhi, ",
  "tha-ap45:14.2": "pantasenanivāsahaṁ; ",
  "tha-ap45:14.3": "Phalañcādhigataṁ sabbaṁ, ",
  "tha-ap45:14.4": "cattaklesomhi ajjahaṁ. ",
  "tha-ap45:15.1": "Mama sabbaṁ abhiññāya, ",
  "tha-ap45:15.2": "sabbaññū lokanāyako; ",
  "tha-ap45:15.3": "Bhikkhusaṅghe nisīditvā, ",
  "tha-ap45:15.4": "etadagge ṭhapesi maṁ. ",
  "tha-ap45:16.1": "Paṭisambhidā catasso, ",
  "tha-ap45:16.2": "…pe… ",
  "tha-ap45:16.3": "kataṁ buddhassa sāsanaṁ”. ",
  "tha-ap45:17.1": "Itthaṁ sudaṁ āyasmā bhaddiyo kāḷigodhāya putto thero imā gāthāyo abhāsitthāti. ",
  "tha-ap45:18.1": "Bhaddiyassa kāḷigodhāya puttattherassāpadānaṁ tatiyaṁ. "
}