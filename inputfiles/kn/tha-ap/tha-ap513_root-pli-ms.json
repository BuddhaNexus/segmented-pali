{
"tha-ap513:1.1": "Therāpadāna",
"tha-ap513:2.1": "Phaladāyakavagga",
"tha-ap513:3.1": "1 Kurañciyaphaladāyakattheraapadāna",
"tha-ap513:4.1": "“Migaluddo pure āsiṃ,",
"tha-ap513:4.2": "vipine vicaraṃ ahaṃ;",
"tha-ap513:4.3": "Addasaṃ virajaṃ buddhaṃ,",
"tha-ap513:4.4": "sabbadhammāna pāraguṃ.",
"tha-ap513:5.1": "Kurañciyaphalaṃ gayha,",
"tha-ap513:5.2": "buddhaseṭṭhassadāsahaṃ;",
"tha-ap513:5.3": "Puññakkhettassa tādino,",
"tha-ap513:5.4": "pasanno sehi pāṇibhi.",
"tha-ap513:6.1": "Ekatiṃse ito kappe,",
"tha-ap513:6.2": "yaṃ phalaṃ adadiṃ tadā;",
"tha-ap513:6.3": "Duggatiṃ nābhijānāmi,",
"tha-ap513:6.4": "phaladānassidaṃ phalaṃ.",
"tha-ap513:7.1": "Kilesā jhāpitā mayhaṃ,",
"tha-ap513:7.2": "bhavā sabbe samūhatā;",
"tha-ap513:7.3": "Nāgova bandhanaṃ chetvā,",
"tha-ap513:7.4": "viharāmi anāsavo.",
"tha-ap513:8.1": "Svāgataṃ vata me āsi,",
"tha-ap513:8.2": "buddhaseṭṭhassa santike;",
"tha-ap513:8.3": "Tisso vijjā anuppattā,",
"tha-ap513:8.4": "kataṃ buddhassa sāsanaṃ.",
"tha-ap513:9.1": "Paṭisambhidā catasso,",
"tha-ap513:9.2": "vimokkhāpi ca aṭṭhime;",
"tha-ap513:9.3": "Chaḷabhiññā sacchikatā,",
"tha-ap513:9.4": "kataṃ buddhassa sāsanaṃ”.",
"tha-ap513:10.1": "Itthaṃ sudaṃ āyasmā kurañciyaphaladāyako thero imā gāthāyo abhāsitthāti.",
"tha-ap513:11.1": "Kurañciyaphaladāyakattherassāpadānaṃ paṭhamaṃ."
}