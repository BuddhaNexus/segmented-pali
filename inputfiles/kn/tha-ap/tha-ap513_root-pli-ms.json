{
  "tha-ap513:0.1": "Therāpadāna ",
  "tha-ap513:0.2": "Phaladāyakavagga ",
  "tha-ap513:0.3": "1 Kurañciyaphaladāyakattheraapadāna ",
  "tha-ap513:1.1": "“Migaluddo pure āsiṁ, ",
  "tha-ap513:1.2": "vipine vicaraṁ ahaṁ; ",
  "tha-ap513:1.3": "Addasaṁ virajaṁ buddhaṁ, ",
  "tha-ap513:1.4": "sabbadhammāna pāraguṁ. ",
  "tha-ap513:2.1": "Kurañciyaphalaṁ gayha, ",
  "tha-ap513:2.2": "buddhaseṭṭhassadāsahaṁ; ",
  "tha-ap513:2.3": "Puññakkhettassa tādino, ",
  "tha-ap513:2.4": "pasanno sehi pāṇibhi. ",
  "tha-ap513:3.1": "Ekatiṁse ito kappe, ",
  "tha-ap513:3.2": "yaṁ phalaṁ adadiṁ tadā; ",
  "tha-ap513:3.3": "Duggatiṁ nābhijānāmi, ",
  "tha-ap513:3.4": "phaladānassidaṁ phalaṁ. ",
  "tha-ap513:4.1": "Kilesā jhāpitā mayhaṁ, ",
  "tha-ap513:4.2": "bhavā sabbe samūhatā; ",
  "tha-ap513:4.3": "Nāgova bandhanaṁ chetvā, ",
  "tha-ap513:4.4": "viharāmi anāsavo. ",
  "tha-ap513:5.1": "Svāgataṁ vata me āsi, ",
  "tha-ap513:5.2": "buddhaseṭṭhassa santike; ",
  "tha-ap513:5.3": "Tisso vijjā anuppattā, ",
  "tha-ap513:5.4": "kataṁ buddhassa sāsanaṁ. ",
  "tha-ap513:6.1": "Paṭisambhidā catasso, ",
  "tha-ap513:6.2": "vimokkhāpi ca aṭṭhime; ",
  "tha-ap513:6.3": "Chaḷabhiññā sacchikatā, ",
  "tha-ap513:6.4": "kataṁ buddhassa sāsanaṁ”. ",
  "tha-ap513:7.1": "Itthaṁ sudaṁ āyasmā kurañciyaphaladāyako thero imā gāthāyo abhāsitthāti. ",
  "tha-ap513:8.1": "Kurañciyaphaladāyakattherassāpadānaṁ paṭhamaṁ. "
}