{
"tha-ap309:1.1": "Therāpadāna",
"tha-ap309:2.1": "Padumakesaravagga",
"tha-ap309:3.1": "7. Ārāmadāyakattheraapadāna",
"tha-ap309:4.1": "“Siddhatthassa bhagavato,",
"tha-ap309:4.2": "ārāmo ropito mayā;",
"tha-ap309:4.3": "Sandacchāyesu rukkhesu,",
"tha-ap309:4.4": "upāsantesu pakkhisu.",
"tha-ap309:5.1": "Addasaṃ virajaṃ buddhaṃ,",
"tha-ap309:5.2": "āhutīnaṃ paṭiggahaṃ;",
"tha-ap309:5.3": "Ārāmaṃ abhināmesiṃ,",
"tha-ap309:5.4": "lokajeṭṭhaṃ narāsabhaṃ.",
"tha-ap309:6.1": "Haṭṭho haṭṭhena cittena,",
"tha-ap309:6.2": "phalaṃ pupphamadāsahaṃ;",
"tha-ap309:6.3": "Tato jātappasādova,",
"tha-ap309:6.4": "taṃ vanaṃ pariṇāmayiṃ.",
"tha-ap309:7.1": "Buddhassa yamidaṃ dāsiṃ,",
"tha-ap309:7.2": "vippasannena cetasā;",
"tha-ap309:7.3": "Bhave nibbattamānamhi,",
"tha-ap309:7.4": "nibbattati phalaṃ mama.",
"tha-ap309:8.1": "Catunnavutito kappe,",
"tha-ap309:8.2": "yaṃ ārāmamadaṃ tadā;",
"tha-ap309:8.3": "Duggatiṃ nābhijānāmi,",
"tha-ap309:8.4": "ārāmassa idaṃ phalaṃ.",
"tha-ap309:9.1": "Sattatiṃse ito kappe,",
"tha-ap309:9.2": "sattāsuṃ mudusītalā;",
"tha-ap309:9.3": "Sattaratanasampannā,",
"tha-ap309:9.4": "cakkavattī mahabbalā.",
"tha-ap309:10.1": "Paṭisambhidā catasso, … pe …",
"tha-ap309:10.4": "kataṃ buddhassa sāsanaṃ”.",
"tha-ap309:11.1": "Itthaṃ sudaṃ āyasmā ārāmadāyako thero imā gāthāyo abhāsitthāti.",
"tha-ap309:12.1": "Ārāmadāyakattherassāpadānaṃ sattamaṃ."
}