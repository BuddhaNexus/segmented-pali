{
  "tha-ap123:0.1": "Therāpadāna ",
  "tha-ap123:0.2": "Sereyyavagga ",
  "tha-ap123:0.3": "1. Sereyyakattheraapadāna ",
  "tha-ap123:1.1": "“Ajjhāyako mantadharo, ",
  "tha-ap123:1.2": "tiṇṇaṁ vedāna pāragū; ",
  "tha-ap123:1.3": "Abbhokāse ṭhito santo, ",
  "tha-ap123:1.4": "addasaṁ lokanāyakaṁ. ",
  "tha-ap123:2.1": "Sīhaṁ yathā vanacaraṁ, ",
  "tha-ap123:2.2": "byaggharājaṁva nittasaṁ; ",
  "tha-ap123:2.3": "Tidhāpabhinnamātaṅgaṁ, ",
  "tha-ap123:2.4": "kuñjaraṁva mahesinaṁ. ",
  "tha-ap123:3.1": "Sereyyakaṁ gahetvāna, ",
  "tha-ap123:3.2": "ākāse ukkhipiṁ ahaṁ; ",
  "tha-ap123:3.3": "Buddhassa ānubhāvena, ",
  "tha-ap123:3.4": "parivārenti sabbaso. ",
  "tha-ap123:4.1": "Adhiṭṭhahi mahāvīro, ",
  "tha-ap123:4.2": "sabbaññū lokanāyako; ",
  "tha-ap123:4.3": "Samantā pupphacchadanā, ",
  "tha-ap123:4.4": "okiriṁsu narāsabhaṁ. ",
  "tha-ap123:5.1": "Tato sā pupphakañcukā, ",
  "tha-ap123:5.2": "antovaṇṭā bahimukhā; ",
  "tha-ap123:5.3": "Sattāhaṁ chadanaṁ katvā, ",
  "tha-ap123:5.4": "tato antaradhāyatha. ",
  "tha-ap123:6.1": "Tañca acchariyaṁ disvā, ",
  "tha-ap123:6.2": "abbhutaṁ lomahaṁsanaṁ; ",
  "tha-ap123:6.3": "Buddhe cittaṁ pasādesiṁ, ",
  "tha-ap123:6.4": "sugate lokanāyake. ",
  "tha-ap123:7.1": "Tena cittappasādena, ",
  "tha-ap123:7.2": "sukkamūlena codito; ",
  "tha-ap123:7.3": "Kappānaṁ satasahassaṁ, ",
  "tha-ap123:7.4": "duggatiṁ nupapajjahaṁ. ",
  "tha-ap123:8.1": "Pannarasasahassamhi, ",
  "tha-ap123:8.2": "kappānaṁ pañcavīsati; ",
  "tha-ap123:8.3": "Vītamalā samānā ca, ",
  "tha-ap123:8.4": "cakkavattī mahabbalā. ",
  "tha-ap123:9.1": "Paṭisambhidā catasso, ",
  "tha-ap123:9.2": "vimokkhāpi ca aṭṭhime; ",
  "tha-ap123:9.3": "Chaḷabhiññā sacchikatā, ",
  "tha-ap123:9.4": "kataṁ buddhassa sāsanaṁ”. ",
  "tha-ap123:10.1": "Itthaṁ sudaṁ āyasmā sereyyako thero imā gāthāyo abhāsitthāti. ",
  "tha-ap123:11.1": "Sereyyakattherassāpadānaṁ paṭhamaṁ. "
}