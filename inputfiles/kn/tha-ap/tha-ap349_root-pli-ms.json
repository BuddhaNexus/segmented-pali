{
"tha-ap349:1.1": "Therāpadāna",
"tha-ap349:2.1": "Ekapadumiyavagga",
"tha-ap349:3.1": "7. Padumapūjakattheraapadāna",
"tha-ap349:4.1": "“Himavantassāvidūre,",
"tha-ap349:4.2": "romaso nāma pabbato;",
"tha-ap349:4.3": "Buddhopi sambhavo nāma,",
"tha-ap349:4.4": "abbhokāse vasī tadā.",
"tha-ap349:5.1": "Bhavanā nikkhamitvāna,",
"tha-ap349:5.2": "padumaṃ dhārayiṃ ahaṃ;",
"tha-ap349:5.3": "Ekāhaṃ dhārayitvāna,",
"tha-ap349:5.4": "puna bhavanupāgamiṃ.",
"tha-ap349:6.1": "Ekanavutito kappe,",
"tha-ap349:6.2": "yaṃ pupphamabhiropayiṃ;",
"tha-ap349:6.3": "Duggatiṃ nābhijānāmi,",
"tha-ap349:6.4": "buddhapūjāyidaṃ phalaṃ.",
"tha-ap349:7.1": "Paṭisambhidā catasso, … pe …",
"tha-ap349:7.4": "kataṃ buddhassa sāsanaṃ”.",
"tha-ap349:8.1": "Itthaṃ sudaṃ āyasmā padumapūjako thero imā gāthāyo abhāsitthāti.",
"tha-ap349:9.1": "Padumapūjakattherassāpadānaṃ sattamaṃ.",
"tha-ap349:9.2": "Terasamaṃ bhāṇavāraṃ."
}