{
  "tha-ap68:0.1": "Therāpadāna ",
  "tha-ap68:0.2": "Sakacintaniyavagga ",
  "tha-ap68:0.3": "6. Sucintitattheraapadāna ",
  "tha-ap68:1.1": "“Giriduggacaro āsiṁ, ",
  "tha-ap68:1.2": "abhijātova kesarī; ",
  "tha-ap68:1.3": "Migasaṅghaṁ vadhitvāna, ",
  "tha-ap68:1.4": "jīvāmi pabbatantare. ",
  "tha-ap68:2.1": "Atthadassī tu bhagavā, ",
  "tha-ap68:2.2": "sabbaññū vadataṁ varo; ",
  "tha-ap68:2.3": "Mamuddharitukāmo so, ",
  "tha-ap68:2.4": "āgacchi pabbatuttamaṁ. ",
  "tha-ap68:3.1": "Pasadañca migaṁ hantvā, ",
  "tha-ap68:3.2": "bhakkhituṁ samupāgamiṁ; ",
  "tha-ap68:3.3": "Bhagavā tamhi samaye, ",
  "tha-ap68:3.4": "bhikkhamāno upāgami. ",
  "tha-ap68:4.1": "Varamaṁsāni paggayha, ",
  "tha-ap68:4.2": "adāsiṁ tassa satthuno; ",
  "tha-ap68:4.3": "Anumodi mahāvīro, ",
  "tha-ap68:4.4": "nibbāpento mamaṁ tadā. ",
  "tha-ap68:5.1": "Tena cittappasādena, ",
  "tha-ap68:5.2": "giriduggaṁ pavisiṁ ahaṁ; ",
  "tha-ap68:5.3": "Pītiṁ uppādayitvāna, ",
  "tha-ap68:5.4": "tattha kālaṅkato ahaṁ. ",
  "tha-ap68:6.1": "Etena maṁsadānena, ",
  "tha-ap68:6.2": "cittassa paṇidhīhi ca; ",
  "tha-ap68:6.3": "Pannarase kappasate, ",
  "tha-ap68:6.4": "devaloke ramiṁ ahaṁ. ",
  "tha-ap68:7.1": "Avasesesu kappesu, ",
  "tha-ap68:7.2": "kusalaṁ cintitaṁ mayā; ",
  "tha-ap68:7.3": "Teneva maṁsadānena, ",
  "tha-ap68:7.4": "buddhānussaraṇena ca. ",
  "tha-ap68:8.1": "Aṭṭhattiṁsamhi kappamhi, ",
  "tha-ap68:8.2": "aṭṭha dīghāyunāmakā; ",
  "tha-ap68:8.3": "Saṭṭhimhito kappasate, ",
  "tha-ap68:8.4": "duve varuṇanāmakā. ",
  "tha-ap68:9.1": "Paṭisambhidā catasso, ",
  "tha-ap68:9.2": "…pe… ",
  "tha-ap68:9.3": "kataṁ buddhassa sāsanaṁ”. ",
  "tha-ap68:10.1": "Itthaṁ sudaṁ āyasmā sucintito thero imā gāthāyo abhāsitthāti. ",
  "tha-ap68:11.1": "Sucintitattherassāpadānaṁ chaṭṭhaṁ. "
}