{
  "tha-ap4:0.1": "Therāpadāna ",
  "tha-ap4:0.2": "Buddhavagga ",
  "tha-ap4:0.3": "4. Mahāmoggallānattheraapadāna ",
  "tha-ap4:1.1": "“Anomadassī bhagavā, ",
  "tha-ap4:1.2": "lokajeṭṭho narāsabho; ",
  "tha-ap4:1.3": "Vihāsi himavantamhi, ",
  "tha-ap4:1.4": "devasaṅghapurakkhato. ",
  "tha-ap4:2.1": "Varuṇo nāma nāmena, ",
  "tha-ap4:2.2": "nāgarājā ahaṁ tadā; ",
  "tha-ap4:2.3": "Kāmarūpī vikubbāmi, ",
  "tha-ap4:2.4": "mahodadhinivāsahaṁ. ",
  "tha-ap4:3.1": "Saṅgaṇiyaṁ gaṇaṁ hitvā, ",
  "tha-ap4:3.2": "tūriyaṁ paṭṭhapesahaṁ; ",
  "tha-ap4:3.3": "Sambuddhaṁ parivāretvā, ",
  "tha-ap4:3.4": "vādesuṁ accharā tadā. ",
  "tha-ap4:4.1": "Vajjamānesu tūresu, ",
  "tha-ap4:4.2": "devā tūrāni vajjayuṁ; ",
  "tha-ap4:4.3": "Ubhinnaṁ saddaṁ sutvāna, ",
  "tha-ap4:4.4": "buddhopi sampabujjhatha. ",
  "tha-ap4:5.1": "Nimantetvāna sambuddhaṁ, ",
  "tha-ap4:5.2": "sakaṁ bhavanupāgamiṁ; ",
  "tha-ap4:5.3": "Āsanaṁ paññapetvāna, ",
  "tha-ap4:5.4": "kālamārocayiṁ ahaṁ. ",
  "tha-ap4:6.1": "Khīṇāsavasahassehi, ",
  "tha-ap4:6.2": "parivuto lokanāyako; ",
  "tha-ap4:6.3": "Obhāsento disā sabbā, ",
  "tha-ap4:6.4": "bhavanaṁ me upāgami. ",
  "tha-ap4:7.1": "Upaviṭṭhaṁ mahāvīraṁ, ",
  "tha-ap4:7.2": "Devadevaṁ narāsabhaṁ; ",
  "tha-ap4:7.3": "Sabhikkhusaṅghaṁ tappesiṁ, ",
  "tha-ap4:7.4": "Annapānenahaṁ tadā. ",
  "tha-ap4:8.1": "Anumodi mahāvīro, ",
  "tha-ap4:8.2": "sayambhū aggapuggalo; ",
  "tha-ap4:8.3": "Bhikkhusaṅghe nisīditvā, ",
  "tha-ap4:8.4": "imā gāthā abhāsatha. ",
  "tha-ap4:9.1": "Yo so saṅghaṁ apūjesi, ",
  "tha-ap4:9.2": "buddhañca lokanāyakaṁ; ",
  "tha-ap4:9.3": "Tena cittappasādena, ",
  "tha-ap4:9.4": "devalokaṁ gamissati. ",
  "tha-ap4:10.1": "Sattasattatikkhattuñca, ",
  "tha-ap4:10.2": "devarajjaṁ karissati; ",
  "tha-ap4:10.3": "Pathabyā rajjaṁ aṭṭhasataṁ, ",
  "tha-ap4:10.4": "vasudhaṁ āvasissati. ",
  "tha-ap4:11.1": "Pañcapaññāsakkhattuñca, ",
  "tha-ap4:11.2": "cakkavattī bhavissati; ",
  "tha-ap4:11.3": "Bhogā asaṅkhiyā tassa, ",
  "tha-ap4:11.4": "uppajjissanti tāvade. ",
  "tha-ap4:12.1": "Aparimeyye ito kappe, ",
  "tha-ap4:12.2": "okkākakulasambhavo; ",
  "tha-ap4:12.3": "Gotamo nāma gottena, ",
  "tha-ap4:12.4": "satthā loke bhavissati. ",
  "tha-ap4:13.1": "Nirayā so cavitvāna, ",
  "tha-ap4:13.2": "manussataṁ gamissati; ",
  "tha-ap4:13.3": "Kolito nāma nāmena, ",
  "tha-ap4:13.4": "brahmabandhu bhavissati. ",
  "tha-ap4:14.1": "So pacchā pabbajitvāna, ",
  "tha-ap4:14.2": "kusalamūlena codito; ",
  "tha-ap4:14.3": "Gotamassa bhagavato, ",
  "tha-ap4:14.4": "dutiyo hessati sāvako. ",
  "tha-ap4:15.1": "Āraddhavīriyo pahitatto, ",
  "tha-ap4:15.2": "Iddhiyā pāramiṁ gato; ",
  "tha-ap4:15.3": "Sabbāsave pariññāya, ",
  "tha-ap4:15.4": "Nibbāyissatināsavo. ",
  "tha-ap4:16.1": "Pāpamittopanissāya, ",
  "tha-ap4:16.2": "kāmarāgavasaṁ gato; ",
  "tha-ap4:16.3": "Mātaraṁ pitarañcāpi, ",
  "tha-ap4:16.4": "ghātayiṁ duṭṭhamānaso. ",
  "tha-ap4:17.1": "Yaṁ yaṁ yonupapajjāmi, ",
  "tha-ap4:17.2": "nirayaṁ atha mānusaṁ; ",
  "tha-ap4:17.3": "Pāpakammasamaṅgitā, ",
  "tha-ap4:17.4": "bhinnasīso marāmahaṁ. ",
  "tha-ap4:18.1": "Idaṁ pacchimakaṁ mayhaṁ, ",
  "tha-ap4:18.2": "carimo vattate bhavo; ",
  "tha-ap4:18.3": "Idhāpi ediso mayhaṁ, ",
  "tha-ap4:18.4": "maraṇakāle bhavissati. ",
  "tha-ap4:19.1": "Pavivekamanuyutto, ",
  "tha-ap4:19.2": "samādhibhāvanārato; ",
  "tha-ap4:19.3": "Sabbāsave pariññāya, ",
  "tha-ap4:19.4": "viharāmi anāsavo. ",
  "tha-ap4:20.1": "Dharaṇimpi sugambhīraṁ, ",
  "tha-ap4:20.2": "bahalaṁ duppadhaṁsiyaṁ; ",
  "tha-ap4:20.3": "Vāmaṅguṭṭhena khobheyyaṁ, ",
  "tha-ap4:20.4": "iddhiyā pāramiṁ gato. ",
  "tha-ap4:21.1": "Asmimānaṁ na passāmi, ",
  "tha-ap4:21.2": "māno mayhaṁ na vijjati; ",
  "tha-ap4:21.3": "Sāmaṇere upādāya, ",
  "tha-ap4:21.4": "garucittaṁ karomahaṁ. ",
  "tha-ap4:22.1": "Aparimeyye ito kappe, ",
  "tha-ap4:22.2": "yaṁ kammamabhinīhariṁ; ",
  "tha-ap4:22.3": "Tāhaṁ bhūmimanuppatto, ",
  "tha-ap4:22.4": "pattomhi āsavakkhayaṁ. ",
  "tha-ap4:23.1": "Paṭisambhidā catasso, ",
  "tha-ap4:23.2": "vimokkhāpi ca aṭṭhime; ",
  "tha-ap4:23.3": "Chaḷabhiññā sacchikatā, ",
  "tha-ap4:23.4": "kataṁ buddhassa sāsanaṁ”. ",
  "tha-ap4:24.1": "Itthaṁ sudaṁ āyasmā mahāmoggallāno thero imā gāthāyo abhāsitthāti. ",
  "tha-ap4:25.1": "Mahāmoggallānattherassāpadānaṁ dutiyaṁ. "
}