{
  "tha-ap373:0.1": "Therāpadāna ",
  "tha-ap373:0.2": "Bodhivandanavagga ",
  "tha-ap373:0.3": "1. Bodhivandakattheraapadāna ",
  "tha-ap373:1.1": "“Pāṭaliṁ haritaṁ disvā, ",
  "tha-ap373:1.2": "pādapaṁ dharaṇīruhaṁ; ",
  "tha-ap373:1.3": "Ekaṁsaṁ añjaliṁ katvā, ",
  "tha-ap373:1.4": "avandiṁ pāṭaliṁ ahaṁ. ",
  "tha-ap373:2.1": "Añjaliṁ paggahetvāna, ",
  "tha-ap373:2.2": "garuṁ katvāna mānasaṁ; ",
  "tha-ap373:2.3": "Antosuddhaṁ bahisuddhaṁ, ",
  "tha-ap373:2.4": "suvimuttamanāsavaṁ. ",
  "tha-ap373:3.1": "Vipassiṁ lokamahitaṁ, ",
  "tha-ap373:3.2": "karuṇāñāṇasāgaraṁ; ",
  "tha-ap373:3.3": "Sammukhā viya sambuddhaṁ, ",
  "tha-ap373:3.4": "avandiṁ pāṭaliṁ ahaṁ. ",
  "tha-ap373:4.1": "Ekanavutito kappe, ",
  "tha-ap373:4.2": "yaṁ bodhimabhivandahaṁ; ",
  "tha-ap373:4.3": "Duggatiṁ nābhijānāmi, ",
  "tha-ap373:4.4": "vandanāya idaṁ phalaṁ. ",
  "tha-ap373:5.1": "Paṭisambhidā catasso, ",
  "tha-ap373:5.2": "vimokkhāpi ca aṭṭhime; ",
  "tha-ap373:5.3": "Chaḷabhiññā sacchikatā, ",
  "tha-ap373:5.4": "kataṁ buddhassa sāsanaṁ”. ",
  "tha-ap373:6.1": "Itthaṁ sudaṁ āyasmā bodhivandako thero imā gāthāyo abhāsitthāti. ",
  "tha-ap373:7.1": "Bodhivandakattherassāpadānaṁ paṭhamaṁ. "
}