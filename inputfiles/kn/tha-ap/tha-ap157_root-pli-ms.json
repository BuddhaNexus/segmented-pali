{
  "tha-ap157:0.1": "Therāpadāna ",
  "tha-ap157:0.2": "Bandhujīvakavagga ",
  "tha-ap157:0.3": "5 Mandāravapupphapūjakattheraapadāna ",
  "tha-ap157:1.1": "“Devaputto ahaṁ santo, ",
  "tha-ap157:1.2": "pūjayiṁ sikhināyakaṁ; ",
  "tha-ap157:1.3": "Mandāravena pupphena, ",
  "tha-ap157:1.4": "buddhassa abhiropayiṁ. ",
  "tha-ap157:2.1": "Sattāhaṁ chadanaṁ āsi, ",
  "tha-ap157:2.2": "dibbaṁ mālaṁ tathāgate; ",
  "tha-ap157:2.3": "Sabbe janā samāgantvā, ",
  "tha-ap157:2.4": "namassiṁsu tathāgataṁ. ",
  "tha-ap157:3.1": "Ekattiṁse ito kappe, ",
  "tha-ap157:3.2": "yaṁ pupphamabhipūjayiṁ; ",
  "tha-ap157:3.3": "Duggatiṁ nābhijānāmi, ",
  "tha-ap157:3.4": "buddhapūjāyidaṁ phalaṁ. ",
  "tha-ap157:4.1": "Ito ca dasame kappe, ",
  "tha-ap157:4.2": "rājāhosiṁ jutindharo; ",
  "tha-ap157:4.3": "Sattaratanasampanno, ",
  "tha-ap157:4.4": "cakkavattī mahabbalo. ",
  "tha-ap157:5.1": "Paṭisambhidā catasso, ",
  "tha-ap157:5.2": "…pe… ",
  "tha-ap157:5.3": "kataṁ buddhassa sāsanaṁ”. ",
  "tha-ap157:6.1": "Itthaṁ sudaṁ āyasmā mandāravapupphapūjako thero imā gāthāyo abhāsitthāti. ",
  "tha-ap157:7.1": "Mandāravapupphapūjakattherassāpadānaṁ pañcamaṁ. "
}