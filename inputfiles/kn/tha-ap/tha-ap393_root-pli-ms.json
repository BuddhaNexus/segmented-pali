{
  "tha-ap393:0.1": "Therāpadāna ",
  "tha-ap393:0.2": "Pilindavacchavagga ",
  "tha-ap393:0.3": "1. Pilindavacchattheraapadāna ",
  "tha-ap393:1.1": "“Nagare haṁsavatiyā, ",
  "tha-ap393:1.2": "āsiṁ dovāriko ahaṁ; ",
  "tha-ap393:1.3": "Akkhobhaṁ amitaṁ bhogaṁ, ",
  "tha-ap393:1.4": "ghare sannicitaṁ mama. ",
  "tha-ap393:2.1": "Rahogato nisīditvā, ",
  "tha-ap393:2.2": "pahaṁsitvāna mānasaṁ; ",
  "tha-ap393:2.3": "Nisajja pāsādavare, ",
  "tha-ap393:2.4": "evaṁ cintesahaṁ tadā. ",
  "tha-ap393:3.0": "1.1. Cintanākāra ",
  "tha-ap393:3.1": "‘Bahū medhigatā bhogā, ",
  "tha-ap393:3.2": "phītaṁ antepuraṁ mama; ",
  "tha-ap393:3.3": "Rājāpi sannimantesi, ",
  "tha-ap393:3.4": "ānando pathavissaro. ",
  "tha-ap393:4.1": "Ayañca buddho uppanno, ",
  "tha-ap393:4.2": "adhiccuppattiko muni; ",
  "tha-ap393:4.3": "Saṁvijjanti ca me bhogā, ",
  "tha-ap393:4.4": "dānaṁ dassāmi satthuno. ",
  "tha-ap393:5.1": "Padumena rājaputtena, ",
  "tha-ap393:5.2": "dinnaṁ dānavaraṁ jine; ",
  "tha-ap393:5.3": "Hatthināge ca pallaṅke, ",
  "tha-ap393:5.4": "apassenañcanappakaṁ. ",
  "tha-ap393:6.1": "Ahampi dānaṁ dassāmi, ",
  "tha-ap393:6.2": "saṅghe gaṇavaruttame; ",
  "tha-ap393:6.3": "Adinnapubbamaññesaṁ, ",
  "tha-ap393:6.4": "bhavissaṁ ādikammiko. ",
  "tha-ap393:7.1": "Cintetvāhaṁ bahuvidhaṁ, ",
  "tha-ap393:7.2": "yāge yassa sukhaṁphalaṁ; ",
  "tha-ap393:7.3": "Parikkhāradānamaddakkhiṁ, ",
  "tha-ap393:7.4": "mama saṅkappapūraṇaṁ. ",
  "tha-ap393:8.1": "Parikkhārāni dassāmi, ",
  "tha-ap393:8.2": "saṅghe gaṇavaruttame; ",
  "tha-ap393:8.3": "Adinnapubbamaññesaṁ, ",
  "tha-ap393:8.4": "bhavissaṁ ādikammiko’. ",
  "tha-ap393:9.0": "1.2. Dānavatthusampādana ",
  "tha-ap393:9.1": "Naḷakāre upāgamma, ",
  "tha-ap393:9.2": "chattaṁ kāresi tāvade; ",
  "tha-ap393:9.3": "Chattasatasahassāni, ",
  "tha-ap393:9.4": "ekato sannipātayiṁ. ",
  "tha-ap393:10.1": "Dussasatasahassāni, ",
  "tha-ap393:10.2": "ekato sannipātayiṁ; ",
  "tha-ap393:10.3": "Pattasatasahassāni, ",
  "tha-ap393:10.4": "ekato sannipātayiṁ. ",
  "tha-ap393:11.1": "Vāsiyo satthake cāpi, ",
  "tha-ap393:11.2": "sūciyo nakhachedane; ",
  "tha-ap393:11.3": "Heṭṭhāchatte ṭhapāpesiṁ, ",
  "tha-ap393:11.4": "kāretvā tadanucchave. ",
  "tha-ap393:12.1": "Vidhūpane tālavaṇṭe, ",
  "tha-ap393:12.2": "morahatthe ca cāmare; ",
  "tha-ap393:12.3": "Parissāvane teladhāre, ",
  "tha-ap393:12.4": "kārayiṁ tadanucchave. ",
  "tha-ap393:13.1": "Sūcighare aṁsabaddhe, ",
  "tha-ap393:13.2": "athopi kāyabandhane; ",
  "tha-ap393:13.3": "Ādhārake ca sukate, ",
  "tha-ap393:13.4": "kārayiṁ tadanucchave. ",
  "tha-ap393:14.1": "Paribhogabhājane ca, ",
  "tha-ap393:14.2": "athopi lohathālake; ",
  "tha-ap393:14.3": "Bhesajje pūrayitvāna, ",
  "tha-ap393:14.4": "heṭṭhāchatte ṭhapesahaṁ. ",
  "tha-ap393:15.1": "Vacaṁ usīraṁ laṭṭhimadhuṁ, ",
  "tha-ap393:15.2": "pipphalī maricāni ca; ",
  "tha-ap393:15.3": "Harītakiṁ siṅgīveraṁ, ",
  "tha-ap393:15.4": "sabbaṁ pūresi bhājane. ",
  "tha-ap393:16.1": "Upāhanā pādukāyo, ",
  "tha-ap393:16.2": "atho udakapuñchane; ",
  "tha-ap393:16.3": "Kattaradaṇḍe sukate, ",
  "tha-ap393:16.4": "kārayiṁ tadanucchave. ",
  "tha-ap393:17.1": "Osadhañjananāḷī ca, ",
  "tha-ap393:17.2": "salākā dhammakuttarā; ",
  "tha-ap393:17.3": "Kuñcikā pañcavaṇṇehi, ",
  "tha-ap393:17.4": "sibbite kuñcikāghare. ",
  "tha-ap393:18.1": "Āyoge dhūmanette ca, ",
  "tha-ap393:18.2": "athopi dīpadhārake; ",
  "tha-ap393:18.3": "Tumbake ca karaṇḍe ca, ",
  "tha-ap393:18.4": "kārayiṁ tadanucchave. ",
  "tha-ap393:19.1": "Saṇḍāse pipphale ceva, ",
  "tha-ap393:19.2": "athopi malahārake; ",
  "tha-ap393:19.3": "Bhesajjathavike ceva, ",
  "tha-ap393:19.4": "kārayiṁ tadanucchave. ",
  "tha-ap393:20.1": "Āsandiyo pīṭhake ca, ",
  "tha-ap393:20.2": "pallaṅke caturomaye; ",
  "tha-ap393:20.3": "Tadanucchave kārayitvā, ",
  "tha-ap393:20.4": "heṭṭhāchatte ṭhapesahaṁ. ",
  "tha-ap393:21.1": "Uṇṇābhisī tūlabhisī, ",
  "tha-ap393:21.2": "athopi pīṭhikābhisī; ",
  "tha-ap393:21.3": "Bimbohane ca sukate, ",
  "tha-ap393:21.4": "kārayiṁ tadanucchave. ",
  "tha-ap393:22.1": "Kuruvinde madhusitthe, ",
  "tha-ap393:22.2": "telaṁ hatthappatāpakaṁ; ",
  "tha-ap393:22.3": "Sipāṭiphalake sucī, ",
  "tha-ap393:22.4": "mañcaṁ attharaṇena ca. ",
  "tha-ap393:23.1": "Senāsane pādapuñche, ",
  "tha-ap393:23.2": "sayanāsanadaṇḍake; ",
  "tha-ap393:23.3": "Dantapoṇe ca āṭalī, ",
  "tha-ap393:23.4": "sīsālepanagandhake. ",
  "tha-ap393:24.1": "Araṇī phalapīṭhe ca, ",
  "tha-ap393:24.2": "pattapidhānathālake; ",
  "tha-ap393:24.3": "Udakassa kaṭacchū ca, ",
  "tha-ap393:24.4": "cuṇṇakaṁ rajanambaṇaṁ. ",
  "tha-ap393:25.1": "Sammajjanaṁ udapattaṁ, ",
  "tha-ap393:25.2": "tathā vassikasāṭikaṁ; ",
  "tha-ap393:25.3": "Nisīdanaṁ kaṇḍucchādi, ",
  "tha-ap393:25.4": "atha antaravāsakaṁ. ",
  "tha-ap393:26.1": "Uttarāsaṅgasaṅghāṭī, ",
  "tha-ap393:26.2": "natthukaṁ mukhasodhanaṁ; ",
  "tha-ap393:26.3": "Biḷaṅgaloṇaṁ pahūtañca, ",
  "tha-ap393:26.4": "madhuñca dadhipānakaṁ. ",
  "tha-ap393:27.1": "Dhūpaṁ sitthaṁ pilotiñca, ",
  "tha-ap393:27.2": "mukhapuñchanasuttakaṁ; ",
  "tha-ap393:27.3": "Dātabbaṁ nāma yaṁ atthi, ",
  "tha-ap393:27.4": "yañca kappati satthuno. ",
  "tha-ap393:28.1": "Sabbametaṁ samānetvā, ",
  "tha-ap393:28.2": "ānandaṁ upasaṅkamiṁ; ",
  "tha-ap393:28.3": "Upasaṅkamma rājānaṁ, ",
  "tha-ap393:28.4": "janetāraṁ mahesino; ",
  "tha-ap393:28.5": "Sirasā abhivādetvā, ",
  "tha-ap393:28.6": "idaṁ vacanamabraviṁ. ",
  "tha-ap393:29.0": "1.3. Dānokāsayācanā ",
  "tha-ap393:29.1": "‘Ekato jātasaṁvaddhā, ",
  "tha-ap393:29.2": "ubhinnaṁ ekato manaṁ; ",
  "tha-ap393:29.3": "Sādhāraṇā sukhadukkhe, ",
  "tha-ap393:29.4": "ubho ca anuvattakā. ",
  "tha-ap393:30.1": "Atthi cetasikaṁ dukkhaṁ, ",
  "tha-ap393:30.2": "tavādheyyaṁ arindama; ",
  "tha-ap393:30.3": "Yadi sakkosi taṁ dukkhaṁ, ",
  "tha-ap393:30.4": "vinodeyyāsi khattiya’. ",
  "tha-ap393:31.1": "‘Tava dukkhaṁ mama dukkhaṁ, ",
  "tha-ap393:31.2": "Ubhinnaṁ ekato mano; ",
  "tha-ap393:31.3": "Niṭṭhitanti vijānāhi, ",
  "tha-ap393:31.4": "Mamādheyyaṁ sace tuvaṁ’. ",
  "tha-ap393:32.1": "‘Jānāhi kho mahārāja, ",
  "tha-ap393:32.2": "dukkhaṁ me dubbinodayaṁ; ",
  "tha-ap393:32.3": "Pahu samāno gajjasu, ",
  "tha-ap393:32.4": "ekaṁ te duccajaṁ varaṁ. ",
  "tha-ap393:33.1": "Yāvatā vijite atthi, ",
  "tha-ap393:33.2": "yāvatā mama jīvitaṁ; ",
  "tha-ap393:33.3": "Etehi yadi te attho, ",
  "tha-ap393:33.4": "dassāmi avikampito. ",
  "tha-ap393:34.1": "Gajjitaṁ kho tayā deva, ",
  "tha-ap393:34.2": "micchā taṁ bahu gajjitaṁ; ",
  "tha-ap393:34.3": "Jānissāmi tuvaṁ ajja, ",
  "tha-ap393:34.4": "sabbadhamme patiṭṭhitaṁ’. ",
  "tha-ap393:35.1": "‘Atibāḷhaṁ nipīḷesi, ",
  "tha-ap393:35.2": "dadamānassa me sato; ",
  "tha-ap393:35.3": "Kiṁ te me pīḷitenattho, ",
  "tha-ap393:35.4": "patthitaṁ te kathehi me’. ",
  "tha-ap393:36.1": "‘Icchāmahaṁ mahārāja, ",
  "tha-ap393:36.2": "buddhaseṭṭhaṁ anuttaraṁ; ",
  "tha-ap393:36.3": "Bhojayissāmi sambuddhaṁ, ",
  "tha-ap393:36.4": "vajjaṁ me māhu jīvitaṁ’. ",
  "tha-ap393:37.1": "‘Aññaṁ tehaṁ varaṁ dammi, ",
  "tha-ap393:37.2": "mā yācittho tathāgataṁ; ",
  "tha-ap393:37.3": "Adeyyo kassaci buddho, ",
  "tha-ap393:37.4": "maṇi jotiraso yathā’. ",
  "tha-ap393:38.1": "‘Nanu te gajjitaṁ deva, ",
  "tha-ap393:38.2": "yāva jīvitamattano; ",
  "tha-ap393:38.3": "Jīvitaṁ dadamānena, ",
  "tha-ap393:38.4": "yuttaṁ dātuṁ tathāgataṁ’. ",
  "tha-ap393:39.1": "‘Ṭhapanīyo mahāvīro, ",
  "tha-ap393:39.2": "adeyyo kassaci jino; ",
  "tha-ap393:39.3": "Na me paṭissuto buddho, ",
  "tha-ap393:39.4": "varassu amitaṁ dhanaṁ’. ",
  "tha-ap393:40.1": "‘Vinicchayaṁ pāpuṇāma, ",
  "tha-ap393:40.2": "pucchissāma vinicchaye; ",
  "tha-ap393:40.3": "Yathāsaṇṭhaṁ kathessanti, ",
  "tha-ap393:40.4": "paṭipucchāma taṁ tathā’. ",
  "tha-ap393:41.1": "Rañño hatthe gahetvāna, ",
  "tha-ap393:41.2": "agamāsiṁ vinicchayaṁ; ",
  "tha-ap393:41.3": "Purato akkhadassānaṁ, ",
  "tha-ap393:41.4": "idaṁ vacanamabraviṁ. ",
  "tha-ap393:42.1": "‘Suṇantu me akkhadassā, ",
  "tha-ap393:42.2": "rājā varamadāsi me; ",
  "tha-ap393:42.3": "Na kiñci ṭhapayitvāna, ",
  "tha-ap393:42.4": "jīvitampi pavārayi. ",
  "tha-ap393:43.1": "Tassa me varadinnassa, ",
  "tha-ap393:43.2": "buddhaseṭṭhaṁ variṁ ahaṁ; ",
  "tha-ap393:43.3": "Sudinno hoti me buddho, ",
  "tha-ap393:43.4": "chindatha saṁsayaṁ mama’. ",
  "tha-ap393:44.1": "‘Sossāma tava vacanaṁ, ",
  "tha-ap393:44.2": "bhūmipālassa rājino; ",
  "tha-ap393:44.3": "Ubhinnaṁ vacanaṁ sutvā, ",
  "tha-ap393:44.4": "chindissāmettha saṁsayaṁ. ",
  "tha-ap393:45.1": "Sabbaṁ deva tayā dinnaṁ, ",
  "tha-ap393:45.2": "imassa sabbagāhikaṁ; ",
  "tha-ap393:45.3": "Na kiñci ṭhapayitvāna, ",
  "tha-ap393:45.4": "jīvitampi pavārayi’. ",
  "tha-ap393:46.1": "‘Kicchappattova hutvāna, ",
  "tha-ap393:46.2": "yācī varamanuttaraṁ; ",
  "tha-ap393:46.3": "Imaṁ sudukkhitaṁ ñatvā, ",
  "tha-ap393:46.4": "adāsiṁ sabbagāhikaṁ’. ",
  "tha-ap393:47.1": "‘Parājayo tuvaṁ deva, ",
  "tha-ap393:47.2": "assa deyyo tathāgato; ",
  "tha-ap393:47.3": "Ubhinnaṁ saṁsayo chinno, ",
  "tha-ap393:47.4": "yathāsaṇṭhamhi tiṭṭhatha’. ",
  "tha-ap393:48.1": "Rājā tattheva ṭhatvāna, ",
  "tha-ap393:48.2": "akkhadassetadabravi; ",
  "tha-ap393:48.3": "‘Sammā mayhampi deyyātha, ",
  "tha-ap393:48.4": "puna buddhaṁ labhāmahaṁ’. ",
  "tha-ap393:49.1": "‘Pūretvā tava saṅkappaṁ, ",
  "tha-ap393:49.2": "bhojayitvā tathāgataṁ; ",
  "tha-ap393:49.3": "Puna deyyāsi sambuddhaṁ, ",
  "tha-ap393:49.4": "ānandassa yasassino’. ",
  "tha-ap393:50.0": "1.4. Nimantanakathā ",
  "tha-ap393:50.1": "Akkhadassebhivādetvā, ",
  "tha-ap393:50.2": "ānandañcāpi khattiyaṁ; ",
  "tha-ap393:50.3": "Tuṭṭho pamudito hutvā, ",
  "tha-ap393:50.4": "sambuddhamupasaṅkamiṁ. ",
  "tha-ap393:51.1": "Upasaṅkamma sambuddhaṁ, ",
  "tha-ap393:51.2": "oghatiṇṇamanāsavaṁ; ",
  "tha-ap393:51.3": "Sirasā abhivādetvā, ",
  "tha-ap393:51.4": "idaṁ vacanamabraviṁ. ",
  "tha-ap393:52.1": "‘Vasīsatasahassehi, ",
  "tha-ap393:52.2": "adhivāsehi cakkhuma; ",
  "tha-ap393:52.3": "Hāsayanto mama cittaṁ, ",
  "tha-ap393:52.4": "nivesanamupehi me’. ",
  "tha-ap393:53.1": "Padumuttaro lokavidū, ",
  "tha-ap393:53.2": "āhutīnaṁ paṭiggaho; ",
  "tha-ap393:53.3": "Mama saṅkappamaññāya, ",
  "tha-ap393:53.4": "adhivāsesi cakkhumā. ",
  "tha-ap393:54.1": "Adhivāsanamaññāya, ",
  "tha-ap393:54.2": "abhivādiya satthuno; ",
  "tha-ap393:54.3": "Haṭṭho udaggacittohaṁ, ",
  "tha-ap393:54.4": "nivesanamupāgamiṁ. ",
  "tha-ap393:55.0": "1.5. Dānapaṭiyādana ",
  "tha-ap393:55.1": "Mittāmacce samānetvā, ",
  "tha-ap393:55.2": "idaṁ vacanamabraviṁ; ",
  "tha-ap393:55.3": "‘Sudullabho mayā laddho, ",
  "tha-ap393:55.4": "maṇi jotiraso yathā. ",
  "tha-ap393:56.1": "Kena taṁ pūjayissāma, ",
  "tha-ap393:56.2": "appameyyo anūpamo; ",
  "tha-ap393:56.3": "Atulo asamo dhīro, ",
  "tha-ap393:56.4": "jino appaṭipuggalo. ",
  "tha-ap393:57.1": "Tathāsamasamo ceva, ",
  "tha-ap393:57.2": "adutiyo narāsabho; ",
  "tha-ap393:57.3": "Dukkaraṁ adhikārañhi, ",
  "tha-ap393:57.4": "buddhānucchavikaṁ mayā. ",
  "tha-ap393:58.1": "Nānāpupphe samānetvā, ",
  "tha-ap393:58.2": "karoma pupphamaṇḍapaṁ; ",
  "tha-ap393:58.3": "Buddhānucchavikaṁ etaṁ, ",
  "tha-ap393:58.4": "sabbapūjā bhavissati’. ",
  "tha-ap393:59.1": "Uppalaṁ padumaṁ vāpi, ",
  "tha-ap393:59.2": "vassikaṁ adhimuttakaṁ; ",
  "tha-ap393:59.3": "Campakaṁ nāgapupphañca, ",
  "tha-ap393:59.4": "maṇḍapaṁ kārayiṁ ahaṁ. ",
  "tha-ap393:60.1": "Satāsanasahassāni, ",
  "tha-ap393:60.2": "chattacchāyāya paññapiṁ; ",
  "tha-ap393:60.3": "Pacchimaṁ āsanaṁ mayhaṁ, ",
  "tha-ap393:60.4": "adhikaṁ satamagghati. ",
  "tha-ap393:61.1": "Satāsanasahassāni, ",
  "tha-ap393:61.2": "chattacchāyāya paññapiṁ; ",
  "tha-ap393:61.3": "Paṭiyādetvā annapānaṁ, ",
  "tha-ap393:61.4": "kālaṁ ārocayiṁ ahaṁ. ",
  "tha-ap393:62.1": "Ārocitamhi kālamhi, ",
  "tha-ap393:62.2": "padumuttaro mahāmuni; ",
  "tha-ap393:62.3": "Vasīsatasahassehi, ",
  "tha-ap393:62.4": "nivesanamupesi me. ",
  "tha-ap393:63.1": "Dhārentaṁ uparicchattaṁ, ",
  "tha-ap393:63.2": "suphullapupphamaṇḍape; ",
  "tha-ap393:63.3": "Vasīsatasahassehi, ",
  "tha-ap393:63.4": "nisīdi purisuttamo. ",
  "tha-ap393:64.1": "‘Chattasatasahassāni, ",
  "tha-ap393:64.2": "satasahassamāsanaṁ; ",
  "tha-ap393:64.3": "Kappiyaṁ anavajjañca, ",
  "tha-ap393:64.4": "paṭigaṇhāhi cakkhuma’. ",
  "tha-ap393:65.1": "Padumuttaro lokavidū, ",
  "tha-ap393:65.2": "āhutīnaṁ paṭiggaho; ",
  "tha-ap393:65.3": "Mamaṁ tāretukāmo so, ",
  "tha-ap393:65.4": "sampaṭicchi mahāmuni. ",
  "tha-ap393:66.0": "1.6. Dānakathā ",
  "tha-ap393:66.1": "Bhikkhuno ekamekassa, ",
  "tha-ap393:66.2": "Paccekaṁ pattamadāsahaṁ; ",
  "tha-ap393:66.3": "Jahiṁsu sumbhakaṁ pattaṁ, ",
  "tha-ap393:66.4": "Lohapattaṁ adhārayuṁ. ",
  "tha-ap393:67.1": "Sattarattindivaṁ buddho, ",
  "tha-ap393:67.2": "nisīdi pupphamaṇḍape; ",
  "tha-ap393:67.3": "Bodhayanto bahū satte, ",
  "tha-ap393:67.4": "dhammacakkaṁ pavattayi. ",
  "tha-ap393:68.1": "Dhammacakkaṁ pavattento, ",
  "tha-ap393:68.2": "heṭṭhato pupphamaṇḍape; ",
  "tha-ap393:68.3": "Cullāsītisahassānaṁ, ",
  "tha-ap393:68.4": "dhammābhisamayo ahu. ",
  "tha-ap393:69.1": "Sattame divase patte, ",
  "tha-ap393:69.2": "padumuttaro mahāmuni; ",
  "tha-ap393:69.3": "Chattacchāyāyamāsīno, ",
  "tha-ap393:69.4": "imā gāthā abhāsatha. ",
  "tha-ap393:70.0": "1.7. Byākaraṇa ",
  "tha-ap393:70.1": "‘Anūnakaṁ dānavaraṁ, ",
  "tha-ap393:70.2": "yo me pādāsi māṇavo; ",
  "tha-ap393:70.3": "Tamahaṁ kittayissāmi, ",
  "tha-ap393:70.4": "suṇātha mama bhāsato. ",
  "tha-ap393:71.1": "Hatthī assā rathā pattī, ",
  "tha-ap393:71.2": "senā ca caturaṅginī; ",
  "tha-ap393:71.3": "Parivāressantimaṁ niccaṁ, ",
  "tha-ap393:71.4": "sabbadānassidaṁ phalaṁ. ",
  "tha-ap393:72.1": "Hatthiyānaṁ assayānaṁ, ",
  "tha-ap393:72.2": "sivikā sandamānikā; ",
  "tha-ap393:72.3": "Upaṭṭhissantimaṁ niccaṁ, ",
  "tha-ap393:72.4": "sabbadānassidaṁ phalaṁ. ",
  "tha-ap393:73.1": "Saṭṭhi rathasahassāni, ",
  "tha-ap393:73.2": "sabbālaṅkārabhūsitā; ",
  "tha-ap393:73.3": "Parivāressantimaṁ niccaṁ, ",
  "tha-ap393:73.4": "sabbadānassidaṁ phalaṁ. ",
  "tha-ap393:74.1": "Saṭṭhi tūriyasahassāni, ",
  "tha-ap393:74.2": "bheriyo samalaṅkatā; ",
  "tha-ap393:74.3": "Vajjayissantimaṁ niccaṁ, ",
  "tha-ap393:74.4": "sabbadānassidaṁ phalaṁ. ",
  "tha-ap393:75.1": "Chaḷāsītisahassāni, ",
  "tha-ap393:75.2": "nāriyo samalaṅkatā; ",
  "tha-ap393:75.3": "Vicittavatthābharaṇā, ",
  "tha-ap393:75.4": "āmukkamaṇikuṇḍalā. ",
  "tha-ap393:76.1": "Aḷārapamhā hasulā, ",
  "tha-ap393:76.2": "susaññā tanumajjhimā; ",
  "tha-ap393:76.3": "Parivāressantimaṁ niccaṁ, ",
  "tha-ap393:76.4": "sabbadānassidaṁ phalaṁ. ",
  "tha-ap393:77.1": "Tiṁsakappasahassāni, ",
  "tha-ap393:77.2": "devaloke ramissati; ",
  "tha-ap393:77.3": "Sahassakkhattuṁ devindo, ",
  "tha-ap393:77.4": "devarajjaṁ karissati. ",
  "tha-ap393:78.1": "Sahassakkhattuṁ rājā ca, ",
  "tha-ap393:78.2": "cakkavattī bhavissati; ",
  "tha-ap393:78.3": "Padesarajjaṁ vipulaṁ, ",
  "tha-ap393:78.4": "gaṇanāto asaṅkhiyaṁ. ",
  "tha-ap393:79.1": "Devaloke vasantassa, ",
  "tha-ap393:79.2": "puññakammasamaṅgino; ",
  "tha-ap393:79.3": "Devalokapariyantaṁ, ",
  "tha-ap393:79.4": "ratanachattaṁ dharissati. ",
  "tha-ap393:80.1": "Icchissati yadā chāyaṁ, ",
  "tha-ap393:80.2": "chadanaṁ dussapupphajaṁ; ",
  "tha-ap393:80.3": "Imassa cittamaññāya, ",
  "tha-ap393:80.4": "nibaddhaṁ chādayissati. ",
  "tha-ap393:81.1": "Devalokā cavitvāna, ",
  "tha-ap393:81.2": "sukkamūlena codito; ",
  "tha-ap393:81.3": "Puññakammena saṁyutto, ",
  "tha-ap393:81.4": "brahmabandhu bhavissati. ",
  "tha-ap393:82.1": "Kappasatasahassamhi, ",
  "tha-ap393:82.2": "okkākakulasambhavo; ",
  "tha-ap393:82.3": "Gotamo nāma gottena, ",
  "tha-ap393:82.4": "satthā loke bhavissati. ",
  "tha-ap393:83.1": "Sabbametaṁ abhiññāya, ",
  "tha-ap393:83.2": "gotamo sakyapuṅgavo; ",
  "tha-ap393:83.3": "Bhikkhusaṅghe nisīditvā, ",
  "tha-ap393:83.4": "etadagge ṭhapessati. ",
  "tha-ap393:84.1": "Pilindavacchanāmena, ",
  "tha-ap393:84.2": "hessati satthusāvako; ",
  "tha-ap393:84.3": "Devānaṁ asurānañca, ",
  "tha-ap393:84.4": "gandhabbānañca sakkato. ",
  "tha-ap393:85.1": "Bhikkhūnaṁ bhikkhunīnañca, ",
  "tha-ap393:85.2": "gihīnañca tatheva so; ",
  "tha-ap393:85.3": "Piyo hutvāna sabbesaṁ, ",
  "tha-ap393:85.4": "viharissatināsavo’. ",
  "tha-ap393:86.0": "1.8. Dānānisaṁsakathā ",
  "tha-ap393:86.1": "Satasahasse kataṁ kammaṁ, ",
  "tha-ap393:86.2": "phalaṁ dassesi me idha; ",
  "tha-ap393:86.3": "Sumutto saravegova, ",
  "tha-ap393:86.4": "kilese jhāpayī mama. ",
  "tha-ap393:87.1": "Aho me sukataṁ kammaṁ, ",
  "tha-ap393:87.2": "puññakkhette anuttare; ",
  "tha-ap393:87.3": "Yattha kāraṁ karitvāna, ",
  "tha-ap393:87.4": "pattomhi acalaṁ padaṁ. ",
  "tha-ap393:88.1": "Anūnakaṁ dānavaraṁ, ",
  "tha-ap393:88.2": "adāsi yo hi māṇavo; ",
  "tha-ap393:88.3": "Ādipubbaṅgamo āsi, ",
  "tha-ap393:88.4": "tassa dānassidaṁ phalaṁ. ",
  "tha-ap393:89.0": "1.8.1. Chattānisaṁsa ",
  "tha-ap393:89.1": "Chatte ca sugate datvā, ",
  "tha-ap393:89.2": "saṅghe gaṇavaruttame; ",
  "tha-ap393:89.3": "Aṭṭhānisaṁse anubhomi, ",
  "tha-ap393:89.4": "kammānucchavike mama. ",
  "tha-ap393:90.1": "Sītaṁ uṇhaṁ na jānāmi, ",
  "tha-ap393:90.2": "rajojallaṁ na limpati; ",
  "tha-ap393:90.3": "Anupaddavo anīti ca, ",
  "tha-ap393:90.4": "homi apacito sadā. ",
  "tha-ap393:91.1": "Sukhumacchaviko homi, ",
  "tha-ap393:91.2": "visadaṁ hoti mānasaṁ; ",
  "tha-ap393:91.3": "Chattasatasahassāni, ",
  "tha-ap393:91.4": "bhave saṁsarato mama. ",
  "tha-ap393:92.1": "Sabbālaṅkārayuttāni, ",
  "tha-ap393:92.2": "tassa kammassa vāhasā; ",
  "tha-ap393:92.3": "Imaṁ jātiṁ ṭhapetvāna, ",
  "tha-ap393:92.4": "matthake dhārayanti me. ",
  "tha-ap393:93.1": "Kasmā imāya jātiyā, ",
  "tha-ap393:93.2": "natthi me chattadhāraṇā; ",
  "tha-ap393:93.3": "Mama sabbaṁ kataṁ kammaṁ, ",
  "tha-ap393:93.4": "vimuttichattapattiyā. ",
  "tha-ap393:94.0": "1.8.2. Dussānisaṁsa ",
  "tha-ap393:94.1": "Dussāni sugate datvā, ",
  "tha-ap393:94.2": "saṅghe gaṇavaruttame; ",
  "tha-ap393:94.3": "Aṭṭhānisaṁse anubhomi, ",
  "tha-ap393:94.4": "kammānucchavike mama. ",
  "tha-ap393:95.1": "Suvaṇṇavaṇṇo virajo, ",
  "tha-ap393:95.2": "sappabhāso patāpavā; ",
  "tha-ap393:95.3": "Siniddhaṁ hoti me gattaṁ, ",
  "tha-ap393:95.4": "bhave saṁsarato mama. ",
  "tha-ap393:96.1": "Dussasatasahassāni, ",
  "tha-ap393:96.2": "setā pītā ca lohitā; ",
  "tha-ap393:96.3": "Dhārenti matthake mayhaṁ, ",
  "tha-ap393:96.4": "dussadānassidaṁ phalaṁ. ",
  "tha-ap393:97.1": "Koseyyakambaliyāni, ",
  "tha-ap393:97.2": "khomakappāsikāni ca; ",
  "tha-ap393:97.3": "Sabbattha paṭilabhāmi, ",
  "tha-ap393:97.4": "tesaṁ nissandato ahaṁ. ",
  "tha-ap393:98.0": "1.8.3. Pattānisaṁsa ",
  "tha-ap393:98.1": "Patte sugate datvāna, ",
  "tha-ap393:98.2": "saṅghe gaṇavaruttame; ",
  "tha-ap393:98.3": "Dasānisaṁse anubhomi, ",
  "tha-ap393:98.4": "kammānucchavike mama. ",
  "tha-ap393:99.1": "Suvaṇṇathāle maṇithāle, ",
  "tha-ap393:99.2": "rajatepi ca thālake; ",
  "tha-ap393:99.3": "Lohitaṅgamaye thāle, ",
  "tha-ap393:99.4": "paribhuñjāmi sabbadā. ",
  "tha-ap393:100.1": "Anupaddavo anīti ca, ",
  "tha-ap393:100.2": "homi apacito sadā; ",
  "tha-ap393:100.3": "Lābhī annassa pānassa, ",
  "tha-ap393:100.4": "vatthassa sayanassa ca. ",
  "tha-ap393:101.1": "Na vinassanti me bhogā, ",
  "tha-ap393:101.2": "ṭhitacitto bhavāmahaṁ; ",
  "tha-ap393:101.3": "Dhammakāmo sadā homi, ",
  "tha-ap393:101.4": "appakleso anāsavo. ",
  "tha-ap393:102.1": "Devaloke manusse vā, ",
  "tha-ap393:102.2": "anubandhā ime guṇā; ",
  "tha-ap393:102.3": "Chāyā yathāpi rukkhassa, ",
  "tha-ap393:102.4": "sabbattha na jahanti maṁ. ",
  "tha-ap393:103.0": "1.8.4. Vāsiānisaṁsa ",
  "tha-ap393:103.1": "Cittabandhanasambaddhā, ",
  "tha-ap393:103.2": "sukatā vāsiyo bahū; ",
  "tha-ap393:103.3": "Datvāna buddhaseṭṭhassa, ",
  "tha-ap393:103.4": "saṅghassa ca tathevahaṁ. ",
  "tha-ap393:104.1": "Aṭṭhānisaṁse anubhomi, ",
  "tha-ap393:104.2": "kammānucchavike mama; ",
  "tha-ap393:104.3": "Sūro homavisārī ca, ",
  "tha-ap393:104.4": "vesārajjesu pāramī. ",
  "tha-ap393:105.1": "Dhitivīriyavā homi, ",
  "tha-ap393:105.2": "paggahītamano sadā; ",
  "tha-ap393:105.3": "Kilesacchedanaṁ ñāṇaṁ, ",
  "tha-ap393:105.4": "sukhumaṁ atulaṁ suciṁ; ",
  "tha-ap393:105.5": "Sabbattha paṭilabhāmi, ",
  "tha-ap393:105.6": "tassa nissandato ahaṁ. ",
  "tha-ap393:106.0": "1.8.5. Satthakānisaṁsa ",
  "tha-ap393:106.1": "Akakkase apharuse, ",
  "tha-ap393:106.2": "sudhote satthake bahū; ",
  "tha-ap393:106.3": "Pasannacitto datvāna, ",
  "tha-ap393:106.4": "buddhe saṅghe tatheva ca. ",
  "tha-ap393:107.1": "Pañcānisaṁse anubhomi, ",
  "tha-ap393:107.2": "kammānucchavike mama; ",
  "tha-ap393:107.3": "Kalyāṇamittaṁ vīriyaṁ, ",
  "tha-ap393:107.4": "khantiñca mettasatthakaṁ. ",
  "tha-ap393:108.1": "Taṇhāsallassa chinnattā, ",
  "tha-ap393:108.2": "paññāsatthaṁ anuttaraṁ; ",
  "tha-ap393:108.3": "Vajirena samaṁ ñāṇaṁ, ",
  "tha-ap393:108.4": "tesaṁ nissandato labhe. ",
  "tha-ap393:109.0": "1.8.6. Sūciānisaṁsa ",
  "tha-ap393:109.1": "Sūciyo sugate datvā, ",
  "tha-ap393:109.2": "saṅghe gaṇavaruttame; ",
  "tha-ap393:109.3": "Pañcānisaṁse anubhomi, ",
  "tha-ap393:109.4": "kammānucchavike mama. ",
  "tha-ap393:110.1": "Na saṁsayo kaṅkhacchedo, ",
  "tha-ap393:110.2": "abhirūpo ca bhogavā; ",
  "tha-ap393:110.3": "Tikkhapañño sadā homi, ",
  "tha-ap393:110.4": "saṁsaranto bhavābhave. ",
  "tha-ap393:111.1": "Gambhīraṁ nipuṇaṁ ṭhānaṁ, ",
  "tha-ap393:111.2": "atthaṁ ñāṇena passayiṁ; ",
  "tha-ap393:111.3": "Vajiraggasamaṁ ñāṇaṁ, ",
  "tha-ap393:111.4": "hoti me tamaghātanaṁ. ",
  "tha-ap393:112.0": "1.8.7. Nakhacchedanānisaṁsa ",
  "tha-ap393:112.1": "Nakhacchedane sugate, ",
  "tha-ap393:112.2": "datvā saṅghe gaṇuttame; ",
  "tha-ap393:112.3": "Pañcānisaṁse anubhomi, ",
  "tha-ap393:112.4": "kammānucchavike mama. ",
  "tha-ap393:113.1": "Dāsidāse gavasse ca, ",
  "tha-ap393:113.2": "bhatake nāṭake bahū; ",
  "tha-ap393:113.3": "Nhāpite bhattake sūde, ",
  "tha-ap393:113.4": "sabbattheva labhāmahaṁ. ",
  "tha-ap393:114.0": "1.8.8. Vidhūpanatālavaṇṭānisaṁsa ",
  "tha-ap393:114.1": "Vidhūpane sugate datvā, ",
  "tha-ap393:114.2": "tālavaṇṭe ca sobhane; ",
  "tha-ap393:114.3": "Aṭṭhānisaṁse anubhomi, ",
  "tha-ap393:114.4": "kammānucchavike mama. ",
  "tha-ap393:115.1": "Sītaṁ uṇhaṁ na jānāmi, ",
  "tha-ap393:115.2": "pariḷāho na vijjati; ",
  "tha-ap393:115.3": "Darathaṁ nābhijānāmi, ",
  "tha-ap393:115.4": "cittasantāpanaṁ mama. ",
  "tha-ap393:116.1": "Rāgaggi dosamohaggi, ",
  "tha-ap393:116.2": "mānaggi diṭṭhiaggi ca; ",
  "tha-ap393:116.3": "Sabbaggī nibbutā mayhaṁ, ",
  "tha-ap393:116.4": "tassa nissandato mama. ",
  "tha-ap393:117.0": "1.8.9. Morahattha-cāmara ",
  "tha-ap393:117.1": "Morahatthe cāmariyo, ",
  "tha-ap393:117.2": "datvā saṅghe gaṇuttame; ",
  "tha-ap393:117.3": "Upasantakilesohaṁ, ",
  "tha-ap393:117.4": "viharāmi anaṅgaṇo. ",
  "tha-ap393:118.0": "1.8.10. Parissāvana-dhammakara ",
  "tha-ap393:118.1": "Parissāvane sugate, ",
  "tha-ap393:118.2": "datvā dhammakaruttame; ",
  "tha-ap393:118.3": "Pañcānisaṁse anubhomi, ",
  "tha-ap393:118.4": "kammānucchavike mama. ",
  "tha-ap393:119.1": "Sabbesaṁ samatikkamma, ",
  "tha-ap393:119.2": "dibbaṁ āyuṁ labhāmahaṁ; ",
  "tha-ap393:119.3": "Appasayho sadā homi, ",
  "tha-ap393:119.4": "corapaccatthikehi vā. ",
  "tha-ap393:120.1": "Satthena vā visena vā, ",
  "tha-ap393:120.2": "vihesampi na kubbate; ",
  "tha-ap393:120.3": "Antarāmaraṇaṁ natthi, ",
  "tha-ap393:120.4": "tesaṁ nissandato mama. ",
  "tha-ap393:121.0": "1.8.11. Teladhārānisaṁsa ",
  "tha-ap393:121.1": "Teladhāre sugate datvā, ",
  "tha-ap393:121.2": "saṅghe gaṇavaruttame; ",
  "tha-ap393:121.3": "Pañcānisaṁse anubhomi, ",
  "tha-ap393:121.4": "kammānucchavike mama. ",
  "tha-ap393:122.1": "Sucārurūpo subhaddo, ",
  "tha-ap393:122.2": "susamuggatamānaso; ",
  "tha-ap393:122.3": "Avikkhittamano homi, ",
  "tha-ap393:122.4": "sabbārakkhehi rakkhito. ",
  "tha-ap393:123.0": "1.8.12. Sūcigharānisaṁsa ",
  "tha-ap393:123.1": "Sūcighare sugate datvā, ",
  "tha-ap393:123.2": "saṅghe gaṇavaruttame; ",
  "tha-ap393:123.3": "Tīṇānisaṁse anubhomi, ",
  "tha-ap393:123.4": "kammānucchavike mama. ",
  "tha-ap393:124.1": "Cetosukhaṁ kāyasukhaṁ, ",
  "tha-ap393:124.2": "iriyāpathajaṁ sukhaṁ; ",
  "tha-ap393:124.3": "Ime guṇe paṭilabhe, ",
  "tha-ap393:124.4": "tassa nissandato ahaṁ. ",
  "tha-ap393:125.0": "1.8.13. Aṁsabaddhānisaṁsa ",
  "tha-ap393:125.1": "Aṁsabaddhe jine datvā, ",
  "tha-ap393:125.2": "saṅghe gaṇavaruttame; ",
  "tha-ap393:125.3": "Tīṇānisaṁse anubhomi, ",
  "tha-ap393:125.4": "kammānucchavike mama. ",
  "tha-ap393:126.1": "Saddhamme gādhaṁ vindāmi, ",
  "tha-ap393:126.2": "Sarāmi dutiyaṁ bhavaṁ; ",
  "tha-ap393:126.3": "Sabbattha succhavī homi, ",
  "tha-ap393:126.4": "Tassa nissandato ahaṁ. ",
  "tha-ap393:127.0": "1.8.14. Kāyabandhanānisaṁsa ",
  "tha-ap393:127.1": "Kāyabandhe jine datvā, ",
  "tha-ap393:127.2": "saṅghe gaṇavaruttame; ",
  "tha-ap393:127.3": "Chānisaṁse anubhomi, ",
  "tha-ap393:127.4": "kammānucchavike mama. ",
  "tha-ap393:128.1": "Samādhīsu na kampāmi, ",
  "tha-ap393:128.2": "vasī homi samādhisu; ",
  "tha-ap393:128.3": "Abhejjapariso homi, ",
  "tha-ap393:128.4": "ādeyyavacano sadā. ",
  "tha-ap393:129.1": "Upaṭṭhitasati homi, ",
  "tha-ap393:129.2": "tāso mayhaṁ na vijjati; ",
  "tha-ap393:129.3": "Devaloke manusse vā, ",
  "tha-ap393:129.4": "anubandhā ime guṇā. ",
  "tha-ap393:130.0": "1.8.15. Ādhārakānisaṁsa ",
  "tha-ap393:130.1": "Ādhārake jine datvā, ",
  "tha-ap393:130.2": "saṅghe gaṇavaruttame; ",
  "tha-ap393:130.3": "Pañcavaṇṇehi dāyādo, ",
  "tha-ap393:130.4": "acalo homi kenaci. ",
  "tha-ap393:131.1": "Ye keci me sutā dhammā, ",
  "tha-ap393:131.2": "satiñāṇappabodhanā; ",
  "tha-ap393:131.3": "Dhatā me na vinassanti, ",
  "tha-ap393:131.4": "bhavanti suvinicchitā. ",
  "tha-ap393:132.0": "1.8.16. Bhājanānisaṁsa ",
  "tha-ap393:132.1": "Bhājane paribhoge ca, ",
  "tha-ap393:132.2": "datvā buddhe gaṇuttame; ",
  "tha-ap393:132.3": "Tīṇānisaṁse anubhomi, ",
  "tha-ap393:132.4": "kammānucchavike mama. ",
  "tha-ap393:133.1": "Soṇṇamaye maṇimaye, ",
  "tha-ap393:133.2": "athopi phalikāmaye; ",
  "tha-ap393:133.3": "Lohitaṅgamaye ceva, ",
  "tha-ap393:133.4": "labhāmi bhājane ahaṁ. ",
  "tha-ap393:134.1": "Bhariyā dāsadāsī ca, ",
  "tha-ap393:134.2": "hatthissarathapattike; ",
  "tha-ap393:134.3": "Itthī patibbatā ceva, ",
  "tha-ap393:134.4": "paribhogāni sabbadā. ",
  "tha-ap393:135.1": "Vijjā mantapade ceva, ",
  "tha-ap393:135.2": "vividhe āgame bahū; ",
  "tha-ap393:135.3": "Sabbaṁ sippaṁ nisāmemi, ",
  "tha-ap393:135.4": "paribhogāni sabbadā. ",
  "tha-ap393:136.0": "1.8.17. Thālakānisaṁsa ",
  "tha-ap393:136.1": "Thālake sugate datvā, ",
  "tha-ap393:136.2": "saṅghe gaṇavaruttame; ",
  "tha-ap393:136.3": "Tīṇānisaṁse anubhomi, ",
  "tha-ap393:136.4": "kammānucchavike mama. ",
  "tha-ap393:137.1": "Soṇṇamaye maṇimaye, ",
  "tha-ap393:137.2": "athopi phalikāmaye; ",
  "tha-ap393:137.3": "Lohitaṅgamaye ceva, ",
  "tha-ap393:137.4": "labhāmi thālake ahaṁ. ",
  "tha-ap393:138.1": "Asatthake phalamaye, ",
  "tha-ap393:138.2": "atho pokkharapattake; ",
  "tha-ap393:138.3": "Madhupānakasaṅkhe ca, ",
  "tha-ap393:138.4": "labhāmi thālake ahaṁ. ",
  "tha-ap393:139.1": "Vatte guṇe paṭipatti, ",
  "tha-ap393:139.2": "ācārakiriyāsu ca; ",
  "tha-ap393:139.3": "Ime guṇe paṭilabhe, ",
  "tha-ap393:139.4": "tassa nissandato ahaṁ. ",
  "tha-ap393:140.0": "1.8.18. Bhesajjānisaṁsa ",
  "tha-ap393:140.1": "Bhesajjaṁ sugate datvā, ",
  "tha-ap393:140.2": "saṅghe gaṇavaruttame; ",
  "tha-ap393:140.3": "Dasānisaṁse anubhomi, ",
  "tha-ap393:140.4": "kammānucchavike mama. ",
  "tha-ap393:141.1": "Āyuvā balavā dhīro, ",
  "tha-ap393:141.2": "vaṇṇavā yasavā sukhī; ",
  "tha-ap393:141.3": "Anupaddavo anīti ca, ",
  "tha-ap393:141.4": "homi apacito sadā; ",
  "tha-ap393:141.5": "Na me piyaviyogatthi, ",
  "tha-ap393:141.6": "tassa nissandato mama. ",
  "tha-ap393:142.0": "1.8.19. Upāhanānisaṁsa ",
  "tha-ap393:142.1": "Upāhane jine datvā, ",
  "tha-ap393:142.2": "saṅghe gaṇavaruttame; ",
  "tha-ap393:142.3": "Tīṇānisaṁse anubhomi, ",
  "tha-ap393:142.4": "kammānucchavike mama. ",
  "tha-ap393:143.1": "Hatthiyānaṁ assayānaṁ, ",
  "tha-ap393:143.2": "sivikā sandamānikā; ",
  "tha-ap393:143.3": "Saṭṭhisatasahassāni, ",
  "tha-ap393:143.4": "parivārenti maṁ sadā. ",
  "tha-ap393:144.1": "Maṇimayā tambamayā, ",
  "tha-ap393:144.2": "soṇṇarajatapādukā; ",
  "tha-ap393:144.3": "Nibbattanti paduddhāre, ",
  "tha-ap393:144.4": "bhave saṁsarato mama. ",
  "tha-ap393:145.1": "Niyāmaṁ sati dhāvanti, ",
  "tha-ap393:145.2": "āguācārasodhanaṁ; ",
  "tha-ap393:145.3": "Ime guṇe paṭilabhe, ",
  "tha-ap393:145.4": "tassa nissandato ahaṁ. ",
  "tha-ap393:146.0": "1.8.20. Pādukānisaṁsa ",
  "tha-ap393:146.1": "Pāduke sugate datvā, ",
  "tha-ap393:146.2": "saṅghe gaṇavaruttame; ",
  "tha-ap393:146.3": "Iddhipādukamāruyha, ",
  "tha-ap393:146.4": "viharāmi yadicchakaṁ. ",
  "tha-ap393:147.0": "1.8.21. Udakapuñchanānisaṁsa ",
  "tha-ap393:147.1": "Udakapuñchanacoḷe, ",
  "tha-ap393:147.2": "datvā buddhe gaṇuttame; ",
  "tha-ap393:147.3": "Pañcānisaṁse anubhomi, ",
  "tha-ap393:147.4": "kammānucchavike mama. ",
  "tha-ap393:148.1": "Suvaṇṇavaṇṇo virajo, ",
  "tha-ap393:148.2": "sappabhāso patāpavā; ",
  "tha-ap393:148.3": "Siniddhaṁ hoti me gattaṁ, ",
  "tha-ap393:148.4": "rajojallaṁ na limpati; ",
  "tha-ap393:148.5": "Ime guṇe paṭilabhe, ",
  "tha-ap393:148.6": "tassa nissandato ahaṁ. ",
  "tha-ap393:149.0": "1.8.22. Kattaradaṇḍānisaṁsa ",
  "tha-ap393:149.1": "Kattaradaṇḍe sugate, ",
  "tha-ap393:149.2": "datvā saṅghe gaṇuttame; ",
  "tha-ap393:149.3": "Chānisaṁse anubhomi, ",
  "tha-ap393:149.4": "kammānucchavike mama. ",
  "tha-ap393:150.1": "Puttā mayhaṁ bahū honti, ",
  "tha-ap393:150.2": "tāso mayhaṁ na vijjati; ",
  "tha-ap393:150.3": "Appasayho sadā homi, ",
  "tha-ap393:150.4": "sabbārakkhehi rakkhito; ",
  "tha-ap393:150.5": "Khalitampi na jānāmi, ",
  "tha-ap393:150.6": "abhantaṁ mānasaṁ mama. ",
  "tha-ap393:151.0": "1.8.23. Osadhañjanānisaṁsa ",
  "tha-ap393:151.1": "Osadhaṁ añjanaṁ datvā, ",
  "tha-ap393:151.2": "buddhe saṅghe gaṇuttame; ",
  "tha-ap393:151.3": "Aṭṭhānisaṁse anubhomi, ",
  "tha-ap393:151.4": "kammānucchavike mama. ",
  "tha-ap393:152.1": "Visālanayano homi, ",
  "tha-ap393:152.2": "setapīto ca lohito; ",
  "tha-ap393:152.3": "Anāvilapasannakkho, ",
  "tha-ap393:152.4": "sabbarogavivajjito. ",
  "tha-ap393:153.1": "Labhāmi dibbanayanaṁ, ",
  "tha-ap393:153.2": "paññācakkhuṁ anuttaraṁ; ",
  "tha-ap393:153.3": "Ime guṇe paṭilabhe, ",
  "tha-ap393:153.4": "tassa nissandato ahaṁ. ",
  "tha-ap393:154.0": "1.8.24. Kuñcikānisaṁsa ",
  "tha-ap393:154.1": "Kuñcike sugate datvā, ",
  "tha-ap393:154.2": "saṅghe gaṇavaruttame; ",
  "tha-ap393:154.3": "Dhammadvāravivaraṇaṁ, ",
  "tha-ap393:154.4": "labhāmi ñāṇakuñcikaṁ. ",
  "tha-ap393:155.0": "1.8.25. Kuñcikāgharānisaṁsa ",
  "tha-ap393:155.1": "Kuñcikānaṁ ghare datvā, ",
  "tha-ap393:155.2": "buddhe saṅghe gaṇuttame; ",
  "tha-ap393:155.3": "Dvānisaṁse anubhomi, ",
  "tha-ap393:155.4": "kammānucchavike mama; ",
  "tha-ap393:155.5": "Appakodho anāyāso, ",
  "tha-ap393:155.6": "saṁsaranto bhave ahaṁ. ",
  "tha-ap393:156.0": "1.8.26. Āyogānisaṁsa ",
  "tha-ap393:156.1": "Āyoge sugate datvā, ",
  "tha-ap393:156.2": "saṅghe gaṇavaruttame; ",
  "tha-ap393:156.3": "Pañcānisaṁse anubhomi, ",
  "tha-ap393:156.4": "kammānucchavike mama. ",
  "tha-ap393:157.1": "Samādhīsu na kampāmi, ",
  "tha-ap393:157.2": "vasī homi samādhisu; ",
  "tha-ap393:157.3": "Abhejjapariso homi, ",
  "tha-ap393:157.4": "ādeyyavacano sadā; ",
  "tha-ap393:157.5": "Jāyati bhogasampatti, ",
  "tha-ap393:157.6": "bhave saṁsarato mama. ",
  "tha-ap393:158.0": "1.8.27. Dhūmanettānisaṁsa ",
  "tha-ap393:158.1": "Dhūmanette jine datvā, ",
  "tha-ap393:158.2": "saṅghe gaṇavaruttame; ",
  "tha-ap393:158.3": "Tīṇānisaṁse anubhomi, ",
  "tha-ap393:158.4": "kammānucchavike mama. ",
  "tha-ap393:159.1": "Sati me ujukā hoti, ",
  "tha-ap393:159.2": "susambandhā ca nhāravo; ",
  "tha-ap393:159.3": "Labhāmi dibbanayanaṁ, ",
  "tha-ap393:159.4": "tassa nissandato ahaṁ. ",
  "tha-ap393:160.0": "1.8.28. Dīpadhārānisaṁsa ",
  "tha-ap393:160.1": "Dīpadhāre jine datvā, ",
  "tha-ap393:160.2": "saṅghe gaṇavaruttame; ",
  "tha-ap393:160.3": "Tīṇānisaṁse anubhomi, ",
  "tha-ap393:160.4": "kammānucchavike mama. ",
  "tha-ap393:161.1": "Jātimā aṅgasampanno, ",
  "tha-ap393:161.2": "paññavā buddhasammato; ",
  "tha-ap393:161.3": "Ime guṇe paṭilabhe, ",
  "tha-ap393:161.4": "tassa nissandato ahaṁ. ",
  "tha-ap393:162.0": "1.8.29. Tumbaka-karaṇḍa ",
  "tha-ap393:162.1": "Tumbake ca karaṇḍe ca, ",
  "tha-ap393:162.2": "datvā buddhe gaṇuttame; ",
  "tha-ap393:162.3": "Dasānisaṁse anubhomi, ",
  "tha-ap393:162.4": "kammānucchavike mama. ",
  "tha-ap393:163.1": "Sugutto sukhasamaṅgī, ",
  "tha-ap393:163.2": "Mahāyaso tathāgati; ",
  "tha-ap393:163.3": "Vipattivigato sukhumālo, ",
  "tha-ap393:163.4": "Sabbītiparivajjito. ",
  "tha-ap393:164.1": "Vipule ca guṇe lābhī, ",
  "tha-ap393:164.2": "samāva calanā mama; ",
  "tha-ap393:164.3": "Suvivajjitaubbego, ",
  "tha-ap393:164.4": "tumbake ca karaṇḍake. ",
  "tha-ap393:165.1": "Labhāmi caturo vaṇṇe, ",
  "tha-ap393:165.2": "hatthissaratanāni ca; ",
  "tha-ap393:165.3": "Tāni me na vinassanti, ",
  "tha-ap393:165.4": "tumbadāne idaṁ phalaṁ. ",
  "tha-ap393:166.0": "1.8.30. Malaharaṇānisaṁsa ",
  "tha-ap393:166.1": "Malaharaṇiyo datvā, ",
  "tha-ap393:166.2": "buddhe saṅghe gaṇuttame; ",
  "tha-ap393:166.3": "Pañcānisaṁse anubhomi, ",
  "tha-ap393:166.4": "kammānucchavike mama. ",
  "tha-ap393:167.1": "Sabbalakkhaṇasampanno, ",
  "tha-ap393:167.2": "āyupaññāsamāhito; ",
  "tha-ap393:167.3": "Sabbāyāsavinimutto, ",
  "tha-ap393:167.4": "kāyo me hoti sabbadā. ",
  "tha-ap393:168.0": "1.8.31. Pipphalānisaṁsa ",
  "tha-ap393:168.1": "Taṇudhāre sunisite, ",
  "tha-ap393:168.2": "saṅghe datvāna pipphale; ",
  "tha-ap393:168.3": "Kilesakantanaṁ ñāṇaṁ, ",
  "tha-ap393:168.4": "labhāmi atulaṁ suciṁ. ",
  "tha-ap393:169.0": "1.8.32. Saṇḍāsānisaṁsa ",
  "tha-ap393:169.1": "Saṇḍāse sugate datvā, ",
  "tha-ap393:169.2": "saṅghe gaṇavaruttame; ",
  "tha-ap393:169.3": "Kilesabhañjanaṁ ñāṇaṁ, ",
  "tha-ap393:169.4": "labhāmi atulaṁ suciṁ. ",
  "tha-ap393:170.0": "1.8.33. Natthukānisaṁsa ",
  "tha-ap393:170.1": "Natthuke sugate datvā, ",
  "tha-ap393:170.2": "saṅghe gaṇavaruttame; ",
  "tha-ap393:170.3": "Aṭṭhānisaṁse anubhomi, ",
  "tha-ap393:170.4": "kammānucchavike mama. ",
  "tha-ap393:171.1": "Saddhaṁ sīlaṁ hiriñcāpi, ",
  "tha-ap393:171.2": "atha ottappiyaṁ guṇaṁ; ",
  "tha-ap393:171.3": "Sutaṁ cāgañca khantiñca, ",
  "tha-ap393:171.4": "paññaṁ me aṭṭhamaṁ guṇaṁ. ",
  "tha-ap393:172.0": "1.8.34. Pīṭhakānisaṁsa ",
  "tha-ap393:172.1": "Pīṭhake sugate datvā, ",
  "tha-ap393:172.2": "saṅghe gaṇavaruttame; ",
  "tha-ap393:172.3": "Pañcānisaṁse anubhomi, ",
  "tha-ap393:172.4": "kammānucchavike mama. ",
  "tha-ap393:173.1": "Ucce kule pajāyāmi, ",
  "tha-ap393:173.2": "mahābhogo bhavāmahaṁ; ",
  "tha-ap393:173.3": "Sabbe maṁ apacāyanti, ",
  "tha-ap393:173.4": "kitti abbhuggatā mama. ",
  "tha-ap393:174.1": "Kappasatasahassāni, ",
  "tha-ap393:174.2": "pallaṅkā caturassakā; ",
  "tha-ap393:174.3": "Parivārenti maṁ niccaṁ, ",
  "tha-ap393:174.4": "saṁvibhāgarato ahaṁ. ",
  "tha-ap393:175.0": "1.8.35. Bhisiānisaṁsa ",
  "tha-ap393:175.1": "Bhisiyo sugate datvā, ",
  "tha-ap393:175.2": "saṅghe gaṇavaruttame; ",
  "tha-ap393:175.3": "Chānisaṁse anubhomi, ",
  "tha-ap393:175.4": "kammānucchavike mama. ",
  "tha-ap393:176.1": "Samasugattopacito, ",
  "tha-ap393:176.2": "muduko cārudassano; ",
  "tha-ap393:176.3": "Labhāmi ñāṇaparivāraṁ, ",
  "tha-ap393:176.4": "bhisidānassidaṁ phalaṁ. ",
  "tha-ap393:177.1": "Tūlikā vikatikāyo, ",
  "tha-ap393:177.2": "kaṭṭissā cittakā bahū; ",
  "tha-ap393:177.3": "Varapotthake kambale ca, ",
  "tha-ap393:177.4": "labhāmi vividhe ahaṁ. ",
  "tha-ap393:178.1": "Pāvārike ca muduke, ",
  "tha-ap393:178.2": "mudukājinaveṇiyo; ",
  "tha-ap393:178.3": "Labhāmi vividhatthāre, ",
  "tha-ap393:178.4": "bhisidānassidaṁ phalaṁ. ",
  "tha-ap393:179.1": "Yato sarāmi attānaṁ, ",
  "tha-ap393:179.2": "yato pattosmi viññutaṁ; ",
  "tha-ap393:179.3": "Atuccho jhānamañcomhi, ",
  "tha-ap393:179.4": "bhisidānassidaṁ phalaṁ. ",
  "tha-ap393:180.0": "1.8.36. Bibbohanānisaṁsa ",
  "tha-ap393:180.1": "Bibbohane jine datvā, ",
  "tha-ap393:180.2": "saṅghe gaṇavaruttame; ",
  "tha-ap393:180.3": "Chānisaṁse anubhomi, ",
  "tha-ap393:180.4": "kammānucchavike mama. ",
  "tha-ap393:181.1": "Uṇṇike padumake ca, ",
  "tha-ap393:181.2": "atho lohitacandane; ",
  "tha-ap393:181.3": "Bibbohane upādhemi, ",
  "tha-ap393:181.4": "uttamaṅgaṁ sadā mama. ",
  "tha-ap393:182.1": "Aṭṭhaṅgike maggavare, ",
  "tha-ap393:182.2": "sāmaññe caturo phale; ",
  "tha-ap393:182.3": "Tesu ñāṇaṁ uppādetvā, ",
  "tha-ap393:182.4": "vihare niccakālikaṁ. ",
  "tha-ap393:183.1": "Dāne dame saṁyame ca, ",
  "tha-ap393:183.2": "appamaññāsu rūpisu; ",
  "tha-ap393:183.3": "Tesu ñāṇaṁ uppādetvā, ",
  "tha-ap393:183.4": "vihare sabbakālikaṁ. ",
  "tha-ap393:184.1": "Vatte guṇe paṭipatti, ",
  "tha-ap393:184.2": "ācārakiriyāsu ca; ",
  "tha-ap393:184.3": "Tesu ñāṇaṁ uppādetvā, ",
  "tha-ap393:184.4": "vihare sabbadā ahaṁ. ",
  "tha-ap393:185.1": "Caṅkame vā padhāne vā, ",
  "tha-ap393:185.2": "vīriye bodhipakkhiye; ",
  "tha-ap393:185.3": "Tesu ñāṇaṁ uppādetvā, ",
  "tha-ap393:185.4": "viharāmi yadicchakaṁ. ",
  "tha-ap393:186.1": "Sīlaṁ samādhi paññā ca, ",
  "tha-ap393:186.2": "vimutti ca anuttarā; ",
  "tha-ap393:186.3": "Tesu ñāṇaṁ uppādetvā, ",
  "tha-ap393:186.4": "viharāmi sukhaṁ ahaṁ. ",
  "tha-ap393:187.0": "1.8.37. Phalapīṭhānisaṁsa ",
  "tha-ap393:187.1": "Phalapīṭhe jine datvā, ",
  "tha-ap393:187.2": "saṅghe gaṇavaruttame; ",
  "tha-ap393:187.3": "Dvānisaṁse anubhomi, ",
  "tha-ap393:187.4": "kammānucchavike mama. ",
  "tha-ap393:188.1": "Soṇṇamaye maṇimaye, ",
  "tha-ap393:188.2": "dantasāramaye bahū; ",
  "tha-ap393:188.3": "Pallaṅkaseṭṭhe vindāmi, ",
  "tha-ap393:188.4": "phalapīṭhassidaṁ phalaṁ. ",
  "tha-ap393:189.0": "1.8.38. Pādapīṭhānisaṁsa ",
  "tha-ap393:189.1": "Pādapīṭhe jine datvā, ",
  "tha-ap393:189.2": "saṅghe gaṇavaruttame; ",
  "tha-ap393:189.3": "Dvānisaṁse anubhomi, ",
  "tha-ap393:189.4": "kammānucchavike mama; ",
  "tha-ap393:189.5": "Labhāmi bahuke yāne, ",
  "tha-ap393:189.6": "pādapīṭhassidaṁ phalaṁ. ",
  "tha-ap393:190.1": "Dāsī dāsā ca bhariyā, ",
  "tha-ap393:190.2": "ye caññe anujīvino; ",
  "tha-ap393:190.3": "Sammā paricarante maṁ, ",
  "tha-ap393:190.4": "pādapīṭhassidaṁ phalaṁ. ",
  "tha-ap393:191.0": "1.8.39. Telabbhañjanānisaṁsa ",
  "tha-ap393:191.1": "Telaabbhañjane datvā, ",
  "tha-ap393:191.2": "saṅghe gaṇavaruttame; ",
  "tha-ap393:191.3": "Pañcānisaṁse anubhomi, ",
  "tha-ap393:191.4": "kammānucchavike mama. ",
  "tha-ap393:192.1": "Abyādhitā rūpavatā, ",
  "tha-ap393:192.2": "khippaṁ dhammanisantitā; ",
  "tha-ap393:192.3": "Lābhitā annapānassa, ",
  "tha-ap393:192.4": "āyupañcamakaṁ mama. ",
  "tha-ap393:193.0": "1.8.40. Sappitelānisaṁsa ",
  "tha-ap393:193.1": "Sappitelañca datvāna, ",
  "tha-ap393:193.2": "saṅghe gaṇavaruttame; ",
  "tha-ap393:193.3": "Pañcānisaṁse anubhomi, ",
  "tha-ap393:193.4": "kammānucchavike mama. ",
  "tha-ap393:194.1": "Thāmavā rūpasampanno, ",
  "tha-ap393:194.2": "pahaṭṭhatanujo sadā; ",
  "tha-ap393:194.3": "Abyādhi visado homi, ",
  "tha-ap393:194.4": "sappitelassidaṁ phalaṁ. ",
  "tha-ap393:195.0": "1.8.41. Mukhasodhanakānisaṁsa ",
  "tha-ap393:195.1": "Mukhasodhanakaṁ datvā, ",
  "tha-ap393:195.2": "buddhe saṅghe gaṇuttame; ",
  "tha-ap393:195.3": "Pañcānisaṁse anubhomi, ",
  "tha-ap393:195.4": "kammānucchavike mama. ",
  "tha-ap393:196.1": "Visuddhakaṇṭho madhurassaro, ",
  "tha-ap393:196.2": "Kāsasāsavivajjito; ",
  "tha-ap393:196.3": "Uppalagandho mukhato, ",
  "tha-ap393:196.4": "Upavāyati me sadā. ",
  "tha-ap393:197.0": "1.8.42. Dadhiānisaṁsa ",
  "tha-ap393:197.1": "Dadhiṁ datvāna sampannaṁ, ",
  "tha-ap393:197.2": "buddhe saṅghe gaṇuttame; ",
  "tha-ap393:197.3": "Bhuñjāmi amataṁ bhattaṁ, ",
  "tha-ap393:197.4": "varaṁ kāyagatāsatiṁ. ",
  "tha-ap393:198.0": "1.8.43. Madhuānisaṁsa ",
  "tha-ap393:198.1": "Vaṇṇagandharasopetaṁ, ",
  "tha-ap393:198.2": "madhuṁ datvā jine gaṇe; ",
  "tha-ap393:198.3": "Anūpamaṁ atuliyaṁ, ",
  "tha-ap393:198.4": "pive muttirasaṁ ahaṁ. ",
  "tha-ap393:199.0": "1.8.44. Rasānisaṁsa ",
  "tha-ap393:199.1": "Yathābhūtaṁ rasaṁ datvā, ",
  "tha-ap393:199.2": "buddhe saṅghe gaṇuttame; ",
  "tha-ap393:199.3": "Caturo phale anubhomi, ",
  "tha-ap393:199.4": "kammānucchavike mama. ",
  "tha-ap393:200.0": "1.8.45. Annapānānisaṁsa ",
  "tha-ap393:200.1": "Annaṁ pānañca datvāna, ",
  "tha-ap393:200.2": "buddhe saṅghe gaṇuttame; ",
  "tha-ap393:200.3": "Dasānisaṁse anubhomi, ",
  "tha-ap393:200.4": "kammānucchavike mama. ",
  "tha-ap393:201.1": "Āyuvā balavā dhīro, ",
  "tha-ap393:201.2": "vaṇṇavā yasavā sukhī; ",
  "tha-ap393:201.3": "Lābhī annassa pānassa, ",
  "tha-ap393:201.4": "sūro paññāṇavā sadā; ",
  "tha-ap393:201.5": "Ime guṇe paṭilabhe, ",
  "tha-ap393:201.6": "saṁsaranto bhave ahaṁ. ",
  "tha-ap393:202.0": "1.8.46. Dhūpānisaṁsa ",
  "tha-ap393:202.1": "Dhūpaṁ datvāna sugate, ",
  "tha-ap393:202.2": "saṅghe gaṇavaruttame; ",
  "tha-ap393:202.3": "Dasānisaṁse anubhomi, ",
  "tha-ap393:202.4": "kammānucchavike mama. ",
  "tha-ap393:203.1": "Sugandhadeho yasavā, ",
  "tha-ap393:203.2": "sīghapañño ca kittimā; ",
  "tha-ap393:203.3": "Tikkhapañño bhūripañño, ",
  "tha-ap393:203.4": "hāsagambhīrapaññavā. ",
  "tha-ap393:204.1": "Vepullajavanapañño, ",
  "tha-ap393:204.2": "saṁsaranto bhavābhave; ",
  "tha-ap393:204.3": "Tasseva vāhasā dāni, ",
  "tha-ap393:204.4": "patto santisukhaṁ sivaṁ. ",
  "tha-ap393:205.0": "1.9. Sādhāraṇānisaṁsa ",
  "tha-ap393:205.1": "Kilesā jhāpitā mayhaṁ, ",
  "tha-ap393:205.2": "bhavā sabbe samūhatā; ",
  "tha-ap393:205.3": "Nāgova bandhanaṁ chetvā, ",
  "tha-ap393:205.4": "viharāmi anāsavo. ",
  "tha-ap393:206.1": "Svāgataṁ vata me āsi, ",
  "tha-ap393:206.2": "mama buddhassa santike; ",
  "tha-ap393:206.3": "Tisso vijjā anuppattā, ",
  "tha-ap393:206.4": "kataṁ buddhassa sāsanaṁ. ",
  "tha-ap393:207.1": "Paṭisambhidā catasso, ",
  "tha-ap393:207.2": "vimokkhāpi ca aṭṭhime; ",
  "tha-ap393:207.3": "Chaḷabhiññā sacchikatā, ",
  "tha-ap393:207.4": "kataṁ buddhassa sāsanaṁ”. ",
  "tha-ap393:208.1": "Itthaṁ sudaṁ āyasmā pilindavaccho thero imā gāthāyo abhāsitthāti. ",
  "tha-ap393:209.1": "Pilindavacchattherassāpadānaṁ paṭhamaṁ. "
}