{
  "thi-ap17:0.1": "Therīapadāna ",
  "thi-ap17:0.2": "Ekūposathikavagga ",
  "thi-ap17:0.3": "7. Mahāpajāpatigotamītherīapadāna ",
  "thi-ap17:1.1": "Ekadā lokapajjoto, ",
  "thi-ap17:1.2": "vesāliyaṁ mahāvane; ",
  "thi-ap17:1.3": "Kūṭāgāre susālāyaṁ, ",
  "thi-ap17:1.4": "vasate narasārathi. ",
  "thi-ap17:2.1": "Tadā jinassa mātucchā, ",
  "thi-ap17:2.2": "mahāgotami bhikkhunī; ",
  "thi-ap17:2.3": "Tahiṁ kate pure ramme, ",
  "thi-ap17:2.4": "vasī bhikkhunupassaye. ",
  "thi-ap17:3.1": "Bhikkhunīhi vimuttāhi, ",
  "thi-ap17:3.2": "satehi saha pañcahi; ",
  "thi-ap17:3.3": "Rahogatāya tassevaṁ, ",
  "thi-ap17:3.4": "citassāsi vitakkitaṁ. ",
  "thi-ap17:4.1": "“Buddhassa parinibbānaṁ, ",
  "thi-ap17:4.2": "sāvakaggayugassa vā; ",
  "thi-ap17:4.3": "Rāhulānandanandānaṁ, ",
  "thi-ap17:4.4": "nāhaṁ lacchāmi passituṁ. ",
  "thi-ap17:5.1": "Buddhassa parinibbānā, ",
  "thi-ap17:5.2": "sāvakaggayugassa vā; ",
  "thi-ap17:5.3": "Mahākassapanandānaṁ, ",
  "thi-ap17:5.4": "ānandarāhulāna ca. ",
  "thi-ap17:6.1": "Paṭikaccāyusaṅkhāraṁ, ",
  "thi-ap17:6.2": "osajjitvāna nibbutiṁ; ",
  "thi-ap17:6.3": "Gaccheyyaṁ lokanāthena, ",
  "thi-ap17:6.4": "anuññātā mahesinā”. ",
  "thi-ap17:7.1": "Tathā pañcasatānampi, ",
  "thi-ap17:7.2": "bhikkhunīnaṁ vitakkitaṁ; ",
  "thi-ap17:7.3": "Āsi khemādikānampi, ",
  "thi-ap17:7.4": "etadeva vitakkitaṁ. ",
  "thi-ap17:8.1": "Bhūmicālo tadā āsi, ",
  "thi-ap17:8.2": "nāditā devadundubhī; ",
  "thi-ap17:8.3": "Upassayādhivatthāyo, ",
  "thi-ap17:8.4": "devatā sokapīḷitā. ",
  "thi-ap17:9.1": "Vilapantā sukaruṇaṁ, ",
  "thi-ap17:9.2": "tatthassūni pavattayuṁ; ",
  "thi-ap17:9.3": "Mittā bhikkhuniyo tāhi, ",
  "thi-ap17:9.4": "upagantvāna gotamiṁ. ",
  "thi-ap17:10.1": "Nipacca sirasā pāde, ",
  "thi-ap17:10.2": "idaṁ vacanamabravuṁ; ",
  "thi-ap17:10.3": "Tattha toyalavāsittā, ",
  "thi-ap17:10.4": "mayamayye rahogatā. ",
  "thi-ap17:11.1": "Sā calā calitā bhūmi, ",
  "thi-ap17:11.2": "nāditā devadundubhī; ",
  "thi-ap17:11.3": "Paridevā ca suyyante, ",
  "thi-ap17:11.4": "kimatthaṁ nūna gotamī. ",
  "thi-ap17:12.1": "Tadā avoca sā sabbaṁ, ",
  "thi-ap17:12.2": "yathāparivitakkitaṁ; ",
  "thi-ap17:12.3": "Tāyopi sabbā āhaṁsu, ",
  "thi-ap17:12.4": "yathāparivitakkitaṁ. ",
  "thi-ap17:13.1": "“Yadi te rucitaṁ ayye, ",
  "thi-ap17:13.2": "nibbānaṁ paramaṁ sivaṁ; ",
  "thi-ap17:13.3": "Nibbāyissāma sabbāpi, ",
  "thi-ap17:13.4": "buddhānuññāya subbate. ",
  "thi-ap17:14.1": "Mayaṁ sahāva nikkhantā, ",
  "thi-ap17:14.2": "gharāpi ca bhavāpi ca; ",
  "thi-ap17:14.3": "Sahāyeva gamissāma, ",
  "thi-ap17:14.4": "nibbānaṁ padamuttamaṁ”. ",
  "thi-ap17:15.1": "“Nibbānāya vajantīnaṁ, ",
  "thi-ap17:15.2": "kiṁ vakkhāmī”ti sā vadaṁ; ",
  "thi-ap17:15.3": "Saha sabbāhi niggañchi, ",
  "thi-ap17:15.4": "bhikkhunīnilayā tadā. ",
  "thi-ap17:16.1": "“Upassaye yādhivatthā, ",
  "thi-ap17:16.2": "devatā tā khamantu me; ",
  "thi-ap17:16.3": "Bhikkhunīnilayassedaṁ, ",
  "thi-ap17:16.4": "pacchimaṁ dassanaṁ mama. ",
  "thi-ap17:17.1": "Na jarā maccu vā yattha, ",
  "thi-ap17:17.2": "appiyehi samāgamo; ",
  "thi-ap17:17.3": "Piyehi na viyogotthi, ",
  "thi-ap17:17.4": "taṁ vajissaṁ asaṅkhataṁ”. ",
  "thi-ap17:18.1": "Avītarāgā taṁ sutvā, ",
  "thi-ap17:18.2": "vacanaṁ sugatorasā; ",
  "thi-ap17:18.3": "Sokaṭṭā parideviṁsu, ",
  "thi-ap17:18.4": "“aho no appapuññatā. ",
  "thi-ap17:19.1": "Bhikkhunīnilayo suñño, ",
  "thi-ap17:19.2": "bhūto tāhi vinā ayaṁ; ",
  "thi-ap17:19.3": "Pabhāte viya tārāyo, ",
  "thi-ap17:19.4": "na dissanti jinorasā. ",
  "thi-ap17:20.1": "Nibbānaṁ gotamī yāti, ",
  "thi-ap17:20.2": "satehi saha pañcahi; ",
  "thi-ap17:20.3": "Nadīsatehiva saha, ",
  "thi-ap17:20.4": "gaṅgā pañcahi sāgaraṁ”. ",
  "thi-ap17:21.1": "Rathiyāya vajantiyo, ",
  "thi-ap17:21.2": "disvā saddhā upāsikā; ",
  "thi-ap17:21.3": "Gharā nikkhamma pādesu, ",
  "thi-ap17:21.4": "nipacca idamabravuṁ. ",
  "thi-ap17:22.1": "“Pasīdassu mahābhoge, ",
  "thi-ap17:22.2": "anāthāyo vihāya no; ",
  "thi-ap17:22.3": "Tayā na yuttā nibbātuṁ, ",
  "thi-ap17:22.4": "icchaṭṭā vilapiṁsu tā”. ",
  "thi-ap17:23.1": "Tāsaṁ sokapahānatthaṁ, ",
  "thi-ap17:23.2": "avoca madhuraṁ giraṁ; ",
  "thi-ap17:23.3": "“Ruditena alaṁ puttā, ",
  "thi-ap17:23.4": "hāsakāloyamajja vo. ",
  "thi-ap17:24.1": "Pariññātaṁ mayā dukkhaṁ, ",
  "thi-ap17:24.2": "dukkhahetu vivajjito; ",
  "thi-ap17:24.3": "Nirodho me sacchikato, ",
  "thi-ap17:24.4": "maggo cāpi subhāvito. ",
  "thi-ap17:25.1": "Paṭhamaṁ bhāṇavāraṁ. ",
  "thi-ap17:26.1": "Pariciṇṇo mayā satthā, ",
  "thi-ap17:26.2": "kataṁ buddhassa sāsanaṁ; ",
  "thi-ap17:26.3": "Ohito garuko bhāro, ",
  "thi-ap17:26.4": "bhavanetti samūhatā. ",
  "thi-ap17:27.1": "Yassatthāya pabbajitā, ",
  "thi-ap17:27.2": "agārasmānagāriyaṁ; ",
  "thi-ap17:27.3": "So me attho anuppatto, ",
  "thi-ap17:27.4": "sabbasaṁyojanakkhayo. ",
  "thi-ap17:28.1": "Buddho tassa ca saddhammo, ",
  "thi-ap17:28.2": "anūno yāva tiṭṭhati; ",
  "thi-ap17:28.3": "Nibbātuṁ tāva kālo me, ",
  "thi-ap17:28.4": "mā maṁ socatha puttikā. ",
  "thi-ap17:29.1": "Koṇḍaññānandanandādī, ",
  "thi-ap17:29.2": "tiṭṭhanti rāhulo jino; ",
  "thi-ap17:29.3": "Sukhito sahito saṅgho, ",
  "thi-ap17:29.4": "hatadabbā ca titthiyā. ",
  "thi-ap17:30.1": "Okkākavaṁsassa yaso, ",
  "thi-ap17:30.2": "ussito māramaddano; ",
  "thi-ap17:30.3": "Nanu sampati kālo me, ",
  "thi-ap17:30.4": "nibbānatthāya puttikā. ",
  "thi-ap17:31.1": "Cirappabhuti yaṁ mayhaṁ, ",
  "thi-ap17:31.2": "patthitaṁ ajja sijjhate; ",
  "thi-ap17:31.3": "Ānandabherikāloyaṁ, ",
  "thi-ap17:31.4": "kiṁ vo assūhi puttikā. ",
  "thi-ap17:32.1": "Sace mayi dayā atthi, ",
  "thi-ap17:32.2": "yadi catthi kataññutā; ",
  "thi-ap17:32.3": "Saddhammaṭṭhitiyā sabbā, ",
  "thi-ap17:32.4": "karotha vīriyaṁ daḷhaṁ. ",
  "thi-ap17:33.1": "Thīnaṁ adāsi pabbajjaṁ, ",
  "thi-ap17:33.2": "sambuddho yācito mayā; ",
  "thi-ap17:33.3": "Tasmā yathāhaṁ nandissaṁ, ",
  "thi-ap17:33.4": "tathā tamanutiṭṭhatha”. ",
  "thi-ap17:34.1": "Tā evamanusāsitvā, ",
  "thi-ap17:34.2": "bhikkhunīhi purakkhatā; ",
  "thi-ap17:34.3": "Upecca buddhaṁ vanditvā, ",
  "thi-ap17:34.4": "idaṁ vacanamabravi. ",
  "thi-ap17:35.1": "“Ahaṁ sugata te mātā, ",
  "thi-ap17:35.2": "tvañca vīra pitā mama; ",
  "thi-ap17:35.3": "Saddhammasukhada nātha, ",
  "thi-ap17:35.4": "tayā jātāmhi gotama. ",
  "thi-ap17:36.1": "Saṁvaddhitoyaṁ sugata, ",
  "thi-ap17:36.2": "rūpakāyo mayā tava; ",
  "thi-ap17:36.3": "Anindito dhammakāyo, ",
  "thi-ap17:36.4": "mama saṁvaddhito tayā. ",
  "thi-ap17:37.1": "Muhuttaṁ taṇhāsamaṇaṁ, ",
  "thi-ap17:37.2": "khīraṁ tvaṁ pāyito mayā; ",
  "thi-ap17:37.3": "Tayāhaṁ santamaccantaṁ, ",
  "thi-ap17:37.4": "dhammakhīrañhi pāyitā. ",
  "thi-ap17:38.1": "Bandhanārakkhane mayhaṁ, ",
  "thi-ap17:38.2": "anaṇo tvaṁ mahāmune; ",
  "thi-ap17:38.3": "Puttakāmā thiyo yācaṁ, ",
  "thi-ap17:38.4": "labhanti tādisaṁ sutaṁ. ",
  "thi-ap17:39.1": "Mandhātādinarindānaṁ, ",
  "thi-ap17:39.2": "yā mātā sā bhavaṇṇave; ",
  "thi-ap17:39.3": "Nimuggāhaṁ tayā putta, ",
  "thi-ap17:39.4": "tāritā bhavasāgarā. ",
  "thi-ap17:40.1": "Rañño mātā mahesīti, ",
  "thi-ap17:40.2": "sulabhaṁ nāmamitthinaṁ; ",
  "thi-ap17:40.3": "Buddhamātāti yaṁ nāmaṁ, ",
  "thi-ap17:40.4": "etaṁ paramadullabhaṁ. ",
  "thi-ap17:41.1": "Tañca laddhaṁ mahāvīra, ",
  "thi-ap17:41.2": "paṇidhānaṁ mamaṁ tayā; ",
  "thi-ap17:41.3": "Aṇukaṁ vā mahantaṁ vā, ",
  "thi-ap17:41.4": "taṁ sabbaṁ pūritaṁ mayā. ",
  "thi-ap17:42.1": "Parinibbātumicchāmi, ",
  "thi-ap17:42.2": "vihāyemaṁ kaḷevaraṁ; ",
  "thi-ap17:42.3": "Anujānāhi me vīra, ",
  "thi-ap17:42.4": "dukkhantakara nāyaka. ",
  "thi-ap17:43.1": "Cakkaṅkusadhajākiṇṇe, ",
  "thi-ap17:43.2": "pāde kamalakomale; ",
  "thi-ap17:43.3": "Pasārehi paṇāmaṁ te, ",
  "thi-ap17:43.4": "karissaṁ puttauttame. ",
  "thi-ap17:44.1": "Suvaṇṇarāsisaṅkāsaṁ, ",
  "thi-ap17:44.2": "sarīraṁ kuru pākaṭaṁ; ",
  "thi-ap17:44.3": "Katvā dehaṁ sudiṭṭhaṁ te, ",
  "thi-ap17:44.4": "santiṁ gacchāmi nāyaka”. ",
  "thi-ap17:45.1": "Dvattiṁsalakkhaṇūpetaṁ, ",
  "thi-ap17:45.2": "suppabhālaṅkataṁ tanuṁ; ",
  "thi-ap17:45.3": "Sañjhāghanāva bālakkaṁ, ",
  "thi-ap17:45.4": "mātucchaṁ dassayī jino. ",
  "thi-ap17:46.1": "Phullāravindasaṅkāse, ",
  "thi-ap17:46.2": "taruṇādiccasappabhe; ",
  "thi-ap17:46.3": "Cakkaṅkite pādatale, ",
  "thi-ap17:46.4": "tato sā sirasā pati. ",
  "thi-ap17:47.1": "“Paṇamāmi narādicca, ",
  "thi-ap17:47.2": "ādiccakulaketukaṁ; ",
  "thi-ap17:47.3": "Pacchime maraṇe mayhaṁ, ",
  "thi-ap17:47.4": "na taṁ ikkhāmahaṁ puno. ",
  "thi-ap17:48.1": "Itthiyo nāma lokagga, ",
  "thi-ap17:48.2": "sabbadosākarā matā; ",
  "thi-ap17:48.3": "Yadi ko catthi doso me, ",
  "thi-ap17:48.4": "khamassu karuṇākara. ",
  "thi-ap17:49.1": "Itthikānañca pabbajjaṁ, ",
  "thi-ap17:49.2": "haṁ taṁ yāciṁ punappunaṁ; ",
  "thi-ap17:49.3": "Tattha ce atthi doso me, ",
  "thi-ap17:49.4": "taṁ khamassu narāsabha. ",
  "thi-ap17:50.1": "Mayā bhikkhuniyo vīra, ",
  "thi-ap17:50.2": "tavānuññāya sāsitā; ",
  "thi-ap17:50.3": "Tatra ce atthi dunnītaṁ, ",
  "thi-ap17:50.4": "taṁ khamassu khamādhipa”. ",
  "thi-ap17:51.1": "“Akkhante nāma khantabbaṁ, ",
  "thi-ap17:51.2": "kiṁ bhave guṇabhūsane; ",
  "thi-ap17:51.3": "Kimuttaraṁ te vakkhāmi, ",
  "thi-ap17:51.4": "nibbānāya vajantiyā. ",
  "thi-ap17:52.1": "Suddhe anūne mama bhikkhusaṅghe, ",
  "thi-ap17:52.2": "Lokā ito nissarituṁ khamante; ",
  "thi-ap17:52.3": "Pabhātakāle byasanaṅgatānaṁ, ",
  "thi-ap17:52.4": "Disvāna niyyātiva candalekhā”. ",
  "thi-ap17:53.1": "Tadetarā bhikkhuniyo jinaggaṁ, ",
  "thi-ap17:53.2": "Tārāva candānugatā sumeruṁ; ",
  "thi-ap17:53.3": "Padakkhiṇaṁ kacca nipacca pāde, ",
  "thi-ap17:53.4": "Ṭhitā mukhantaṁ samudikkhamānā. ",
  "thi-ap17:54.1": "“Na tittipubbaṁ tava dassanena, ",
  "thi-ap17:54.2": "Cakkhuṁ na sotaṁ tava bhāsitena; ",
  "thi-ap17:54.3": "Cittaṁ mamaṁ kevalamekameva, ",
  "thi-ap17:54.4": "Pappuyya taṁ dhammarasena titti. ",
  "thi-ap17:55.1": "Nadato parisāyaṁ te, ",
  "thi-ap17:55.2": "vāditabbapahārino; ",
  "thi-ap17:55.3": "Ye te dakkhanti vadanaṁ, ",
  "thi-ap17:55.4": "dhaññā te narapuṅgava. ",
  "thi-ap17:56.1": "Dīghaṅgulī tambanakhe, ",
  "thi-ap17:56.2": "subhe āyatapaṇhike; ",
  "thi-ap17:56.3": "Ye pāde paṇamissanti, ",
  "thi-ap17:56.4": "tepi dhaññā guṇandhara. ",
  "thi-ap17:57.1": "Madhurāni pahaṭṭhāni, ",
  "thi-ap17:57.2": "dosagghāni hitāni ca; ",
  "thi-ap17:57.3": "Ye te vākyāni suyyanti, ",
  "thi-ap17:57.4": "tepi dhaññā naruttama. ",
  "thi-ap17:58.1": "Dhaññāhaṁ te mahāvīra, ",
  "thi-ap17:58.2": "pādapūjanatapparā; ",
  "thi-ap17:58.3": "Tiṇṇasaṁsārakantārā, ",
  "thi-ap17:58.4": "suvākyena sirīmato”. ",
  "thi-ap17:59.1": "Tato sā anusāvetvā, ",
  "thi-ap17:59.2": "bhikkhusaṅghampi subbatā; ",
  "thi-ap17:59.3": "Rāhulānandanande ca, ",
  "thi-ap17:59.4": "vanditvā idamabravi. ",
  "thi-ap17:60.1": "“Āsīvisālayasame, ",
  "thi-ap17:60.2": "rogāvāse kaḷevare; ",
  "thi-ap17:60.3": "Nibbindā dukkhasaṅghāṭe, ",
  "thi-ap17:60.4": "jarāmaraṇagocare. ",
  "thi-ap17:61.1": "Nānākalimalākiṇṇe, ",
  "thi-ap17:61.2": "parāyatte nirīhake; ",
  "thi-ap17:61.3": "Tena nibbātumicchāmi, ",
  "thi-ap17:61.4": "anumaññatha puttakā”. ",
  "thi-ap17:62.1": "Nando rāhulabhaddo ca, ",
  "thi-ap17:62.2": "vītasokā nirāsavā; ",
  "thi-ap17:62.3": "Ṭhitācalaṭṭhiti thirā, ",
  "thi-ap17:62.4": "dhammatamanucintayuṁ. ",
  "thi-ap17:63.1": "“Dhiratthu saṅkhataṁ lolaṁ, ",
  "thi-ap17:63.2": "asāraṁ kadalūpamaṁ; ",
  "thi-ap17:63.3": "Māyāmarīcisadisaṁ, ",
  "thi-ap17:63.4": "ittaraṁ anavaṭṭhitaṁ. ",
  "thi-ap17:64.1": "Yattha nāma jinassāyaṁ, ",
  "thi-ap17:64.2": "mātucchā buddhaposikā; ",
  "thi-ap17:64.3": "Gotamī nidhanaṁ yāti, ",
  "thi-ap17:64.4": "aniccaṁ sabbasaṅkhataṁ”. ",
  "thi-ap17:65.1": "Ānando ca tadā sekho, ",
  "thi-ap17:65.2": "sokaṭṭo jinavacchalo; ",
  "thi-ap17:65.3": "Tatthassūni karonto so, ",
  "thi-ap17:65.4": "karuṇaṁ paridevati. ",
  "thi-ap17:66.1": "“Hā santiṁ gotamī yāti, ",
  "thi-ap17:66.2": "nūna buddhopi nibbutiṁ; ",
  "thi-ap17:66.3": "Gacchati na cireneva, ",
  "thi-ap17:66.4": "aggiriva nirindhano”. ",
  "thi-ap17:67.1": "Evaṁ vilāpamānaṁ taṁ, ",
  "thi-ap17:67.2": "ānandaṁ āha gotamī; ",
  "thi-ap17:67.3": "Sutasāgaragambhīra- ",
  "thi-ap17:67.4": "buddhopaṭṭhānatappara. ",
  "thi-ap17:68.1": "“Na yuttaṁ socituṁ putta, ",
  "thi-ap17:68.2": "hāsakāle upaṭṭhite; ",
  "thi-ap17:68.3": "Tayā me saraṇaṁ putta, ",
  "thi-ap17:68.4": "nibbānaṁ tamupāgataṁ. ",
  "thi-ap17:69.1": "Tayā tāta samajjhiṭṭho, ",
  "thi-ap17:69.2": "pabbajjaṁ anujāni no; ",
  "thi-ap17:69.3": "Mā putta vimano hohi, ",
  "thi-ap17:69.4": "saphalo te parissamo. ",
  "thi-ap17:70.1": "Yaṁ na diṭṭhaṁ purāṇehi, ",
  "thi-ap17:70.2": "titthikācariyehipi; ",
  "thi-ap17:70.3": "Taṁ padaṁ sukumārīhi, ",
  "thi-ap17:70.4": "sattavassāhi veditaṁ. ",
  "thi-ap17:71.1": "Buddhasāsanapāleta, ",
  "thi-ap17:71.2": "pacchimaṁ dassanaṁ tava; ",
  "thi-ap17:71.3": "Tattha gacchāmahaṁ putta, ",
  "thi-ap17:71.4": "gato yattha na dissate. ",
  "thi-ap17:72.1": "Kadāci dhammaṁ desento, ",
  "thi-ap17:72.2": "khipī lokagganāyako; ",
  "thi-ap17:72.3": "Tadāhaṁ āsīsavācaṁ, ",
  "thi-ap17:72.4": "avocaṁ anukampikā. ",
  "thi-ap17:73.1": "‘Ciraṁ jīva mahāvīra, ",
  "thi-ap17:73.2": "kappaṁ tiṭṭha mahāmune; ",
  "thi-ap17:73.3": "Sabbalokassa atthāya, ",
  "thi-ap17:73.4": "bhavassu ajarāmaro’. ",
  "thi-ap17:74.1": "Taṁ tathāvādiniṁ buddho, ",
  "thi-ap17:74.2": "mamaṁ so etadabravi; ",
  "thi-ap17:74.3": "‘Na hevaṁ vandiyā buddhā, ",
  "thi-ap17:74.4": "yathā vandasi gotamī’. ",
  "thi-ap17:75.1": "‘Kathaṁ carahi sabbaññū, ",
  "thi-ap17:75.2": "vanditabbā tathāgatā; ",
  "thi-ap17:75.3": "Kathaṁ avandiyā buddhā, ",
  "thi-ap17:75.4": "taṁ me akkhāhi pucchito’. ",
  "thi-ap17:76.1": "‘Āraddhavīriye pahitatte, ",
  "thi-ap17:76.2": "Niccaṁ daḷhaparakkame; ",
  "thi-ap17:76.3": "Samagge sāvake passa, ",
  "thi-ap17:76.4": "Etaṁ buddhānavandanaṁ’. ",
  "thi-ap17:77.1": "Tato upassayaṁ gantvā, ",
  "thi-ap17:77.2": "ekikāhaṁ vicintayiṁ; ",
  "thi-ap17:77.3": "‘Samaggaparisaṁ nātho, ",
  "thi-ap17:77.4": "rodhesi tibhavantago. ",
  "thi-ap17:78.1": "Handāhaṁ parinibbissaṁ, ",
  "thi-ap17:78.2": "mā vipattitamaddasaṁ’; ",
  "thi-ap17:78.3": "Evāhaṁ cintayitvāna, ",
  "thi-ap17:78.4": "disvāna isisattamaṁ. ",
  "thi-ap17:79.1": "Parinibbānakālaṁ me, ",
  "thi-ap17:79.2": "ārocesiṁ vināyakaṁ; ",
  "thi-ap17:79.3": "Tato so samanuññāsi, ",
  "thi-ap17:79.4": "‘kālaṁ jānāhi gotamī’. ",
  "thi-ap17:80.1": "Kilesā jhāpitā mayhaṁ, ",
  "thi-ap17:80.2": "…pe… ",
  "thi-ap17:80.3": "viharāmi anāsavā. ",
  "thi-ap17:81.1": "Svāgataṁ vata me āsi, ",
  "thi-ap17:81.2": "…pe… ",
  "thi-ap17:81.3": "kataṁ buddhassa sāsanaṁ. ",
  "thi-ap17:82.1": "Paṭisambhidā catasso, ",
  "thi-ap17:82.2": "…pe… ",
  "thi-ap17:82.3": "kataṁ buddhassa sāsanaṁ”. ",
  "thi-ap17:83.1": "“Thīnaṁ dhammābhisamaye, ",
  "thi-ap17:83.2": "ye bālā vimatiṁ gatā; ",
  "thi-ap17:83.3": "Tesaṁ diṭṭhippahānatthaṁ, ",
  "thi-ap17:83.4": "iddhiṁ dassehi gotamī”. ",
  "thi-ap17:84.1": "Tadā nipacca sambuddhaṁ, ",
  "thi-ap17:84.2": "uppatitvāna ambaraṁ; ",
  "thi-ap17:84.3": "Iddhī anekā dassesi, ",
  "thi-ap17:84.4": "buddhānuññāya gotamī. ",
  "thi-ap17:85.1": "Ekikā bahudhā āsi, ",
  "thi-ap17:85.2": "bahukā cekikā tathā; ",
  "thi-ap17:85.3": "Āvibhāvaṁ tirobhāvaṁ, ",
  "thi-ap17:85.4": "tirokuṭṭaṁ tironagaṁ. ",
  "thi-ap17:86.1": "Asajjamānā agamā, ",
  "thi-ap17:86.2": "bhūmiyampi nimujjatha; ",
  "thi-ap17:86.3": "Abhijjamāne udake, ",
  "thi-ap17:86.4": "agañchi mahiyā yathā. ",
  "thi-ap17:87.1": "Sakuṇīva tathākāse, ",
  "thi-ap17:87.2": "pallaṅkena kamī tadā; ",
  "thi-ap17:87.3": "Vasaṁ vattesi kāyena, ",
  "thi-ap17:87.4": "yāva brahmanivesanaṁ. ",
  "thi-ap17:88.1": "Sineruṁ daṇḍaṁ katvāna, ",
  "thi-ap17:88.2": "chattaṁ katvā mahāmahiṁ; ",
  "thi-ap17:88.3": "Samūlaṁ parivattetvā, ",
  "thi-ap17:88.4": "dhārayaṁ caṅkamī nabhe. ",
  "thi-ap17:89.1": "Chassūrodayakāleva, ",
  "thi-ap17:89.2": "lokañcākāsi dhūmikaṁ; ",
  "thi-ap17:89.3": "Yugante viya lokaṁ sā, ",
  "thi-ap17:89.4": "jālāmālākulaṁ akā. ",
  "thi-ap17:90.1": "Mucalindaṁ mahāselaṁ, ",
  "thi-ap17:90.2": "merumūlanadantare; ",
  "thi-ap17:90.3": "Sāsapāriva sabbāni, ",
  "thi-ap17:90.4": "ekenaggahi muṭṭhinā. ",
  "thi-ap17:91.1": "Aṅgulaggena chādesi, ",
  "thi-ap17:91.2": "bhākaraṁ sanisākaraṁ; ",
  "thi-ap17:91.3": "Candasūrasahassāni, ",
  "thi-ap17:91.4": "āveḷamiva dhārayi. ",
  "thi-ap17:92.1": "Catusāgaratoyāni, ",
  "thi-ap17:92.2": "dhārayī ekapāṇinā; ",
  "thi-ap17:92.3": "Yugantajaladākāraṁ, ",
  "thi-ap17:92.4": "mahāvassaṁ pavassatha. ",
  "thi-ap17:93.1": "Cakkavattiṁ saparisaṁ, ",
  "thi-ap17:93.2": "māpayī sā nabhattale; ",
  "thi-ap17:93.3": "Garuḷaṁ dviradaṁ sīhaṁ, ",
  "thi-ap17:93.4": "vinadantaṁ padassayi. ",
  "thi-ap17:94.1": "Ekikā abhinimmitvā, ",
  "thi-ap17:94.2": "Appameyyaṁ bhikkhunīgaṇaṁ; ",
  "thi-ap17:94.3": "Puna antaradhāpetvā, ",
  "thi-ap17:94.4": "Ekikā munimabravi. ",
  "thi-ap17:95.1": "“Mātucchā te mahāvīra, ",
  "thi-ap17:95.2": "tava sāsanakārikā; ",
  "thi-ap17:95.3": "Anuppattā sakaṁ atthaṁ, ",
  "thi-ap17:95.4": "pāde vandāmi cakkhuma”. ",
  "thi-ap17:96.1": "Dassetvā vividhā iddhī, ",
  "thi-ap17:96.2": "orohitvā nabhattalā; ",
  "thi-ap17:96.3": "Vanditvā lokapajjotaṁ, ",
  "thi-ap17:96.4": "ekamantaṁ nisīdi sā. ",
  "thi-ap17:97.1": "“Sā vīsavassasatikā, ",
  "thi-ap17:97.2": "jātiyāhaṁ mahāmune; ",
  "thi-ap17:97.3": "Alamettāvatā vīra, ",
  "thi-ap17:97.4": "nibbāyissāmi nāyaka”. ",
  "thi-ap17:98.1": "Tadātivimhitā sabbā, ",
  "thi-ap17:98.2": "parisā sā katañjalī; ",
  "thi-ap17:98.3": "“Avocayye kathaṁ āsi, ",
  "thi-ap17:98.4": "atuliddhiparakkamā”. ",
  "thi-ap17:99.1": "“Padumuttaro nāma jino, ",
  "thi-ap17:99.2": "sabbadhammesu cakkhumā; ",
  "thi-ap17:99.3": "Ito satasahassamhi, ",
  "thi-ap17:99.4": "kappe uppajji nāyako. ",
  "thi-ap17:100.1": "Tadāhaṁ haṁsavatiyaṁ, ",
  "thi-ap17:100.2": "jātāmaccakule ahuṁ; ",
  "thi-ap17:100.3": "Sabbopakārasampanne, ",
  "thi-ap17:100.4": "iddhe phīte mahaddhane. ",
  "thi-ap17:101.1": "Kadāci pitunā saddhiṁ, ",
  "thi-ap17:101.2": "dāsīgaṇapurakkhatā; ",
  "thi-ap17:101.3": "Mahatā parivārena, ",
  "thi-ap17:101.4": "taṁ upecca narāsabhaṁ. ",
  "thi-ap17:102.1": "Vāsavaṁ viya vassantaṁ, ",
  "thi-ap17:102.2": "dhammameghaṁ anāsavaṁ; ",
  "thi-ap17:102.3": "Saradādiccasadisaṁ, ",
  "thi-ap17:102.4": "raṁsijālasamujjalaṁ. ",
  "thi-ap17:103.1": "Disvā cittaṁ pasādetvā, ",
  "thi-ap17:103.2": "sutvā cassa subhāsitaṁ; ",
  "thi-ap17:103.3": "Mātucchaṁ bhikkhuniṁ agge, ",
  "thi-ap17:103.4": "ṭhapentaṁ naranāyakaṁ. ",
  "thi-ap17:104.1": "Sutvā datvā mahādānaṁ, ",
  "thi-ap17:104.2": "sattāhaṁ tassa tādino; ",
  "thi-ap17:104.3": "Sasaṅghassa naraggassa, ",
  "thi-ap17:104.4": "paccayāni bahūni ca. ",
  "thi-ap17:105.1": "Nipacca pādamūlamhi, ",
  "thi-ap17:105.2": "taṁ ṭhānamabhipatthayiṁ; ",
  "thi-ap17:105.3": "Tato mahāparisatiṁ, ",
  "thi-ap17:105.4": "avoca isisattamo. ",
  "thi-ap17:106.1": "‘Yā sasaṅghaṁ abhojesi, ",
  "thi-ap17:106.2": "sattāhaṁ lokanāyakaṁ; ",
  "thi-ap17:106.3": "Tamahaṁ kittayissāmi, ",
  "thi-ap17:106.4": "suṇātha mama bhāsato. ",
  "thi-ap17:107.1": "Satasahassito kappe, ",
  "thi-ap17:107.2": "okkākakulasambhavo; ",
  "thi-ap17:107.3": "Gotamo nāma gottena, ",
  "thi-ap17:107.4": "satthā loke bhavissati. ",
  "thi-ap17:108.1": "Tassa dhammesu dāyādā, ",
  "thi-ap17:108.2": "orasā dhammanimmitā; ",
  "thi-ap17:108.3": "Gotamī nāma nāmena, ",
  "thi-ap17:108.4": "hessati satthu sāvikā. ",
  "thi-ap17:109.1": "Tassa buddhassa mātucchā, ",
  "thi-ap17:109.2": "jīvitāpādikā ayaṁ; ",
  "thi-ap17:109.3": "Rattaññūnañca aggattaṁ, ",
  "thi-ap17:109.4": "bhikkhunīnaṁ labhissati’. ",
  "thi-ap17:110.1": "Taṁ sutvāna pamoditvā, ",
  "thi-ap17:110.2": "yāvajīvaṁ tadā jinaṁ; ",
  "thi-ap17:110.3": "Paccayehi upaṭṭhitvā, ",
  "thi-ap17:110.4": "tato kālaṅkatā ahaṁ. ",
  "thi-ap17:111.1": "Tāvatiṁsesu devesu, ",
  "thi-ap17:111.2": "sabbakāmasamiddhisu; ",
  "thi-ap17:111.3": "Nibbattā dasahaṅgehi, ",
  "thi-ap17:111.4": "aññe abhibhaviṁ ahaṁ. ",
  "thi-ap17:112.1": "Rūpasaddehi gandhehi, ",
  "thi-ap17:112.2": "rasehi phusanehi ca; ",
  "thi-ap17:112.3": "Āyunāpi ca vaṇṇena, ",
  "thi-ap17:112.4": "sukhena yasasāpi ca. ",
  "thi-ap17:113.1": "Tathevādhipateyyena, ",
  "thi-ap17:113.2": "adhigayha virocahaṁ; ",
  "thi-ap17:113.3": "Ahosiṁ amarindassa, ",
  "thi-ap17:113.4": "mahesī dayitā tahiṁ. ",
  "thi-ap17:114.1": "Saṁsāre saṁsarantīhaṁ, ",
  "thi-ap17:114.2": "kammavāyusameritā; ",
  "thi-ap17:114.3": "Kāsissa rañño visaye, ",
  "thi-ap17:114.4": "ajāyiṁ dāsagāmake. ",
  "thi-ap17:115.1": "Pañcadāsasatānūnā, ",
  "thi-ap17:115.2": "nivasanti tahiṁ tadā; ",
  "thi-ap17:115.3": "Sabbesaṁ tattha yo jeṭṭho, ",
  "thi-ap17:115.4": "tassa jāyā ahosahaṁ. ",
  "thi-ap17:116.1": "Sayambhuno pañcasatā, ",
  "thi-ap17:116.2": "gāmaṁ piṇḍāya pāvisuṁ; ",
  "thi-ap17:116.3": "Te disvāna ahaṁ tuṭṭhā, ",
  "thi-ap17:116.4": "saha sabbāhi itthibhi. ",
  "thi-ap17:117.1": "Pūgā hutvāva sabbāyo, ",
  "thi-ap17:117.2": "catumāse upaṭṭhahuṁ; ",
  "thi-ap17:117.3": "Ticīvarāni datvāna, ",
  "thi-ap17:117.4": "saṁsarimha sasāmikā. ",
  "thi-ap17:118.1": "Tato cutā sabbāpi tā, ",
  "thi-ap17:118.2": "tāvatiṁsagatā mayaṁ; ",
  "thi-ap17:118.3": "Pacchime ca bhave dāni, ",
  "thi-ap17:118.4": "jātā devadahe pure. ",
  "thi-ap17:119.1": "Pitā añjanasakko me, ",
  "thi-ap17:119.2": "mātā mama sulakkhaṇā; ",
  "thi-ap17:119.3": "Tato kapilavatthusmiṁ, ",
  "thi-ap17:119.4": "suddhodanagharaṁ gatā. ",
  "thi-ap17:120.1": "Sesā sakyakule jātā, ",
  "thi-ap17:120.2": "sakyānaṁ gharamāgamuṁ; ",
  "thi-ap17:120.3": "Ahaṁ visiṭṭhā sabbāsaṁ, ",
  "thi-ap17:120.4": "jinassāpādikā ahuṁ. ",
  "thi-ap17:121.1": "Mama puttobhinikkhamma, ",
  "thi-ap17:121.2": "buddho āsi vināyako; ",
  "thi-ap17:121.3": "Pacchāhaṁ pabbajitvāna, ",
  "thi-ap17:121.4": "satehi saha pañcahi. ",
  "thi-ap17:122.1": "Sākiyānīhi dhīrāhi, ",
  "thi-ap17:122.2": "saha santisukhaṁ phusiṁ; ",
  "thi-ap17:122.3": "Ye tadā pubbajātiyaṁ, ",
  "thi-ap17:122.4": "amhākaṁ āsu sāmino. ",
  "thi-ap17:123.1": "Sahapuññassa kattāro, ",
  "thi-ap17:123.2": "mahāsamayakārakā; ",
  "thi-ap17:123.3": "Phusiṁsu arahattaṁ te, ",
  "thi-ap17:123.4": "sugatenānukampitā”. ",
  "thi-ap17:124.1": "Tadetarā bhikkhuniyo, ",
  "thi-ap17:124.2": "āruhiṁsu nabhattalaṁ; ",
  "thi-ap17:124.3": "Saṅgatā viya tārāyo, ",
  "thi-ap17:124.4": "virociṁsu mahiddhikā. ",
  "thi-ap17:125.1": "Iddhī anekā dassesuṁ, ",
  "thi-ap17:125.2": "piḷandhavikatiṁ yathā; ",
  "thi-ap17:125.3": "Kammāro kanakasseva, ",
  "thi-ap17:125.4": "kammaññassa susikkhito. ",
  "thi-ap17:126.1": "Dassetvā pāṭihīrāni, ",
  "thi-ap17:126.2": "vicittāni bahūni ca; ",
  "thi-ap17:126.3": "Tosetvā vādipavaraṁ, ",
  "thi-ap17:126.4": "muniṁ saparisaṁ tadā. ",
  "thi-ap17:127.1": "Orohitvāna gaganā, ",
  "thi-ap17:127.2": "vanditvā isisattamaṁ; ",
  "thi-ap17:127.3": "Anuññātā naraggena, ",
  "thi-ap17:127.4": "yathāṭhāne nisīdisuṁ. ",
  "thi-ap17:128.1": "“Ahonukampikā amhaṁ, ",
  "thi-ap17:128.2": "sabbāsaṁ cira gotamī; ",
  "thi-ap17:128.3": "Vāsitā tava puññehi, ",
  "thi-ap17:128.4": "pattā no āsavakkhayaṁ. ",
  "thi-ap17:129.1": "Kilesā jhāpitā amhaṁ, ",
  "thi-ap17:129.2": "bhavā sabbe samūhatā; ",
  "thi-ap17:129.3": "Nāgīva bandhanaṁ chetvā, ",
  "thi-ap17:129.4": "viharāma anāsavā. ",
  "thi-ap17:130.1": "Svāgataṁ vata no āsi, ",
  "thi-ap17:130.2": "buddhaseṭṭhassa santike; ",
  "thi-ap17:130.3": "Tisso vijjā anuppattā, ",
  "thi-ap17:130.4": "kataṁ buddhassa sāsanaṁ. ",
  "thi-ap17:131.1": "Paṭisambhidā catasso, ",
  "thi-ap17:131.2": "vimokkhāpi ca aṭṭhime; ",
  "thi-ap17:131.3": "Chaḷabhiññā sacchikatā, ",
  "thi-ap17:131.4": "kataṁ buddhassa sāsanaṁ. ",
  "thi-ap17:132.1": "Iddhīsu ca vasī homa, ",
  "thi-ap17:132.2": "dibbāya sotadhātuyā; ",
  "thi-ap17:132.3": "Cetopariyañāṇassa, ",
  "thi-ap17:132.4": "vasī homa mahāmune. ",
  "thi-ap17:133.1": "Pubbenivāsaṁ jānāma, ",
  "thi-ap17:133.2": "dibbacakkhu visodhitaṁ; ",
  "thi-ap17:133.3": "Sabbāsavaparikkhīṇā, ",
  "thi-ap17:133.4": "natthi dāni punabbhavā. ",
  "thi-ap17:134.1": "Atthe dhamme ca nerutte, ",
  "thi-ap17:134.2": "paṭibhāne ca vijjati; ",
  "thi-ap17:134.3": "Ñāṇaṁ amhaṁ mahāvīra, ",
  "thi-ap17:134.4": "uppannaṁ tava santike. ",
  "thi-ap17:135.1": "Asmābhi pariciṇṇosi, ",
  "thi-ap17:135.2": "mettacittā hi nāyaka; ",
  "thi-ap17:135.3": "Anujānāhi sabbāsaṁ, ",
  "thi-ap17:135.4": "nibbānāya mahāmune”. ",
  "thi-ap17:136.1": "“Nibbāyissāma iccevaṁ, ",
  "thi-ap17:136.2": "kiṁ vakkhāmi vadantiyo; ",
  "thi-ap17:136.3": "Yassadāni ca vo kālaṁ, ",
  "thi-ap17:136.4": "maññathā”ti jinobravi. ",
  "thi-ap17:137.1": "Gotamīādikā tāyo, ",
  "thi-ap17:137.2": "tadā bhikkhuniyo jinaṁ; ",
  "thi-ap17:137.3": "Vanditvā āsanā tamhā, ",
  "thi-ap17:137.4": "vuṭṭhāya agamiṁsu tā. ",
  "thi-ap17:138.1": "Mahatā janakāyena, ",
  "thi-ap17:138.2": "saha lokagganāyako; ",
  "thi-ap17:138.3": "Anusaṁyāyī so vīro, ",
  "thi-ap17:138.4": "mātucchaṁ yāvakoṭṭhakaṁ. ",
  "thi-ap17:139.1": "Tadā nipati pādesu, ",
  "thi-ap17:139.2": "gotamī lokabandhuno; ",
  "thi-ap17:139.3": "Saheva tāhi sabbāhi, ",
  "thi-ap17:139.4": "“pacchimaṁ pādavandanaṁ. ",
  "thi-ap17:140.1": "Idaṁ pacchimakaṁ mayhaṁ, ",
  "thi-ap17:140.2": "lokanāthassa dassanaṁ; ",
  "thi-ap17:140.3": "Na puno amatākāraṁ, ",
  "thi-ap17:140.4": "passissāmi mukhaṁ tava. ",
  "thi-ap17:141.1": "Na ca me vandanaṁ vīra, ",
  "thi-ap17:141.2": "tava pāde sukomale; ",
  "thi-ap17:141.3": "Samphusissati lokagga, ",
  "thi-ap17:141.4": "ajja gacchāmi nibbutiṁ”. ",
  "thi-ap17:142.1": "“Rūpena kiṁ tavānena, ",
  "thi-ap17:142.2": "diṭṭhe dhamme yathātathe; ",
  "thi-ap17:142.3": "Sabbaṁ saṅkhatamevetaṁ, ",
  "thi-ap17:142.4": "anassāsikamittaraṁ”. ",
  "thi-ap17:143.1": "Sā saha tāhi gantvāna, ",
  "thi-ap17:143.2": "bhikkhunupassayaṁ sakaṁ; ",
  "thi-ap17:143.3": "Aḍḍhapallaṅkamābhujja, ",
  "thi-ap17:143.4": "nisīdi paramāsane. ",
  "thi-ap17:144.1": "Tadā upāsikā tattha, ",
  "thi-ap17:144.2": "buddhasāsanavacchalā; ",
  "thi-ap17:144.3": "Tassā pavattiṁ sutvāna, ",
  "thi-ap17:144.4": "upesuṁ pādavandikā. ",
  "thi-ap17:145.1": "Karehi uraṁ pahantā, ",
  "thi-ap17:145.2": "chinnamūlā yathā latā; ",
  "thi-ap17:145.3": "Rodantā karuṇaṁ ravaṁ, ",
  "thi-ap17:145.4": "sokaṭṭā bhūmipātitā. ",
  "thi-ap17:146.1": "“Mā no saraṇade nāthe, ",
  "thi-ap17:146.2": "vihāya gami nibbutiṁ; ",
  "thi-ap17:146.3": "Nipatitvāna yācāma, ",
  "thi-ap17:146.4": "sabbāyo sirasā mayaṁ”. ",
  "thi-ap17:147.1": "Yā padhānatamā tāsaṁ, ",
  "thi-ap17:147.2": "saddhā paññā upāsikā; ",
  "thi-ap17:147.3": "Tassā sīsaṁ pamajjantī, ",
  "thi-ap17:147.4": "idaṁ vacanamabravi. ",
  "thi-ap17:148.1": "“Alaṁ puttā visādena, ",
  "thi-ap17:148.2": "mārapāsānuvattinā; ",
  "thi-ap17:148.3": "Aniccaṁ saṅkhataṁ sabbaṁ, ",
  "thi-ap17:148.4": "viyogantaṁ calācalaṁ”. ",
  "thi-ap17:149.1": "Tato sā tā visajjitvā, ",
  "thi-ap17:149.2": "paṭhamaṁ jhānamuttamaṁ; ",
  "thi-ap17:149.3": "Dutiyañca tatiyañca, ",
  "thi-ap17:149.4": "samāpajji catutthakaṁ. ",
  "thi-ap17:150.1": "Ākāsāyatanañceva, ",
  "thi-ap17:150.2": "viññāṇāyatanaṁ tathā; ",
  "thi-ap17:150.3": "Ākiñcaṁ nevasaññañca, ",
  "thi-ap17:150.4": "samāpajji yathākkamaṁ. ",
  "thi-ap17:151.1": "Paṭilomena jhānāni, ",
  "thi-ap17:151.2": "samāpajjittha gotamī; ",
  "thi-ap17:151.3": "Yāvatā paṭhamaṁ jhānaṁ, ",
  "thi-ap17:151.4": "tato yāvacatutthakaṁ. ",
  "thi-ap17:152.1": "Tato vuṭṭhāya nibbāyi, ",
  "thi-ap17:152.2": "dīpaccīva nirāsavā; ",
  "thi-ap17:152.3": "Bhūmicālo mahā āsi, ",
  "thi-ap17:152.4": "nabhasā vijjutā pati. ",
  "thi-ap17:153.1": "Panāditā dundubhiyo, ",
  "thi-ap17:153.2": "parideviṁsu devatā; ",
  "thi-ap17:153.3": "Pupphavuṭṭhī ca gaganā, ",
  "thi-ap17:153.4": "abhivassatha medaniṁ. ",
  "thi-ap17:154.1": "Kampito merurājāpi, ",
  "thi-ap17:154.2": "raṅgamajjhe yathā naṭo; ",
  "thi-ap17:154.3": "Sokena cātidīnova, ",
  "thi-ap17:154.4": "viravo āsi sāgaro. ",
  "thi-ap17:155.1": "Devā nāgāsurā brahmā, ",
  "thi-ap17:155.2": "saṁviggāhiṁsu taṅkhaṇe; ",
  "thi-ap17:155.3": "“Aniccā vata saṅkhārā, ",
  "thi-ap17:155.4": "yathāyaṁ vilayaṁ gatā”. ",
  "thi-ap17:156.1": "Yā ce maṁ parivāriṁsu, ",
  "thi-ap17:156.2": "satthu sāsanakārikā; ",
  "thi-ap17:156.3": "Tāyopi anupādānā, ",
  "thi-ap17:156.4": "dīpacci viya nibbutā. ",
  "thi-ap17:157.1": "Hā yogā vippayogantā, ",
  "thi-ap17:157.2": "hāniccaṁ sabbasaṅkhataṁ; ",
  "thi-ap17:157.3": "Hā jīvitaṁ vināsantaṁ, ",
  "thi-ap17:157.4": "iccāsi paridevanā. ",
  "thi-ap17:158.1": "Tato devā ca brahmā ca, ",
  "thi-ap17:158.2": "lokadhammānuvattanaṁ; ",
  "thi-ap17:158.3": "Kālānurūpaṁ kubbanti, ",
  "thi-ap17:158.4": "upetvā isisattamaṁ. ",
  "thi-ap17:159.1": "Tadā āmantayī satthā, ",
  "thi-ap17:159.2": "ānandaṁ sutasāgaraṁ; ",
  "thi-ap17:159.3": "“Gacchānanda nivedehi, ",
  "thi-ap17:159.4": "bhikkhūnaṁ mātu nibbutiṁ”. ",
  "thi-ap17:160.1": "Tadānando nirānando, ",
  "thi-ap17:160.2": "assunā puṇṇalocano; ",
  "thi-ap17:160.3": "Gaggarena sarenāha, ",
  "thi-ap17:160.4": "“samāgacchantu bhikkhavo. ",
  "thi-ap17:161.1": "Pubbadakkhiṇapacchāsu, ",
  "thi-ap17:161.2": "uttarāya ca santike; ",
  "thi-ap17:161.3": "Suṇantu bhāsitaṁ mayhaṁ, ",
  "thi-ap17:161.4": "bhikkhavo sugatorasā. ",
  "thi-ap17:162.1": "Yā vaḍḍhayi payattena, ",
  "thi-ap17:162.2": "sarīraṁ pacchimaṁ mune; ",
  "thi-ap17:162.3": "Sā gotamī gatā santiṁ, ",
  "thi-ap17:162.4": "tārāva sūriyodaye. ",
  "thi-ap17:163.1": "Buddhamātāti paññattiṁ, ",
  "thi-ap17:163.2": "ṭhapayitvā gatāsamaṁ; ",
  "thi-ap17:163.3": "Na yattha pañcanettopi, ",
  "thi-ap17:163.4": "gatiṁ dakkhati nāyako. ",
  "thi-ap17:164.1": "Yassatthi sugate saddhā, ",
  "thi-ap17:164.2": "yo ca piyo mahāmune; ",
  "thi-ap17:164.3": "Buddhamātussa sakkāraṁ, ",
  "thi-ap17:164.4": "karotu sugatoraso”. ",
  "thi-ap17:165.1": "Sudūraṭṭhāpi taṁ sutvā, ",
  "thi-ap17:165.2": "sīghamāgacchu bhikkhavo; ",
  "thi-ap17:165.3": "Keci buddhānubhāvena, ",
  "thi-ap17:165.4": "keci iddhīsu kovidā. ",
  "thi-ap17:166.1": "Kūṭāgāravare ramme, ",
  "thi-ap17:166.2": "sabbasoṇṇamaye subhe; ",
  "thi-ap17:166.3": "Mañcakaṁ samāropesuṁ, ",
  "thi-ap17:166.4": "yattha suttāsi gotamī. ",
  "thi-ap17:167.1": "Cattāro lokapālā te, ",
  "thi-ap17:167.2": "aṁsehi samadhārayuṁ; ",
  "thi-ap17:167.3": "Sesā sakkādikā devā, ",
  "thi-ap17:167.4": "kūṭāgāre samaggahuṁ. ",
  "thi-ap17:168.1": "Kūṭāgārāni sabbāni, ",
  "thi-ap17:168.2": "āsuṁ pañcasatānipi; ",
  "thi-ap17:168.3": "Saradādiccavaṇṇāni, ",
  "thi-ap17:168.4": "vissakammakatāni hi. ",
  "thi-ap17:169.1": "Sabbā tāpi bhikkhuniyo, ",
  "thi-ap17:169.2": "āsuṁ mañcesu sāyitā; ",
  "thi-ap17:169.3": "Devānaṁ khandhamāruḷhā, ",
  "thi-ap17:169.4": "niyyanti anupubbaso. ",
  "thi-ap17:170.1": "Sabbaso chāditaṁ āsi, ",
  "thi-ap17:170.2": "vitānena nabhattalaṁ; ",
  "thi-ap17:170.3": "Satārā candasūrā ca, ",
  "thi-ap17:170.4": "lañchitā kanakāmayā. ",
  "thi-ap17:171.1": "Paṭākā ussitānekā, ",
  "thi-ap17:171.2": "vitatā pupphakañcukā; ",
  "thi-ap17:171.3": "Ogatākāsapadumā, ",
  "thi-ap17:171.4": "mahiyā pupphamuggataṁ. ",
  "thi-ap17:172.1": "Dissanti candasūriyā, ",
  "thi-ap17:172.2": "pajjalanti ca tārakā; ",
  "thi-ap17:172.3": "Majjhaṁ gatopi cādicco, ",
  "thi-ap17:172.4": "na tāpesi sasī yathā. ",
  "thi-ap17:173.1": "Devā dibbehi gandhehi, ",
  "thi-ap17:173.2": "mālehi surabhīhi ca; ",
  "thi-ap17:173.3": "Vāditehi ca naccehi, ",
  "thi-ap17:173.4": "saṅgītīhi ca pūjayuṁ. ",
  "thi-ap17:174.1": "Nāgāsurā ca brahmāno, ",
  "thi-ap17:174.2": "yathāsatti yathābalaṁ; ",
  "thi-ap17:174.3": "Pūjayiṁsu ca niyyantiṁ, ",
  "thi-ap17:174.4": "nibbutaṁ buddhamātaraṁ. ",
  "thi-ap17:175.1": "Sabbāyo purato nītā, ",
  "thi-ap17:175.2": "nibbutā sugatorasā; ",
  "thi-ap17:175.3": "Gotamī niyyate pacchā, ",
  "thi-ap17:175.4": "sakkatā buddhaposikā. ",
  "thi-ap17:176.1": "Purato devamanujā, ",
  "thi-ap17:176.2": "sanāgāsurabrahmakā; ",
  "thi-ap17:176.3": "Pacchā sasāvako buddho, ",
  "thi-ap17:176.4": "pūjatthaṁ yāti mātuyā. ",
  "thi-ap17:177.1": "Buddhassa parinibbānaṁ, ",
  "thi-ap17:177.2": "nedisaṁ āsi yādisaṁ; ",
  "thi-ap17:177.3": "Gotamīparinibbānaṁ, ",
  "thi-ap17:177.4": "atevacchariyaṁ ahu. ",
  "thi-ap17:178.1": "Buddho buddhassa nibbāne, ",
  "thi-ap17:178.2": "nopaṭiyādi bhikkhavo; ",
  "thi-ap17:178.3": "Buddho gotaminibbāne, ",
  "thi-ap17:178.4": "sāriputtādikā tathā. ",
  "thi-ap17:179.1": "Citakāni karitvāna, ",
  "thi-ap17:179.2": "sabbagandhamayāni te; ",
  "thi-ap17:179.3": "Gandhacuṇṇapakiṇṇāni, ",
  "thi-ap17:179.4": "jhāpayiṁsu ca tā tahiṁ. ",
  "thi-ap17:180.1": "Sesabhāgāni ḍayhiṁsu, ",
  "thi-ap17:180.2": "aṭṭhī sesāni sabbaso; ",
  "thi-ap17:180.3": "Ānando ca tadāvoca, ",
  "thi-ap17:180.4": "saṁvegajanakaṁ vaco. ",
  "thi-ap17:181.1": "“Gotamī nidhanaṁ yātā, ",
  "thi-ap17:181.2": "ḍayhañcassā sarīrakaṁ; ",
  "thi-ap17:181.3": "Saṅketaṁ buddhanibbānaṁ, ",
  "thi-ap17:181.4": "na cirena bhavissati”. ",
  "thi-ap17:182.1": "Tato gotamidhātūni, ",
  "thi-ap17:182.2": "tassā pattagatāni so; ",
  "thi-ap17:182.3": "Upanāmesi nāthassa, ",
  "thi-ap17:182.4": "ānando buddhacodito. ",
  "thi-ap17:183.1": "Pāṇinā tāni paggayha, ",
  "thi-ap17:183.2": "avoca isisattamo; ",
  "thi-ap17:183.3": "“Mahato sāravantassa, ",
  "thi-ap17:183.4": "yathā rukkhassa tiṭṭhato. ",
  "thi-ap17:184.1": "Yo so mahattaro khandho, ",
  "thi-ap17:184.2": "palujjeyya aniccatā; ",
  "thi-ap17:184.3": "Tathā bhikkhunisaṅghassa, ",
  "thi-ap17:184.4": "gotamī parinibbutā. ",
  "thi-ap17:185.1": "Aho acchariyaṁ mayhaṁ, ",
  "thi-ap17:185.2": "nibbutāyapi mātuyā; ",
  "thi-ap17:185.3": "Sarīramattasesāya, ",
  "thi-ap17:185.4": "natthi sokapariddavo. ",
  "thi-ap17:186.1": "Na sociyā paresaṁ sā, ",
  "thi-ap17:186.2": "tiṇṇasaṁsārasāgarā; ",
  "thi-ap17:186.3": "Parivajjitasantāpā, ",
  "thi-ap17:186.4": "sītibhūtā sunibbutā. ",
  "thi-ap17:187.1": "Paṇḍitāsi mahāpaññā, ",
  "thi-ap17:187.2": "puthupaññā tatheva ca; ",
  "thi-ap17:187.3": "Rattaññū bhikkhunīnaṁ sā, ",
  "thi-ap17:187.4": "evaṁ dhāretha bhikkhavo. ",
  "thi-ap17:188.1": "Iddhīsu ca vasī āsi, ",
  "thi-ap17:188.2": "dibbāya sotadhātuyā; ",
  "thi-ap17:188.3": "Cetopariyañāṇassa, ",
  "thi-ap17:188.4": "vasī āsi ca gotamī. ",
  "thi-ap17:189.1": "Pubbenivāsamaññāsi, ",
  "thi-ap17:189.2": "dibbacakkhu visodhitaṁ; ",
  "thi-ap17:189.3": "Sabbāsavā parikkhīṇā, ",
  "thi-ap17:189.4": "natthi tassā punabbhavo. ",
  "thi-ap17:190.1": "Atthadhammaniruttīsu, ",
  "thi-ap17:190.2": "paṭibhāne tatheva ca; ",
  "thi-ap17:190.3": "Parisuddhaṁ ahu ñāṇaṁ, ",
  "thi-ap17:190.4": "tasmā socaniyā na sā. ",
  "thi-ap17:191.1": "Ayoghanahatasseva, ",
  "thi-ap17:191.2": "jalato jātavedassa; ",
  "thi-ap17:191.3": "Anupubbūpasantassa, ",
  "thi-ap17:191.4": "yathā na ñāyate gati. ",
  "thi-ap17:192.1": "Evaṁ sammā vimuttānaṁ, ",
  "thi-ap17:192.2": "kāmabandhoghatārinaṁ; ",
  "thi-ap17:192.3": "Paññāpetuṁ gati natthi, ",
  "thi-ap17:192.4": "pattānaṁ acalaṁ sukhaṁ. ",
  "thi-ap17:193.1": "Attadīpā tato hotha, ",
  "thi-ap17:193.2": "satipaṭṭhānagocarā; ",
  "thi-ap17:193.3": "Bhāvetvā sattabojjhaṅge, ",
  "thi-ap17:193.4": "dukkhassantaṁ karissatha”. ",
  "thi-ap17:194.1": "Itthaṁ sudaṁ mahāpajāpatigotamī imā gāthāyo abhāsitthāti. ",
  "thi-ap17:195.1": "Mahāpajāpatigotamītheriyāpadānaṁ sattamaṁ. "
}