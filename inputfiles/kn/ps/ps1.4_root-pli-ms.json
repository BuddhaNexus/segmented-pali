{
"ps1.4:1.1": "Paṭisambhidāmagga",
"ps1.4:2.1": "1 Mahāvagga",
"ps1.4:3.1": "1.4. Indriyakathā",
"ps1.4:4.1": "1.4.1 Paṭhamasuttantaniddesa",
"ps1.4:5.1": "Evaṃ me sutaṃ—",
"ps1.4:5.2": "ekaṃ samayaṃ bhagavā sāvatthiyaṃ viharati jetavane anāthapiṇḍikassa ārāme.",
"ps1.4:5.3": "Tatra kho bhagavā bhikkhū āmantesi—",
"ps1.4:5.4": "“bhikkhavo”ti.",
"ps1.4:5.5": "“Bhadante”ti te bhikkhū bhagavato paccassosuṃ.",
"ps1.4:5.6": "Bhagavā etadavoca—",
"ps1.4:6.1": "“Pañcimāni, bhikkhave, indriyāni.",
"ps1.4:6.2": "Katamāni pañca?",
"ps1.4:6.3": "Saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ—",
"ps1.4:6.4": "imāni kho, bhikkhave, pañcindriyāni”.",
"ps1.4:7.1": "Imāni pañcindriyāni katihākārehi visujjhanti?",
"ps1.4:7.2": "Imāni pañcindriyāni pannarasahi ākārehi visujjhanti.",
"ps1.4:7.3": "Assaddhe puggale parivajjayato, saddhe puggale sevato bhajato payirupāsato, pasādanīye suttante paccavekkhato—",
"ps1.4:7.4": "imehi tīhākārehi saddhindriyaṃ visujjhati.",
"ps1.4:7.5": "Kusīte puggale parivajjayato, āraddhavīriye puggale sevato bhajato payirupāsato, sammappadhāne paccavekkhato—",
"ps1.4:7.6": "imehi tīhākārehi vīriyindriyaṃ visujjhati.",
"ps1.4:7.7": "Muṭṭhassatī puggale parivajjayato, upaṭṭhitassatī puggale sevato bhajato payirupāsato, satipaṭṭhāne paccavekkhato—",
"ps1.4:7.8": "imehi tīhākārehi satindriyaṃ visujjhati.",
"ps1.4:7.9": "Asamāhite puggale parivajjayato, samāhite puggale sevato bhajato payirupāsato, jhānavimokkhe paccavekkhato—",
"ps1.4:7.10": "imehi tīhākārehi samādhindriyaṃ visujjhati.",
"ps1.4:7.11": "Duppaññe puggale parivajjayato, paññavante puggale sevato bhajato payirupāsato, gambhīrañāṇacariyaṃ paccavekkhato—",
"ps1.4:7.12": "imehi tīhākārehi paññindriyaṃ visujjhati.",
"ps1.4:7.13": "Iti ime pañca puggale parivajjayato, pañca puggale sevato bhajato payirupāsato, pañca suttantakkhandhe paccavekkhato—",
"ps1.4:7.14": "imehi pannarasahi ākārehi imāni pañcindriyāni visujjhanti.",
"ps1.4:8.1": "Katihākārehi pañcindriyāni bhāviyanti, katihākārehi pañcannaṃ indriyānaṃ bhāvanā hoti?",
"ps1.4:8.2": "Dasahākārehi pañcindriyāni bhāviyanti, dasahākārehi pañcannaṃ indriyānaṃ bhāvanā hoti.",
"ps1.4:8.3": "Assaddhiyaṃ pajahanto saddhindriyaṃ bhāveti, saddhindriyaṃ bhāvento assaddhiyaṃ pajahati;",
"ps1.4:8.4": "kosajjaṃ pajahanto vīriyindriyaṃ bhāveti, vīriyindriyaṃ bhāvento kosajjaṃ pajahati;",
"ps1.4:8.5": "pamādaṃ pajahanto satindriyaṃ bhāveti, satindriyaṃ bhāvento pamādaṃ pajahati;",
"ps1.4:8.6": "uddhaccaṃ pajahanto samādhindriyaṃ bhāveti, samādhindriyaṃ bhāvento uddhaccaṃ pajahati;",
"ps1.4:8.7": "avijjaṃ pajahanto paññindriyaṃ bhāveti, paññindriyaṃ bhāvento avijjaṃ pajahati.",
"ps1.4:8.8": "Imehi dasahākārehi pañcindriyāni bhāviyanti, imehi dasahākārehi pañcannaṃ indriyānaṃ bhāvanā hoti.",
"ps1.4:9.1": "Katihākārehi pañcindriyāni bhāvitāni honti subhāvitāni?",
"ps1.4:9.2": "Dasahākārehi pañcindriyāni bhāvitāni honti subhāvitāni.",
"ps1.4:9.3": "Assaddhiyassa pahīnattā suppahīnattā saddhindriyaṃ bhāvitaṃ hoti subhāvitaṃ;",
"ps1.4:9.4": "saddhindriyassa bhāvitattā subhāvitattā assaddhiyaṃ pahīnaṃ hoti suppahīnaṃ.",
"ps1.4:9.5": "Kosajjassa pahīnattā suppahīnattā vīriyindriyaṃ bhāvitaṃ hoti subhāvitaṃ;",
"ps1.4:9.6": "vīriyindriyassa bhāvitattā subhāvitattā kosajjaṃ pahīnaṃ hoti suppahīnaṃ.",
"ps1.4:9.7": "Pamādassa pahīnattā suppahīnattā satindriyaṃ bhāvitaṃ hoti subhāvitaṃ;",
"ps1.4:9.8": "satindriyassa bhāvitattā subhāvitattā pamādo pahīno hoti suppahīno.",
"ps1.4:9.9": "Uddhaccassa pahīnattā suppahīnattā samādhindriyaṃ bhāvitaṃ hoti subhāvitaṃ;",
"ps1.4:9.10": "samādhindriyassa bhāvitattā subhāvitattā uddhaccaṃ pahīnaṃ hoti suppahīnaṃ.",
"ps1.4:9.11": "Avijjāya pahīnattā paññindriyaṃ bhāvitaṃ hoti subhāvitaṃ;",
"ps1.4:9.12": "paññindriyassa bhāvitattā subhāvitattā avijjā pahīnā hoti suppahīnā.",
"ps1.4:9.13": "Imehi dasahākārehi pañcindriyāni bhāvitāni honti subhāvitāni.",
"ps1.4:10.1": "Katihākārehi pañcindriyāni bhāviyanti, katihākārehi pañcindriyāni bhāvitāni ceva honti subhāvitāni ca paṭippassaddhāni ca suppaṭippassaddhāni ca?",
"ps1.4:10.2": "Catūhākārehi pañcindriyāni bhāviyanti catūhākārehi pañcindriyāni bhāvitāni ceva honti subhāvitāni ca paṭippassaddhāni ca suppaṭippassaddhāni ca.",
"ps1.4:10.3": "Sotāpattimaggakkhaṇe pañcindriyāni bhāviyanti;",
"ps1.4:10.4": "sotāpattiphalakkhaṇe pañcindriyāni bhāvitāni ceva honti subhāvitāni ca paṭippassaddhāni ca suppaṭippassaddhāni ca.",
"ps1.4:10.5": "Sakadāgāmimaggakkhaṇe pañcindriyāni bhāviyanti;",
"ps1.4:10.6": "sakadāgāmiphalakkhaṇe pañcindriyāni bhāvitāni ceva honti subhāvitāni ca paṭippassaddhāni ca suppaṭippassaddhāni ca.",
"ps1.4:10.7": "Anāgāmimaggakkhaṇe pañcindriyāni bhāviyanti;",
"ps1.4:10.8": "anāgāmiphalakkhaṇe pañcindriyāni bhāvitāni ceva honti subhāvitāni ca paṭippassaddhāni ca suppaṭippassaddhāni ca.",
"ps1.4:10.9": "Arahattamaggakkhaṇe pañcindriyāni bhāviyanti;",
"ps1.4:10.10": "arahattaphalakkhaṇe pañcindriyāni bhāvitāni ceva honti subhāvitāni ca paṭippassaddhāni ca suppaṭippassaddhāni ca.",
"ps1.4:10.11": "Iti catasso maggavisuddhiyo, catasso phalavisuddhiyo, catasso samucchedavisuddhiyo, catasso paṭippassaddhivisuddhiyo.",
"ps1.4:10.12": "Imehi catūhākārehi pañcindriyāni bhāviyanti;",
"ps1.4:10.13": "imehi catūhākārehi pañcindriyāni bhāvitāni ceva honti subhāvitāni ca paṭippassaddhāni ca suppaṭippassaddhāni ca.",
"ps1.4:11.1": "Katinaṃ puggalānaṃ indriyabhāvanā;",
"ps1.4:11.2": "kati puggalā bhāvitindriyā?",
"ps1.4:11.3": "Aṭṭhannaṃ puggalānaṃ indriyabhāvanā;",
"ps1.4:11.4": "tayo puggalā bhāvitindriyā.",
"ps1.4:11.5": "Katamesaṃ aṭṭhannaṃ puggalānaṃ indriyabhāvanā?",
"ps1.4:11.6": "Sattannañca sekkhānaṃ, puthujjanakalyāṇakassa ca—",
"ps1.4:11.7": "imesaṃ aṭṭhannaṃ puggalānaṃ indriyabhāvanā.",
"ps1.4:11.8": "Katame tayo puggalā bhāvitindriyā?",
"ps1.4:11.9": "Savanena buddho tathāgatassa sāvako khīṇāsavo bhāvitindriyo, sayaṃ bhūtaṭṭhena paccekasambuddho bhāvitindriyo, appameyyaṭṭhena tathāgato arahaṃ sammāsambuddho bhāvitindriyo—",
"ps1.4:11.10": "ime tayo puggalā bhāvitindriyā.",
"ps1.4:11.11": "Iti imesaṃ aṭṭhannaṃ puggalānaṃ indriyabhāvanā;",
"ps1.4:11.12": "ime tayo puggalā bhāvitindriyā.",
"ps1.4:12.1": "Suttantaniddeso paṭhamo.",
"ps1.4:13.1": "1.4.2. Dutiyasuttantaniddesa",
"ps1.4:14.1": "Sāvatthinidānaṃ.",
"ps1.4:14.2": "“Pañcimāni, bhikkhave, indriyāni.",
"ps1.4:14.3": "Katamāni pañca?",
"ps1.4:14.4": "Saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
"ps1.4:15.1": "Ye hi keci, bhikkhave, samaṇā vā brāhmaṇā vā imesaṃ pañcannaṃ indriyānaṃ samudayañca atthaṅgamañca assādañca ādīnavañca nissaraṇañca yathābhūtaṃ nappajānanti, na me te, bhikkhave, samaṇā vā brāhmaṇā vā samaṇesu vā samaṇasammatā, brāhmaṇesu vā brāhmaṇasammatā;",
"ps1.4:15.2": "na ca panete āyasmantā sāmaññatthaṃ vā brahmaññatthaṃ vā diṭṭheva dhamme sayaṃ abhiññā sacchikatvā upasampajja viharanti.",
"ps1.4:16.1": "Ye ca kho keci bhikkhave samaṇā vā brāhmaṇā vā imesaṃ pañcannaṃ indriyānaṃ samudayañca atthaṅgamañca assādañca ādīnavañca nissaraṇañca yathābhūtaṃ pajānanti, te kho me, bhikkhave, samaṇā vā brāhmaṇā vā samaṇesu vā samaṇasammatā, brāhmaṇesu vā brāhmaṇasammatā;",
"ps1.4:16.2": "te ca panāyasmantā sāmaññatthañca brahmaññatthañca diṭṭheva dhamme sayaṃ abhiññā sacchikatvā upasampajja viharantī”ti.",
"ps1.4:17.1": "Katihākārehi pañcannaṃ indriyānaṃ samudayo hoti;",
"ps1.4:17.2": "katihākārehi pañcannaṃ indriyānaṃ samudayaṃ pajānāti?",
"ps1.4:17.3": "Katihākārehi pañcannaṃ indriyānaṃ atthaṅgamo hoti;",
"ps1.4:17.4": "katihākārehi pañcannaṃ indriyānaṃ atthaṅgamaṃ pajānāti?",
"ps1.4:17.5": "Katihākārehi pañcannaṃ indriyānaṃ assādo hoti, katihākārehi pañcannaṃ indriyānaṃ assādaṃ pajānāti?",
"ps1.4:17.6": "Katihākārehi pañcannaṃ indriyānaṃ ādīnavo hoti;",
"ps1.4:17.7": "katihākārehi pañcannaṃ indriyānaṃ ādīnavaṃ pajānāti?",
"ps1.4:17.8": "Katihākārehi pañcannaṃ indriyānaṃ nissaraṇaṃ hoti;",
"ps1.4:17.9": "katihākārehi pañcannaṃ indriyānaṃ nissaraṇaṃ pajānāti?",
"ps1.4:18.1": "Cattārīsāya ākārehi pañcannaṃ indriyānaṃ samudayo hoti;",
"ps1.4:18.2": "cattārīsāya ākārehi pañcannaṃ indriyānaṃ samudayaṃ pajānāti.",
"ps1.4:18.3": "Cattārīsāya ākārehi pañcannaṃ indriyānaṃ atthaṅgamo hoti;",
"ps1.4:18.4": "cattārīsāya ākārehi pañcannaṃ indriyānaṃ atthaṅgamaṃ pajānāti.",
"ps1.4:18.5": "Pañcavīsatiyā ākārehi pañcannaṃ indriyānaṃ assādo hoti;",
"ps1.4:18.6": "pañcavīsatiyā ākārehi pañcannaṃ indriyānaṃ assādaṃ pajānāti.",
"ps1.4:18.7": "Pañcavīsatiyā ākārehi pañcannaṃ indriyānaṃ ādīnavo hoti;",
"ps1.4:18.8": "pañcavīsatiyā ākārehi pañcannaṃ indriyānaṃ ādīnavaṃ pajānāti.",
"ps1.4:18.9": "Asītisataṃ ākārehi pañcannaṃ indriyānaṃ nissaraṇaṃ hoti;",
"ps1.4:18.10": "asītisataṃ ākārehi pañcannaṃ indriyānaṃ nissaraṇaṃ pajānāti.",
"ps1.4:19.1": "Katamehi cattārīsāya ākārehi pañcannaṃ indriyānaṃ samudayo hoti;",
"ps1.4:19.2": "katamehi cattārīsāya ākārehi pañcannaṃ indriyānaṃ samudayaṃ pajānāti?",
"ps1.4:19.3": "Adhimokkhatthāya āvajjanāya samudayo saddhindriyassa samudayo hoti, adhimokkhavasena chandassa samudayo saddhindriyassa samudayo hoti, adhimokkhavasena manasikārassa samudayo saddhindriyassa samudayo hoti, saddhindriyassa vasena ekattupaṭṭhānaṃ saddhindriyassa samudayo hoti;",
"ps1.4:19.4": "paggahatthāya āvajjanāya samudayo vīriyindriyassa samudayo hoti, paggahavasena chandassa samudayo vīriyindriyassa samudayo hoti, paggahavasena manasikārassa samudayo vīriyindriyassa samudayo hoti, vīriyindriyassa vasena ekattupaṭṭhānaṃ vīriyindriyassa samudayo hoti;",
"ps1.4:19.5": "upaṭṭhānatthāya āvajjanāya samudayo satindriyassa samudayo hoti, upaṭṭhānavasena chandassa samudayo satindriyassa samudayo hoti, upaṭṭhānavasena manasikārassa samudayo satindriyassa samudayo hoti, satindriyassa vasena ekattupaṭṭhānaṃ satindriyassa samudayo hoti;",
"ps1.4:19.6": "avikkhepatthāya āvajjanāya samudayo samādhindriyassa samudayo hoti, avikkhepavasena chandassa samudayo samādhindriyassa samudayo hoti, avikkhepavasena manasikārassa samudayo samādhindriyassa samudayo hoti, samādhindriyassa vasena ekattupaṭṭhānaṃ samādhindriyassa samudayo hoti;",
"ps1.4:19.7": "dassanatthāya āvajjanāya samudayo paññindriyassa samudayo hoti, dassanavasena chandassa samudayo paññindriyassa samudayo hoti, dassanavasena manasikārassa samudayo paññindriyassa samudayo hoti, paññindriyassa vasena ekattupaṭṭhānaṃ paññindriyassa samudayo hoti.",
"ps1.4:19.8": "Adhimokkhatthāya āvajjanāya samudayo saddhindriyassa samudayo hoti, paggahatthāya āvajjanāya samudayo vīriyindriyassa samudayo hoti, upaṭṭhānatthāya āvajjanāya samudayo satindriyassa samudayo hoti, avikkhepatthāya āvajjanāya samudayo samādhindriyassa samudayo hoti, dassanatthāya āvajjanāya samudayo paññindriyassa samudayo hoti.",
"ps1.4:19.9": "Adhimokkhavasena chandassa samudayo saddhindriyassa samudayo hoti, paggahavasena chandassa samudayo vīriyindriyassa samudayo hoti, upaṭṭhānavasena chandassa samudayo satindriyassa samudayo hoti, avikkhepavasena chandassa samudayo samādhindriyassa samudayo hoti, dassanavasena chandassa samudayo paññindriyassa samudayo hoti.",
"ps1.4:19.10": "Adhimokkhavasena manasikārassa samudayo saddhindriyassa samudayo hoti, paggahavasena manasikārassa samudayo vīriyindriyassa samudayo hoti, upaṭṭhānavasena manasikārassa samudayo satindriyassa samudayo hoti, avikkhepavasena manasikārassa samudayo samādhindriyassa samudayo hoti, dassanavasena manasikārassa samudayo paññindriyassa samudayo hoti.",
"ps1.4:19.11": "Saddhindriyassa vasena ekattupaṭṭhānaṃ saddhindriyassa samudayo hoti vīriyindriyassa vasena ekattupaṭṭhānaṃ vīriyindriyassa samudayo hoti, satindriyassa vasena ekattupaṭṭhānaṃ satindriyassa samudayo hoti, samādhindriyassa vasena ekattupaṭṭhānaṃ samādhindriyassa samudayo hoti, paññindriyassa vasena ekattupaṭṭhānaṃ paññindriyassa samudayo hoti.",
"ps1.4:20.1": "Imehi cattārīsāya ākārehi pañcannaṃ indriyānaṃ samudayo hoti, imehi cattārīsāya ākārehi pañcannaṃ indriyānaṃ samudayaṃ pajānāti.",
"ps1.4:21.1": "Katamehi cattārīsāya ākārehi pañcannaṃ indriyānaṃ atthaṅgamo hoti;",
"ps1.4:21.2": "katamehi cattārīsāya ākārehi pañcannaṃ indriyānaṃ atthaṅgamaṃ pajānāti?",
"ps1.4:21.3": "Adhimokkhatthāya āvajjanāya atthaṅgamo saddhindriyassa atthaṅgamo hoti, adhimokkhavasena chandassa atthaṅgamo saddhindriyassa atthaṅgamo hoti, adhimokkhavasena manasikārassa atthaṅgamo saddhindriyassa atthaṅgamo hoti, saddhindriyassa vasena ekattaanupaṭṭhānaṃ saddhindriyassa vasena atthaṅgamo hoti;",
"ps1.4:21.4": "paggahatthāya āvajjanāya atthaṅgamo vīriyindriyassa atthaṅgamo hoti, paggahavasena chandassa atthaṅgamo vīriyindriyassa atthaṅgamo hoti, paggahavasena manasikārassa atthaṅgamo vīriyindriyassa atthaṅgamo hoti, vīriyindriyassa vasena ekattaanupaṭṭhānaṃ vīriyindriyassa atthaṅgamo hoti;",
"ps1.4:21.5": "upaṭṭhānatthāya āvajjanāya atthaṅgamo satindriyassa atthaṅgamo hoti, upaṭṭhānavasena chandassa atthaṅgamo satindriyassa atthaṅgamo hoti, upaṭṭhānavasena manasikārassa atthaṅgamo satindriyassa atthaṅgamo hoti, satindriyassa vasena ekattaanupaṭṭhānaṃ satindriyassa atthaṅgamo hoti;",
"ps1.4:21.6": "avikkhepatthāya āvajjanāya atthaṅgamo samādhindriyassa atthaṅgamo hoti, avikkhepavasena chandassa atthaṅgamo samādhindriyassa atthaṅgamo hoti, avikkhepavasena manasikārassa atthaṅgamo samādhindriyassa atthaṅgamo hoti, samādhindriyassa vasena ekattaanupaṭṭhānaṃ samādhindriyassa atthaṅgamo hoti;",
"ps1.4:21.7": "dassanatthāya āvajjanāya atthaṅgamo paññindriyassa atthaṅgamo hoti, dassanavasena chandassa atthaṅgamo paññindriyassa atthaṅgamo hoti, dassanavasena manasikārassa atthaṅgamo paññindriyassa atthaṅgamo hoti, paññindriyassa vasena ekattaanupaṭṭhānaṃ paññindriyassa atthaṅgamo hoti.",
"ps1.4:22.1": "Adhimokkhatthāya āvajjanāya atthaṅgamo saddhindriyassa atthaṅgamo hoti, paggahatthāya āvajjanāya atthaṅgamo vīriyindriyassa atthaṅgamo hoti, upaṭṭhānatthāya āvajjanāya atthaṅgamo satindriyassa atthaṅgamo hoti, avikkhepatthāya āvajjanāya atthaṅgamo samādhindriyassa atthaṅgamo hoti, dassanatthāya āvajjanāya atthaṅgamo paññindriyassa atthaṅgamo hoti.",
"ps1.4:22.2": "Adhimokkhavasena chandassa atthaṅgamo saddhindriyassa atthaṅgamo hoti, paggahavasena chandassa atthaṅgamo vīriyindriyassa atthaṅgamo hoti, upaṭṭhānavasena chandassa atthaṅgamo satindriyassa atthaṅgamo hoti, avikkhepavasena chandassa atthaṅgamo samādhindriyassa atthaṅgamo hoti, dassanavasena chandassa atthaṅgamo paññindriyassa atthaṅgamo hoti.",
"ps1.4:22.3": "Adhimokkhavasena manasikārassa atthaṅgamo saddhindriyassa atthaṅgamo hoti, paggahavasena manasikārassa atthaṅgamo vīriyindriyassa atthaṅgamo hoti, upaṭṭhānavasena manasikārassa atthaṅgamo satindriyassa atthaṅgamo hoti, avikkhepavasena manasikārassa atthaṅgamo samādhindriyassa atthaṅgamo hoti, dassanavasena manasikārassa atthaṅgamo paññindriyassa atthaṅgamo hoti.",
"ps1.4:22.4": "Saddhindriyassa vasena ekattaanupaṭṭhānaṃ saddhindriyassa atthaṅgamo hoti, vīriyindriyassa vasena ekattaanupaṭṭhānaṃ vīriyindriyassa atthaṅgamo hoti, satindriyassa vasena ekattaanupaṭṭhānaṃ satindriyassa atthaṅgamo hoti, samādhindriyassa vasena ekattaanupaṭṭhānaṃ samādhindriyassa atthaṅgamo hoti, paññindriyassa vasena ekattaanupaṭṭhānaṃ paññindriyassa atthaṅgamo hoti.",
"ps1.4:23.1": "Imehi cattārīsāya ākārehi pañcannaṃ indriyānaṃ atthaṅgamo hoti;",
"ps1.4:23.2": "imehi cattārīsāya ākārehi pañcannaṃ indriyānaṃ atthaṅgamaṃ pajānāti.",
"ps1.4:24.1": "1.4.2.1. Assādaniddesa",
"ps1.4:25.1": "Katamehi pañcavīsatiyā ākārehi pañcannaṃ indriyānaṃ assādo hoti;",
"ps1.4:25.2": "katamehi pañcavīsatiyā ākārehi pañcannaṃ indriyānaṃ assādaṃ pajānāti?",
"ps1.4:25.3": "Assaddhiyassa anupaṭṭhānaṃ saddhindriyassa assādo hoti, assaddhiyapariḷāhassa anupaṭṭhānaṃ saddhindriyassa assādo hoti, adhimokkhacariyāya vesārajjaṃ saddhindriyassa assādo hoti, santo ca vihārādhigamo saddhindriyassa assādo hoti, yaṃ saddhindriyaṃ paṭicca uppajjati sukhaṃ somanassaṃ ayaṃ saddhindriyassa assādo.",
"ps1.4:26.1": "Kosajjassa anupaṭṭhānaṃ vīriyindriyassa assādo hoti, kosajjapariḷāhassa anupaṭṭhānaṃ vīriyindriyassa assādo hoti, paggahacariyāya vesārajjaṃ vīriyindriyassa assādo hoti, santo ca vihārādhigamo vīriyindriyassa assādo hoti, yaṃ vīriyindriyaṃ paṭicca uppajjati sukhaṃ somanassaṃ ayaṃ vīriyindriyassa assādo.",
"ps1.4:27.1": "Pamādassa anupaṭṭhānaṃ satindriyassa assādo hoti, pamādapariḷāhassa anupaṭṭhānaṃ satindriyassa assādo hoti, upaṭṭhānacariyāya vesārajjaṃ satindriyassa assādo hoti, santo ca vihārādhigamo satindriyassa assādo hoti, yaṃ satindriyaṃ paṭicca uppajjati sukhaṃ somanassaṃ ayaṃ satindriyassa assādo.",
"ps1.4:28.1": "Uddhaccassa anupaṭṭhānaṃ samādhindriyassa assādo hoti, uddhaccapariḷāhassa anupaṭṭhānaṃ samādhindriyassa assādo hoti, avikkhepacariyāya vesārajjaṃ samādhindriyassa assādo hoti, santo ca vihārādhigamo samādhindriyassa assādo hoti, yaṃ samādhindriyaṃ paṭicca uppajjati sukhaṃ somanassaṃ ayaṃ samādhindriyassa assādo.",
"ps1.4:29.1": "Avijjāya anupaṭṭhānaṃ paññindriyassa assādo hoti, avijjāpariḷāhassa anupaṭṭhānaṃ paññindriyassa assādo hoti, dassanacariyāya vesārajjaṃ paññindriyassa assādo hoti, santo ca vihārādhigamo paññindriyassa assādo hoti, yaṃ paññindriyaṃ paṭicca uppajjati sukhaṃ somanassaṃ ayaṃ paññindriyassa assādo.",
"ps1.4:30.1": "Imehi pañcavīsatiyā ākārehi pañcannaṃ indriyānaṃ assādo hoti;",
"ps1.4:30.2": "imehi pañcavīsatiyā ākārehi pañcannaṃ indriyānaṃ assādaṃ pajānāti.",
"ps1.4:31.1": "1.4.2.2. Ādīnavaniddesa",
"ps1.4:32.1": "Katamehi pañcavīsatiyā ākārehi pañcannaṃ indriyānaṃ ādīnavo hoti;",
"ps1.4:32.2": "katamehi pañcavīsatiyā ākārehi pañcannaṃ indriyānaṃ ādīnavaṃ pajānāti?",
"ps1.4:32.3": "Assaddhiyassa upaṭṭhānaṃ saddhindriyassa ādīnavo hoti, assaddhiyapariḷāhassa upaṭṭhānaṃ saddhindriyassa ādīnavo hoti, aniccaṭṭhena saddhindriyassa ādīnavo hoti, dukkhaṭṭhena saddhindriyassa ādīnavo hoti, anattaṭṭhena saddhindriyassa ādīnavo hoti.",
"ps1.4:33.1": "Kosajjassa upaṭṭhānaṃ vīriyindriyassa ādīnavo hoti, kosajjapariḷāhassa upaṭṭhānaṃ vīriyindriyassa ādīnavo hoti, aniccaṭṭhena vīriyindriyassa ādīnavo hoti, dukkhaṭṭhena … pe … anattaṭṭhena vīriyindriyassa ādīnavo hoti.",
"ps1.4:34.1": "Pamādassa upaṭṭhānaṃ satindriyassa ādīnavo hoti, pamādapariḷāhassa upaṭṭhānaṃ satindriyassa ādīnavo hoti, aniccaṭṭhena satindriyassa ādīnavo hoti, dukkhaṭṭhena … pe … anattaṭṭhena satindriyassa ādīnavo hoti.",
"ps1.4:35.1": "Uddhaccassa upaṭṭhānaṃ samādhindriyassa ādīnavo hoti, uddhaccapariḷāhassa upaṭṭhānaṃ samādhindriyassa ādīnavo hoti, aniccaṭṭhena samādhindriyassa ādīnavo hoti, dukkhaṭṭhena … pe … anattaṭṭhena samādhindriyassa ādīnavo hoti.",
"ps1.4:36.1": "Avijjāya upaṭṭhānaṃ paññindriyassa ādīnavo hoti, avijjāpariḷāhassa upaṭṭhānaṃ paññindriyassa ādīnavo hoti, aniccaṭṭhena paññindriyassa ādīnavo hoti, dukkhaṭṭhena paññindriyassa ādīnavo hoti, anattaṭṭhena paññindriyassa ādīnavo hoti.",
"ps1.4:37.1": "Imehi pañcavīsatiyā ākārehi pañcannaṃ indriyānaṃ ādīnavo hoti;",
"ps1.4:37.2": "imehi pañcavīsatiyā ākārehi pañcannaṃ indriyānaṃ ādīnavaṃ pajānāti.",
"ps1.4:38.1": "1.4.2.3. Nissaraṇaniddesa",
"ps1.4:39.1": "Katamehi asītisataṃ ākārehi pañcannaṃ indriyānaṃ nissaraṇaṃ hoti;",
"ps1.4:39.2": "katamehi asītisataṃ ākārehi pañcannaṃ indriyānaṃ nissaraṇaṃ pajānāti?",
"ps1.4:40.1": "Adhimokkhaṭṭhena saddhindriyaṃ assaddhiyā nissaṭaṃ hoti, assaddhiyapariḷāhā nissaṭaṃ hoti, tadanuvattakakilesehi ca khandhehi ca nissaṭaṃ hoti, bahiddhā ca sabbanimittehi nissaṭaṃ hoti, tato paṇītatarasaddhindriyassa paṭilābhā purimatarasaddhindriyā nissaṭaṃ hoti.",
"ps1.4:41.1": "Paggahaṭṭhena vīriyindriyaṃ kosajjā nissaṭaṃ hoti, kosajjapariḷāhā nissaṭaṃ hoti, tadanuvattakakilesehi ca khandhehi ca nissaṭaṃ hoti, bahiddhā ca sabbanimittehi nissaṭaṃ hoti, tato paṇītataravīriyindriyassa paṭilābhā purimataravīriyindriyā nissaṭaṃ hoti.",
"ps1.4:42.1": "Upaṭṭhānaṭṭhena satindriyaṃ pamādā nissaṭaṃ hoti, pamādapariḷāhā nissaṭaṃ hoti, tadanuvattakakilesehi ca khandhehi ca nissaṭaṃ hoti, bahiddhā ca sabbanimittehi nissaṭaṃ hoti, tato paṇītatarasatindriyassa paṭilābhā purimatarasatindriyā nissaṭaṃ hoti.",
"ps1.4:43.1": "Avikkhepaṭṭhena samādhindriyaṃ uddhaccā nissaṭaṃ hoti, uddhaccapariḷāhā nissaṭaṃ hoti, tadanuvattakakilesehi ca khandhehi ca nissaṭaṃ hoti, bahiddhā ca sabbanimittehi nissaṭaṃ hoti, tato paṇītatarasamādhindriyassa paṭilābhā purimatarasamādhindriyā nissaṭaṃ hoti.",
"ps1.4:44.1": "Dassanaṭṭhena paññindriyaṃ avijjāya nissaṭaṃ hoti, avijjāpariḷāhā nissaṭaṃ hoti, tadanuvattakakilesehi ca khandhehi ca nissaṭaṃ hoti, bahiddhā ca sabbanimittehi nissaṭaṃ hoti, tato paṇītatarapaññindriyassa paṭilābhā purimatarapaññindriyā nissaṭaṃ hoti.",
"ps1.4:45.1": "Pubbabhāge pañcahi indriyehi paṭhamajjhānavasena pañcindriyāni nissaṭāni honti, paṭhame jhāne pañcahindriyehi dutiyajjhānavasena pañcindriyāni nissaṭāni honti, dutiye jhāne pañcahindriyehi tatiyajjhānavasena pañcindriyāni nissaṭāni honti, tatiye jhāne pañcahindriyehi catutthajjhānavasena pañcindriyāni nissaṭāni honti, catutthe jhāne pañcahindriyehi ākāsānañcāyatanasamāpattivasena pañcindriyāni nissaṭāni honti, ākāsānañcāyatanasamāpattiyā pañcahindriyehi viññāṇañcāyatanasamāpattivasena pañcindriyāni nissaṭāni honti, viññāṇañcāyatanasamāpattiyā pañcahindriyehi ākiñcaññāyatanasamāpattivasena pañcindriyāni nissaṭāni honti, ākiñcaññāyatanasamāpattiyā pañcahindriyehi nevasaññānāsaññāyatanasamāpattivasena pañcindriyāni nissaṭāni honti. #8",
"ps1.4:46.1": "Nevasaññānāsaññāyatanasamāpattiyā pañcahindriyehi aniccānupassanāvasena pañcindriyāni nissaṭāni honti, aniccānupassanāya pañcahindriyehi dukkhānupassanāvasena pañcindriyāni nissaṭāni honti, dukkhānupassanāya pañcahindriyehi anattānupassanāvasena pañcindriyāni nissaṭāni honti, anattānupassanāya pañcahindriyehi nibbidānupassanāvasena pañcindriyāni nissaṭāni honti, nibbidānupassanāya pañcahindriyehi virāgānupassanāvasena pañcindriyāni nissaṭāni honti, virāgānupassanāya pañcahindriyehi nirodhānupassanāvasena pañcindriyāni nissaṭāni honti, nirodhānupassanāya pañcahindriyehi paṭinissaggānupassanāvasena pañcindriyāni nissaṭāni honti, paṭinissaggānupassanāya pañcahindriyehi khayānupassanāvasena pañcindriyāni nissaṭāni honti, khayānupassanāya pañcahindriyehi vayānupassanāvasena pañcindriyāni nissaṭāni honti, vayānupassanāya pañcahindriyehi vipariṇāmānupassanāvasena pañcindriyāni nissaṭāni honti, vipariṇāmānupassanāya pañcahindriyehi animittānupassanāvasena pañcindriyāni nissaṭāni honti, animittānupassanāya pañcahindriyehi appaṇihitānupassanāvasena pañcindriyāni nissaṭāni honti, appaṇihitānupassanāya pañcahindriyehi suññatānupassanāvasena pañcindriyāni nissaṭāni honti suññatānupassanāya pañcahindriyehi adhipaññādhammavipassanāvasena pañcindriyāni nissaṭāni honti.",
"ps1.4:46.2": "Adhipaññādhammavipassanāya pañcahindriyehi yathābhūtañāṇadassanavasena pañcindriyāni nissaṭāni honti, yathābhūtañāṇadassane pañcahindriyehi ādīnavānupassanāvasena pañcindriyāni nissaṭāni honti, ādīnavānupassanāya pañcahindriyehi paṭisaṅkhānupassanāvasena pañcindriyāni nissaṭāni honti, paṭisaṅkhānupassanāya pañcahindriyehi vivaṭṭanānupassanāvasena pañcindriyāni nissaṭāni honti. #26",
"ps1.4:47.1": "Vivaṭṭanānupassanāya pañcahindriyehi sotāpattimaggavasena pañcindriyāni nissaṭāni honti, sotāpattimagge pañcahindriyehi sotāpattiphalasamāpattivasena pañcindriyāni nissaṭāni honti, sotāpattiphalasamāpattiyā pañcahindriyehi sakadāgāmimaggavasena pañcindriyāni nissaṭāni honti, sakadāgāmimagge pañcahindriyehi sakadāgāmiphalasamāpattivasena pañcindriyāni nissaṭāni honti, sakadāgāmiphalasamāpattiyā pañcahindriyehi anāgāmimaggavasena pañcindriyāni nissaṭāni honti, anāgāmimagge pañcahindriyehi anāgāmiphalasamāpattivasena pañcindriyāni nissaṭāni honti, anāgāmiphalasamāpattiyā pañcahindriyehi arahattamaggavasena pañcindriyāni nissaṭāni honti, arahattamagge pañcahindriyehi arahattaphalasamāpattivasena pañcindriyāni nissaṭāni honti. #34",
"ps1.4:48.1": "Nekkhamme pañcindriyāni kāmacchandato nissaṭāni honti, abyāpāde pañcindriyāni byāpādato nissaṭāni honti, ālokasaññāya pañcindriyāni thinamiddhato nissaṭāni honti, avikkhepe pañcindriyāni uddhaccato nissaṭāni honti, dhammavavatthāne pañcindriyāni vicikicchāya nissaṭāni honti, ñāṇe pañcindriyāni avijjāya nissaṭāni honti, pāmojje pañcindriyāni aratiyā nissaṭāni honti.",
"ps1.4:49.1": "Paṭhame jhāne pañcindriyāni nīvaraṇehi nissaṭāni honti, dutiye jhāne pañcindriyāni vitakkavicārehi nissaṭāni honti, tatiye jhāne pañcindriyāni pītiyā nissaṭāni honti, catutthe jhāne pañcindriyāni sukhadukkhehi nissaṭāni honti, ākāsānañcāyatanasamāpattiyā pañcindriyāni rūpasaññāya paṭighasaññāya nānattasaññāya nissaṭāni honti, viññāṇañcāyatanasamāpattiyā pañcindriyāni ākāsānañcāyatanasaññāya nissaṭāni honti, ākiñcaññāyatanasamāpattiyā pañcindriyāni viññāṇañcāyatanasaññāya nissaṭāni honti, nevasaññānāsaññāyatanasamāpattiyā pañcindriyāni ākiñcaññāyatanasaññāya nissaṭāni honti.",
"ps1.4:50.1": "Aniccānupassanāya pañcindriyāni niccasaññāya nissaṭāni honti, dukkhānupassanāya pañcindriyāni sukhasaññāya nissaṭāni honti, anattānupassanāya pañcindriyāni attasaññāya nissaṭāni honti, nibbidānupassanāya pañcindriyāni nandiyā nissaṭāni honti, virāgānupassanāya pañcindriyāni rāgato nissaṭāni honti, nirodhānupassanāya pañcindriyāni samudayato nissaṭāni honti, paṭinissaggānupassanāya pañcindriyāni ādānato nissaṭāni honti, khayānupassanāya pañcindriyāni ghanasaññāya nissaṭāni honti, vayānupassanāya pañcindriyāni āyūhanato nissaṭāni honti, vipariṇāmānupassanāya pañcindriyāni dhuvasaññāya nissaṭāni honti, animittānupassanāya pañcindriyāni nimittato nissaṭāni honti, appaṇihitānupassanāya pañcindriyāni paṇidhiyā nissaṭāni honti, suññatānupassanāya pañcindriyāni abhinivesato nissaṭāni honti.",
"ps1.4:50.2": "Adhipaññādhammavipassanāya pañcindriyāni sārādānābhinivesato nissaṭāni honti, yathābhūtañāṇadassane pañcindriyāni sammohābhinivesato nissaṭāni honti, ādīnavānupassanāya pañcindriyāni ālayābhinivesato nissaṭāni honti, paṭisaṅkhānupassanāya pañcindriyāni appaṭisaṅkhāya nissaṭāni honti, vivaṭṭanānupassanāya pañcindriyāni saññogābhinivesato nissaṭāni honti.",
"ps1.4:51.1": "Sotāpattimagge pañcindriyāni diṭṭhekaṭṭhehi kilesehi nissaṭāni honti, sakadāgāmimagge pañcindriyāni oḷārikehi kilesehi nissaṭāni honti, anāgāmimagge pañcindriyāni anusahagatehi kilesehi nissaṭāni honti, arahattamagge pañcindriyāni sabbakilesehi nissaṭāni honti, sabbesaññeva khīṇāsavānaṃ tattha tattha pañcindriyāni nissaṭāni ceva honti sunissaṭāni ca paṭippassaddhāni ca suppaṭippassaddhāni ca.",
"ps1.4:52.1": "Imehi asītisataṃ ākārehi pañcannaṃ indriyānaṃ nissaraṇaṃ hoti;",
"ps1.4:52.2": "imehi asītisataṃ ākārehi pañcannaṃ indriyānaṃ nissaraṇaṃ pajānāti.",
"ps1.4:53.1": "Suttantaniddeso dutiyo.",
"ps1.4:53.2": "Paṭhamabhāṇavāro.",
"ps1.4:54.1": "1.4.3. Tatiyasuttantaniddesa",
"ps1.4:55.1": "Sāvatthinidānaṃ.",
"ps1.4:55.2": "“Pañcimāni, bhikkhave, indriyāni.",
"ps1.4:55.3": "Katamāni pañca?",
"ps1.4:55.4": "Saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ.",
"ps1.4:55.5": "Kattha ca, bhikkhave, saddhindriyaṃ daṭṭhabbaṃ?",
"ps1.4:55.6": "Catūsu sotāpattiyaṅgesu—",
"ps1.4:55.7": "ettha saddhindriyaṃ daṭṭhabbaṃ.",
"ps1.4:55.8": "Kattha ca, bhikkhave, vīriyindriyaṃ daṭṭhabbaṃ?",
"ps1.4:55.9": "Catūsu sammappadhānesu—",
"ps1.4:55.10": "ettha vīriyindriyaṃ daṭṭhabbaṃ.",
"ps1.4:55.11": "Kattha ca, bhikkhave, satindriyaṃ daṭṭhabbaṃ?",
"ps1.4:55.12": "Catūsu satipaṭṭhānesu—",
"ps1.4:55.13": "ettha satindriyaṃ daṭṭhabbaṃ.",
"ps1.4:55.14": "Kattha ca, bhikkhave, samādhindriyaṃ daṭṭhabbaṃ?",
"ps1.4:55.15": "Catūsu jhānesu—",
"ps1.4:55.16": "ettha samādhindriyaṃ daṭṭhabbaṃ.",
"ps1.4:55.17": "Kattha ca, bhikkhave, paññindriyaṃ daṭṭhabbaṃ?",
"ps1.4:55.18": "Catūsu ariyasaccesu—",
"ps1.4:55.19": "ettha paññindriyaṃ daṭṭhabbaṃ”.",
"ps1.4:56.1": "Catūsu sotāpattiyaṅgesu saddhindriyassa vasena katihākārehi pañcindriyāni daṭṭhabbāni?",
"ps1.4:56.2": "Catūsu sammappadhānesu vīriyindriyassa vasena katihākārehi pañcindriyāni daṭṭhabbāni?",
"ps1.4:56.3": "Catūsu satipaṭṭhānesu satindriyassa vasena katihākārehi pañcindriyāni daṭṭhabbāni?",
"ps1.4:56.4": "Catūsu jhānesu samādhindriyassa vasena katihākārehi pañcindriyāni daṭṭhabbāni?",
"ps1.4:56.5": "Catūsu ariyasaccesu paññindriyassa vasena katihākārehi pañcindriyāni daṭṭhabbāni?",
"ps1.4:57.1": "Catūsu sotāpattiyaṅgesu saddhindriyassa vasena vīsatiyā ākārehi pañcindriyāni daṭṭhabbāni.",
"ps1.4:57.2": "Catūsu sammappadhānesu vīriyindriyassa vasena vīsatiyā ākārehi pañcindriyāni daṭṭhabbāni.",
"ps1.4:57.3": "Catūsu satipaṭṭhānesu satindriyassa vasena vīsatiyā ākārehi pañcindriyāni daṭṭhabbāni.",
"ps1.4:57.4": "Catūsu jhānesu samādhindriyassa vasena vīsatiyā ākārehi pañcindriyāni daṭṭhabbāni.",
"ps1.4:57.5": "Catūsu ariyasaccesu paññindriyassa vasena vīsatiyā ākārehi pañcindriyāni daṭṭhabbāni.",
"ps1.4:58.1": "1.4.3.1. Pabhedagaṇananiddesa",
"ps1.4:59.1": "Catūsu sotāpattiyaṅgesu saddhindriyassa vasena katamehi vīsatiyā ākārehi pañcindriyāni daṭṭhabbāni?",
"ps1.4:59.2": "Sappurisasaṃseve sotāpattiyaṅge adhimokkhādhipateyyaṭṭhena saddhindriyaṃ daṭṭhabbaṃ, saddhindriyassa vasena paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ;",
"ps1.4:59.3": "saddhammasavane sotāpattiyaṅge …",
"ps1.4:59.4": "yonisomanasikāre sotāpattiyaṅge …",
"ps1.4:59.5": "dhammānudhammapaṭipattiyā sotāpattiyaṅge adhimokkhādhipateyyaṭṭhena saddhindriyaṃ daṭṭhabbaṃ, saddhindriyassa vasena paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ.",
"ps1.4:59.6": "Catūsu sotāpattiyaṅgesu saddhindriyassa vasena imehi vīsatiyā ākārehi pañcindriyāni daṭṭhabbāni.",
"ps1.4:60.1": "Catūsu sammappadhānesu vīriyindriyassa vasena katamehi vīsatiyā ākārehi pañcindriyāni daṭṭhabbāni?",
"ps1.4:60.2": "Anuppannānaṃ pāpakānaṃ akusalānaṃ dhammānaṃ anuppādāya sammappadhāne paggahādhipateyyaṭṭhena vīriyindriyaṃ daṭṭhabbaṃ, vīriyindriyassa vasena upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ.",
"ps1.4:60.3": "Uppannānaṃ pāpakānaṃ akusalānaṃ dhammānaṃ pahānāya sammappadhāne … pe …",
"ps1.4:60.5": "anuppannānaṃ kusalānaṃ dhammānaṃ uppādāya sammappadhāne … pe …",
"ps1.4:60.7": "uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā sammappadhāne paggahādhipateyyaṭṭhena vīriyindriyaṃ daṭṭhabbaṃ, vīriyindriyassa vasena upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ.",
"ps1.4:60.8": "Catūsu sammappadhānesu vīriyindriyassa vasena imehi vīsatiyā ākārehi pañcindriyāni daṭṭhabbāni.",
"ps1.4:61.1": "Catūsu satipaṭṭhānesu satindriyassa vasena katamehi vīsatiyā ākārehi pañcindriyāni daṭṭhabbāni?",
"ps1.4:61.2": "Kāye kāyānupassanāsatipaṭṭhāne upaṭṭhānādhipateyyaṭṭhena satindriyaṃ daṭṭhabbaṃ, satindriyassa vasena avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ.",
"ps1.4:61.3": "Vedanāsu vedanānupassanāsatipaṭṭhāne … pe …",
"ps1.4:61.5": "citte cittānupassanāsatipaṭṭhāne …",
"ps1.4:61.6": "dhammesu dhammānupassanāsatipaṭṭhāne upaṭṭhānādhipateyyaṭṭhena satindriyaṃ daṭṭhabbaṃ, satindriyassa vasena avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ.",
"ps1.4:61.7": "Catūsu satipaṭṭhānesu satindriyassa vasena imehi vīsatiyā ākārehi pañcindriyāni daṭṭhabbāni.",
"ps1.4:62.1": "Catūsu jhānesu samādhindriyassa vasena katamehi vīsatiyā ākārehi pañcindriyāni daṭṭhabbāni?",
"ps1.4:62.2": "Paṭhame jhāne avikkhepādhipateyyaṭṭhena samādhindriyaṃ daṭṭhabbaṃ, samādhindriyassa vasena dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ.",
"ps1.4:62.3": "Dutiye jhāne … pe …",
"ps1.4:62.5": "tatiye jhāne …",
"ps1.4:62.6": "catutthe jhāne avikkhepādhipateyyaṭṭhena samādhindriyaṃ daṭṭhabbaṃ, samādhindriyassa vasena dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ.",
"ps1.4:62.7": "Catūsu jhānesu samādhindriyassa vasena imehi vīsatiyā ākārehi pañcindriyāni daṭṭhabbāni.",
"ps1.4:63.1": "Catūsu ariyasaccesu paññindriyassa vasena katamehi vīsatiyā ākārehi pañcindriyāni daṭṭhabbāni?",
"ps1.4:63.2": "Dukkhe ariyasacce dassanādhipateyyaṭṭhena paññindriyaṃ daṭṭhabbaṃ, paññindriyassa vasena adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ.",
"ps1.4:63.3": "Dukkhasamudaye ariyasacce … pe …",
"ps1.4:63.5": "dukkhanirodhe ariyasacce …",
"ps1.4:63.6": "dukkhanirodhagāminiyā paṭipadāya ariyasacce dassanādhipateyyaṭṭhena paññindriyaṃ daṭṭhabbaṃ, paññindriyassa vasena adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ.",
"ps1.4:63.7": "Catūsu ariyasaccesu paññindriyassa vasena imehi vīsatiyā ākārehi pañcindriyāni daṭṭhabbāni.",
"ps1.4:64.1": "1.4.3.2. Cariyavāra",
"ps1.4:65.1": "Catūsu sotāpattiyaṅgesu saddhindriyassa vasena katihākārehi pañcannaṃ indriyānaṃ cariyā daṭṭhabbā?",
"ps1.4:66.1": "Catūsu sammappadhānesu … pe …",
"ps1.4:66.3": "catūsu satipaṭṭhānesu …",
"ps1.4:66.4": "catūsu jhānesu …",
"ps1.4:66.5": "catūsu ariyasaccesu paññindriyassa vasena katihākārehi pañcannaṃ indriyānaṃ cariyā daṭṭhabbā?",
"ps1.4:66.6": "Catūsu sotāpattiyaṅgesu saddhindriyassa vasena vīsatiyā ākārehi pañcannaṃ indriyānaṃ cariyā daṭṭhabbā.",
"ps1.4:66.7": "Catūsu sammappadhānesu … pe …",
"ps1.4:66.9": "catūsu satipaṭṭhānesu …",
"ps1.4:66.10": "catūsu jhānesu …",
"ps1.4:66.11": "catūsu ariyasaccesu paññindriyassa vasena vīsatiyā ākārehi pañcannaṃ indriyānaṃ cariyā daṭṭhabbā.",
"ps1.4:67.1": "Catūsu sotāpattiyaṅgesu saddhindriyassa vasena katamehi vīsatiyā ākārehi pañcannaṃ indriyānaṃ cariyā daṭṭhabbā?",
"ps1.4:67.2": "Sappurisasaṃseve sotāpattiyaṅge adhimokkhādhipateyyaṭṭhena saddhindriyassa cariyā daṭṭhabbā, saddhindriyassa vasena paggahaṭṭhena vīriyindriyassa cariyā daṭṭhabbā, upaṭṭhānaṭṭhena satindriyassa cariyā daṭṭhabbā, avikkhepaṭṭhena samādhindriyassa cariyā daṭṭhabbā, dassanaṭṭhena paññindriyassa cariyā daṭṭhabbā.",
"ps1.4:67.3": "Saddhammasavane sotāpattiyaṅge … pe …",
"ps1.4:67.5": "yoniso manasikāre sotāpattiyaṅge …",
"ps1.4:67.6": "dhammānudhammapaṭipattiyā sotāpattiyaṅge adhimokkhādhipateyyaṭṭhena saddhindriyassa cariyā daṭṭhabbā, saddhindriyassa vasena paggahaṭṭhena vīriyindriyassa cariyā daṭṭhabbā, upaṭṭhānaṭṭhena satindriyassa cariyā daṭṭhabbā, avikkhepaṭṭhena samādhindriyassa cariyā daṭṭhabbā, dassanaṭṭhena paññindriyassa cariyā daṭṭhabbā.",
"ps1.4:67.7": "Catūsu sotāpattiyaṅgesu saddhindriyassa vasena imehi vīsatiyā ākārehi pañcannaṃ indriyānaṃ cariyā daṭṭhabbā.",
"ps1.4:68.1": "Catūsu sammappadhānesu vīriyindriyassa vasena katamehi vīsatiyā ākārehi pañcannaṃ indriyānaṃ cariyā daṭṭhabbā?",
"ps1.4:68.2": "Anuppannānaṃ pāpakānaṃ akusalānaṃ dhammānaṃ anuppādāya sammappadhāne paggahādhipateyyaṭṭhena vīriyindriyassa cariyā daṭṭhabbā, vīriyindriyassa vasena upaṭṭhānaṭṭhena satindriyassa cariyā daṭṭhabbā, avikkhepaṭṭhena samādhindriyassa cariyā daṭṭhabbā, dassanaṭṭhena paññindriyassa cariyā daṭṭhabbā, adhimokkhaṭṭhena saddhindriyassa cariyā daṭṭhabbā.",
"ps1.4:68.3": "Uppannānaṃ pāpakānaṃ akusalānaṃ dhammānaṃ pahānāya sammappadhāne … pe …",
"ps1.4:68.5": "anuppannānaṃ kusalānaṃ dhammānaṃ uppādāya sammappadhāne … pe …",
"ps1.4:68.7": "uppannānaṃ kusalānaṃ dhammānaṃ ṭhitiyā asammosāya bhiyyobhāvāya vepullāya bhāvanāya pāripūriyā sammappadhāne paggahādhipateyyaṭṭhena vīriyindriyassa cariyā daṭṭhabbā … pe …",
"ps1.4:68.9": "catūsu sammappadhānesu vīriyindriyassa vasena imehi vīsatiyā ākārehi pañcannaṃ indriyānaṃ cariyā daṭṭhabbā.",
"ps1.4:69.1": "Catūsu satipaṭṭhānesu satindriyassa vasena katamehi vīsatiyā ākārehi pañcannaṃ indriyānaṃ cariyā daṭṭhabbā?",
"ps1.4:69.2": "Kāye kāyānupassanāsatipaṭṭhāne upaṭṭhānādhipateyyaṭṭhena satindriyassa cariyā daṭṭhabbā, satindriyassa vasena avikkhepaṭṭhena samādhindriyassa cariyā daṭṭhabbā, dassanaṭṭhena paññindriyassa cariyā daṭṭhabbā, adhimokkhaṭṭhena saddhindriyassa cariyā daṭṭhabbā, paggahaṭṭhena vīriyindriyassa cariyā daṭṭhabbā.",
"ps1.4:69.3": "Vedanāsu vedanānupassanāsatipaṭṭhāne … pe …",
"ps1.4:69.5": "citte cittānupassanāsatipaṭṭhāne … pe …",
"ps1.4:69.7": "dhammesu dhammānupassanāsatipaṭṭhāne upaṭṭhānādhipateyyaṭṭhena satindriyassa cariyā daṭṭhabbā … pe …",
"ps1.4:69.9": "catūsu satipaṭṭhānesu satindriyassa vasena imehi vīsatiyā ākārehi pañcannaṃ indriyānaṃ cariyā daṭṭhabbā.",
"ps1.4:70.1": "Catūsu jhānesu samādhindriyassa vasena katamehi vīsatiyā ākārehi pañcannaṃ indriyānaṃ cariyā daṭṭhabbā?",
"ps1.4:70.2": "Paṭhame jhāne avikkhepādhipateyyaṭṭhena samādhindriyassa cariyā daṭṭhabbā, samādhindriyassa vasena dassanaṭṭhena paññindriyassa cariyā daṭṭhabbā, adhimokkhaṭṭhena saddhindriyassa cariyā daṭṭhabbā, paggahaṭṭhena vīriyindriyassa cariyā daṭṭhabbā, upaṭṭhānaṭṭhena satindriyassa cariyā daṭṭhabbā.",
"ps1.4:70.3": "Dutiye jhāne … pe …",
"ps1.4:70.5": "tatiye jhāne … pe …",
"ps1.4:70.7": "catutthe jhāne avikkhepādhipateyyaṭṭhena samādhindriyassa cariyā daṭṭhabbā … pe …",
"ps1.4:70.9": "catūsu jhānesu samādhindriyassa vasena imehi vīsatiyā ākārehi pañcannaṃ indriyānaṃ cariyā daṭṭhabbā.",
"ps1.4:71.1": "Catūsu ariyasaccesu paññindriyassa vasena katamehi vīsatiyā ākārehi pañcannaṃ indriyānaṃ cariyā daṭṭhabbā?",
"ps1.4:71.2": "Dukkhe ariyasacce dassanādhipateyyaṭṭhena paññindriyassa cariyā daṭṭhabbā, paññindriyassa vasena adhimokkhaṭṭhena saddhindriyassa cariyā daṭṭhabbā, paggahaṭṭhena vīriyindriyassa cariyā daṭṭhabbā, upaṭṭhānaṭṭhena satindriyassa cariyā daṭṭhabbā, avikkhepaṭṭhena samādhindriyassa cariyā daṭṭhabbā.",
"ps1.4:71.3": "Dukkhasamudaye ariyasacce … pe …",
"ps1.4:71.5": "dukkhanirodhe ariyasacce …",
"ps1.4:71.6": "dukkhanirodhagāminiyā paṭipadāya ariyasacce dassanādhipateyyaṭṭhena paññindriyassa cariyā daṭṭhabbā, paññindriyassa vasena adhimokkhaṭṭhena saddhindriyassa cariyā daṭṭhabbā, paggahaṭṭhena vīriyindriyassa cariyā daṭṭhabbā, upaṭṭhānaṭṭhena satindriyassa cariyā daṭṭhabbā, avikkhepaṭṭhena samādhindriyassa cariyā daṭṭhabbā.",
"ps1.4:71.7": "Catūsu ariyasaccesu paññindriyassa vasena imehi vīsatiyā ākārehi pañcannaṃ indriyānaṃ cariyā daṭṭhabbā.",
"ps1.4:72.1": "1.4.3.3. Cāravihāraniddesa",
"ps1.4:73.1": "Cāro ca vihāro ca anubuddho hoti paṭividdho, yathācarantaṃ yathāviharantaṃ viññū sabrahmacārī gambhīresu ṭhānesu okappeyyuṃ—",
"ps1.4:73.2": "“addhā, ayamāyasmā patto vā pāpuṇissati vā”.",
"ps1.4:74.1": "Cariyāti aṭṭha cariyāyo—",
"ps1.4:74.2": "iriyāpathacariyā, āyatanacariyā, saticariyā, samādhicariyā, ñāṇacariyā, maggacariyā, patticariyā, lokatthacariyāti.",
"ps1.4:74.3": "Iriyāpathacariyāti catūsu iriyāpathesu.",
"ps1.4:74.4": "Āyatanacariyāti chasu ajjhattikabāhiresu āyatanesu.",
"ps1.4:74.5": "Saticariyāti catūsu satipaṭṭhānesu.",
"ps1.4:74.6": "Samādhicariyāti catūsu jhānesu.",
"ps1.4:74.7": "Ñāṇacariyāti catūsu ariyasaccesu.",
"ps1.4:74.8": "Maggacariyāti catūsu ariyamaggesu.",
"ps1.4:74.9": "Patticariyāti catūsu sāmaññaphalesu.",
"ps1.4:74.10": "Lokatthacariyāti tathāgatesu arahantesu sammāsambuddhesu, padese paccekabuddhesu, padese sāvakesu.",
"ps1.4:74.11": "Iriyāpathacariyā ca paṇidhisampannānaṃ, āyatanacariyā ca indriyesu guttadvārānaṃ, saticariyā ca appamādavihārīnaṃ, samādhicariyā ca adhicittamanuyuttānaṃ, ñāṇacariyā ca buddhisampannānaṃ, maggacariyā ca sammāpaṭipannānaṃ, patticariyā ca adhigataphalānaṃ, lokatthacariyā ca tathāgatānaṃ arahantānaṃ sammāsambuddhānaṃ, padese paccekabuddhānaṃ, padese sāvakānaṃ.",
"ps1.4:74.12": "Imā aṭṭha cariyāyo.",
"ps1.4:75.1": "Aparāpi aṭṭha cariyāyo.",
"ps1.4:75.2": "Adhimuccanto saddhāya carati, paggaṇhanto vīriyena carati, upaṭṭhāpento satiyā carati, avikkhepaṃ karonto samādhinā carati, pajānanto paññāya carati, vijānanto viññāṇacariyāya carati, evaṃ paṭipannassa kusalā dhammā āyāpentīti āyatanacariyāya carati, evaṃ paṭipanno visesamadhigacchatīti visesacariyāya carati—",
"ps1.4:75.3": "imā aṭṭha cariyāyo.",
"ps1.4:76.1": "Aparāpi aṭṭha cariyāyo.",
"ps1.4:76.2": "Dassanacariyā ca sammādiṭṭhiyā, abhiniropanacariyā ca sammāsaṅkappassa, pariggahacariyā ca sammāvācāya, samuṭṭhānacariyā ca sammākammantassa, vodānacariyā ca sammāājīvassa, paggahacariyā ca sammāvāyāmassa, upaṭṭhānacariyā ca sammāsatiyā, avikkhepacariyā ca sammāsamādhissa—",
"ps1.4:76.3": "imā aṭṭha cariyāyo.",
"ps1.4:77.1": "Vihāroti adhimuccanto saddhāya viharati, paggaṇhanto vīriyena viharati, upaṭṭhāpento satiyā viharati, avikkhepaṃ karonto samādhinā viharati, pajānanto paññāya viharati.",
"ps1.4:78.1": "Anubuddhoti saddhindriyassa adhimokkhaṭṭho anubuddho hoti, vīriyindriyassa paggahaṭṭho anubuddho hoti, satindriyassa upaṭṭhānaṭṭho anubuddho hoti, samādhindriyassa avikkhepaṭṭho anubuddho hoti, paññindriyassa dassanaṭṭho anubuddho hoti.",
"ps1.4:79.1": "Paṭividdhoti saddhindriyassa adhimokkhaṭṭho paṭividdho hoti, vīriyindriyassa paggahaṭṭho paṭividdho hoti, satindriyassa upaṭṭhānaṭṭho paṭividdho hoti, samādhindriyassa avikkhepaṭṭho paṭividdho hoti, paññindriyassa dassanaṭṭho paṭividdho hoti.",
"ps1.4:79.2": "Yathācarantanti evaṃ saddhāya carantaṃ, evaṃ vīriyena carantaṃ, evaṃ satiyā carantaṃ, evaṃ samādhinā carantaṃ, evaṃ paññāya carantaṃ.",
"ps1.4:79.3": "Yathāviharantanti evaṃ saddhāya viharantaṃ, evaṃ vīriyena viharantaṃ, evaṃ satiyā viharantaṃ, evaṃ samādhinā viharantaṃ, evaṃ paññāya viharantaṃ.",
"ps1.4:79.4": "Viññūti viññū vibhāvī medhāvī paṇḍitā buddhisampannā.",
"ps1.4:79.5": "Sabrahmacārīti ekakammaṃ ekuddeso samasikkhatā.",
"ps1.4:79.6": "Gambhīresu ṭhānesūti gambhīrāni ṭhānāni vuccanti jhānā ca vimokkhā ca samādhī ca samāpattiyo ca maggā ca phalāni ca abhiññāyo ca paṭisambhidā ca.",
"ps1.4:79.7": "Okappeyyunti saddaheyyuṃ adhimucceyyuṃ.",
"ps1.4:79.8": "Addhāti ekaṃsavacanametaṃ nissaṃsayavacanametaṃ nikkaṅkhavacanametaṃ advejjhavacanametaṃ adveḷhakavacanametaṃ niyogavacanametaṃ apaṇṇakavacanametaṃ avatthāpanavacanametaṃ—",
"ps1.4:79.9": "addhāti.",
"ps1.4:79.10": "Āyasmāti piyavacanametaṃ garuvacanametaṃ sagāravasappatissādhivacanametaṃ—",
"ps1.4:79.11": "āyasmāti.",
"ps1.4:79.12": "Patto vāti adhigato vā.",
"ps1.4:79.13": "Pāpuṇissati vāti adhigamissati vā.",
"ps1.4:80.1": "Suttantaniddeso tatiyo.",
"ps1.4:81.1": "1.4.4. Catutthasuttantaniddesa",
"ps1.4:82.1": "Purimanidānaṃ.",
"ps1.4:82.2": "“Pañcimāni, bhikkhave, indriyāni.",
"ps1.4:82.3": "Katamāni pañca?",
"ps1.4:82.4": "Saddhindriyaṃ, vīriyindriyaṃ, satindriyaṃ, samādhindriyaṃ, paññindriyaṃ—",
"ps1.4:82.5": "imāni kho, bhikkhave, pañcindriyāni.",
"ps1.4:82.6": "Imāni pañcindriyāni katihākārehi kenaṭṭhena daṭṭhabbāni?",
"ps1.4:82.7": "Imāni pañcindriyāni chahākārehi tenaṭṭhena daṭṭhabbāni—",
"ps1.4:82.8": "ādhipateyyaṭṭhena ādivisodhanaṭṭhena adhimattaṭṭhena, adhiṭṭhānaṭṭhena, pariyādānaṭṭhena, patiṭṭhāpakaṭṭhena”.",
"ps1.4:83.1": "1.4.4.1. Ādhipateyyaṭṭhaniddesa",
"ps1.4:84.1": "Kathaṃ ādhipateyyaṭṭhena indriyāni daṭṭhabbāni?",
"ps1.4:84.2": "Assaddhiyaṃ pajahato adhimokkhādhipateyyaṭṭhena saddhindriyaṃ daṭṭhabbaṃ, saddhindriyassa vasena paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ.",
"ps1.4:84.3": "Kosajjaṃ pajahato paggahādhipateyyaṭṭhena vīriyindriyaṃ daṭṭhabbaṃ, vīriyindriyassa vasena upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ.",
"ps1.4:84.4": "Pamādaṃ pajahato upaṭṭhānādhipateyyaṭṭhena satindriyaṃ daṭṭhabbaṃ, satindriyassa vasena avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ.",
"ps1.4:84.5": "Uddhaccaṃ pajahato avikkhepādhipateyyaṭṭhena samādhindriyaṃ daṭṭhabbaṃ, samādhindriyassa vasena dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ.",
"ps1.4:84.6": "Avijjaṃ pajahato dassanādhipateyyaṭṭhena paññindriyaṃ daṭṭhabbaṃ, paññindriyassa vasena adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ.",
"ps1.4:85.1": "Kāmacchandaṃ pajahato nekkhammavasena adhimokkhādhipateyyaṭṭhena saddhindriyaṃ daṭṭhabbaṃ, saddhindriyassa vasena paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ.",
"ps1.4:85.2": "Kāmacchandaṃ pajahato nekkhammavasena paggahādhipateyyaṭṭhena vīriyindriyaṃ daṭṭhabbaṃ, vīriyindriyassa vasena upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ.",
"ps1.4:85.3": "Kāmacchandaṃ pajahato nekkhammavasena upaṭṭhānādhipateyyaṭṭhena satindriyaṃ daṭṭhabbaṃ, satindriyassa vasena avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ.",
"ps1.4:85.4": "Kāmacchandaṃ pajahato nekkhammavasena avikkhepādhipateyyaṭṭhena samādhindriyaṃ daṭṭhabbaṃ, samādhindriyassa vasena dassanaṭṭhena paññindriyaṃ daṭṭhabbaṃ, adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ.",
"ps1.4:85.5": "Kāmacchandaṃ pajahato nekkhammavasena dassanādhipateyyaṭṭhena paññindriyaṃ daṭṭhabbaṃ, paññindriyassa vasena adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ.",
"ps1.4:86.1": "Byāpādaṃ pajahato abyāpādavasena … pe …",
"ps1.4:86.3": "thinamiddhaṃ pajahato ālokasaññāvasena … pe …",
"ps1.4:86.5": "sabbakilese pajahato arahattamaggavasena adhimokkhādhipateyyaṭṭhena saddhindriyaṃ daṭṭhabbaṃ, saddhindriyassa vasena paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ, dassanaṭṭhena paññindriyaṃ daṭṭhabbaṃ … pe …",
"ps1.4:86.7": "sabbakilese pajahato arahattamaggavasena dassanādhipateyyaṭṭhena paññindriyaṃ daṭṭhabbaṃ, paññindriyassa vasena adhimokkhaṭṭhena saddhindriyaṃ daṭṭhabbaṃ, paggahaṭṭhena vīriyindriyaṃ daṭṭhabbaṃ, upaṭṭhānaṭṭhena satindriyaṃ daṭṭhabbaṃ, avikkhepaṭṭhena samādhindriyaṃ daṭṭhabbaṃ.",
"ps1.4:86.8": "Evaṃ ādhipateyyaṭṭhena indriyāni daṭṭhabbāni. #1",
"ps1.4:87.1": "1.4.4.2. Ādivisodhanaṭṭhaniddesa",
"ps1.4:88.1": "Kathaṃ ādivisodhanaṭṭhena indriyāni daṭṭhabbāni?",
"ps1.4:88.2": "Adhimokkhaṭṭhena saddhindriyaṃ, assaddhiyasaṃvaraṭṭhena sīlavisuddhi—",
"ps1.4:88.3": "saddhindriyassa ādivisodhanā.",
"ps1.4:88.4": "Paggahaṭṭhena vīriyindriyaṃ, kosajjasaṃvaraṭṭhena sīlavisuddhi—",
"ps1.4:88.5": "vīriyindriyassa ādivisodhanā.",
"ps1.4:88.6": "Upaṭṭhānaṭṭhena satindriyaṃ, pamādasaṃvaraṭṭhena sīlavisuddhi—",
"ps1.4:88.7": "satindriyassa ādivisodhanā.",
"ps1.4:88.8": "Avikkhepaṭṭhena samādhindriyaṃ, uddhaccasaṃvaraṭṭhena sīlavisuddhi—",
"ps1.4:88.9": "samādhindriyassa ādivisodhanā.",
"ps1.4:88.10": "Dassanaṭṭhena paññindriyaṃ, avijjāsaṃvaraṭṭhena sīlavisuddhi—",
"ps1.4:88.11": "paññindriyassa ādivisodhanā.",
"ps1.4:88.12": "Nekkhamme pañcindriyāni, kāmacchandasaṃvaraṭṭhena sīlavisuddhi—",
"ps1.4:88.13": "pañcannaṃ indriyānaṃ ādivisodhanā.",
"ps1.4:88.14": "Abyāpāde pañcindriyāni, byāpādasaṃvaraṭṭhena sīlavisuddhi—",
"ps1.4:88.15": "pañcannaṃ indriyānaṃ ādivisodhanā … pe … arahattamagge pañcindriyāni, sabbakilesasaṃvaraṭṭhena sīlavisuddhi—",
"ps1.4:88.18": "pañcannaṃ indriyānaṃ ādivisodhanā.",
"ps1.4:88.19": "Evaṃ ādivisodhanaṭṭhena indriyāni daṭṭhabbāni. #2",
"ps1.4:89.1": "1.4.4.3. Adhimattaṭṭhaniddesa",
"ps1.4:90.1": "Kathaṃ adhimattaṭṭhena indriyāni daṭṭhabbāni?",
"ps1.4:90.2": "Saddhindriyassa bhāvanāya chando uppajjati—",
"ps1.4:90.3": "chandavasena saddhāvasena saddhindriyaṃ adhimattaṃ hoti.",
"ps1.4:90.4": "Chandavasena pāmojjaṃ uppajjati—",
"ps1.4:90.5": "pāmojjavasena saddhāvasena saddhindriyaṃ adhimattaṃ hoti.",
"ps1.4:90.6": "Pāmojjavasena pīti uppajjati—",
"ps1.4:90.7": "pītivasena saddhāvasena saddhindriyaṃ adhimattaṃ hoti.",
"ps1.4:90.8": "Pītivasena passaddhi uppajjati—",
"ps1.4:90.9": "passaddhivasena saddhāvasena saddhindriyaṃ adhimattaṃ hoti.",
"ps1.4:90.10": "Passaddhivasena sukhaṃ uppajjati—",
"ps1.4:90.11": "sukhavasena saddhāvasena saddhindriyaṃ adhimattaṃ hoti.",
"ps1.4:90.12": "Sukhavasena obhāso uppajjati—",
"ps1.4:90.13": "obhāsavasena saddhāvasena saddhindriyaṃ adhimattaṃ hoti.",
"ps1.4:90.14": "Obhāsavasena saṃvego uppajjati—",
"ps1.4:90.15": "saṃvegavasena saddhāvasena saddhindriyaṃ adhimattaṃ hoti.",
"ps1.4:90.16": "Saṃvejetvā cittaṃ samādahati—",
"ps1.4:90.17": "samādhivasena saddhāvasena saddhindriyaṃ adhimattaṃ hoti.",
"ps1.4:90.18": "Tathā samāhitaṃ cittaṃ sādhukaṃ paggaṇhāti—",
"ps1.4:90.19": "paggahavasena saddhāvasena saddhindriyaṃ adhimattaṃ hoti.",
"ps1.4:90.20": "Tathāpaggahitaṃ cittaṃ sādhukaṃ ajjhupekkhati—",
"ps1.4:90.21": "upekkhāvasena saddhāvasena saddhindriyaṃ adhimattaṃ hoti.",
"ps1.4:90.22": "Upekkhāvasena nānattakilesehi cittaṃ vimuccati—",
"ps1.4:90.23": "vimokkhavasena saddhāvasena saddhindriyaṃ adhimattaṃ hoti.",
"ps1.4:90.24": "Vimuttattā te dhammā ekarasā honti—",
"ps1.4:90.25": "ekarasaṭṭhena bhāvanāvasena saddhāvasena saddhindriyaṃ adhimattaṃ hoti.",
"ps1.4:90.26": "Bhāvitattā tato paṇītatare vivaṭṭanti—",
"ps1.4:90.27": "vivaṭṭanāvasena saddhāvasena saddhindriyaṃ adhimattaṃ hoti.",
"ps1.4:90.28": "Vivaṭṭitattā tato vosajjati—",
"ps1.4:90.29": "vosaggavasena saddhāvasena saddhindriyaṃ adhimattaṃ hoti.",
"ps1.4:90.30": "Vosajjitattā tato nirujjhanti—",
"ps1.4:90.31": "nirodhavasena saddhāvasena saddhindriyaṃ adhimattaṃ hoti.",
"ps1.4:91.1": "Nirodhavasena dve vosaggā—",
"ps1.4:91.2": "pariccāgavosaggo ca, pakkhandanavosaggo ca.",
"ps1.4:91.3": "Kilese ca khandhe ca pariccajatīti—",
"ps1.4:91.4": "pariccāgavosaggo.",
"ps1.4:91.5": "Nirodhanibbānadhātuyā cittaṃ pakkhandatīti—",
"ps1.4:91.6": "pakkhandanavosaggo.",
"ps1.4:91.7": "Nirodhavasena ime dve vosaggā.",
"ps1.4:92.1": "Assaddhiyassa pahānāya chando uppajjati … pe …",
"ps1.4:92.3": "assaddhiyapariḷāhassa pahānāya chando uppajjati …",
"ps1.4:92.4": "diṭṭhekaṭṭhānaṃ kilesānaṃ pahānāya chando uppajjati …",
"ps1.4:92.5": "oḷārikānaṃ kilesānaṃ pahānāya chando uppajjati …",
"ps1.4:92.6": "anusahagatānaṃ kilesānaṃ pahānāya chando uppajjati …",
"ps1.4:92.7": "sabbakilesānaṃ pahānāya chando uppajjati—",
"ps1.4:92.8": "chandavasena saddhāvasena saddhindriyaṃ adhimattaṃ hoti … pe …",
"ps1.4:92.10": "vīriyindriyassa bhāvanāya chando uppajjati … pe …",
"ps1.4:92.12": "kosajjassa pahānāya chando uppajjati …",
"ps1.4:92.13": "kosajjapariḷāhassa pahānāya chando uppajjati …",
"ps1.4:92.14": "diṭṭhekaṭṭhānaṃ kilesānaṃ pahānāya chando uppajjati … pe …",
"ps1.4:92.16": "sabbakilesānaṃ pahānāya chando uppajjati …",
"ps1.4:92.17": "satindriyassa bhāvanāya chando uppajjati … pe …",
"ps1.4:92.19": "pamādassa pahānāya chando uppajjati …",
"ps1.4:92.20": "pamādapariḷāhassa pahānāya chando uppajjati … pe …",
"ps1.4:92.22": "sabbakilesānaṃ pahānāya chando uppajjati …",
"ps1.4:92.23": "samādhindriyassa bhāvanāya chando uppajjati … pe …",
"ps1.4:92.25": "uddhaccassa pahānāya chando uppajjati uddhaccapariḷāhassa pahānāya chando uppajjati … pe …",
"ps1.4:92.27": "sabbakilesānaṃ pahānāya chando uppajjati …",
"ps1.4:92.28": "paññindriyassa bhāvanāya chando uppajjati … pe …",
"ps1.4:92.30": "avijjāya pahānāya chando uppajjati …",
"ps1.4:92.31": "avijjāpariḷāhassa pahānāya chando uppajjati …",
"ps1.4:92.32": "diṭṭhekaṭṭhānaṃ kilesānaṃ pahānāya chando uppajjati …",
"ps1.4:92.33": "oḷārikānaṃ kilesānaṃ pahānāya chando uppajjati …",
"ps1.4:92.34": "anusahagatānaṃ kilesānaṃ pahānāya chando uppajjati …",
"ps1.4:92.35": "sabbakilesānaṃ pahānāya chando uppajjati—",
"ps1.4:92.36": "chandavasena paññāvasena paññindriyaṃ adhimattaṃ hoti.",
"ps1.4:92.37": "Chandavasena pāmojjaṃ uppajjati—",
"ps1.4:92.38": "pāmojjavasena paññāvasena paññindriyaṃ adhimattaṃ hoti.",
"ps1.4:92.39": "Pāmojjavasena pīti uppajjati—",
"ps1.4:92.40": "pītivasena paññāvasena paññindriyaṃ adhimattaṃ hoti.",
"ps1.4:92.41": "Pītivasena passaddhi uppajjati—",
"ps1.4:92.42": "passaddhivasena paññāvasena paññindriyaṃ adhimattaṃ hoti.",
"ps1.4:92.43": "Passaddhivasena sukhaṃ uppajjati—",
"ps1.4:92.44": "sukhavasena paññāvasena paññindriyaṃ adhimattaṃ hoti.",
"ps1.4:92.45": "Sukhavasena obhāso uppajjati—",
"ps1.4:92.46": "obhāsavasena paññāvasena paññindriyaṃ adhimattaṃ hoti.",
"ps1.4:92.47": "Obhāsavasena saṃvego uppajjati—",
"ps1.4:92.48": "saṃvegavasena paññāvasena paññindriyaṃ adhimattaṃ hoti.",
"ps1.4:92.49": "Saṃvejetvā cittaṃ samādahati—",
"ps1.4:92.50": "samādhivasena paññāvasena paññindriyaṃ adhimattaṃ hoti.",
"ps1.4:92.51": "Tathāsamāhitaṃ cittaṃ sādhukaṃ paggaṇhāti—",
"ps1.4:92.52": "paggahavasena paññāvasena paññindriyaṃ adhimattaṃ hoti.",
"ps1.4:92.53": "Tathāpaggahitaṃ cittaṃ sādhukaṃ ajjhupekkhati—",
"ps1.4:92.54": "upekkhāvasena paññāvasena paññindriyaṃ adhimattaṃ hoti.",
"ps1.4:92.55": "Upekkhāvasena nānattakilesehi cittaṃ vimuccati—",
"ps1.4:92.56": "vimokkhavasena paññāvasena paññindriyaṃ adhimattaṃ hoti.",
"ps1.4:92.57": "Vimuttattā te dhammā ekarasā honti—",
"ps1.4:92.58": "bhāvanāvasena paññāvasena paññindriyaṃ adhimattaṃ hoti.",
"ps1.4:92.59": "Bhāvitattā tato paṇītatare vivaṭṭanti—",
"ps1.4:92.60": "vivaṭṭanāvasena paññāvasena paññindriyaṃ adhimattaṃ hoti.",
"ps1.4:92.61": "Vivaṭṭitattā tato vosajjati—",
"ps1.4:92.62": "vosaggavasena paññāvasena paññindriyaṃ adhimattaṃ hoti.",
"ps1.4:92.63": "Vosajjitattā tato nirujjhanti—",
"ps1.4:92.64": "nirodhavasena paññāvasena paññindriyaṃ adhimattaṃ hoti.",
"ps1.4:93.1": "Nirodhavasena dve vosaggā—",
"ps1.4:93.2": "pariccāgavosaggo ca, pakkhandanavosaggo ca.",
"ps1.4:93.3": "Kilese ca khandhe ca pariccajatīti—",
"ps1.4:93.4": "pariccāgavosaggo.",
"ps1.4:93.5": "Nirodhanibbānadhātuyā cittaṃ pakkhandatīti—",
"ps1.4:93.6": "pakkhandanavosaggo.",
"ps1.4:93.7": "Nirodhavasena ime dve vosaggā.",
"ps1.4:93.8": "Evaṃ adhimattaṭṭhena indriyāni daṭṭhabbāni.",
"ps1.4:94.1": "Dutiyabhāṇavāro.",
"ps1.4:95.1": "1.4.4.4. Adhiṭṭhānaṭṭhaniddesa",
"ps1.4:96.1": "Kathaṃ adhiṭṭhānaṭṭhena indriyāni daṭṭhabbāni?",
"ps1.4:96.2": "Saddhindriyassa bhāvanāya chando uppajjati—",
"ps1.4:96.3": "chandavasena saddhāvasena saddhindriyaṃ adhiṭṭhāti.",
"ps1.4:96.4": "Chandavasena pāmojjaṃ uppajjati—",
"ps1.4:96.5": "pāmojjavasena saddhāvasena saddhindriyaṃ adhiṭṭhāti … pe …",
"ps1.4:96.7": "evaṃ adhiṭṭhānaṭṭhena indriyāni daṭṭhabbāni.",
"ps1.4:97.1": "1.4.4.5. Pariyādānaṭṭhaniddesa",
"ps1.4:98.1": "Kathaṃ pariyādānaṭṭhena indriyāni daṭṭhabbāni?",
"ps1.4:98.2": "Adhimokkhaṭṭhena saddhindriyaṃ assaddhiyaṃ pariyādiyati, assaddhiyapariḷāhaṃ pariyādiyati.",
"ps1.4:98.3": "Paggahaṭṭhena vīriyindriyaṃ kosajjaṃ pariyādiyati, kosajjapariḷāhaṃ pariyādiyati.",
"ps1.4:98.4": "Upaṭṭhānaṭṭhena satindriyaṃ pamādaṃ pariyādiyati, pamādapariḷāhaṃ pariyādiyati.",
"ps1.4:98.5": "Avikkhepaṭṭhena samādhindriyaṃ uddhaccaṃ pariyādiyati, uddhaccapariḷāhaṃ pariyādiyati.",
"ps1.4:98.6": "Dassanaṭṭhena paññindriyaṃ avijjaṃ pariyādiyati, avijjāpariḷāhaṃ pariyādiyati.",
"ps1.4:98.7": "Nekkhamme pañcindriyāni kāmacchandaṃ pariyādiyanti.",
"ps1.4:98.8": "Abyāpāde pañcindriyāni byāpādaṃ pariyādiyanti.",
"ps1.4:98.9": "Ālokasaññāya pañcindriyāni thinamiddhaṃ pariyādiyanti.",
"ps1.4:98.10": "Avikkhepe pañcindriyāni uddhaccaṃ pariyādiyanti … pe …",
"ps1.4:98.12": "arahattamagge pañcindriyāni sabbakilese pariyādiyanti.",
"ps1.4:98.13": "Evaṃ pariyādānaṭṭhena indriyāni daṭṭhabbāni.",
"ps1.4:99.1": "1.4.4.6. Patiṭṭhāpakaṭṭhaniddesa",
"ps1.4:100.1": "Kathaṃ patiṭṭhāpakaṭṭhena indriyāni daṭṭhabbāni?",
"ps1.4:100.2": "Saddho saddhindriyaṃ adhimokkhe patiṭṭhāpeti, saddhassa saddhindriyaṃ adhimokkhe patiṭṭhāpeti.",
"ps1.4:100.3": "Vīriyavā vīriyindriyaṃ paggahe patiṭṭhāpeti, vīriyavato vīriyindriyaṃ paggahe patiṭṭhāpeti.",
"ps1.4:100.4": "Satimā satindriyaṃ upaṭṭhāne patiṭṭhāpeti, satimato satindriyaṃ upaṭṭhāne patiṭṭhāpeti.",
"ps1.4:100.5": "Samāhito samādhindriyaṃ avikkhepe patiṭṭhāpeti, samāhitassa samādhindriyaṃ avikkhepe patiṭṭhāpeti.",
"ps1.4:100.6": "Paññavā paññindriyaṃ dassane patiṭṭhāpeti, paññavato paññindriyaṃ dassane patiṭṭhāpeti.",
"ps1.4:100.7": "Yogāvacaro pañcindriyāni nekkhamme patiṭṭhāpeti, yogāvacarassa pañcindriyāni nekkhamme patiṭṭhāpenti.",
"ps1.4:100.8": "Yogāvacaro pañcindriyāni abyāpāde patiṭṭhāpeti, yogāvacarassa pañcindriyāni abyāpāde patiṭṭhāpenti.",
"ps1.4:100.9": "Yogāvacaro pañcindriyāni ālokasaññāya patiṭṭhāpeti, yogāvacarassa pañcindriyāni ālokasaññāya patiṭṭhāpenti.",
"ps1.4:100.10": "Yogāvacaro pañcindriyāni avikkhepe patiṭṭhāpeti, yogāvacarassa pañcindriyāni avikkhepe patiṭṭhāpenti … pe …",
"ps1.4:100.12": "yogāvacaro pañcindriyāni arahattamagge patiṭṭhāpeti, yogāvacarassa pañcindriyāni arahattamagge patiṭṭhāpenti.",
"ps1.4:100.13": "Evaṃ patiṭṭhāpakaṭṭhena indriyāni daṭṭhabbāni.",
"ps1.4:101.1": "Suttantaniddeso catuttho.",
"ps1.4:102.1": "1.4.5. Indriyasamodhāna",
"ps1.4:103.1": "Puthujjano samādhiṃ bhāvento katihākārehi upaṭṭhānakusalo hoti?",
"ps1.4:103.2": "Sekkho samādhiṃ bhāvento katihākārehi upaṭṭhānakusalo hoti?",
"ps1.4:103.3": "Vītarāgo samādhiṃ bhāvento katihākārehi upaṭṭhānakusalo hoti?",
"ps1.4:103.4": "Puthujjano samādhiṃ bhāvento sattahi ākārehi upaṭṭhānakusalo hoti.",
"ps1.4:103.5": "Sekkho samādhiṃ bhāvento aṭṭhahi ākārehi upaṭṭhānakusalo hoti.",
"ps1.4:103.6": "Vītarāgo samādhiṃ bhāvento dasahi ākārehi upaṭṭhānakusalo hoti.",
"ps1.4:104.1": "Puthujjano samādhiṃ bhāvento katamehi sattahi ākārehi upaṭṭhānakusalo hoti?",
"ps1.4:104.2": "Āvajjitattā ārammaṇūpaṭṭhānakusalo hoti, samathanimittūpaṭṭhānakusalo hoti, paggahanimittūpaṭṭhānakusalo hoti, avikkhepūpaṭṭhānakusalo hoti, obhāsūpaṭṭhānakusalo hoti, sampahaṃsanūpaṭṭhānakusalo hoti, upekkhūpaṭṭhānakusalo hoti—",
"ps1.4:104.3": "puthujjano samādhiṃ bhāvento imehi sattahi ākārehi upaṭṭhānakusalo hoti.",
"ps1.4:105.1": "Sekkho samādhiṃ bhāvento katamehi aṭṭhahi ākārehi upaṭṭhānakusalo hoti?",
"ps1.4:105.2": "Āvajjitattā ārammaṇūpaṭṭhānakusalo hoti, samathanimittūpaṭṭhānakusalo hoti, paggahanimittūpaṭṭhānakusalo hoti, avikkhepūpaṭṭhānakusalo hoti, obhāsūpaṭṭhānakusalo hoti, sampahaṃsanūpaṭṭhānakusalo hoti, upekkhūpaṭṭhānakusalo hoti, ekattūpaṭṭhānakusalo hoti—",
"ps1.4:105.3": "sekkho samādhiṃ bhāvento imehi aṭṭhahi ākārehi upaṭṭhānakusalo hoti.",
"ps1.4:106.1": "Vītarāgo samādhiṃ bhāvento katamehi dasahi ākārehi upaṭṭhānakusalo hoti?",
"ps1.4:106.2": "Āvajjitattā ārammaṇūpaṭṭhānakusalo hoti … pe … ekattūpaṭṭhānakusalo hoti, ñāṇūpaṭṭhānakusalo hoti, vimuttūpaṭṭhānakusalo hoti—",
"ps1.4:106.5": "vītarāgo samādhiṃ bhāvento imehi dasahi ākārehi upaṭṭhānakusalo hoti.",
"ps1.4:107.1": "Puthujjano vipassanaṃ bhāvento katihākārehi upaṭṭhānakusalo hoti, katihākārehi anupaṭṭhānakusalo hoti?",
"ps1.4:107.2": "Sekkho vipassanaṃ bhāvento katihākārehi upaṭṭhānakusalo hoti, katihākārehi anupaṭṭhānakusalo hoti?",
"ps1.4:107.3": "Vītarāgo vipassanaṃ bhāvento katihākārehi upaṭṭhānakusalo hoti, katihākārehi anupaṭṭhānakusalo hoti?",
"ps1.4:108.1": "Puthujjano vipassanaṃ bhāvento navahi ākārehi upaṭṭhānakusalo hoti, navahi ākārehi anupaṭṭhānakusalo hoti.",
"ps1.4:108.2": "Sekkho vipassanaṃ bhāvento dasahi ākārehi upaṭṭhānakusalo hoti, dasahi ākārehi anupaṭṭhānakusalo hoti.",
"ps1.4:108.3": "Vītarāgo vipassanaṃ bhāvento dvādasahi ākārehi upaṭṭhānakusalo hoti, dvādasahi ākārehi anupaṭṭhānakusalo hoti.",
"ps1.4:109.1": "Puthujjano vipassanaṃ bhāvento katamehi navahi ākārehi upaṭṭhānakusalo hoti, katamehi navahi ākārehi anupaṭṭhānakusalo hoti?",
"ps1.4:109.2": "Aniccato upaṭṭhānakusalo hoti, niccato anupaṭṭhānakusalo hoti.",
"ps1.4:109.3": "Dukkhato upaṭṭhānakusalo hoti, sukhato anupaṭṭhānakusalo hoti.",
"ps1.4:109.4": "Anattato upaṭṭhānakusalo hoti, attato anupaṭṭhānakusalo hoti.",
"ps1.4:109.5": "Khayato upaṭṭhānakusalo hoti, ghanato anupaṭṭhānakusalo hoti.",
"ps1.4:109.6": "Vayato upaṭṭhānakusalo hoti, āyūhanānupaṭṭhānakusalo hoti.",
"ps1.4:109.7": "Vipariṇāmūpaṭṭhānakusalo hoti, dhuvato anupaṭṭhānakusalo hoti.",
"ps1.4:109.8": "Animittūpaṭṭhānakusalo hoti, nimittānupaṭṭhānakusalo hoti.",
"ps1.4:109.9": "Appaṇihitūpaṭṭhānakusalo hoti, paṇidhianupaṭṭhānakusalo hoti.",
"ps1.4:109.10": "Suññatūpaṭṭhānakusalo hoti, abhinivesānupaṭṭhānakusalo hoti—",
"ps1.4:109.11": "puthujjano vipassanaṃ bhāvento imehi navahi ākārehi upaṭṭhānakusalo hoti, imehi navahi ākārehi anupaṭṭhānakusalo hoti.",
"ps1.4:110.1": "Sekkho vipassanaṃ bhāvento katamehi dasahi ākārehi upaṭṭhānakusalo hoti, katamehi dasahi ākārehi anupaṭṭhānakusalo hoti?",
"ps1.4:110.2": "Aniccato upaṭṭhānakusalo hoti, niccato anupaṭṭhānakusalo hoti … pe … suññatūpaṭṭhānakusalo hoti, abhinivesānupaṭṭhānakusalo hoti.",
"ps1.4:110.5": "Ñāṇūpaṭṭhānakusalo hoti, añāṇānupaṭṭhānakusalo hoti—",
"ps1.4:110.6": "sekkho vipassanaṃ bhāvento imehi dasahi ākārehi upaṭṭhānakusalo hoti, imehi dasahi ākārehi anupaṭṭhānakusalo hoti.",
"ps1.4:111.1": "Vītarāgo vipassanaṃ bhāvento katamehi dvādasahi ākārehi upaṭṭhānakusalo hoti, katamehi dvādasahi ākārehi anupaṭṭhānakusalo hoti?",
"ps1.4:111.2": "Aniccato upaṭṭhānakusalo hoti, niccato anupaṭṭhānakusalo hoti … pe … ñāṇūpaṭṭhānakusalo hoti, añāṇānupaṭṭhānakusalo hoti.",
"ps1.4:111.5": "Visaññogūpaṭṭhānakusalo hoti, saññogānupaṭṭhānakusalo hoti.",
"ps1.4:111.6": "Nirodhūpaṭṭhānakusalo hoti, saṅkhārānupaṭṭhānakusalo hoti—",
"ps1.4:111.7": "vītarāgo vipassanaṃ bhāvento imehi dvādasahi ākārehi upaṭṭhānakusalo hoti, imehi dvādasahi ākārehi anupaṭṭhānakusalo hoti.",
"ps1.4:112.1": "Āvajjitattā ārammaṇūpaṭṭhānakusalavasena indriyāni samodhāneti, gocarañca pajānāti, samatthañca paṭivijjhati … pe … dhamme samodhāneti, gocarañca pajānāti, samatthañca paṭivijjhati.",
"ps1.4:112.4": "Indriyāni samodhānetīti kathaṃ indriyāni samodhāneti?",
"ps1.4:112.5": "Adhimokkhaṭṭhena saddhindriyaṃ samodhāneti … pe … samathanimittūpaṭṭhānakusalavasena, paggahanimittūpaṭṭhānakusalavasena, avikkhepūpaṭṭhānakusalavasena, obhāsūpaṭṭhānakusalavasena, sampahaṃsanūpaṭṭhānakusalavasena, upekkhūpaṭṭhānakusalavasena, ekattūpaṭṭhānakusalavasena, ñāṇūpaṭṭhānakusalavasena, vimuttūpaṭṭhānakusalavasena.",
"ps1.4:113.1": "Aniccato upaṭṭhānakusalavasena, niccato anupaṭṭhānakusalavasena, dukkhato upaṭṭhānakusalavasena, sukhato anupaṭṭhānakusalavasena, anattato upaṭṭhānakusalavasena, attato anupaṭṭhānakusalavasena, khayato upaṭṭhānakusalavasena, ghanato anupaṭṭhānakusalavasena, vayato upaṭṭhānakusalavasena, āyūhanānupaṭṭhānakusalavasena, vipariṇāmūpaṭṭhānakusalavasena, dhuvato anupaṭṭhānakusalavasena, animittūpaṭṭhānakusalavasena, nimittānupaṭṭhānakusalavasena, appaṇihitūpaṭṭhānakusalavasena, paṇidhianupaṭṭhānakusalavasena, suññatūpaṭṭhānakusalavasena, abhinivesānupaṭṭhānakusalavasena, ñāṇūpaṭṭhānakusalavasena, añāṇānupaṭṭhānakusalavasena, visaññogūpaṭṭhānakusalavasena, saññogānupaṭṭhānakusalavasena, nirodhūpaṭṭhānakusalavasena, saṅkhārānupaṭṭhānakusalavasena indriyāni samodhāneti, gocarañca pajānāti, samatthañca paṭivijjhati.",
"ps1.4:114.1": "Catusaṭṭhiyā ākārehi tiṇṇannaṃ indriyānaṃ vasibhāvatā paññā āsavānaṃ khaye ñāṇaṃ.",
"ps1.4:114.2": "Katamesaṃ tiṇṇannaṃ indriyānaṃ?",
"ps1.4:114.3": "Anaññātaññassāmītindriyassa, aññindriyassa, aññātāvindriyassa.",
"ps1.4:115.1": "Anaññātaññassāmītindriyaṃ kati ṭhānāni gacchati?",
"ps1.4:115.2": "Aññindriyaṃ kati ṭhānāni gacchati?",
"ps1.4:115.3": "Aññātāvindriyaṃ kati ṭhānāni gacchati?",
"ps1.4:115.4": "Anaññātaññassāmītindriyaṃ ekaṃ ṭhānaṃ gacchati—",
"ps1.4:115.5": "sotāpattimaggaṃ.",
"ps1.4:115.6": "Aññindriyaṃ cha ṭhānāni gacchati—",
"ps1.4:115.7": "sotāpattiphalaṃ, sakadāgāmimaggaṃ, sakadāgāmiphalaṃ, anāgāmimaggaṃ, anāgāmiphalaṃ, arahattamaggaṃ.",
"ps1.4:115.8": "Aññātāvindriyaṃ ekaṃ ṭhānaṃ gacchati—",
"ps1.4:115.9": "arahattaphalaṃ.",
"ps1.4:116.1": "Sotāpattimaggakkhaṇe anaññātaññassāmītindriyassa saddhindriyaṃ adhimokkhaparivāraṃ hoti, vīriyindriyaṃ paggahaparivāraṃ hoti, satindriyaṃ upaṭṭhānaparivāraṃ hoti, samādhindriyaṃ avikkhepaparivāraṃ hoti, paññindriyaṃ dassanaparivāraṃ hoti, manindriyaṃ vijānanaparivāraṃ hoti, somanassindriyaṃ abhisandanaparivāraṃ hoti, jīvitindriyaṃ pavattasantatādhipateyyaparivāraṃ hoti.",
"ps1.4:116.2": "Sotāpattimaggakkhaṇe jātā dhammā, ṭhapetvā cittasamuṭṭhānaṃ rūpaṃ, sabbeva kusalā honti, sabbeva anāsavā honti, sabbeva niyyānikā honti, sabbeva apacayagāmino honti, sabbeva lokuttarā honti, sabbeva nibbānārammaṇā honti.",
"ps1.4:116.3": "Sotāpattimaggakkhaṇe anaññātaññassāmītindriyassa imāni aṭṭhindriyāni sahajātaparivārā honti, aññamaññaparivārā honti, nissayaparivārā honti, sampayuttaparivārā honti, sahagatā honti, sahajātā honti, saṃsaṭṭhā honti, sampayuttā honti.",
"ps1.4:116.4": "Teva tassa ākārā ceva honti parivārā ca.",
"ps1.4:117.1": "Sotāpattiphalakkhaṇe … pe …",
"ps1.4:117.3": "arahattaphalakkhaṇe aññātāvindriyassa saddhindriyaṃ adhimokkhaparivāraṃ hoti … pe …",
"ps1.4:117.5": "jīvitindriyaṃ pavattasantatādhipateyyaparivāraṃ hoti.",
"ps1.4:117.6": "Arahattaphalakkhaṇe jātā dhammā sabbeva abyākatā honti, ṭhapetvā cittasamuṭṭhānaṃ rūpaṃ sabbeva anāsavā honti, sabbeva lokuttarā honti, sabbeva nibbānārammaṇā honti.",
"ps1.4:117.7": "Arahattaphalakkhaṇe aññātāvindriyassa imāni aṭṭhindriyāni sahajātaparivārā honti.",
"ps1.4:117.8": "Teva tassa ākārā ceva honti parivārā ca.",
"ps1.4:117.9": "Iti imāni aṭṭha aṭṭhakāni catusaṭṭhi honti.",
"ps1.4:118.1": "Āsavāti katame te āsavā?",
"ps1.4:118.2": "Kāmāsavo, bhavāsavo, diṭṭhāsavo, avijjāsavo.",
"ps1.4:118.3": "Katthete āsavā khīyanti?",
"ps1.4:118.4": "Sotāpattimaggena anavaseso diṭṭhāsavo khīyati.",
"ps1.4:118.5": "Apāyagamanīyo kāmāsavo khīyati, apāyagamanīyo bhavāsavo khīyati, apāyagamanīyo avijjāsavo khīyati.",
"ps1.4:118.6": "Etthete āsavā khīyanti.",
"ps1.4:118.7": "Sakadāgāmimaggena oḷāriko kāmāsavo khīyati, tadekaṭṭho bhavāsavo khīyati, tadekaṭṭho avijjāsavo khīyati.",
"ps1.4:118.8": "Etthete āsavā khīyanti.",
"ps1.4:118.9": "Anāgāmimaggena anavaseso kāmāsavo khīyati, tadekaṭṭho bhavāsavo khīyati, tadekaṭṭho avijjāsavo khīyati.",
"ps1.4:118.10": "Etthete āsavā khīyanti.",
"ps1.4:118.11": "Arahattamaggena anavaseso bhavāsavo khīyati, anavaseso avijjāsavo khīyati.",
"ps1.4:118.12": "Etthete āsavā khīyanti.",
"ps1.4:119.1": "Na tassa addiṭṭhamidhatthi kiñci,",
"ps1.4:119.2": "Atho aviññātamajānitabbaṃ;",
"ps1.4:119.3": "Sabbaṃ abhiññāsi yadatthi neyyaṃ,",
"ps1.4:119.4": "Tathāgato tena samantacakkhūti.",
"ps1.4:120.1": "Samantacakkhūti kenaṭṭhena samantacakkhu?",
"ps1.4:120.2": "Cuddasa buddhañāṇāni—",
"ps1.4:120.3": "dukkhe ñāṇaṃ buddhañāṇaṃ, dukkhasamudaye ñāṇaṃ buddhañāṇaṃ … pe … sabbaññutaññāṇaṃ buddhañāṇaṃ, anāvaraṇañāṇaṃ buddhañāṇaṃ.",
"ps1.4:120.6": "Imāni cuddasa buddhañāṇāni.",
"ps1.4:120.7": "Imesaṃ cuddasannaṃ buddhañāṇānaṃ aṭṭha ñāṇāni sāvakasādhāraṇāni, cha ñāṇāni asādhāraṇāni sāvakehi.",
"ps1.4:121.1": "Yāvatā dukkhassa dukkhaṭṭho ñāto, aññāto dukkhaṭṭho natthīti—",
"ps1.4:121.2": "samantacakkhu.",
"ps1.4:121.3": "Yaṃ samantacakkhu taṃ paññindriyaṃ.",
"ps1.4:121.4": "Paññindriyassa vasena adhimokkhaṭṭhena saddhindriyaṃ, paggahaṭṭhena vīriyindriyaṃ, upaṭṭhānaṭṭhena satindriyaṃ, avikkhepaṭṭhena samādhindriyaṃ.",
"ps1.4:121.5": "Yāvatā dukkhassa dukkhaṭṭho diṭṭho vidito sacchikato phassito paññāya;",
"ps1.4:121.6": "aphassito paññāya dukkhaṭṭho natthīti—",
"ps1.4:121.7": "samantacakkhu.",
"ps1.4:121.8": "Yaṃ samantacakkhu taṃ paññindriyaṃ.",
"ps1.4:121.9": "Paññindriyassa vasena adhimokkhaṭṭhena saddhindriyaṃ, paggahaṭṭhena vīriyindriyaṃ, upaṭṭhānaṭṭhena satindriyaṃ, avikkhepaṭṭhena samādhindriyaṃ.",
"ps1.4:121.10": "Yāvatā samudayassa samudayaṭṭho … pe …",
"ps1.4:121.12": "yāvatā nirodhassa nirodhaṭṭho …",
"ps1.4:121.13": "yāvatā maggassa maggaṭṭho …",
"ps1.4:121.14": "yāvatā atthapaṭisambhidāya atthapaṭisambhidaṭṭho …",
"ps1.4:121.15": "yāvatā dhammapaṭisambhidāya dhammapaṭisambhidaṭṭho …",
"ps1.4:121.16": "yāvatā niruttipaṭisambhidāya niruttipaṭisambhidaṭṭho …",
"ps1.4:121.17": "yāvatā paṭibhānapaṭisambhidāya paṭibhānapaṭisambhidaṭṭho …",
"ps1.4:121.18": "yāvatā indriyaparopariyattañāṇaṃ …",
"ps1.4:121.19": "yāvatā sattānaṃ āsayānusaye ñāṇaṃ …",
"ps1.4:121.20": "yāvatā yamakapāṭihīre ñāṇaṃ …",
"ps1.4:121.21": "yāvatā mahākaruṇāsamāpattiyā ñāṇaṃ …",
"ps1.4:121.22": "yāvatā sadevakassa lokassa samārakassa sabrahmakassa sassamaṇabrāhmaṇiyā pajāya sadevamanussāya diṭṭhaṃ sutaṃ mutaṃ viññātaṃ pattaṃ pariyesitaṃ anuvicaritaṃ manasā, taṃ ñātaṃ diṭṭhaṃ viditaṃ sacchikataṃ phassitaṃ paññāya.",
"ps1.4:121.23": "Aphassitaṃ paññāya natthīti—",
"ps1.4:121.24": "samantacakkhu.",
"ps1.4:121.25": "Yaṃ samantacakkhu taṃ paññindriyaṃ.",
"ps1.4:121.26": "Paññindriyassa vasena adhimokkhaṭṭhena saddhindriyaṃ, paggahaṭṭhena vīriyindriyaṃ, upaṭṭhānaṭṭhena satindriyaṃ, avikkhepaṭṭhena samādhindriyaṃ.",
"ps1.4:122.1": "Saddahanto paggaṇhāti, paggaṇhanto saddahati.",
"ps1.4:122.2": "Saddahanto upaṭṭhāpeti, upaṭṭhāpento saddahati.",
"ps1.4:122.3": "Saddahanto samādahati, samādahanto saddahati.",
"ps1.4:122.4": "Saddahanto pajānāti, pajānanto saddahati.",
"ps1.4:122.5": "Paggaṇhanto upaṭṭhāpeti, upaṭṭhāpento paggaṇhāti.",
"ps1.4:122.6": "Paggaṇhanto samādahati, samādahanto paggaṇhāti.",
"ps1.4:122.7": "Paggaṇhanto pajānāti, pajānanto paggaṇhāti.",
"ps1.4:122.8": "Paggaṇhanto saddahati, saddahanto paggaṇhāti.",
"ps1.4:122.9": "Upaṭṭhāpento samādahati, samādahanto upaṭṭhāpeti.",
"ps1.4:122.10": "Upaṭṭhāpento pajānāti, pajānanto upaṭṭhāpeti.",
"ps1.4:122.11": "Upaṭṭhāpento saddahati, saddahanto upaṭṭhāpeti.",
"ps1.4:122.12": "Upaṭṭhāpento paggaṇhāti, paggaṇhanto upaṭṭhāpeti.",
"ps1.4:122.13": "Samādahanto pajānāti, pajānanto samādahati.",
"ps1.4:122.14": "Samādahanto saddahati, saddahanto samādahati.",
"ps1.4:122.15": "Samādahanto paggaṇhāti, paggaṇhanto samādahati.",
"ps1.4:122.16": "Samādahanto upaṭṭhāpeti, upaṭṭhāpento samādahati.",
"ps1.4:122.17": "Pajānanto saddahati, saddahanto pajānāti.",
"ps1.4:122.18": "Pajānanto paggaṇhāti, paggaṇhanto pajānāti.",
"ps1.4:122.19": "Pajānanto upaṭṭhāpeti, upaṭṭhāpento pajānāti.",
"ps1.4:122.20": "Pajānanto samādahati, samādahanto pajānāti.",
"ps1.4:123.1": "Saddahitattā paggahitaṃ, paggahitattā saddahitaṃ.",
"ps1.4:123.2": "Saddahitattā upaṭṭhāpitaṃ, upaṭṭhāpitattā saddahitaṃ.",
"ps1.4:123.3": "Saddahitattā samādahitaṃ, samādahitattā saddahitaṃ.",
"ps1.4:123.4": "Saddahitattā pajānitaṃ, pajānitattā saddahitaṃ.",
"ps1.4:123.5": "Paggahitattā upaṭṭhāpitaṃ, upaṭṭhāpitattā paggahitaṃ.",
"ps1.4:123.6": "Paggahitattā samādahitaṃ, samādahitattā paggahitaṃ.",
"ps1.4:123.7": "Paggahitattā pajānitaṃ pajānitattā paggahitaṃ.",
"ps1.4:123.8": "Paggahitattā saddahitaṃ, saddahitattā paggahitaṃ.",
"ps1.4:123.9": "Upaṭṭhāpitattā samādahitaṃ, samādahitattā upaṭṭhāpitaṃ.",
"ps1.4:123.10": "Upaṭṭhāpitattā pajānitaṃ, pajānitattā upaṭṭhāpitaṃ.",
"ps1.4:123.11": "Upaṭṭhāpitattā saddahitaṃ, saddahitattā upaṭṭhāpitaṃ.",
"ps1.4:123.12": "Upaṭṭhāpitattā paggahitaṃ, paggahitattā upaṭṭhāpitaṃ.",
"ps1.4:123.13": "Samādahitattā pajānitaṃ, pajānitattā samādahitaṃ.",
"ps1.4:123.14": "Samādahitattā saddahitaṃ, saddahitattā samādahitaṃ.",
"ps1.4:123.15": "Samādahitattā paggahitaṃ, paggahitattā samādahitaṃ.",
"ps1.4:123.16": "Samādahitattā upaṭṭhāpitaṃ, upaṭṭhāpitattā samādahitaṃ.",
"ps1.4:123.17": "Pajānitattā saddahitaṃ, saddahitattā pajānitaṃ.",
"ps1.4:123.18": "Pajānitattā paggahitaṃ, paggahitattā pajānitaṃ.",
"ps1.4:123.19": "Pajānitattā upaṭṭhāpitaṃ, upaṭṭhāpitattā pajānitaṃ.",
"ps1.4:123.20": "Pajānitattā samādahitaṃ, samādahitattā pajānitaṃ.",
"ps1.4:124.1": "Yaṃ buddhacakkhu taṃ buddhañāṇaṃ, yaṃ buddhañāṇaṃ taṃ buddhacakkhu, yena cakkhunā tathāgato satte passati apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye appekacce paralokavajjabhayadassāvino, appekacce naparalokavajjabhayadassāvino.",
"ps1.4:125.1": "Apparajakkhe mahārajakkheti saddho puggalo apparajakkho, assaddho puggalo mahārajakkho.",
"ps1.4:125.2": "Āraddhavīriyo puggalo apparajakkho, kusīto puggalo mahārajakkho.",
"ps1.4:125.3": "Upaṭṭhitassati puggalo apparajakkho, muṭṭhassati puggalo mahārajakkho.",
"ps1.4:125.4": "Samāhito puggalo apparajakkho, asamāhito puggalo mahārajakkho.",
"ps1.4:125.5": "Paññavā puggalo apparajakkho, duppañño puggalo mahārajakkho.",
"ps1.4:126.1": "Tikkhindriye mudindriyeti saddho puggalo tikkhindriyo, assaddho puggalo mudindriyo … pe … paññavā puggalo tikkhindriyo, duppañño puggalo mudindriyo.",
"ps1.4:126.4": "Svākāre dvākāreti saddho puggalo svākāro, assaddho puggalo dvākāro … pe … paññavā puggalo svākāro, duppañño puggalo dvākāro.",
"ps1.4:126.7": "Suviññāpaye duviññāpayeti saddho puggalo suviññāpayo, assaddho puggalo duviññāpayo … pe … paññavā puggalo suviññāpayo, duppañño puggalo duviññāpayo.",
"ps1.4:127.1": "Appekacce paralokavajjabhayadassāvino, appekacce naparalokavajjabhayadassāvinoti saddho puggalo paralokavajjabhayadassāvī, assaddho puggalo naparalokavajjabhayadassāvī.",
"ps1.4:127.2": "Āraddhavīriyo puggalo paralokavajjabhayadassāvī, kusīto puggalo naparalokavajjabhayadassāvī … pe … paññavā puggalo paralokavajjabhayadassāvī, duppañño puggalo naparalokavajjabhayadassāvī.",
"ps1.4:128.1": "Lokoti khandhaloko dhātuloko āyatanaloko vipattibhavaloko vipattisambhavaloko sampattibhavaloko sampattisambhavaloko.",
"ps1.4:129.1": "Eko loko—",
"ps1.4:129.2": "sabbe sattā āhāraṭṭhitikā.",
"ps1.4:129.3": "Dve lokā—",
"ps1.4:129.4": "nāmañca rūpañca.",
"ps1.4:129.5": "Tayo lokā—",
"ps1.4:129.6": "tisso vedanā.",
"ps1.4:129.7": "Cattāro lokā—",
"ps1.4:129.8": "cattāro āhārā.",
"ps1.4:129.9": "Pañca lokā—",
"ps1.4:129.10": "pañcupādānakkhandhā.",
"ps1.4:129.11": "Cha lokā—",
"ps1.4:129.12": "cha ajjhattikāni āyatanāni.",
"ps1.4:129.13": "Satta lokā—",
"ps1.4:129.14": "satta viññāṇaṭṭhitiyo.",
"ps1.4:129.15": "Aṭṭha lokā—",
"ps1.4:129.16": "aṭṭha lokadhammā.",
"ps1.4:129.17": "Nava lokā—",
"ps1.4:129.18": "nava sattāvāsā.",
"ps1.4:129.19": "Dasa lokā—",
"ps1.4:129.20": "dasāyatanāni.",
"ps1.4:129.21": "Dvādasa lokā—",
"ps1.4:129.22": "dvādasāyatanāni.",
"ps1.4:129.23": "Aṭṭhārasa lokā—",
"ps1.4:129.24": "aṭṭhārasa dhātuyo.",
"ps1.4:130.1": "Vajjanti sabbe kilesā vajjā, sabbe duccaritā vajjā, sabbe abhisaṅkhārā vajjā, sabbe bhavagāmikammā vajjā.",
"ps1.4:130.2": "Iti imasmiñca loke imasmiñca vajje tibbā bhayasaññā paccupaṭṭhitā honti, seyyathāpi ukkhittāsike vadhake.",
"ps1.4:130.3": "Imehi paññāsāya ākārehi imāni pañcindriyāni jānāti passati aññāti paṭivijjhatīti.",
"ps1.4:131.1": "Tatiyabhāṇavāro.",
"ps1.4:131.2": "Indriyakathā niṭṭhitā."
}