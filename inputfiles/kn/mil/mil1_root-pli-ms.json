{
"mil1:1.1": "Milindapañha",
"mil1:2.1": "1. Ārambhakathā",
"mil1:3.1": "Namo tassa Bhagavato Arahato Sammāsambuddhassa.",
"mil1:4.1": "Milindo nāma so rājā,",
"mil1:4.2": "sāgalāyaṃ puruttame;",
"mil1:4.3": "Upagañchi nāgasenaṃ,",
"mil1:4.4": "gaṅgā ca yathā sāgaraṃ.",
"mil1:5.1": "Āsajja rājā citrakathiṃ,",
"mil1:5.2": "ukkādhāraṃ tamonudaṃ;",
"mil1:5.3": "Apucchi nipuṇe pañhe,",
"mil1:5.4": "ṭhānāṭṭhānagate puthū.",
"mil1:6.1": "Pucchā visajjanā ceva,",
"mil1:6.2": "gambhīratthūpanissitā;",
"mil1:6.3": "Hadayaṅgamā kaṇṇasukhā,",
"mil1:6.4": "abbhutā lomahaṃsanā.",
"mil1:7.1": "Abhidhammavinayogāḷhā,",
"mil1:7.2": "suttajālasamattitā;",
"mil1:7.3": "Nāgasenakathā citrā,",
"mil1:7.4": "opammehi nayehi ca.",
"mil1:8.1": "Tattha ñāṇaṃ paṇidhāya,",
"mil1:8.2": "hāsayitvāna mānasaṃ;",
"mil1:8.3": "Suṇātha nipuṇe pañhe,",
"mil1:8.4": "kaṅkhāṭṭhānavidālaneti.",
"mil1:9.1": "Taṃ yathānusūyate—",
"mil1:9.2": "atthi yonakānaṃ nānāpuṭabhedanaṃ sāgalaṃ nāma nagaraṃ nadīpabbatasobhitaṃ ramaṇīyabhūmippadesabhāgaṃ ārāmuyyānopavanataḷākapokkharaṇisampannaṃ nadīpabbatavanarāmaṇeyyakaṃ sutavantanimmitaṃ nihatapaccatthikaṃ paccāmittānupapīḷitaṃ vividhavicitradaḷhamaṭṭālakoṭṭhakaṃ varapavaragopuratoraṇaṃ gambhīraparikhāpaṇḍarapākāraparikkhittantepuraṃ.",
"mil1:9.3": "Suvibhattavīthicaccaracatukkasiṅghāṭakaṃ suppasāritānekavidhavarabhaṇḍaparipūritantarāpaṇaṃ vividhadānaggasatasamupasobhitaṃ himagirisikharasaṅkāsavarabhavanasatasahassappaṭimaṇḍitaṃ gajahayarathapattisamākulaṃ abhirūpanaranārigaṇānucaritaṃ ākiṇṇajanamanussaṃ puthukhattiyabrāhmaṇavessasuddaṃ vividhasamaṇabrāhmaṇasabhājanasaṅghaṭitaṃ bahuvidhavijjāvanta naraciranisevitaṃ kāsikakoṭumbarikādinānāvidhavatthāpaṇasampannaṃ suppasāritarucirabahuvidhapupphagandhāpaṇaṃ gandhagandhitaṃ āsīsanīyabahuratanaparipūritaṃ disāmukhasuppasāritāpaṇaṃ siṅgāravāṇijagaṇānucaritaṃ kahāpaṇarajatasuvaṇṇakaṃsapattharaparipūraṃ pajjotamānanidhiniketaṃ pahūtadhanadhaññavittūpakaraṇaṃ paripuṇṇakosakoṭṭhāgāraṃ bahvannapānaṃ bahuvidhakhajjabhojjaleyyapeyyasāyanīyaṃ uttarakurusaṅkāsaṃ sampannasassaṃ āḷakamandā viya devapuraṃ.",
"mil1:10.1": "Ettha ṭhatvā tesaṃ pubbakammaṃ kathetabbaṃ, kathentena ca chadhā vibhajitvā kathetabbaṃ.",
"mil1:10.2": "Seyyathidaṃ—",
"mil1:10.3": "pubbayogo milindapañhaṃ lakkhaṇapañhaṃ meṇḍakapañhaṃ anumānapañhaṃ opammakathāpañhanti.",
"mil1:11.1": "Tattha milindapañho lakkhaṇapañho, vimaticchedanapañhoti duvidho.",
"mil1:11.2": "Meṇḍakapañhopi mahāvaggo, yogikathāpañhoti duvidho."
}