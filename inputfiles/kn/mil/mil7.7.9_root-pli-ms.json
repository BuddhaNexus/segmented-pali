{
"mil7.7.9:1.1": "Milindapañha",
"mil7.7.9:2.1": "Opammakathāpañha",
"mil7.7.9:3.1": "Makkaṭakavagga",
"mil7.7.9:4.1": "9. Bāḷisikaṅgapañha",
"mil7.7.9:5.1": "“Bhante nāgasena, ‘bāḷisikassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti?",
"mil7.7.9:5.2": "“Yathā, mahārāja, bāḷisiko baḷisena macche uddharati;",
"mil7.7.9:5.3": "evameva kho, mahārāja, yoginā yogāvacarena ñāṇena uttariṃ sāmaññaphalāni uddharitabbāni.",
"mil7.7.9:5.4": "Idaṃ, mahārāja, bāḷisikassa paṭhamaṃ aṅgaṃ gahetabbaṃ.",
"mil7.7.9:6.1": "Puna caparaṃ, mahārāja, bāḷisiko parittakaṃ vadhitvā vipulaṃ lābhamadhigacchati;",
"mil7.7.9:6.2": "evameva kho, mahārāja, yoginā yogāvacarena parittalokāmisamattaṃ pariccajitabbaṃ.",
"mil7.7.9:6.3": "Lokāmisamattaṃ, mahārāja, pariccajitvā yogī yogāvacaro vipulaṃ sāmaññaphalaṃ adhigacchati.",
"mil7.7.9:6.4": "Idaṃ, mahārāja, bāḷisikassa dutiyaṃ aṅgaṃ gahetabbaṃ.",
"mil7.7.9:6.5": "Bhāsitampetaṃ, mahārāja, therena rāhulena—",
"mil7.7.9:7.1": "‘Suññatañcānimittañca,",
"mil7.7.9:7.2": "Vimokkhañcāppaṇihitaṃ;",
"mil7.7.9:7.3": "Caturo phale chaḷabhiññā,",
"mil7.7.9:7.4": "Cajitvā lokāmisaṃ labhe’”ti.",
"mil7.7.9:8.1": "Bāḷisikaṅgapañho navamo."
}