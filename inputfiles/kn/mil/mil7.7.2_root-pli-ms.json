{
"mil7.7.2:1.1": "Milindapañha",
"mil7.7.2:2.1": "Opammakathāpañha",
"mil7.7.2:3.1": "Makkaṭakavagga",
"mil7.7.2:4.1": "2. Thanassitadārakaṅgapañha",
"mil7.7.2:5.1": "“Bhante nāgasena, ‘thanassitadārakassa ekaṃ aṅgaṃ gahetabban’ti yaṃ vadesi, katamaṃ taṃ ekaṃ aṅgaṃ gahetabban”ti?",
"mil7.7.2:5.2": "“Yathā, mahārāja, thanassitadārako sadatthe laggati, khīratthiko rodati;",
"mil7.7.2:5.3": "evameva kho, mahārāja, yoginā yogāvacarena sadatthe laggitabbaṃ, sabbattha dhammañāṇena bhavitabbaṃ, uddese paripucchāya sammappayoge paviveke garusaṃvāse kalyāṇamittasevane.",
"mil7.7.2:5.4": "Idaṃ, mahārāja, thanassitadārakassa ekaṃ aṅgaṃ gahetabbaṃ.",
"mil7.7.2:5.5": "Bhāsitampetaṃ, mahārāja, bhagavatā devātidevena dīghanikāyavare parinibbānasuttante—",
"mil7.7.2:6.1": "‘Iṅgha tumhe, ānanda, sāratthe ghaṭatha, sāratthe anuyuñjatha, sāratthe appamattā ātāpino pahitattā viharathā’”ti.",
"mil7.7.2:7.1": "Thanassitadārakaṅgapañho dutiyo."
}