{
  "mil3.1.12:0.1": "Milindapañha ",
  "mil3.1.12:0.2": "Mahāvagga ",
  "mil3.1.12:0.3": "12. Vīriyalakkhaṇapañha ",
  "mil3.1.12:1.1": "Rājā āha—",
  "mil3.1.12:1.2": "“bhante nāgasena, kiṁlakkhaṇaṁ vīriyan”ti? ",
  "mil3.1.12:1.3": "“Upatthambhanalakkhaṇaṁ, mahārāja, vīriyaṁ, vīriyūpatthambhitā sabbe kusalā dhammā na parihāyantī”ti. ",
  "mil3.1.12:2.1": "“Opammaṁ karohī”ti. ",
  "mil3.1.12:2.2": "“Yathā, mahārāja, puriso gehe patante aññena dārunā upatthambheyya, upatthambhitaṁ santaṁ evaṁ taṁ gehaṁ na pateyya; ",
  "mil3.1.12:2.3": "evameva kho, mahārāja, upatthambhanalakkhaṇaṁ vīriyaṁ, vīriyūpatthambhitā sabbe kusalā dhammā na parihāyantī”ti. ",
  "mil3.1.12:3.1": "“Bhiyyo opammaṁ karohī”ti. ",
  "mil3.1.12:3.2": "“Yathā, mahārāja, parittakaṁ senaṁ mahatī senā bhañjeyya, tato rājā aññamaññaṁ anussāreyya anupeseyya attano parittakāya senāya balaṁ anupadaṁ dadeyya, tāya saddhiṁ parittakā senā mahatiṁ senaṁ bhañjeyya; ",
  "mil3.1.12:3.3": "evameva kho, mahārāja, upatthambhanalakkhaṇaṁ vīriyaṁ, vīriyūpatthambhitā sabbe kusalā dhammā na parihāyanti. ",
  "mil3.1.12:3.4": "Bhāsitampetaṁ, mahārāja, bhagavatā—",
  "mil3.1.12:3.5": "‘vīriyavā kho, bhikkhave, ariyasāvako akusalaṁ pajahati, kusalaṁ bhāveti. ",
  "mil3.1.12:3.6": "Sāvajjaṁ pajahati, anavajjaṁ bhāveti. ",
  "mil3.1.12:3.7": "Suddhamattānaṁ pariharatī’”ti. ",
  "mil3.1.12:4.1": "“Kallosi, bhante nāgasenā”ti. ",
  "mil3.1.12:5.1": "Vīriyalakkhaṇapañho dvādasamo. "
}