{
  "mil7.2.9:0.1": "Milindapañha ",
  "mil7.2.9:0.2": "Opammakathāpañha ",
  "mil7.2.9:0.3": "Gadrabhavagga ",
  "mil7.2.9:0.4": "9. Vāyasaṅgapañha ",
  "mil7.2.9:1.1": "“Bhante nāgasena, ‘vāyasassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? ",
  "mil7.2.9:1.2": "“Yathā, mahārāja, vāyaso āsaṅkitaparisaṅkito yattappayatto carati; ",
  "mil7.2.9:1.3": "evameva kho, mahārāja, yoginā yogāvacarena āsaṅkitaparisaṅkitena yattapayattena upaṭṭhitāya satiyā saṁvutehi indriyehi caritabbaṁ. ",
  "mil7.2.9:1.4": "Idaṁ, mahārāja, vāyasassa paṭhamaṁ aṅgaṁ gahetabbaṁ. ",
  "mil7.2.9:2.1": "Puna caparaṁ, mahārāja, vāyaso yaṁ kiñci bhojanaṁ disvā ñātīhi saṁvibhajitvā bhuñjati; ",
  "mil7.2.9:2.2": "evameva kho, mahārāja, yoginā yogāvacarena ye te lābhā dhammikā dhammaladdhā antamaso pattapariyāpannamattampi, tathārūpehi lābhehi paṭivibhattabhoginā bhavitabbaṁ sīlavantehi sabrahmacārīhi. ",
  "mil7.2.9:2.3": "Idaṁ, mahārāja, vāyasassa dutiyaṁ aṅgaṁ gahetabbaṁ. ",
  "mil7.2.9:2.4": "Bhāsitampetaṁ, mahārāja, therena sāriputtena dhammasenāpatinā—",
  "mil7.2.9:3.1": "‘Sace me upanāmenti, ",
  "mil7.2.9:3.2": "yathāladdhaṁ tapassino; ",
  "mil7.2.9:3.3": "Sabbe saṁvibhajitvāna, ",
  "mil7.2.9:3.4": "tato bhuñjāmi bhojanan’”ti. ",
  "mil7.2.9:4.1": "Vāyasaṅgapañho navamo. "
}