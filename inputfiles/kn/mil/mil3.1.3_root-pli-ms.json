{
  "mil3.1.3:0.1": "Milindapañha ",
  "mil3.1.3:0.2": "Mahāvagga ",
  "mil3.1.3:0.3": "3. Vīmaṁsanapañha ",
  "mil3.1.3:1.1": "Rājā āha—",
  "mil3.1.3:1.2": "“bhante nāgasena, sallapissasi mayā saddhin”ti? ",
  "mil3.1.3:1.3": "“Sace tvaṁ, mahārāja, paṇḍitavādaṁ sallapissasi sallapissāmi, sace pana rājavādaṁ sallapissasi na sallapissāmī”ti. ",
  "mil3.1.3:1.4": "“Kathaṁ, bhante nāgasena, paṇḍitā sallapantī”ti? ",
  "mil3.1.3:1.5": "“Paṇḍitānaṁ kho, mahārāja, sallāpe āveṭhanampi kayirati, nibbeṭhanampi kayirati, niggahopi kayirati, paṭikammampi kayirati, vissāsopi kayirati, paṭivissāsopi kayirati, na ca tena paṇḍitā kuppanti, evaṁ kho, mahārāja, paṇḍitā sallapantī”ti. ",
  "mil3.1.3:1.6": "“Kathaṁ pana, bhante, rājāno sallapantī”ti? ",
  "mil3.1.3:1.7": "“Rājāno kho, mahārāja, sallāpe ekaṁ vatthuṁ paṭijānanti, yo taṁ vatthuṁ vilometi, tassa daṇḍaṁ āṇāpenti ‘imassa daṇḍaṁ paṇethā’ti, evaṁ kho, mahārāja, rājāno sallapantī”ti. ",
  "mil3.1.3:1.8": "“Paṇḍitavādāhaṁ, bhante, sallapissāmi, no rājavādaṁ, vissaṭṭho bhadanto sallapatu yathā bhikkhunā vā sāmaṇerena vā upāsakena vā ārāmikena vā saddhiṁ sallapati, evaṁ vissaṭṭho bhadanto sallapatu mā bhāyatū”ti. ",
  "mil3.1.3:1.9": "“Suṭṭhu, mahārājā”ti thero abbhānumodi. ",
  "mil3.1.3:2.1": "Rājā āha—",
  "mil3.1.3:2.2": "“bhante nāgasena, pucchissāmī”ti. ",
  "mil3.1.3:2.3": "“Puccha, mahārājā”ti. ",
  "mil3.1.3:2.4": "“Pucchitosi me, bhante”ti. ",
  "mil3.1.3:2.5": "“Visajjitaṁ, mahārājā”ti. ",
  "mil3.1.3:2.6": "“Kiṁ pana, bhante, tayā visajjitan”ti? ",
  "mil3.1.3:2.7": "“Kiṁ pana, mahārāja, tayā pucchitan”ti. ",
  "mil3.1.3:3.1": "Vīmaṁsanapañho tatiyo. "
}