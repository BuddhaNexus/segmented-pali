{
"mil3.7.11:1.1": "Milindapañha",
"mil3.7.11:2.1": "Arūpadhammavavatthānavagga",
"mil3.7.11:3.1": "11. Assāsapassāsanirodhapañha",
"mil3.7.11:4.1": "Rājā āha—",
"mil3.7.11:4.2": "“bhante nāgasena, tumhe evaṃ bhaṇatha—",
"mil3.7.11:4.3": "‘sakkā assāsapassāse nirodhetun’”ti?",
"mil3.7.11:4.4": "“Āma, mahārāja, sakkā assāsapassāse nirodhetun”ti.",
"mil3.7.11:4.5": "“Kathaṃ, bhante nāgasena, sakkā assāsapassāse nirodhetun”ti.",
"mil3.7.11:4.6": "“Taṃ kiṃ maññasi, mahārāja, sutapubbo te koci kākacchamāno”ti.",
"mil3.7.11:4.7": "“Āma, bhante, sutapubbo”ti.",
"mil3.7.11:4.8": "“Kiṃ nu kho, mahārāja, so saddo kāye namite virameyyā”ti.",
"mil3.7.11:4.9": "“Āma, bhante, virameyyā”ti.",
"mil3.7.11:4.10": "“So hi nāma, mahārāja, saddo abhāvitakāyassa abhāvitasīlassa abhāvitacittassa abhāvitapaññassa kāye namite viramissati, kiṃ pana bhāvitakāyassa bhāvitasīlassa bhāvitacittassa bhāvitapaññassa catutthajjhānaṃ samāpannassa assāsapassāsā na nirujjhissantī”ti.",
"mil3.7.11:5.1": "“Kallosi, bhante nāgasenā”ti.",
"mil3.7.11:6.1": "Assāsapassāsanirodhapañho ekādasamo."
}