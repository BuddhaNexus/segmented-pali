{
"mil7.8.5:1.1": "Milindapañha",
"mil7.8.5:2.1": "Opammakathāpañha",
"mil7.8.5:3.1": "Kumbhavagga",
"mil7.8.5:4.1": "5. Agadaṅgapañha",
"mil7.8.5:5.1": "“Bhante nāgasena, ‘agadassa dve aṅgāni gahetabbānī’ti yaṃ vadesi, katamāni tāni dve aṅgāni gahetabbānī”ti.",
"mil7.8.5:5.2": "“Yathā, mahārāja, agade kimī na saṇṭhahanti;",
"mil7.8.5:5.3": "evameva kho, mahārāja, yoginā yogāvacarena mānase kilesā na saṇṭhapetabbā.",
"mil7.8.5:5.4": "Idaṃ, mahārāja, agadassa paṭhamaṃ aṅgaṃ gahetabbaṃ.",
"mil7.8.5:6.1": "Puna caparaṃ, mahārāja, agado daṭṭhaphuṭṭhadiṭṭhaasitapītakhāyitasāyitaṃ sabbaṃ visaṃ paṭihanati;",
"mil7.8.5:6.2": "evameva kho, mahārāja, yoginā yogāvacarena rāgadosamohamānadiṭṭhivisaṃ sabbaṃ paṭihanitabbaṃ.",
"mil7.8.5:6.3": "Idaṃ, mahārāja, agadassa dutiyaṃ aṅgaṃ gahetabbaṃ.",
"mil7.8.5:6.4": "Bhāsitampetaṃ, mahārāja, bhagavatā devātidevena—",
"mil7.8.5:7.1": "‘Saṅkhārānaṃ sabhāvatthaṃ,",
"mil7.8.5:7.2": "daṭṭhukāmena yoginā;",
"mil7.8.5:7.3": "Agadeneva hotabbaṃ,",
"mil7.8.5:7.4": "kilesavisanāsane’”ti.",
"mil7.8.5:8.1": "Agadaṅgapañho pañcamo."
}