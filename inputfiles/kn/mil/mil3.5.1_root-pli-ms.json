{
  "mil3.5.1:0.1": "Milindapañha ",
  "mil3.5.1:0.2": "Buddhavagga ",
  "mil3.5.1:0.3": "1. Buddhassaatthinatthibhāvapañha ",
  "mil3.5.1:1.1": "Rājā āha—",
  "mil3.5.1:1.2": "“bhante nāgasena, buddho tayā diṭṭho”ti? ",
  "mil3.5.1:1.3": "“Na hi, mahārājā”ti. ",
  "mil3.5.1:1.4": "“Atha te ācariyehi buddho diṭṭho”ti? ",
  "mil3.5.1:1.5": "“Na hi, mahārājā”ti. ",
  "mil3.5.1:1.6": "“Tena hi, bhante nāgasena, natthi buddho”ti. ",
  "mil3.5.1:1.7": "“Kiṁ pana, mahārāja, himavati ūhā nadī tayā diṭṭhā”ti? ",
  "mil3.5.1:1.8": "“Na hi, bhante”ti. ",
  "mil3.5.1:1.9": "“Atha te pitarā ūhā nadī diṭṭhā”ti? ",
  "mil3.5.1:1.10": "“Na hi, bhante”ti. ",
  "mil3.5.1:1.11": "“Tena hi, mahārāja, natthi ūhā nadī”ti. ",
  "mil3.5.1:1.12": "“Atthi, bhante, kiñcāpi mayā ūhā nadī na diṭṭhā, pitarāpi me ūhā nadī na diṭṭhā, api ca atthi ūhā nadī”ti. ",
  "mil3.5.1:1.13": "“Evameva kho, mahārāja, kiñcāpi mayā bhagavā na diṭṭho, ācariyehipi me bhagavā na diṭṭho, api ca atthi bhagavā”ti. ",
  "mil3.5.1:2.1": "“Kallosi, bhante nāgasenā”ti. ",
  "mil3.5.1:3.1": "Buddhassa atthinatthibhāvapañho paṭhamo. "
}