{
  "mil3.3.12:0.1": "Milindapañha ",
  "mil3.3.12:0.2": "Vicāravagga ",
  "mil3.3.12:0.3": "12. Viññāṇalakkhaṇapañha ",
  "mil3.3.12:1.1": "“Bhante nāgasena, kiṁlakkhaṇaṁ viññāṇan”ti? ",
  "mil3.3.12:1.2": "“Vijānanalakkhaṇaṁ, mahārāja, viññāṇan”ti. ",
  "mil3.3.12:2.1": "“Opammaṁ karohī”ti. ",
  "mil3.3.12:2.2": "“Yathā, mahārāja, nagaraguttiko majjhe nagarasiṅghāṭake nisinno passeyya puratthimadisato purisaṁ āgacchantaṁ, passeyya dakkhiṇadisato purisaṁ āgacchantaṁ, passeyya pacchimadisato purisaṁ āgacchantaṁ, passeyya uttaradisato purisaṁ āgacchantaṁ; ",
  "mil3.3.12:2.3": "evameva kho, mahārāja, yañca puriso cakkhunā rūpaṁ passati, taṁ viññāṇena vijānāti. ",
  "mil3.3.12:2.4": "Yañca sotena saddaṁ suṇāti, taṁ viññāṇena vijānāti. ",
  "mil3.3.12:2.5": "Yañca ghānena gandhaṁ ghāyati, taṁ viññāṇena vijānāti. ",
  "mil3.3.12:2.6": "Yañca jivhāya rasaṁ sāyati, taṁ viññāṇena vijānāti. ",
  "mil3.3.12:2.7": "Yañca kāyena phoṭṭhabbaṁ phusati, taṁ viññāṇena vijānāti, yañca manasā dhammaṁ vijānāti, taṁ viññāṇena vijānāti. ",
  "mil3.3.12:2.8": "Evaṁ kho, mahārāja, vijānanalakkhaṇaṁ viññāṇan”ti. ",
  "mil3.3.12:3.1": "“Kallosi, bhante nāgasenā”ti. ",
  "mil3.3.12:4.1": "Viññāṇalakkhaṇapañho dvādasamo. "
}