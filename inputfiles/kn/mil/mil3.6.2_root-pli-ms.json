{
  "mil3.6.2:0.1": "Milindapañha ",
  "mil3.6.2:0.2": "Sativagga ",
  "mil3.6.2:0.3": "2. Sabbaññūbhāvapañha ",
  "mil3.6.2:1.1": "Rājā āha—",
  "mil3.6.2:1.2": "“bhante nāgasena, buddho sabbaññū sabbadassāvī”ti? ",
  "mil3.6.2:1.3": "“Āma, mahārāja, bhagavā sabbaññū sabbadassāvī”ti. ",
  "mil3.6.2:1.4": "“Atha kissa nu kho, bhante nāgasena, sāvakānaṁ anupubbena sikkhāpadaṁ paññapesī”ti? ",
  "mil3.6.2:1.5": "“Atthi pana te, mahārāja, koci vejjo, yo imissaṁ pathaviyaṁ sabbabhesajjāni jānātī”ti? ",
  "mil3.6.2:1.6": "“Āma, bhante, atthī”ti. ",
  "mil3.6.2:1.7": "“Kiṁ nu kho, mahārāja, so vejjo gilānakaṁ sampatte kāle bhesajjaṁ pāyeti, udāhu asampatte kāle”ti? ",
  "mil3.6.2:1.8": "“Sampatte kāle, bhante, gilānakaṁ bhesajjaṁ pāyeti, no asampatte kāle”ti? ",
  "mil3.6.2:1.9": "“Evameva kho, mahārāja, bhagavā sabbaññū sabbadassāvī na asampatte kāle sāvakānaṁ sikkhāpadaṁ paññāpeti, sampatte kāle sāvakānaṁ sikkhāpadaṁ paññāpeti yāvajīvaṁ anatikkamanīyan”ti. ",
  "mil3.6.2:2.1": "“Kallosi, bhante nāgasenā”ti. ",
  "mil3.6.2:3.1": "Sabbaññūbhāvapañho dutiyo. "
}