{
"mil3.7.2:1.1": "Milindapañha",
"mil3.7.2:2.1": "Arūpadhammavavatthānavagga",
"mil3.7.2:3.1": "2. Buddhaguṇasatipaṭilābhapañha",
"mil3.7.2:4.1": "Rājā āha—",
"mil3.7.2:4.2": "“bhante nāgasena, tumhe etaṃ bhaṇatha—",
"mil3.7.2:4.3": "‘yo vassasataṃ akusalaṃ kareyya, maraṇakāle ca ekaṃ buddhaguṇaṃ satiṃ paṭilabheyya, so devesu uppajjeyyā’ti etaṃ na saddahāmi, evañca pana vadetha ‘ekena pāṇātipātena niraye uppajjeyyā’ti etampi na saddahāmī”ti.",
"mil3.7.2:5.1": "“Taṃ kiṃ maññasi, mahārāja, khuddakopi pāsāṇo vinā nāvāya udake uppilaveyyā”ti.",
"mil3.7.2:5.2": "“Na hi, bhante”ti.",
"mil3.7.2:5.3": "“Kiṃ nu kho, mahārāja, vāhasatampi pāsāṇānaṃ nāvāya āropitaṃ udake uppilaveyyā”ti?",
"mil3.7.2:5.4": "“Āma, bhante”ti.",
"mil3.7.2:5.5": "“Yathā, mahārāja, nāvā, evaṃ kusalāni kammāni daṭṭhabbānī”ti.",
"mil3.7.2:6.1": "“Kallosi, bhante nāgasenā”ti.",
"mil3.7.2:7.1": "Buddhaguṇasatipaṭilābhapañho dutiyo."
}