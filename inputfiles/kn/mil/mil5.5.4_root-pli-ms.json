{
"mil5.5.4:1.1": "Milindapañha",
"mil5.5.4:2.1": "Meṇḍakapañha",
"mil5.5.4:3.1": "Santhavavagga",
"mil5.5.4:4.1": "4. Magguppādanapañha",
"mil5.5.4:5.1": "“Bhante nāgasena, bhāsitampetaṃ bhagavatā—",
"mil5.5.4:5.2": "‘tathāgato bhikkhave, arahaṃ sammāsambuddho anuppannassa maggassa uppādetā’ti.",
"mil5.5.4:5.3": "Puna ca bhaṇitaṃ—",
"mil5.5.4:5.4": "‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammāsambuddhehi anuyātan’ti.",
"mil5.5.4:5.5": "Yadi, bhante nāgasena, tathāgato anuppannassa maggassa uppādetā, tena hi ‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammāsambuddhehi anuyātan’ti yaṃ vacanaṃ, taṃ micchā.",
"mil5.5.4:5.6": "Yadi tathāgatena bhaṇitaṃ—",
"mil5.5.4:5.7": "‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammāsambuddhehi anuyātan’ti, tena hi ‘tathāgato, bhikkhave, arahaṃ sammāsambuddho anuppannassa maggassa uppādetā’ti tampi vacanaṃ micchā.",
"mil5.5.4:5.8": "Ayampi ubhato koṭiko pañho tavānuppatto, so tayā nibbāhitabbo”ti.",
"mil5.5.4:6.1": "“Bhāsitampetaṃ, mahārāja, bhagavatā—",
"mil5.5.4:6.2": "‘tathāgato, bhikkhave, arahaṃ sammāsambuddho anuppannassa maggassa uppādetā’ti.",
"mil5.5.4:6.3": "Bhaṇitañca—",
"mil5.5.4:6.4": "‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammāsambuddhehi anuyātan’ti, taṃ dvayampi sabhāvavacanameva, pubbakānaṃ, mahārāja, tathāgatānaṃ antaradhānena asati anusāsake maggo antaradhāyi, taṃ tathāgato maggaṃ luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ paññācakkhunā sampassamāno addasa pubbakehi sammāsambuddhehi anuyātaṃ, taṃkāraṇā āha—",
"mil5.5.4:6.5": "‘addasaṃ khvāhaṃ, bhikkhave, purāṇaṃ maggaṃ purāṇaṃ añjasaṃ pubbakehi sammāsambuddhehi anuyātan’ti.",
"mil5.5.4:7.1": "Pubbakānaṃ, mahārāja, tathāgatānaṃ antaradhānena asati anusāsake luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ maggaṃ yaṃ dāni tathāgato sañcaraṇaṃ akāsi, taṃkāraṇā āha—",
"mil5.5.4:7.2": "‘tathāgato, bhikkhave, arahaṃ sammāsambuddho anuppannassa maggassa uppādetā’ti.",
"mil5.5.4:8.1": "Idha, mahārāja, rañño cakkavattissa antaradhānena maṇiratanaṃ girisikhantare nilīyati, aparassa cakkavattissa sammāpaṭipattiyā upagacchati, api nu kho taṃ, mahārāja, maṇiratanaṃ tassa pakatan”ti?",
"mil5.5.4:8.2": "“Na hi, bhante, pākatikaṃyeva taṃ maṇiratanaṃ, tena pana nibbattitan”ti.",
"mil5.5.4:8.3": "“Evameva kho, mahārāja, pākatikaṃ pubbakehi tathāgatehi anuciṇṇaṃ aṭṭhaṅgikaṃ sivaṃ maggaṃ asati anusāsake luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ bhagavā paññācakkhunā sampassamāno uppādesi, sañcaraṇaṃ akāsi, taṃkāraṇā āha—",
"mil5.5.4:8.4": "‘tathāgato, bhikkhave, arahaṃ sammāsambuddho anuppannassa maggassa uppādetā’ti.",
"mil5.5.4:9.1": "Yathā vā pana, mahārāja, santaṃyeva puttaṃ yoniyā janayitvā mātā ‘janikā’ti vuccati;",
"mil5.5.4:9.2": "evameva kho, mahārāja, tathāgato santaṃyeva maggaṃ luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ paññācakkhunā sampassamāno uppādesi, sañcaraṇaṃ akāsi, taṃkāraṇā āha—",
"mil5.5.4:9.3": "‘tathāgato, bhikkhave, arahaṃ sammāsambuddho anuppannassa maggassa uppādetā’ti.",
"mil5.5.4:10.1": "Yathā vā pana, mahārāja, koci puriso yaṃ kiñci naṭṭhaṃ passati, ‘tena taṃ bhaṇḍaṃ nibbattitan’ti jano voharati;",
"mil5.5.4:10.2": "evameva kho, mahārāja, tathāgato santaṃyeva maggaṃ luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ paññācakkhunā sampassamāno uppādesi, sañcaraṇaṃ akāsi, taṃkāraṇā āha—",
"mil5.5.4:10.3": "‘tathāgato, bhikkhave, arahaṃ sammāsambuddho anuppannassa maggassa uppādetā’ti.",
"mil5.5.4:11.1": "Yathā vā pana, mahārāja, koci puriso vanaṃ sodhetvā bhūmiṃ nīharati, ‘tassa sā bhūmī’ti jano voharati, na cesā bhūmi tena pavattitā, taṃ bhūmiṃ kāraṇaṃ katvā bhūmisāmiko nāma hoti;",
"mil5.5.4:11.2": "evameva kho, mahārāja, tathāgato santaṃyeva maggaṃ luggaṃ paluggaṃ gūḷhaṃ pihitaṃ paṭicchannaṃ asañcaraṇaṃ paññāya sampassamāno uppādesi, sañcaraṇaṃ akāsi, taṃkāraṇā āha—",
"mil5.5.4:11.3": "‘tathāgato, bhikkhave, arahaṃ sammāsambuddho anuppannassa maggassa uppādetā’”ti.",
"mil5.5.4:11.4": "“Sādhu, bhante nāgasena, evametaṃ tathā sampaṭicchāmī”ti.",
"mil5.5.4:12.1": "Magguppādanapañho catuttho."
}