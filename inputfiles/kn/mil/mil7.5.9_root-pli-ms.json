{
  "mil7.5.9:0.1": "Milindapañha ",
  "mil7.5.9:0.2": "Opammakathāpañha ",
  "mil7.5.9:0.3": "Upacikāvagga ",
  "mil7.5.9:0.4": "9. Varāhaṅgapañha ",
  "mil7.5.9:1.1": "“Bhante nāgasena, ‘varāhassa dve aṅgāni gahetabbānī’ti yaṁ vadesi, katamāni tāni dve aṅgāni gahetabbānī”ti? ",
  "mil7.5.9:1.2": "“Yathā, mahārāja, varāho santattakaṭhite gimhasamaye sampatte udakaṁ upagacchati; ",
  "mil7.5.9:1.3": "evameva kho, mahārāja, yoginā yogāvacarena dosena citte āluḷitakhalitavibbhantasantatte sītalāmatapaṇītamettābhāvanaṁ upagantabbaṁ. ",
  "mil7.5.9:1.4": "Idaṁ, mahārāja, varāhassa paṭhamaṁ aṅgaṁ gahetabbaṁ. ",
  "mil7.5.9:2.1": "Puna caparaṁ, mahārāja, varāho cikkhallamudakamupagantvā nāsikāya pathaviṁ khaṇitvā doṇiṁ katvā doṇikāya sayati; ",
  "mil7.5.9:2.2": "evameva kho, mahārāja, yoginā yogāvacarena mānase kāyaṁ nikkhipitvā ārammaṇantaragatena sayitabbaṁ. ",
  "mil7.5.9:2.3": "Idaṁ, mahārāja, varāhassa dutiyaṁ aṅgaṁ gahetabbaṁ. ",
  "mil7.5.9:2.4": "Bhāsitampetaṁ, mahārāja, therena piṇḍolabhāradvājena—",
  "mil7.5.9:3.1": "‘Kāye sabhāvaṁ disvāna, ",
  "mil7.5.9:3.2": "vicinitvā vipassako; ",
  "mil7.5.9:3.3": "Ekākiyo adutiyo, ",
  "mil7.5.9:3.4": "seti ārammaṇantare’”ti. ",
  "mil7.5.9:4.1": "Varāhaṅgapañho navamo. "
}