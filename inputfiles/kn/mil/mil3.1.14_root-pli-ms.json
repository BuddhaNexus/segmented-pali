{
"mil3.1.14:1.1": "Milindapañha",
"mil3.1.14:2.1": "Mahāvagga",
"mil3.1.14:3.1": "14. Samādhipañha",
"mil3.1.14:4.1": "Rājā āha—",
"mil3.1.14:4.2": "“bhante nāgasena, kiṃlakkhaṇo samādhī”ti?",
"mil3.1.14:4.3": "“Pamukhalakkhaṇo, mahārāja, samādhi, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā”ti.",
"mil3.1.14:5.1": "“Opammaṃ karohī”ti.",
"mil3.1.14:5.2": "“Yathā, mahārāja, kūṭāgārassa yā kāci gopānasiyo, sabbā tā kūṭaṅgamā honti kūṭaninnā kūṭasamosaraṇā, kūṭaṃ tāsaṃ aggamakkhāyati;",
"mil3.1.14:5.3": "evameva kho, mahārāja, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā”ti.",
"mil3.1.14:6.1": "“Bhiyyo opammaṃ karohī”ti.",
"mil3.1.14:6.2": "“Yathā, mahārāja, koci rājā caturaṅginiyā senāya saddhiṃ saṅgāmaṃ otareyya, sabbāva senā hatthī ca assā ca rathā ca pattī ca tappamukhā bhaveyyuṃ tanninnā tappoṇā tappabbhārā taṃyeva anupariyāyeyyuṃ;",
"mil3.1.14:6.3": "evameva kho, mahārāja, ye keci kusalā dhammā, sabbe te samādhipamukhā honti samādhininnā samādhipoṇā samādhipabbhārā.",
"mil3.1.14:6.4": "Evaṃ kho, mahārāja, pamukhalakkhaṇo samādhi.",
"mil3.1.14:6.5": "Bhāsitampetaṃ, mahārāja, bhagavatā—",
"mil3.1.14:6.6": "‘samādhiṃ, bhikkhave, bhāvetha, samāhito, bhikkhave, bhikkhu yathābhūtaṃ pajānātī’”ti.",
"mil3.1.14:7.1": "“Kallosi, bhante nāgasenā”ti.",
"mil3.1.14:8.1": "Samādhipañho cuddasamo."
}