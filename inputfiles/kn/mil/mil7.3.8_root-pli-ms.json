{
"mil7.3.8:1.1": "Milindapañha",
"mil7.3.8:2.1": "Opammakathāpañha",
"mil7.3.8:3.1": "Samuddavagga",
"mil7.3.8:4.1": "8. Niyāmakaṅgapañha",
"mil7.3.8:5.1": "“Bhante nāgasena, ‘niyāmakassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
"mil7.3.8:5.2": "“Yathā, mahārāja, niyāmako rattindivaṃ satataṃ samitaṃ appamatto yattappayatto nāvaṃ sāreti;",
"mil7.3.8:5.3": "evameva kho, mahārāja, yoginā yogāvacarena cittaṃ niyāmayamānena rattindivaṃ satataṃ samitaṃ appamattena yattappayattena yoniso manasikārena cittaṃ niyāmetabbaṃ.",
"mil7.3.8:5.4": "Idaṃ, mahārāja, niyāmakassa paṭhamaṃ aṅgaṃ gahetabbaṃ.",
"mil7.3.8:5.5": "Bhāsitampetaṃ, mahārāja, bhagavatā devātidevena dhammapade—",
"mil7.3.8:6.1": "‘Appamādaratā hotha,",
"mil7.3.8:6.2": "sacittamanurakkhatha;",
"mil7.3.8:6.3": "Duggā uddharathattānaṃ,",
"mil7.3.8:6.4": "paṅke sannova kuñjaro’ti.",
"mil7.3.8:7.1": "Puna caparaṃ, mahārāja, niyāmakassa yaṃ kiñci mahāsamudde kalyāṇaṃ vā pāpakaṃ vā, sabbaṃ taṃ viditaṃ hoti;",
"mil7.3.8:7.2": "evameva kho, mahārāja, yoginā yogāvacarena kusalākusalaṃ sāvajjānavajjaṃ hīnappaṇītaṃ kaṇhasukkasappaṭibhāgaṃ vijānitabbaṃ.",
"mil7.3.8:7.3": "Idaṃ, mahārāja, niyāmakassa dutiyaṃ aṅgaṃ gahetabbaṃ.",
"mil7.3.8:8.1": "Puna caparaṃ, mahārāja, niyāmako yante muddikaṃ deti ‘mā koci yantaṃ āmasitthā’ti;",
"mil7.3.8:8.2": "evameva kho, mahārāja, yoginā yogāvacarena citte saṃvaramuddikā dātabbā ‘mā kiñci pāpakaṃ akusalavitakkaṃ vitakkesī’ti, idaṃ, mahārāja, niyāmakassa tatiyaṃ aṅgaṃ gahetabbaṃ.",
"mil7.3.8:8.3": "Bhāsitampetaṃ, mahārāja, bhagavatā devātidevena saṃyuttanikāyavare—",
"mil7.3.8:8.4": "‘mā, bhikkhave, pāpake akusale vitakke vitakkeyyātha, seyyathidaṃ—",
"mil7.3.8:8.5": "kāmavitakkaṃ byāpādavitakkaṃ vihiṃsāvitakkan’”ti.",
"mil7.3.8:9.1": "Niyāmakaṅgapañho aṭṭhamo."
}