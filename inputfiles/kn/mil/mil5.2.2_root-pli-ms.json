{
  "mil5.2.2:0.1": "Milindapañha ",
  "mil5.2.2:0.2": "Meṇḍakapañha ",
  "mil5.2.2:0.3": "Abhejjavagga ",
  "mil5.2.2:0.4": "2. Abyākaraṇīyapañha ",
  "mil5.2.2:1.1": "“Bhante nāgasena, bhāsitampetaṁ bhagavatā—",
  "mil5.2.2:1.2": "‘natthānanda, tathāgatassa dhammesu ācariyamuṭṭhī’ti, puna ca therena mālukyaputtena pañhaṁ puṭṭho na byākāsi. ",
  "mil5.2.2:1.3": "Eso kho, bhante nāgasena, pañho dvayanto ekantanissito bhavissati ajānanena vā guyhakaraṇena vā. ",
  "mil5.2.2:1.4": "Yadi, bhante nāgasena, bhagavatā bhaṇitaṁ—",
  "mil5.2.2:1.5": "‘natthānanda, tathāgatassa dhammesu ācariyamuṭṭhī’ti, tena hi therassa mālukyaputtassa ajānantena na byākataṁ. ",
  "mil5.2.2:1.6": "Yadi jānantena na byākataṁ, tena hi atthi tathāgatassa dhammesu ācariyamuṭṭhi. ",
  "mil5.2.2:1.7": "Ayampi ubhato koṭiko pañho tavānuppatto, so tayā nibbāhitabbo”ti. ",
  "mil5.2.2:2.1": "“Bhāsitampetaṁ, mahārāja, bhagavatā ‘natthānanda, tathāgatassa dhammesu ācariyamuṭṭhī’ti, abyākato ca therena mālukyaputtena pucchito pañho, tañca pana na ajānantena na guyhakaraṇena. ",
  "mil5.2.2:2.2": "Cattārimāni, mahārāja, pañhabyākaraṇāni. ",
  "mil5.2.2:2.3": "Katamāni cattāri? ",
  "mil5.2.2:2.4": "Ekaṁsabyākaraṇīyo pañho vibhajjabyākaraṇīyo pañho paṭipucchābyākaraṇīyo pañho ṭhapanīyo pañhoti. ",
  "mil5.2.2:3.1": "Katamo ca, mahārāja, ekaṁsabyākaraṇīyo pañho? ",
  "mil5.2.2:3.2": "‘Rūpaṁ aniccan’ti ekaṁsabyākaraṇīyo pañho, ",
  "mil5.2.2:3.3": "‘vedanā aniccā’ti …pe… ",
  "mil5.2.2:3.4": "‘saññā aniccā’ti …pe… ",
  "mil5.2.2:3.5": "‘saṅkhārā aniccā’ti …pe… ",
  "mil5.2.2:3.6": "‘viññāṇaṁ aniccan’ti ekaṁsabyākaraṇīyo pañho, ayaṁ ekaṁsabyākaraṇīyo pañho. ",
  "mil5.2.2:4.1": "Katamo vibhajjabyākaraṇīyo pañho? ",
  "mil5.2.2:4.2": "‘Aniccaṁ pana rūpan’ti vibhajjabyākaraṇīyo pañho, ",
  "mil5.2.2:4.3": "‘aniccā pana vedanā’ti …pe… ",
  "mil5.2.2:4.4": "‘aniccā pana saññā’ti …pe… ",
  "mil5.2.2:4.5": "‘aniccā pana saṅkhārā’ti …pe… ",
  "mil5.2.2:4.6": "‘aniccaṁ pana viññāṇan’ti vibhajjabyākaraṇīyo pañho, ayaṁ vibhajjabyākaraṇīyo pañho. ",
  "mil5.2.2:5.1": "Katamo paṭipucchābyākaraṇīyo pañho? ",
  "mil5.2.2:5.2": "‘Kiṁ nu kho cakkhunā sabbaṁ vijānātī’ti ayaṁ paṭipucchābyākaraṇīyo pañho. ",
  "mil5.2.2:6.1": "Katamo ṭhapanīyo pañho? ",
  "mil5.2.2:6.2": "‘Sassato loko’ti ṭhapanīyo pañho, ",
  "mil5.2.2:6.3": "‘asassato loko’ti, ",
  "mil5.2.2:6.4": "‘antavā loko’ti, ",
  "mil5.2.2:6.5": "‘anantavā loko’ti, ",
  "mil5.2.2:6.6": "‘antavā ca anantavā ca loko’ti, ",
  "mil5.2.2:6.7": "‘nevantavā nānantavā loko’ti, ",
  "mil5.2.2:6.8": "‘taṁ jīvaṁ taṁ sarīran’ti, ",
  "mil5.2.2:6.9": "‘aññaṁ jīvaṁ aññaṁ sarīran’ti, ",
  "mil5.2.2:6.10": "‘hoti tathāgato paraṁ maraṇā’ti, ",
  "mil5.2.2:6.11": "‘na hoti tathāgato paraṁ maraṇā’ti, ",
  "mil5.2.2:6.12": "‘hoti ca na ca hoti tathāgato paraṁ maraṇā’ti, ",
  "mil5.2.2:6.13": "‘neva hoti na na hoti tathāgato paraṁ maraṇā’ti ṭhapanīyo pañho, ",
  "mil5.2.2:6.14": "ayaṁ ṭhapanīyo pañho. ",
  "mil5.2.2:7.1": "Bhagavā, mahārāja, therassa mālukyaputtassa taṁ ṭhapanīyaṁ pañhaṁ na byākāsi. ",
  "mil5.2.2:7.2": "So pana pañho kiṅkāraṇā ṭhapanīyo? ",
  "mil5.2.2:7.3": "Na tassa dīpanāya hetu vā kāraṇaṁ vā atthi, tasmā so pañho ṭhapanīyo. ",
  "mil5.2.2:7.4": "Natthi buddhānaṁ bhagavantānaṁ akāraṇamahetukaṁ giramudīraṇan”ti. ",
  "mil5.2.2:7.5": "“Sādhu, bhante nāgasena, evametaṁ tathā sampaṭicchāmī”ti. ",
  "mil5.2.2:8.1": "Abyākaraṇīyapañho dutiyo. "
}