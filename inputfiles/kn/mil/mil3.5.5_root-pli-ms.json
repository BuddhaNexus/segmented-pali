{
"mil3.5.5:1.1": "Milindapañha",
"mil3.5.5:2.1": "Buddhavagga",
"mil3.5.5:3.1": "5. Asaṅkamanapaṭisandahanapañha",
"mil3.5.5:4.1": "Rājā āha—",
"mil3.5.5:4.2": "“bhante nāgasena, na ca saṅkamati paṭisandahati cā”ti?",
"mil3.5.5:4.3": "“Āma, mahārāja, na ca saṅkamati paṭisandahati cā”ti.",
"mil3.5.5:4.4": "“Kathaṃ, bhante nāgasena, na ca saṅkamati paṭisandahati ca, opammaṃ karohī”ti?",
"mil3.5.5:4.5": "“Yathā, mahārāja, kocideva puriso padīpato padīpaṃ padīpeyya, kiṃ nu kho so, mahārāja, padīpo padīpamhā saṅkanto”ti?",
"mil3.5.5:4.6": "“Na hi, bhante”ti.",
"mil3.5.5:4.7": "“Evameva kho, mahārāja, na ca saṅkamati paṭisandahati cā”ti.",
"mil3.5.5:5.1": "“Bhiyyo opammaṃ karohī”ti.",
"mil3.5.5:5.2": "“Abhijānāsi nu tvaṃ, mahārāja, daharako santo silokācariyassa santike kiñci silokaṃ gahitan”ti?",
"mil3.5.5:5.3": "“Āma, bhante”ti.",
"mil3.5.5:5.4": "“Kiṃ nu kho, mahārāja, so siloko ācariyamhā saṅkanto”ti?",
"mil3.5.5:5.5": "“Na hi, bhante”ti.",
"mil3.5.5:5.6": "“Evameva kho, mahārāja, na ca saṅkamati paṭisandahati cā”ti.",
"mil3.5.5:6.1": "“Kallosi, bhante nāgasenā”ti.",
"mil3.5.5:7.1": "Asaṅkamanapaṭisandahanapañho pañcamo."
}