{
"mil3.5.7:1.1": "Milindapañha",
"mil3.5.7:2.1": "Buddhavagga",
"mil3.5.7:3.1": "7. Aññakāyasaṅkamanapañha",
"mil3.5.7:4.1": "Rājā āha—",
"mil3.5.7:4.2": "“bhante nāgasena, atthi koci satto yo imamhā kāyā aññaṃ kāyaṃ saṅkamatī”ti?",
"mil3.5.7:4.3": "“Na hi, mahārājā”ti.",
"mil3.5.7:4.4": "“Yadi, bhante nāgasena, imamhā kāyā aññaṃ kāyaṃ saṅkamanto natthi, nanu mutto bhavissati pāpakehi kammehī”ti?",
"mil3.5.7:4.5": "“Āma, mahārāja, yadi na paṭisandaheyya, mutto bhavissati pāpakehi kammehīti, yasmā ca kho, mahārāja, paṭisandahati, tasmā na parimutto pāpakehi kammehī”ti.",
"mil3.5.7:5.1": "“Opammaṃ karohī”ti.",
"mil3.5.7:5.2": "“Yathā, mahārāja, kocideva puriso aññatarassa purisassa ambaṃ avahareyya, kiṃ so daṇḍappatto bhaveyyā”ti?",
"mil3.5.7:5.3": "“Āma, bhante, daṇḍappatto bhaveyyā”ti.",
"mil3.5.7:5.4": "“Na kho so, mahārāja, tāni ambāni avahari, yāni tena ropitāni, kasmā daṇḍappatto bhaveyyā”ti?",
"mil3.5.7:5.5": "“Tāni, bhante, ambāni nissāya jātāni, tasmā daṇḍappatto bhaveyyā”ti.",
"mil3.5.7:5.6": "“Evameva kho, mahārāja, iminā nāmarūpena kammaṃ karoti sobhanaṃ vā asobhanaṃ vā, tena kammena aññaṃ nāmarūpaṃ paṭisandahati, tasmā na parimutto pāpakehi kammehī”ti.",
"mil3.5.7:6.1": "“Kallosi, bhante nāgasenā”ti.",
"mil3.5.7:7.1": "Aññakāyasaṅkamanapañho sattamo."
}