{
  "mil7.8.1:0.1": "Milindapañha ",
  "mil7.8.1:0.2": "Opammakathāpañha ",
  "mil7.8.1:0.3": "Kumbhavagga ",
  "mil7.8.1:0.4": "1. Kumbhaṅgapañha ",
  "mil7.8.1:1.1": "“Bhante nāgasena, ‘kumbhassa ekaṁ aṅgaṁ gahetabban’ti yaṁ vadesi, katamaṁ taṁ ekaṁ aṅgaṁ gahetabban”ti? ",
  "mil7.8.1:1.2": "“Yathā, mahārāja, kumbho sampuṇṇo na saṇati; ",
  "mil7.8.1:1.3": "evameva kho, mahārāja, yoginā yogāvacarena āgame adhigame pariyattiyaṁ sāmaññe pāramiṁ patvā na saṇitabbaṁ, na tena māno karaṇīyo, na dabbo dassetabbo, nihatamānena nihatadabbena bhavitabbaṁ, ujukena amukharena avikatthinā. ",
  "mil7.8.1:1.4": "Idaṁ, mahārāja, kumbhassa ekaṁ aṅgaṁ gahetabbaṁ. ",
  "mil7.8.1:1.5": "Bhāsitampetaṁ, mahārāja, bhagavatā devātidevena suttanipāte—",
  "mil7.8.1:2.1": "‘Yadūnakaṁ taṁ saṇati, ",
  "mil7.8.1:2.2": "Yaṁ pūraṁ santameva taṁ; ",
  "mil7.8.1:2.3": "Aḍḍhakumbhūpamo bālo, ",
  "mil7.8.1:2.4": "Rahado pūrova paṇḍito’”ti. ",
  "mil7.8.1:3.1": "Kumbhaṅgapañho paṭhamo. "
}