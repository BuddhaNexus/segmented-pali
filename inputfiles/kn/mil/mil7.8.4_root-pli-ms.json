{
"mil7.8.4:1.1": "Milindapañha",
"mil7.8.4:2.1": "Opammakathāpañha",
"mil7.8.4:3.1": "Kumbhavagga",
"mil7.8.4:4.1": "4. Khettaṅgapañha",
"mil7.8.4:5.1": "“Bhante nāgasena, ‘khettassa tīṇi aṅgāni gahetabbānī’ti yaṃ vadesi, katamāni tāni tīṇi aṅgāni gahetabbānī”ti?",
"mil7.8.4:5.2": "“Yathā, mahārāja, khettaṃ mātikāsampannaṃ hoti;",
"mil7.8.4:5.3": "evameva kho, mahārāja, yoginā yogāvacarena sucaritavattappaṭivattamātikāsampannena bhavitabbaṃ.",
"mil7.8.4:5.4": "Idaṃ, mahārāja, khettassa paṭhamaṃ aṅgaṃ gahetabbaṃ.",
"mil7.8.4:6.1": "Puna caparaṃ, mahārāja, khettaṃ mariyādāsampannaṃ hoti, tāya ca mariyādāya udakaṃ rakkhitvā dhaññaṃ paripāceti;",
"mil7.8.4:6.2": "evameva kho, mahārāja, yoginā yogāvacarena sīlahirimariyādāsampannena bhavitabbaṃ, tāya ca sīlahirimariyādāya sāmaññaṃ rakkhitvā cattāri sāmaññaphalāni gahetabbāni.",
"mil7.8.4:6.3": "Idaṃ, mahārāja, khettassa dutiyaṃ aṅgaṃ gahetabbaṃ.",
"mil7.8.4:7.1": "Puna caparaṃ, mahārāja, khettaṃ uṭṭhānasampannaṃ hoti, kassakassa hāsajanakaṃ appampi bījaṃ vuttaṃ bahu hoti, bahu vuttaṃ bahutaraṃ hoti;",
"mil7.8.4:7.2": "evameva kho, mahārāja, yoginā yogāvacarena uṭṭhānasampannena vipulaphaladāyinā bhavitabbaṃ, dāyakānaṃ hāsajanakena bhavitabbaṃ, yathā appaṃ dinnaṃ bahu hoti, bahu dinnaṃ bahutaraṃ hoti.",
"mil7.8.4:7.3": "Idaṃ, mahārāja, khettassa tatiyaṃ aṅgaṃ gahetabbaṃ.",
"mil7.8.4:7.4": "Bhāsitampetaṃ, mahārāja, therena upālinā vinayadharena—",
"mil7.8.4:8.1": "‘Khettūpamena bhavitabbaṃ,",
"mil7.8.4:8.2": "Uṭṭhānavipuladāyinā;",
"mil7.8.4:8.3": "Esa khettavaro nāma,",
"mil7.8.4:8.4": "Yo dadāti vipulaṃ phalan’”ti.",
"mil7.8.4:9.1": "Khettaṅgapañho catuttho."
}