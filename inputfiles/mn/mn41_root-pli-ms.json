{
  "mn41:0.1": "Majjhima Nikāya 41 ",
  "mn41:0.2": "Sāleyyakasutta ",
  "mn41:1.1": "Evaṁ me sutaṁ—",
  "mn41:1.2": "ekaṁ samayaṁ bhagavā kosalesu cārikaṁ caramāno mahatā bhikkhusaṅghena saddhiṁ yena sālā nāma kosalānaṁ brāhmaṇagāmo tadavasari. ",
  "mn41:2.1": "Assosuṁ kho sāleyyakā brāhmaṇagahapatikā: ",
  "mn41:2.2": "“samaṇo khalu, bho, gotamo sakyaputto sakyakulā pabbajito kosalesu cārikaṁ caramāno mahatā bhikkhusaṅghena saddhiṁ sālaṁ anuppatto. ",
  "mn41:2.3": "Taṁ kho pana bhavantaṁ gotamaṁ evaṁ kalyāṇo kittisaddo abbhuggato: ",
  "mn41:2.4": "‘itipi so bhagavā arahaṁ sammāsambuddho vijjācaraṇasampanno sugato lokavidū anuttaro purisadammasārathi satthā devamanussānaṁ buddho bhagavā’. ",
  "mn41:2.5": "So imaṁ lokaṁ sadevakaṁ samārakaṁ sabrahmakaṁ sassamaṇabrāhmaṇiṁ pajaṁ sadevamanussaṁ sayaṁ abhiññā sacchikatvā pavedeti. ",
  "mn41:2.6": "So dhammaṁ deseti ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ; ",
  "mn41:2.7": "kevalaparipuṇṇaṁ parisuddhaṁ brahmacariyaṁ pakāseti. ",
  "mn41:2.8": "Sādhu kho pana tathārūpānaṁ arahataṁ dassanaṁ hotī”ti. ",
  "mn41:3.1": "Atha kho sāleyyakā brāhmaṇagahapatikā yena bhagavā tenupasaṅkamiṁsu; upasaṅkamitvā appekacce bhagavantaṁ abhivādetvā ekamantaṁ nisīdiṁsu; appekacce bhagavatā saddhiṁ sammodiṁsu, sammodanīyaṁ kathaṁ sāraṇīyaṁ vītisāretvā ekamantaṁ nisīdiṁsu; appekacce yena bhagavā tenañjaliṁ paṇāmetvā ekamantaṁ nisīdiṁsu; appekacce bhagavato santike nāmagottaṁ sāvetvā ekamantaṁ nisīdiṁsu; appekacce tuṇhībhūtā ekamantaṁ nisīdiṁsu. Ekamantaṁ nisinnā kho sāleyyakā brāhmaṇagahapatikā bhagavantaṁ etadavocuṁ: ",
  "mn41:4.1": "“ko nu kho, bho gotama, hetu, ko paccayo, yena m’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti? ",
  "mn41:4.2": "Ko pana, bho gotama, hetu, ko paccayo, yena m’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti? ",
  "mn41:5.1": "“Adhammacariyāvisamacariyāhetu kho, gahapatayo, evam’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti. ",
  "mn41:5.2": "Dhammacariyāsamacariyāhetu kho, gahapatayo, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjantī”ti. ",
  "mn41:6.1": "“Na kho mayaṁ imassa bhoto gotamassa saṅkhittena bhāsitassa, vitthārena atthaṁ avibhattassa, vitthārena atthaṁ ājānāma. ",
  "mn41:6.2": "Sādhu no bhavaṁ gotamo tathā dhammaṁ desetu, yathā mayaṁ imassa bhoto gotamassa saṅkhittena bhāsitassa, vitthārena atthaṁ avibhattassa, vitthārena atthaṁ ājāneyyāmā”ti. ",
  "mn41:6.3": "“Tena hi, gahapatayo, suṇātha, sādhukaṁ manasi karotha, bhāsissāmī”ti. ",
  "mn41:6.4": "“Evaṁ, bho”ti kho sāleyyakā brāhmaṇagahapatikā bhagavato paccassosuṁ. ",
  "mn41:6.5": "Bhagavā etadavoca: ",
  "mn41:7.1": "“Tividhaṁ kho, gahapatayo, kāyena adhammacariyāvisamacariyā hoti, catubbidhaṁ vācāya adhammacariyāvisamacariyā hoti, tividhaṁ manasā adhammacariyāvisamacariyā hoti. ",
  "mn41:8.1": "Kathañca, gahapatayo, tividhaṁ kāyena adhammacariyāvisamacariyā hoti? ",
  "mn41:8.2": "Idha, gahapatayo, ekacco pāṇātipātī hoti, luddo lohitapāṇi hatappahate niviṭṭho adayāpanno pāṇabhūtesu. ",
  "mn41:8.3": "Adinnādāyī kho pana hoti. Yaṁ taṁ parassa paravittūpakaraṇaṁ, gāmagataṁ vā araññagataṁ vā, taṁ adinnaṁ theyyasaṅkhātaṁ ādātā hoti. ",
  "mn41:8.4": "Kāmesumicchācārī kho pana hoti. Yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sassāmikā saparidaṇḍā antamaso mālāguḷaparikkhittāpi, tathārūpāsu cārittaṁ āpajjitā hoti. ",
  "mn41:8.5": "Evaṁ kho, gahapatayo, tividhaṁ kāyena adhammacariyāvisamacariyā hoti. ",
  "mn41:9.1": "Kathañca, gahapatayo, catubbidhaṁ vācāya adhammacariyāvisamacariyā hoti? ",
  "mn41:9.2": "Idha, gahapatayo, ekacco musāvādī hoti. Sabhāgato vā parisāgato vā, ñātimajjhagato vā pūgamajjhagato vā rājakulamajjhagato vā, abhinīto sakkhipuṭṭho: ‘ehambho purisa, yaṁ jānāsi taṁ vadehī’ti, so ajānaṁ vā āha: ‘jānāmī’ti, jānaṁ vā āha: na jānāmī’ti, ‘apassaṁ vā āha: ‘passāmī’ti, passaṁ vā āha: ‘na passāmī’ti. Iti attahetu vā parahetu vā āmisakiñcikkhahetu vā sampajānamusā bhāsitā hoti. ",
  "mn41:9.3": "Pisuṇavāco kho pana hoti. Ito sutvā amutra akkhātā imesaṁ bhedāya, amutra vā sutvā imesaṁ akkhātā amūsaṁ bhedāya. Iti samaggānaṁ vā bhettā, bhinnānaṁ vā anuppadātā, vaggārāmo vaggarato vagganandī vaggakaraṇiṁ vācaṁ bhāsitā hoti. ",
  "mn41:9.4": "Pharusavāco kho pana hoti. Yā sā vācā aṇḍakā kakkasā parakaṭukā parābhisajjanī kodhasāmantā asamādhisaṁvattanikā, tathārūpiṁ vācaṁ bhāsitā hoti. ",
  "mn41:9.5": "Samphappalāpī kho pana hoti. Akālavādī abhūtavādī anatthavādī adhammavādī avinayavādī. Anidhānavatiṁ vācaṁ bhāsitā hoti akālena anapadesaṁ apariyantavatiṁ anatthasaṁhitaṁ. ",
  "mn41:9.6": "Evaṁ kho, gahapatayo, catubbidhaṁ vācāya adhammacariyāvisamacariyā hoti. ",
  "mn41:10.1": "Kathañca, gahapatayo, tividhaṁ manasā adhammacariyāvisamacariyā hoti? ",
  "mn41:10.2": "Idha, gahapatayo, ekacco abhijjhālu hoti, yaṁ taṁ parassa paravittūpakaraṇaṁ taṁ abhijjhātā hoti: ‘aho vata yaṁ parassa taṁ mamassā’ti. ",
  "mn41:10.3": "Byāpannacitto kho pana hoti paduṭṭhamanasaṅkappo: ‘ime sattā haññantu vā vajjhantu vā ucchijjantu vā vinassantu vā mā vā ahesun’ti. ",
  "mn41:10.4": "Micchādiṭṭhiko kho pana hoti viparītadassano: ",
  "mn41:10.5": "‘natthi dinnaṁ natthi yiṭṭhaṁ natthi hutaṁ, natthi sukatadukkaṭānaṁ kammānaṁ phalaṁ vipāko, natthi ayaṁ loko natthi paro loko, natthi mātā natthi pitā, natthi sattā opapātikā, natthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti. ",
  "mn41:10.6": "Evaṁ kho, gahapatayo, tividhaṁ manasā adhammacariyāvisamacariyā hoti. ",
  "mn41:10.7": "Evaṁ adhammacariyāvisamacariyāhetu kho, gahapatayo, evam’idhekacce sattā kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjanti. ",
  "mn41:11.1": "Tividhaṁ kho, gahapatayo, kāyena dhammacariyāsamacariyā hoti, catubbidhaṁ vācāya dhammacariyāsamacariyā hoti, tividhaṁ manasā dhammacariyāsamacariyā hoti. ",
  "mn41:12.1": "Kathañca, gahapatayo, tividhaṁ kāyena dhammacariyāsamacariyā hoti? ",
  "mn41:12.2": "Idha, gahapatayo, ekacco pāṇātipātaṁ pahāya pāṇātipātā paṭivirato hoti, nihitadaṇḍo nihitasattho lajjī dayāpanno sabbapāṇabhūtahitānukampī viharati. ",
  "mn41:12.3": "Adinnādānaṁ pahāya adinnādānā paṭivirato hoti. Yaṁ taṁ parassa paravittūpakaraṇaṁ, gāmagataṁ vā araññagataṁ vā, taṁ nādinnaṁ theyyasaṅkhātaṁ ādātā hoti. ",
  "mn41:12.4": "Kāmesumicchācāraṁ pahāya kāmesumicchācārā paṭivirato hoti. Yā tā māturakkhitā piturakkhitā mātāpiturakkhitā bhāturakkhitā bhaginirakkhitā ñātirakkhitā gottarakkhitā dhammarakkhitā sassāmikā saparidaṇḍā antamaso mālāguḷaparikkhittāpi, tathārūpāsu na cārittaṁ āpajjitā hoti. ",
  "mn41:12.5": "Evaṁ kho, gahapatayo, tividhaṁ kāyena dhammacariyāsamacariyā hoti. ",
  "mn41:13.1": "Kathañca, gahapatayo, catubbidhaṁ vācāya dhammacariyāsamacariyā hoti? ",
  "mn41:13.2": "Idha, gahapatayo, ekacco musāvādaṁ pahāya musāvādā paṭivirato hoti. Sabhāgato vā parisāgato vā, ñātimajjhagato vā pūgamajjhagato vā rājakulamajjhagato vā, abhinīto sakkhipuṭṭho: ‘ehambho purisa, yaṁ jānāsi taṁ vadehī’ti, so ajānaṁ vā āha: ‘na jānāmī’ti, jānaṁ vā āha: ‘jānāmī’ti, apassaṁ vā āha: ‘na passāmī’ti, passaṁ vā āha: ‘passāmī’ti. Iti attahetu vā parahetu vā āmisakiñcikkhahetu vā na sampajānamusā bhāsitā hoti. ",
  "mn41:13.3": "Pisuṇaṁ vācaṁ pahāya pisuṇāya vācāya paṭivirato hoti, ito sutvā na amutra akkhātā imesaṁ bhedāya, amutra vā sutvā na imesaṁ akkhātā amūsaṁ bhedāya. Iti bhinnānaṁ vā sandhātā, sahitānaṁ vā anuppadātā, samaggārāmo samaggarato samagganandī samaggakaraṇiṁ vācaṁ bhāsitā hoti. ",
  "mn41:13.4": "Pharusaṁ vācaṁ pahāya pharusāya vācāya paṭivirato hoti. Yā sā vācā nelā kaṇṇasukhā pemanīyā hadayaṅgamā porī bahujanakantā bahujanamanāpā—tathārūpiṁ vācaṁ bhāsitā hoti. ",
  "mn41:13.5": "Samphappalāpaṁ pahāya samphappalāpā paṭivirato hoti. Kālavādī bhūtavādī atthavādī dhammavādī vinayavādī nidhānavatiṁ vācaṁ bhāsitā hoti kālena sāpadesaṁ pariyantavatiṁ atthasaṁhitaṁ. ",
  "mn41:13.6": "Evaṁ kho, gahapatayo, catubbidhaṁ vācāya dhammacariyāsamacariyā hoti. ",
  "mn41:14.1": "Kathañca, gahapatayo, tividhaṁ manasā dhammacariyāsamacariyā hoti? ",
  "mn41:14.2": "Idha, gahapatayo, ekacco anabhijjhālu hoti, yaṁ taṁ parassa paravittūpakaraṇaṁ taṁ nābhijjhātā hoti: ‘aho vata yaṁ parassa taṁ mamassā’ti. ",
  "mn41:14.3": "Abyāpannacitto kho pana hoti appaduṭṭhamanasaṅkappo: ‘ime sattā averā abyābajjhā anīghā sukhī attānaṁ pariharantū’ti. ",
  "mn41:14.4": "Sammādiṭṭhiko kho pana hoti aviparītadassano: ",
  "mn41:14.5": "‘atthi dinnaṁ atthi yiṭṭhaṁ atthi hutaṁ, atthi sukatadukkaṭānaṁ kammānaṁ phalaṁ vipāko, atthi ayaṁ loko atthi paro loko, atthi mātā atthi pitā, atthi sattā opapātikā, atthi loke samaṇabrāhmaṇā sammaggatā sammāpaṭipannā ye imañca lokaṁ parañca lokaṁ sayaṁ abhiññā sacchikatvā pavedentī’ti. ",
  "mn41:14.6": "Evaṁ kho, gahapatayo, tividhaṁ manasā dhammacariyāsamacariyā hoti. ",
  "mn41:14.7": "Evaṁ dhammacariyāsamacariyāhetu kho, gahapatayo, evam’idhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. ",
  "mn41:15.1": "Ākaṅkheyya ce, gahapatayo, dhammacārī samacārī: ",
  "mn41:15.2": "‘aho vatāhaṁ kāyassa bhedā paraṁ maraṇā khattiyamahāsālānaṁ sahabyataṁ upapajjeyyan’ti; ",
  "mn41:15.3": "ṭhānaṁ kho panetaṁ vijjati, yaṁ so kāyassa bhedā paraṁ maraṇā khattiyamahāsālānaṁ sahabyataṁ upapajjeyya. ",
  "mn41:15.4": "Taṁ kissa hetu? ",
  "mn41:15.5": "Tathā hi so dhammacārī samacārī. ",
  "mn41:16-17.1": "Ākaṅkheyya ce, gahapatayo, dhammacārī samacārī: ",
  "mn41:16-17.2": "‘aho vatāhaṁ kāyassa bhedā paraṁ maraṇā brāhmaṇamahāsālānaṁ …pe… ",
  "mn41:16-17.3": "gahapatimahāsālānaṁ sahabyataṁ upapajjeyyan’ti; ",
  "mn41:16-17.4": "ṭhānaṁ kho panetaṁ vijjati, yaṁ so kāyassa bhedā paraṁ maraṇā gahapatimahāsālānaṁ sahabyataṁ upapajjeyya. ",
  "mn41:16-17.5": "Taṁ kissa hetu? ",
  "mn41:16-17.6": "Tathā hi so dhammacārī samacārī. ",
  "mn41:18-42.1": "Ākaṅkheyya ce, gahapatayo, dhammacārī samacārī: ",
  "mn41:18-42.2": "‘aho vatāhaṁ kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyyan’ti; ",
  "mn41:18-42.3": "ṭhānaṁ kho panetaṁ vijjati, yaṁ so kāyassa bhedā paraṁ maraṇā cātumahārājikānaṁ devānaṁ sahabyataṁ upapajjeyya. ",
  "mn41:18-42.4": "Taṁ kissa hetu? ",
  "mn41:18-42.5": "Tathā hi so dhammacārī samacārī. ",
  "mn41:18-42.6": "Ākaṅkheyya ce, gahapatayo, dhammacārī samacārī: ",
  "mn41:18-42.7": "‘aho vatāhaṁ kāyassa bhedā paraṁ maraṇā tāvatiṁsānaṁ devānaṁ …pe… ",
  "mn41:18-42.8": "yāmānaṁ devānaṁ … ",
  "mn41:18-42.9": "tusitānaṁ devānaṁ … ",
  "mn41:18-42.10": "nimmānaratīnaṁ devānaṁ … ",
  "mn41:18-42.11": "paranimmitavasavattīnaṁ devānaṁ … ",
  "mn41:18-42.12": "brahmakāyikānaṁ devānaṁ sahabyataṁ upapajjeyyan’ti; ",
  "mn41:18-42.13": "ṭhānaṁ kho panetaṁ vijjati, yaṁ so kāyassa bhedā paraṁ maraṇā brahmakāyikānaṁ devānaṁ sahabyataṁ upapajjeyya. ",
  "mn41:18-42.14": "Taṁ kissa hetu? ",
  "mn41:18-42.15": "Tathā hi so dhammacārī samacārī. ",
  "mn41:18-42.16": "Ākaṅkheyya ce, gahapatayo, dhammacārī samacārī: ",
  "mn41:18-42.17": "‘aho vatāhaṁ kāyassa bhedā paraṁ maraṇā ābhānaṁ devānaṁ sahabyataṁ upapajjeyyan’ti; ",
  "mn41:18-42.18": "ṭhānaṁ kho panetaṁ vijjati, yaṁ so kāyassa bhedā paraṁ maraṇā ābhānaṁ devānaṁ sahabyataṁ upapajjeyya. ",
  "mn41:18-42.19": "Taṁ kissa hetu? ",
  "mn41:18-42.20": "Tathā hi so dhammacārī samacārī. ",
  "mn41:18-42.21": "Ākaṅkheyya ce, gahapatayo, dhammacārī samacārī: ",
  "mn41:18-42.22": "‘aho vatāhaṁ kāyassa bhedā paraṁ maraṇā parittābhānaṁ devānaṁ …pe… ",
  "mn41:18-42.23": "appamāṇābhānaṁ devānaṁ … ",
  "mn41:18-42.24": "ābhassarānaṁ devānaṁ … ",
  "mn41:18-42.25": "parittasubhānaṁ devānaṁ … ",
  "mn41:18-42.26": "appamāṇasubhānaṁ devānaṁ … ",
  "mn41:18-42.27": "subhakiṇhānaṁ devānaṁ … ",
  "mn41:18-42.28": "vehapphalānaṁ devānaṁ … ",
  "mn41:18-42.29": "avihānaṁ devānaṁ … ",
  "mn41:18-42.30": "atappānaṁ devānaṁ … ",
  "mn41:18-42.31": "sudassānaṁ devānaṁ … ",
  "mn41:18-42.32": "sudassīnaṁ devānaṁ … ",
  "mn41:18-42.33": "akaniṭṭhānaṁ devānaṁ … ",
  "mn41:18-42.34": "ākāsānañcāyatanūpagānaṁ devānaṁ … ",
  "mn41:18-42.35": "viññāṇañcāyatanūpagānaṁ devānaṁ … ",
  "mn41:18-42.36": "ākiñcaññāyatanūpagānaṁ devānaṁ … ",
  "mn41:18-42.37": "nevasaññānāsaññāyatanūpagānaṁ devānaṁ sahabyataṁ upapajjeyyan’ti; ",
  "mn41:18-42.38": "ṭhānaṁ kho panetaṁ vijjati, yaṁ so kāyassa bhedā paraṁ maraṇā nevasaññānāsaññāyatanūpagānaṁ devānaṁ sahabyataṁ upapajjeyya. ",
  "mn41:18-42.39": "Taṁ kissa hetu? ",
  "mn41:18-42.40": "Tathā hi so dhammacārī samacārī. ",
  "mn41:43.1": "Ākaṅkheyya ce, gahapatayo, dhammacārī samacārī: ",
  "mn41:43.2": "‘aho vatāhaṁ āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyyan’ti; ",
  "mn41:43.3": "ṭhānaṁ kho panetaṁ vijjati, yaṁ so āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā upasampajja vihareyya. ",
  "mn41:43.4": "Taṁ kissa hetu? ",
  "mn41:43.5": "Tathā hi so dhammacārī samacārī”ti. ",
  "mn41:44.1": "Evaṁ vutte, sāleyyakā brāhmaṇagahapatikā bhagavantaṁ etadavocuṁ: ",
  "mn41:44.2": "“abhikkantaṁ, bho gotama, abhikkantaṁ, bho gotama. ",
  "mn41:44.3": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti; evamevaṁ bhotā gotamena anekapariyāyena dhammo pakāsito. ",
  "mn41:44.4": "Ete mayaṁ bhavantaṁ gotamaṁ saraṇaṁ gacchāma dhammañca bhikkhusaṅghañca. ",
  "mn41:44.5": "Upāsake no bhavaṁ gotamo dhāretu ajjatagge pāṇupete saraṇaṁ gate”ti. ",
  "mn41:44.6": "Sāleyyakasuttaṁ niṭṭhitaṁ paṭhamaṁ. "
}