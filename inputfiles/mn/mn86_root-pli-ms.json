{
  "mn86:0.1": "Majjhima Nikāya 86 ",
  "mn86:0.2": "Aṅgulimālasutta ",
  "mn86:1.1": "Evaṁ me sutaṁ—",
  "mn86:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn86:2.1": "Tena kho pana samayena rañño pasenadissa kosalassa vijite coro aṅgulimālo nāma hoti luddo lohitapāṇi hatapahate niviṭṭho adayāpanno pāṇabhūtesu. ",
  "mn86:2.2": "Tena gāmāpi agāmā katā, nigamāpi anigamā katā, janapadāpi ajanapadā katā. ",
  "mn86:2.3": "So manusse vadhitvā vadhitvā aṅgulīnaṁ mālaṁ dhāreti. ",
  "mn86:3.1": "Atha kho bhagavā pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. ",
  "mn86:3.2": "Sāvatthiyaṁ piṇḍāya caritvā pacchābhattaṁ piṇḍapātapaṭikkanto senāsanaṁ saṁsāmetvā pattacīvaramādāya yena coro aṅgulimālo tenaddhānamaggaṁ paṭipajji. ",
  "mn86:3.3": "Addasāsuṁ kho gopālakā pasupālakā kassakā pathāvino bhagavantaṁ yena coro aṅgulimālo tenaddhānamaggapaṭipannaṁ. ",
  "mn86:3.4": "Disvāna bhagavantaṁ etadavocuṁ: ",
  "mn86:3.5": "“mā, samaṇa, etaṁ maggaṁ paṭipajji. ",
  "mn86:3.6": "Etasmiṁ, samaṇa, magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. ",
  "mn86:3.7": "Tena gāmāpi agāmā katā, nigamāpi anigamā katā, janapadāpi ajanapadā katā. ",
  "mn86:3.8": "So manusse vadhitvā vadhitvā aṅgulīnaṁ mālaṁ dhāreti. ",
  "mn86:3.9": "Etañhi, samaṇa, maggaṁ dasapi purisā vīsampi purisā tiṁsampi purisā cattārīsampi purisā paññāsampi purisā saṅkaritvā saṅkaritvā paṭipajjanti. ",
  "mn86:3.10": "Tepi corassa aṅgulimālassa hatthatthaṁ gacchantī”ti. ",
  "mn86:3.11": "Evaṁ vutte, bhagavā tuṇhībhūto agamāsi. ",
  "mn86:3.12": "Dutiyampi kho gopālakā …pe… ",
  "mn86:3.13": "tatiyampi kho gopālakā pasupālakā kassakā pathāvino bhagavantaṁ etadavocuṁ: ",
  "mn86:3.14": "“mā, samaṇa, etaṁ maggaṁ paṭipajji, etasmiṁ samaṇa magge coro aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu, tena gāmāpi agāmā katā, nigamāpi anigamā katā, janapadāpi ajanapadā katā. ",
  "mn86:3.15": "So manusse vadhitvā vadhitvā aṅgulīnaṁ mālaṁ dhāreti. ",
  "mn86:3.16": "Etañhi samaṇa maggaṁ dasapi purisā vīsampi purisā tiṁsampi purisā cattārīsampi purisā paññāsampi purisā saṅkaritvā saṅkaritvā paṭipajjanti. ",
  "mn86:3.17": "Tepi corassa aṅgulimālassa hatthatthaṁ gacchantī”ti. ",
  "mn86:4.1": "Atha kho bhagavā tuṇhībhūto agamāsi. ",
  "mn86:4.2": "Addasā kho coro aṅgulimālo bhagavantaṁ dūratova āgacchantaṁ. ",
  "mn86:4.3": "Disvānassa etadahosi: ",
  "mn86:4.4": "“acchariyaṁ vata bho, abbhutaṁ vata bho. ",
  "mn86:4.5": "Imañhi maggaṁ dasapi purisā vīsampi purisā tiṁsampi purisā cattārīsampi purisā paññāsampi purisā saṅkaritvā saṅkaritvā paṭipajjanti. ",
  "mn86:4.6": "Tepi mama hatthatthaṁ gacchanti. ",
  "mn86:4.7": "Atha ca panāyaṁ samaṇo eko adutiyo pasayha maññe āgacchati. ",
  "mn86:4.8": "Yannūnāhaṁ imaṁ samaṇaṁ jīvitā voropeyyan”ti. ",
  "mn86:5.1": "Atha kho coro aṅgulimālo asicammaṁ gahetvā dhanukalāpaṁ sannayhitvā bhagavantaṁ piṭṭhito piṭṭhito anubandhi. ",
  "mn86:5.2": "Atha kho bhagavā tathārūpaṁ iddhābhisaṅkhāraṁ abhisaṅkhāsi yathā coro aṅgulimālo bhagavantaṁ pakatiyā gacchantaṁ sabbathāmena gacchanto na sakkoti sampāpuṇituṁ. ",
  "mn86:5.3": "Atha kho corassa aṅgulimālassa etadahosi: ",
  "mn86:5.4": "“acchariyaṁ vata bho, abbhutaṁ vata bho. ",
  "mn86:5.5": "Ahañhi pubbe hatthimpi dhāvantaṁ anupatitvā gaṇhāmi, assampi dhāvantaṁ anupatitvā gaṇhāmi, rathampi dhāvantaṁ anupatitvā gaṇhāmi, migampi dhāvantaṁ anupatitvā gaṇhāmi; ",
  "mn86:5.6": "atha ca panāhaṁ imaṁ samaṇaṁ pakatiyā gacchantaṁ sabbathāmena gacchanto na sakkomi sampāpuṇitun”ti. ",
  "mn86:5.7": "Ṭhitova bhagavantaṁ etadavoca: ",
  "mn86:5.8": "“tiṭṭha, tiṭṭha, samaṇā”ti. ",
  "mn86:5.9": "“Ṭhito ahaṁ, aṅgulimāla, tvañca tiṭṭhā”ti. ",
  "mn86:5.10": "Atha kho corassa aṅgulimālassa etadahosi: ",
  "mn86:5.11": "“ime kho samaṇā sakyaputtiyā saccavādino saccapaṭiññā. ",
  "mn86:5.12": "Atha panāyaṁ samaṇo gacchaṁ yevāha: ",
  "mn86:5.13": "‘ṭhito ahaṁ, aṅgulimāla, tvañca tiṭṭhā’ti. ",
  "mn86:5.14": "Yannūnāhaṁ imaṁ samaṇaṁ puccheyyan”ti. ",
  "mn86:6.1": "Atha kho coro aṅgulimālo bhagavantaṁ gāthāya ajjhabhāsi: ",
  "mn86:6.2": "“Gacchaṁ vadesi samaṇa ṭhitomhi, ",
  "mn86:6.3": "Mamañca brūsi ṭhitamaṭṭhitoti; ",
  "mn86:6.4": "Pucchāmi taṁ samaṇa etamatthaṁ, ",
  "mn86:6.5": "Kathaṁ ṭhito tvaṁ ahamaṭṭhitomhī”ti. ",
  "mn86:6.6": "“Ṭhito ahaṁ aṅgulimāla sabbadā, ",
  "mn86:6.7": "Sabbesu bhūtesu nidhāya daṇḍaṁ; ",
  "mn86:6.8": "Tuvañca pāṇesu asaññatosi, ",
  "mn86:6.9": "Tasmā ṭhitohaṁ tuvamaṭṭhitosī”ti. ",
  "mn86:6.10": "“Cirassaṁ vata me mahito mahesī, ",
  "mn86:6.11": "Mahāvanaṁ pāpuṇi saccavādī; ",
  "mn86:6.12": "Sohaṁ carissāmi pahāya pāpaṁ, ",
  "mn86:6.13": "Sutvāna gāthaṁ tava dhammayuttaṁ”. ",
  "mn86:6.14": "Itveva coro asimāvudhañca, ",
  "mn86:6.15": "Sobbhe papāte narake akiri; ",
  "mn86:6.16": "Avandi coro sugatassa pāde, ",
  "mn86:6.17": "Tattheva naṁ pabbajjaṁ ayāci. ",
  "mn86:6.18": "Buddho ca kho kāruṇiko mahesi, ",
  "mn86:6.19": "Yo satthā lokassa sadevakassa; ",
  "mn86:6.20": "“Tamehi bhikkhū”ti tadā avoca, ",
  "mn86:6.21": "Eseva tassa ahu bhikkhubhāvoti. ",
  "mn86:7.1": "Atha kho bhagavā āyasmatā aṅgulimālena pacchāsamaṇena yena sāvatthi tena cārikaṁ pakkāmi. ",
  "mn86:7.2": "Anupubbena cārikaṁ caramāno yena sāvatthi tadavasari. ",
  "mn86:7.3": "Tatra sudaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn86:8.1": "Tena kho pana samayena rañño pasenadissa kosalassa antepuradvāre mahājanakāyo sannipatitvā uccāsaddo mahāsaddo hoti: ",
  "mn86:8.2": "“coro te, deva, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. ",
  "mn86:8.3": "Tena gāmāpi agāmā katā, nigamāpi anigamā katā, janapadāpi ajanapadā katā. ",
  "mn86:8.4": "So manusse vadhitvā vadhitvā aṅgulīnaṁ mālaṁ dhāreti. ",
  "mn86:8.5": "Taṁ devo paṭisedhetū”ti. ",
  "mn86:9.1": "Atha kho rājā pasenadi kosalo pañcamattehi assasatehi sāvatthiyā nikkhami divā divassa. ",
  "mn86:9.2": "Yena ārāmo tena pāvisi. ",
  "mn86:9.3": "Yāvatikā yānassa bhūmi yānena gantvā yānā paccorohitvā pattikova yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinnaṁ kho rājānaṁ pasenadiṁ kosalaṁ bhagavā etadavoca: ",
  "mn86:9.4": "“kiṁ nu te, mahārāja, rājā vā māgadho seniyo bimbisāro kupito vesālikā vā licchavī aññe vā paṭirājāno”ti? ",
  "mn86:10.1": "“Na kho me, bhante, rājā māgadho seniyo bimbisāro kupito, nāpi vesālikā licchavī, nāpi aññe paṭirājāno. ",
  "mn86:10.2": "Coro me, bhante, vijite aṅgulimālo nāma luddo lohitapāṇi hatapahate niviṭṭho adayāpanno pāṇabhūtesu. ",
  "mn86:10.3": "Tena gāmāpi agāmā katā, nigamāpi anigamā katā, janapadāpi ajanapadā katā. ",
  "mn86:10.4": "So manusse vadhitvā vadhitvā aṅgulīnaṁ mālaṁ dhāreti. ",
  "mn86:10.5": "Tāhaṁ, bhante, paṭisedhissāmī”ti. ",
  "mn86:11.1": "“Sace pana tvaṁ, mahārāja, aṅgulimālaṁ passeyyāsi kesamassuṁ ohāretvā kāsāyāni vatthāni acchādetvā agārasmā anagāriyaṁ pabbajitaṁ, virataṁ pāṇātipātā, virataṁ adinnādānā, virataṁ musāvādā, ekabhattikaṁ, brahmacāriṁ, sīlavantaṁ, kalyāṇadhammaṁ, kinti naṁ kareyyāsī”ti? ",
  "mn86:11.2": "“Abhivādeyyāma vā, bhante, paccuṭṭheyyāma vā āsanena vā nimanteyyāma, abhinimanteyyāma vā naṁ cīvarapiṇḍapātasenāsanagilānappaccayabhesajjaparikkhārehi, dhammikaṁ vā assa rakkhāvaraṇaguttiṁ saṁvidaheyyāma. ",
  "mn86:11.3": "Kuto panassa, bhante, dussīlassa pāpadhammassa evarūpo sīlasaṁyamo bhavissatī”ti? ",
  "mn86:12.1": "Tena kho pana samayena āyasmā aṅgulimālo bhagavato avidūre nisinno hoti. ",
  "mn86:12.2": "Atha kho bhagavā dakkhiṇaṁ bāhuṁ paggahetvā rājānaṁ pasenadiṁ kosalaṁ etadavoca: ",
  "mn86:12.3": "“eso, mahārāja, aṅgulimālo”ti. ",
  "mn86:12.4": "Atha kho rañño pasenadissa kosalassa ahudeva bhayaṁ, ahu chambhitattaṁ, ahu lomahaṁso. ",
  "mn86:12.5": "Atha kho bhagavā rājānaṁ pasenadiṁ kosalaṁ bhītaṁ saṁviggaṁ lomahaṭṭhajātaṁ viditvā rājānaṁ pasenadiṁ kosalaṁ etadavoca: ",
  "mn86:12.6": "“mā bhāyi, mahārāja, natthi te ito bhayan”ti. ",
  "mn86:12.7": "Atha kho rañño pasenadissa kosalassa yaṁ ahosi bhayaṁ vā chambhitattaṁ vā lomahaṁso vā so paṭippassambhi. ",
  "mn86:12.8": "Atha kho rājā pasenadi kosalo yenāyasmā aṅgulimālo tenupasaṅkami; upasaṅkamitvā āyasmantaṁ aṅgulimālaṁ etadavoca: ",
  "mn86:12.9": "“ayyo no, bhante, aṅgulimālo”ti? ",
  "mn86:12.10": "“Evaṁ, mahārājā”ti. ",
  "mn86:12.11": "“Kathaṅgotto ayyassa pitā, kathaṅgottā mātā”ti? ",
  "mn86:12.12": "“Gaggo kho, mahārāja, pitā, mantāṇī mātā”ti. ",
  "mn86:12.13": "“Abhiramatu, bhante, ayyo gaggo mantāṇiputto. ",
  "mn86:12.14": "Ahamayyassa gaggassa mantāṇiputtassa ussukkaṁ karissāmi cīvarapiṇḍapātasenāsanagilānappaccayabhesajjaparikkhārānan”ti. ",
  "mn86:13.1": "Tena kho pana samayena āyasmā aṅgulimālo āraññiko hoti piṇḍapātiko paṁsukūliko tecīvariko. ",
  "mn86:13.2": "Atha kho āyasmā aṅgulimālo rājānaṁ pasenadiṁ kosalaṁ etadavoca: ",
  "mn86:13.3": "“alaṁ, mahārāja, paripuṇṇaṁ me cīvaran”ti. ",
  "mn86:13.4": "Atha kho rājā pasenadi kosalo yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho rājā pasenadi kosalo bhagavantaṁ etadavoca: ",
  "mn86:13.5": "“acchariyaṁ, bhante, abbhutaṁ, bhante. ",
  "mn86:13.6": "Yāvañcidaṁ, bhante, bhagavā adantānaṁ dametā, asantānaṁ sametā, aparinibbutānaṁ parinibbāpetā. ",
  "mn86:13.7": "Yañhi mayaṁ, bhante, nāsakkhimhā daṇḍenapi satthenapi dametuṁ so bhagavatā adaṇḍena asattheneva danto. ",
  "mn86:13.8": "Handa ca dāni mayaṁ, bhante, gacchāma; ",
  "mn86:13.9": "bahukiccā mayaṁ bahukaraṇīyā”ti. ",
  "mn86:13.10": "“Yassadāni, mahārāja, kālaṁ maññasī”ti. ",
  "mn86:13.11": "Atha kho rājā pasenadi kosalo uṭṭhāyāsanā bhagavantaṁ abhivādetvā padakkhiṇaṁ katvā pakkāmi. ",
  "mn86:14.1": "Atha kho āyasmā aṅgulimālo pubbaṇhasamayaṁ nivāsetvā pattacīvaramādāya sāvatthiyaṁ piṇḍāya pāvisi. ",
  "mn86:14.2": "Addasā kho āyasmā aṅgulimālo sāvatthiyaṁ sapadānaṁ piṇḍāya caramāno aññataraṁ itthiṁ mūḷhagabbhaṁ vighātagabbhaṁ. ",
  "mn86:14.3": "Disvānassa etadahosi: ",
  "mn86:14.4": "“kilissanti vata, bho, sattā; ",
  "mn86:14.5": "kilissanti vata, bho, sattā”ti. ",
  "mn86:14.6": "Atha kho āyasmā aṅgulimālo sāvatthiyaṁ piṇḍāya caritvā pacchābhattaṁ piṇḍapātapaṭikkanto yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā aṅgulimālo bhagavantaṁ etadavoca: ",
  "mn86:14.7": "“idhāhaṁ, bhante, pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisiṁ. ",
  "mn86:14.8": "Addasaṁ kho ahaṁ, bhante, sāvatthiyaṁ sapadānaṁ piṇḍāya caramāno aññataraṁ itthiṁ mūḷhagabbhaṁ vighātagabbhaṁ. ",
  "mn86:14.9": "Disvāna mayhaṁ etadahosi: ",
  "mn86:14.10": "‘kilissanti vata bho sattā, kilissanti vata bho sattā’”ti. ",
  "mn86:15.1": "“Tena hi tvaṁ, aṅgulimāla, yena sā itthī tenupasaṅkama; upasaṅkamitvā taṁ itthiṁ evaṁ vadehi: ",
  "mn86:15.2": "‘yatohaṁ, bhagini, jāto nābhijānāmi sañcicca pāṇaṁ jīvitā voropetā, tena saccena sotthi te hotu, sotthi gabbhassā’”ti. ",
  "mn86:15.3": "“So hi nūna me, bhante, sampajānamusāvādo bhavissati. ",
  "mn86:15.4": "Mayā hi, bhante, bahū sañcicca pāṇā jīvitā voropitā”ti. ",
  "mn86:15.5": "“Tena hi tvaṁ, aṅgulimāla, yena sā itthī tenupasaṅkama; upasaṅkamitvā taṁ itthiṁ evaṁ vadehi: ",
  "mn86:15.6": "‘yatohaṁ, bhagini, ariyāya jātiyā jāto, nābhijānāmi sañcicca pāṇaṁ jīvitā voropetā, tena saccena sotthi te hotu, sotthi gabbhassā’”ti. ",
  "mn86:15.7": "“Evaṁ, bhante”ti kho āyasmā aṅgulimālo bhagavato paṭissutvā yena sā itthī tenupasaṅkami; upasaṅkamitvā taṁ itthiṁ etadavoca: ",
  "mn86:15.8": "“yatohaṁ, bhagini, ariyāya jātiyā jāto, nābhijānāmi sañcicca pāṇaṁ jīvitā voropetā, tena saccena sotthi te hotu, sotthi gabbhassā”ti. ",
  "mn86:15.9": "Atha khvāssā itthiyā sotthi ahosi, sotthi gabbhassa. ",
  "mn86:16.1": "Atha kho āyasmā aṅgulimālo eko vūpakaṭṭho appamatto ātāpī pahitatto viharanto nacirasseva—yassatthāya kulaputtā sammadeva agārasmā anagāriyaṁ pabbajanti, tadanuttaraṁ—brahmacariyapariyosānaṁ diṭṭheva dhamme sayaṁ abhiññā sacchikatvā upasampajja vihāsi. ",
  "mn86:16.2": "“Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā”ti abbhaññāsi. ",
  "mn86:16.3": "Aññataro kho panāyasmā aṅgulimālo arahataṁ ahosi. ",
  "mn86:17.1": "Atha kho āyasmā aṅgulimālo pubbaṇhasamayaṁ nivāsetvā pattacīvaramādāya sāvatthiṁ piṇḍāya pāvisi. ",
  "mn86:17.2": "Tena kho pana samayena aññenapi leḍḍu khitto āyasmato aṅgulimālassa kāye nipatati, aññenapi daṇḍo khitto āyasmato aṅgulimālassa kāye nipatati, aññenapi sakkharā khittā āyasmato aṅgulimālassa kāye nipatati. ",
  "mn86:17.3": "Atha kho āyasmā aṅgulimālo bhinnena sīsena, lohitena gaḷantena, bhinnena pattena, vipphālitāya saṅghāṭiyā yena bhagavā tenupasaṅkami. ",
  "mn86:17.4": "Addasā kho bhagavā āyasmantaṁ aṅgulimālaṁ dūratova āgacchantaṁ. ",
  "mn86:17.5": "Disvāna āyasmantaṁ aṅgulimālaṁ etadavoca: ",
  "mn86:17.6": "“adhivāsehi tvaṁ, brāhmaṇa, adhivāsehi tvaṁ, brāhmaṇa. ",
  "mn86:17.7": "Yassa kho tvaṁ, brāhmaṇa, kammassa vipākena bahūni vassāni bahūni vassasatāni bahūni vassasahassāni niraye pacceyyāsi tassa tvaṁ, brāhmaṇa, kammassa vipākaṁ diṭṭheva dhamme paṭisaṁvedesī”ti. ",
  "mn86:18.1": "Atha kho āyasmā aṅgulimālo rahogato paṭisallīno vimuttisukhaṁ paṭisaṁvedi; ",
  "mn86:18.2": "tāyaṁ velāyaṁ imaṁ udānaṁ udānesi: ",
  "mn86:18.3": "“Yo pubbeva pamajjitvā, ",
  "mn86:18.4": "pacchā so nappamajjati; ",
  "mn86:18.5": "Somaṁ lokaṁ pabhāseti, ",
  "mn86:18.6": "abbhā muttova candimā. ",
  "mn86:18.7": "Yassa pāpaṁ kataṁ kammaṁ, ",
  "mn86:18.8": "kusalena pidhīyati; ",
  "mn86:18.9": "Somaṁ lokaṁ pabhāseti, ",
  "mn86:18.10": "abbhā muttova candimā. ",
  "mn86:18.11": "Yo have daharo bhikkhu, ",
  "mn86:18.12": "yuñjati buddhasāsane; ",
  "mn86:18.13": "Somaṁ lokaṁ pabhāseti, ",
  "mn86:18.14": "abbhā muttova candimā. ",
  "mn86:18.15": "Disā hi me dhammakathaṁ suṇantu, ",
  "mn86:18.16": "Disā hi me yuñjantu buddhasāsane; ",
  "mn86:18.17": "Disā hi me te manujā bhajantu, ",
  "mn86:18.18": "Ye dhammamevādapayanti santo. ",
  "mn86:18.19": "Disā hi me khantivādānaṁ, ",
  "mn86:18.20": "avirodhappasaṁsīnaṁ; ",
  "mn86:18.21": "Suṇantu dhammaṁ kālena, ",
  "mn86:18.22": "tañca anuvidhīyantu. ",
  "mn86:18.23": "Na hi jātu so mamaṁ hiṁse, ",
  "mn86:18.24": "aññaṁ vā pana kiñci naṁ; ",
  "mn86:18.25": "Pappuyya paramaṁ santiṁ, ",
  "mn86:18.26": "rakkheyya tasathāvare. ",
  "mn86:18.27": "Udakañhi nayanti nettikā, ",
  "mn86:18.28": "Usukārā namayanti tejanaṁ; ",
  "mn86:18.29": "Dāruṁ namayanti tacchakā, ",
  "mn86:18.30": "Attānaṁ damayanti paṇḍitā. ",
  "mn86:18.31": "Daṇḍeneke damayanti, ",
  "mn86:18.32": "aṅkusehi kasāhi ca; ",
  "mn86:18.33": "Adaṇḍena asatthena, ",
  "mn86:18.34": "ahaṁ dantomhi tādinā. ",
  "mn86:18.35": "Ahiṁsakoti me nāmaṁ, ",
  "mn86:18.36": "hiṁsakassa pure sato; ",
  "mn86:18.37": "Ajjāhaṁ saccanāmomhi, ",
  "mn86:18.38": "na naṁ hiṁsāmi kiñci naṁ. ",
  "mn86:18.39": "Coro ahaṁ pure āsiṁ, ",
  "mn86:18.40": "aṅgulimāloti vissuto; ",
  "mn86:18.41": "Vuyhamāno mahoghena, ",
  "mn86:18.42": "buddhaṁ saraṇamāgamaṁ. ",
  "mn86:18.43": "Lohitapāṇi pure āsiṁ, ",
  "mn86:18.44": "aṅgulimāloti vissuto; ",
  "mn86:18.45": "Saraṇagamanaṁ passa, ",
  "mn86:18.46": "bhavanetti samūhatā. ",
  "mn86:18.47": "Tādisaṁ kammaṁ katvāna, ",
  "mn86:18.48": "bahuṁ duggatigāminaṁ; ",
  "mn86:18.49": "Phuṭṭho kammavipākena, ",
  "mn86:18.50": "aṇaṇo bhuñjāmi bhojanaṁ. ",
  "mn86:18.51": "Pamādamanuyuñjanti, ",
  "mn86:18.52": "bālā dummedhino janā; ",
  "mn86:18.53": "Appamādañca medhāvī, ",
  "mn86:18.54": "dhanaṁ seṭṭhaṁva rakkhati. ",
  "mn86:18.55": "Mā pamādamanuyuñjetha, ",
  "mn86:18.56": "mā kāmarati santhavaṁ; ",
  "mn86:18.57": "Appamatto hi jhāyanto, ",
  "mn86:18.58": "pappoti vipulaṁ sukhaṁ. ",
  "mn86:18.59": "Svāgataṁ nāpagataṁ, ",
  "mn86:18.60": "nayidaṁ dummantitaṁ mama; ",
  "mn86:18.61": "Saṁvibhattesu dhammesu, ",
  "mn86:18.62": "yaṁ seṭṭhaṁ tadupāgamaṁ. ",
  "mn86:18.63": "Svāgataṁ nāpagataṁ, ",
  "mn86:18.64": "nayidaṁ dummantitaṁ mama; ",
  "mn86:18.65": "Tisso vijjā anuppattā, ",
  "mn86:18.66": "kataṁ buddhassa sāsanan”ti. ",
  "mn86:18.67": "Aṅgulimālasuttaṁ niṭṭhitaṁ chaṭṭhaṁ. "
}