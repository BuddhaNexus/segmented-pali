{
  "mn74:0.1": "Majjhima Nikāya 74 ",
  "mn74:0.2": "Dīghanakhasutta ",
  "mn74:1.1": "Evaṁ me sutaṁ—",
  "mn74:1.2": "ekaṁ samayaṁ bhagavā rājagahe viharati gijjhakūṭe pabbate sūkarakhatāyaṁ. ",
  "mn74:2.1": "Atha kho dīghanakho paribbājako yena bhagavā tenupasaṅkami; upasaṅkamitvā bhagavatā saddhiṁ sammodi. ",
  "mn74:2.2": "Sammodanīyaṁ kathaṁ sāraṇīyaṁ vītisāretvā ekamantaṁ aṭṭhāsi. Ekamantaṁ ṭhito kho dīghanakho paribbājako bhagavantaṁ etadavoca: ",
  "mn74:2.3": "“ahañhi, bho gotama, evaṁvādī evaṁdiṭṭhi: ",
  "mn74:2.4": "‘sabbaṁ me nakkhamatī’”ti. ",
  "mn74:2.5": "“Yāpi kho te esā, aggivessana, diṭṭhi: ",
  "mn74:2.6": "‘sabbaṁ me nakkhamatī’ti, esāpi te diṭṭhi nakkhamatī”ti? ",
  "mn74:2.7": "“Esā ce me, bho gotama, diṭṭhi khameyya, taṁpassa tādisameva, taṁpassa tādisamevā”ti. ",
  "mn74:3.1": "“Ato kho te, aggivessana, bahū hi bahutarā lokasmiṁ ye evamāhaṁsu: ",
  "mn74:3.2": "‘taṁpassa tādisameva, taṁpassa tādisamevā’ti. ",
  "mn74:3.3": "Te tañceva diṭṭhiṁ nappajahanti aññañca diṭṭhiṁ upādiyanti. ",
  "mn74:3.4": "Ato kho te, aggivessana, tanū hi tanutarā lokasmiṁ ye evamāhaṁsu: ",
  "mn74:3.5": "‘taṁpassa tādisameva, taṁpassa tādisamevā’ti. ",
  "mn74:3.6": "Te tañceva diṭṭhiṁ pajahanti aññañca diṭṭhiṁ na upādiyanti. ",
  "mn74:4.1": "Santaggivessana, eke samaṇabrāhmaṇā evaṁvādino evaṁdiṭṭhino: ",
  "mn74:4.2": "‘sabbaṁ me khamatī’ti; ",
  "mn74:4.3": "santaggivessana, eke samaṇabrāhmaṇā evaṁvādino evaṁdiṭṭhino: ",
  "mn74:4.4": "‘sabbaṁ me nakkhamatī’ti; ",
  "mn74:4.5": "santaggivessana, eke samaṇabrāhmaṇā evaṁvādino evaṁdiṭṭhino: ",
  "mn74:4.6": "‘ekaccaṁ me khamati, ekaccaṁ me nakkhamatī’ti. ",
  "mn74:4.7": "Tatraggivessana, ye te samaṇabrāhmaṇā evaṁvādino evaṁdiṭṭhino: ‘sabbaṁ me khamatī’ti ",
  "mn74:4.8": "tesamayaṁ diṭṭhi sārāgāya santike, saññogāya santike, abhinandanāya santike, ajjhosānāya santike, upādānāya santike; ",
  "mn74:4.9": "tatraggivessana ye te samaṇabrāhmaṇā evaṁvādino evaṁdiṭṭhino: ‘sabbaṁ me nakkhamatī’ti ",
  "mn74:4.10": "tesamayaṁ diṭṭhi asārāgāya santike, asaññogāya santike, anabhinandanāya santike, anajjhosānāya santike, anupādānāya santike”ti. ",
  "mn74:5.1": "Evaṁ vutte, dīghanakho paribbājako bhagavantaṁ etadavoca: ",
  "mn74:5.2": "“ukkaṁseti me bhavaṁ gotamo diṭṭhigataṁ, samukkaṁseti me bhavaṁ gotamo diṭṭhigatan”ti. ",
  "mn74:5.3": "“Tatraggivessana, ye te samaṇabrāhmaṇā evaṁvādino evaṁdiṭṭhino: ",
  "mn74:5.4": "‘ekaccaṁ me khamati, ekaccaṁ me nakkhamatī’ti. ",
  "mn74:5.5": "Yā hi tesaṁ khamati sāyaṁ diṭṭhi sārāgāya santike, saññogāya santike, abhinandanāya santike, ajjhosānāya santike, upādānāya santike; ",
  "mn74:5.6": "yā hi tesaṁ nakkhamati sāyaṁ diṭṭhi asārāgāya santike, asaññogāya santike, anabhinandanāya santike, anajjhosānāya santike, anupādānāya santike. ",
  "mn74:6.1": "Tatraggivessana, ye te samaṇabrāhmaṇā evaṁvādino evaṁdiṭṭhino: ",
  "mn74:6.2": "‘sabbaṁ me khamatī’ti ",
  "mn74:6.3": "tattha viññū puriso iti paṭisañcikkhati: ",
  "mn74:6.4": "‘yā kho me ayaṁ diṭṭhi—",
  "mn74:6.5": "sabbaṁ me khamatīti, ",
  "mn74:6.6": "imañce ahaṁ diṭṭhiṁ thāmasā parāmāsā abhinivissa vohareyyaṁ—",
  "mn74:6.7": "idameva saccaṁ moghamaññanti; ",
  "mn74:6.8": "dvīhi me assa viggaho—",
  "mn74:6.9": "yo cāyaṁ samaṇo vā brāhmaṇo vā evaṁvādī evaṁdiṭṭhi—sabbaṁ me nakkhamatīti, ",
  "mn74:6.10": "yo cāyaṁ samaṇo vā brāhmaṇo vā evaṁvādī evaṁdiṭṭhi—ekaccaṁ me khamati, ekaccaṁ me nakkhamatīti—",
  "mn74:6.11": "imehi assa dvīhi viggaho. ",
  "mn74:6.12": "Iti viggahe sati vivādo, vivāde sati vighāto, vighāte sati vihesā’. ",
  "mn74:6.13": "Iti so viggahañca vivādañca vighātañca vihesañca attani sampassamāno tañceva diṭṭhiṁ pajahati aññañca diṭṭhiṁ na upādiyati. ",
  "mn74:6.14": "Evametāsaṁ diṭṭhīnaṁ pahānaṁ hoti, evametāsaṁ diṭṭhīnaṁ paṭinissaggo hoti. ",
  "mn74:7.1": "Tatraggivessana, ye te samaṇabrāhmaṇā evaṁvādino evaṁdiṭṭhino: ",
  "mn74:7.2": "‘sabbaṁ me nakkhamatī’ti ",
  "mn74:7.3": "tattha viññū puriso iti paṭisañcikkhati: ",
  "mn74:7.4": "‘yā kho me ayaṁ diṭṭhi—",
  "mn74:7.5": "sabbaṁ me nakkhamatīti, ",
  "mn74:7.6": "imañce ahaṁ diṭṭhiṁ thāmasā parāmāsā abhinivissa vohareyyaṁ—",
  "mn74:7.7": "idameva saccaṁ moghamaññanti; ",
  "mn74:7.8": "dvīhi me assa viggaho—",
  "mn74:7.9": "yo cāyaṁ samaṇo vā brāhmaṇo vā evaṁvādī evaṁdiṭṭhi—sabbaṁ me khamatīti, ",
  "mn74:7.10": "yo cāyaṁ samaṇo vā brāhmaṇo vā evaṁvādī evaṁdiṭṭhi—ekaccaṁ me khamati ekaccaṁ me nakkhamatīti—",
  "mn74:7.11": "imehi assa dvīhi viggaho. ",
  "mn74:7.12": "Iti viggahe sati vivādo, vivāde sati vighāto, vighāte sati vihesā’. ",
  "mn74:7.13": "Iti so viggahañca vivādañca vighātañca vihesañca attani sampassamāno tañceva diṭṭhiṁ pajahati aññañca diṭṭhiṁ na upādiyati. ",
  "mn74:7.14": "Evametāsaṁ diṭṭhīnaṁ pahānaṁ hoti, evametāsaṁ diṭṭhīnaṁ paṭinissaggo hoti. ",
  "mn74:8.1": "Tatraggivessana, ye te samaṇabrāhmaṇā evaṁvādino evaṁdiṭṭhino: ",
  "mn74:8.2": "‘ekaccaṁ me khamati, ekaccaṁ me nakkhamatī’ti ",
  "mn74:8.3": "tattha viññū puriso iti paṭisañcikkhati: ",
  "mn74:8.4": "‘yā kho me ayaṁ diṭṭhi—",
  "mn74:8.5": "ekaccaṁ me khamati, ekaccaṁ me nakkhamatīti, ",
  "mn74:8.6": "imañce ahaṁ diṭṭhiṁ thāmasā parāmāsā abhinivissa vohareyyaṁ—",
  "mn74:8.7": "idameva saccaṁ moghamaññanti; ",
  "mn74:8.8": "dvīhi me assa viggaho—",
  "mn74:8.9": "yo cāyaṁ samaṇo vā brāhmaṇo vā evaṁvādī evaṁdiṭṭhi—sabbaṁ me khamatīti, ",
  "mn74:8.10": "yo cāyaṁ samaṇo vā brāhmaṇo vā evaṁvādī evaṁdiṭṭhi—sabbaṁ me nakkhamatīti—",
  "mn74:8.11": "imehi assa dvīhi viggaho. ",
  "mn74:8.12": "Iti viggahe sati vivādo, vivāde sati vighāto, vighāte sati vihesā’. ",
  "mn74:8.13": "Iti so viggahañca vivādañca vighātañca vihesañca attani sampassamāno tañceva diṭṭhiṁ pajahati aññañca diṭṭhiṁ na upādiyati. ",
  "mn74:8.14": "Evametāsaṁ diṭṭhīnaṁ pahānaṁ hoti, evametāsaṁ diṭṭhīnaṁ paṭinissaggo hoti. ",
  "mn74:9.1": "Ayaṁ kho panaggivessana, kāyo rūpī cātumahābhūtiko mātāpettikasambhavo odanakummāsūpacayo aniccucchādanaparimaddanabhedanaviddhaṁsanadhammo, aniccato dukkhato rogato gaṇḍato sallato aghato ābādhato parato palokato suññato anattato samanupassitabbo. ",
  "mn74:9.2": "Tassimaṁ kāyaṁ aniccato dukkhato rogato gaṇḍato sallato aghato ābādhato parato palokato suññato anattato samanupassato yo kāyasmiṁ kāyachando kāyasneho kāyanvayatā sā pahīyati. ",
  "mn74:10.1": "Tisso kho imā, aggivessana, vedanā—",
  "mn74:10.2": "sukhā vedanā, dukkhā vedanā, adukkhamasukhā vedanā. ",
  "mn74:10.3": "Yasmiṁ, aggivessana, samaye sukhaṁ vedanaṁ vedeti, neva tasmiṁ samaye dukkhaṁ vedanaṁ vedeti, na adukkhamasukhaṁ vedanaṁ vedeti; ",
  "mn74:10.4": "sukhaṁyeva tasmiṁ samaye vedanaṁ vedeti. ",
  "mn74:10.5": "Yasmiṁ, aggivessana, samaye dukkhaṁ vedanaṁ vedeti, neva tasmiṁ samaye sukhaṁ vedanaṁ vedeti, na adukkhamasukhaṁ vedanaṁ vedeti; ",
  "mn74:10.6": "dukkhaṁyeva tasmiṁ samaye vedanaṁ vedeti. ",
  "mn74:10.7": "Yasmiṁ, aggivessana, samaye adukkhamasukhaṁ vedanaṁ vedeti, neva tasmiṁ samaye sukhaṁ vedanaṁ vedeti, na dukkhaṁ vedanaṁ vedeti; ",
  "mn74:10.8": "adukkhamasukhaṁyeva tasmiṁ samaye vedanaṁ vedeti. ",
  "mn74:11.1": "Sukhāpi kho, aggivessana, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā; ",
  "mn74:11.2": "dukkhāpi kho, aggivessana, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā; ",
  "mn74:11.3": "adukkhamasukhāpi kho, aggivessana, vedanā aniccā saṅkhatā paṭiccasamuppannā khayadhammā vayadhammā virāgadhammā nirodhadhammā. ",
  "mn74:12.1": "Evaṁ passaṁ, aggivessana, sutavā ariyasāvako sukhāyapi vedanāya nibbindati, dukkhāyapi vedanāya nibbindati, adukkhamasukhāyapi vedanāya nibbindati; ",
  "mn74:12.2": "nibbindaṁ virajjati, virāgā vimuccati. Vimuttasmiṁ, vimuttamiti ñāṇaṁ hoti. ",
  "mn74:12.3": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "mn74:13.1": "Evaṁ vimuttacitto kho, aggivessana, bhikkhu na kenaci saṁvadati, na kenaci vivadati, yañca loke vuttaṁ tena voharati, aparāmasan”ti. ",
  "mn74:14.1": "Tena kho pana samayena āyasmā sāriputto bhagavato piṭṭhito ṭhito hoti bhagavantaṁ bījayamāno. ",
  "mn74:14.2": "Atha kho āyasmato sāriputtassa etadahosi: ",
  "mn74:14.3": "“tesaṁ tesaṁ kira no bhagavā dhammānaṁ abhiññā pahānamāha, tesaṁ tesaṁ kira no sugato dhammānaṁ abhiññā paṭinissaggamāhā”ti. ",
  "mn74:14.4": "Iti hidaṁ āyasmato sāriputtassa paṭisañcikkhato anupādāya āsavehi cittaṁ vimucci. ",
  "mn74:15.1": "Dīghanakhassa pana paribbājakassa virajaṁ vītamalaṁ dhammacakkhuṁ udapādi: ",
  "mn74:15.2": "“yaṁ kiñci samudayadhammaṁ sabbaṁ taṁ nirodhadhamman”ti. ",
  "mn74:15.3": "Atha kho dīghanakho paribbājako diṭṭhadhammo pattadhammo viditadhammo pariyogāḷhadhammo tiṇṇavicikiccho vigatakathaṅkatho vesārajjappatto aparappaccayo satthusāsane bhagavantaṁ etadavoca: ",
  "mn74:16.1": "“abhikkantaṁ, bho gotama, abhikkantaṁ, bho gotama. ",
  "mn74:16.2": "Seyyathāpi, bho gotama, nikkujjitaṁ vā ukkujjeyya, paṭicchannaṁ vā vivareyya, mūḷhassa vā maggaṁ ācikkheyya, andhakāre vā telapajjotaṁ dhāreyya: ‘cakkhumanto rūpāni dakkhantī’ti; evameva kho bhotā gotamena anekapariyāyena dhammo pakāsito. ",
  "mn74:16.3": "Esāhaṁ bhavantaṁ gotamaṁ saraṇaṁ gacchāmi dhammañca bhikkhusaṅghañca. ",
  "mn74:16.4": "Upāsakaṁ maṁ bhavaṁ gotamo dhāretu ajjatagge pāṇupetaṁ saraṇaṁ gatan”ti. ",
  "mn74:16.5": "Dīghanakhasuttaṁ niṭṭhitaṁ catutthaṁ. "
}