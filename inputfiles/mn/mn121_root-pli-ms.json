{
  "mn121:0.1": "Majjhima Nikāya 121 ",
  "mn121:0.2": "Cūḷasuññatasutta ",
  "mn121:1.1": "Evaṁ me sutaṁ—",
  "mn121:1.2": "ekaṁ samayaṁ bhagavā sāvatthiyaṁ viharati pubbārāme migāramātupāsāde. ",
  "mn121:2.1": "Atha kho āyasmā ānando sāyanhasamayaṁ paṭisallānā vuṭṭhito yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. Ekamantaṁ nisinno kho āyasmā ānando bhagavantaṁ etadavoca: ",
  "mn121:3.1": "“Ekamidaṁ, bhante, samayaṁ bhagavā sakkesu viharati nagarakaṁ nāma sakyānaṁ nigamo. ",
  "mn121:3.2": "Tattha me, bhante, bhagavato sammukhā sutaṁ, sammukhā paṭiggahitaṁ: ",
  "mn121:3.3": "‘suññatāvihārenāhaṁ, ānanda, etarahi bahulaṁ viharāmī’ti. ",
  "mn121:3.4": "Kacci metaṁ, bhante, sussutaṁ suggahitaṁ sumanasikataṁ sūpadhāritan”ti? ",
  "mn121:3.5": "“Taggha te etaṁ, ānanda, sussutaṁ suggahitaṁ sumanasikataṁ sūpadhāritaṁ. ",
  "mn121:3.6": "Pubbepāhaṁ, ānanda, etarahipi suññatāvihārena bahulaṁ viharāmi. ",
  "mn121:4.1": "Seyyathāpi, ānanda, ayaṁ migāramātupāsādo suñño hatthigavassavaḷavena, suñño jātarūparajatena, suñño itthipurisasannipātena atthi cevidaṁ asuññataṁ yadidaṁ—",
  "mn121:4.2": "bhikkhusaṅghaṁ paṭicca ekattaṁ; ",
  "mn121:4.3": "evameva kho, ānanda, bhikkhu amanasikaritvā gāmasaññaṁ, amanasikaritvā manussasaññaṁ, araññasaññaṁ paṭicca manasi karoti ekattaṁ. ",
  "mn121:4.4": "Tassa araññasaññāya cittaṁ pakkhandati pasīdati santiṭṭhati adhimuccati. ",
  "mn121:4.5": "So evaṁ pajānāti: ",
  "mn121:4.6": "‘ye assu darathā gāmasaññaṁ paṭicca tedha na santi, ye assu darathā manussasaññaṁ paṭicca tedha na santi, atthi cevāyaṁ darathamattā yadidaṁ—",
  "mn121:4.7": "araññasaññaṁ paṭicca ekattan’ti. ",
  "mn121:4.8": "So ‘suññamidaṁ saññāgataṁ gāmasaññāyā’ti pajānāti, ‘suññamidaṁ saññāgataṁ manussasaññāyā’ti pajānāti, ‘atthi cevidaṁ asuññataṁ yadidaṁ—",
  "mn121:4.9": "araññasaññaṁ paṭicca ekattan’ti. ",
  "mn121:4.10": "Iti yañhi kho tattha na hoti tena taṁ suññaṁ samanupassati, yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti. ",
  "mn121:4.11": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:5.1": "Puna caparaṁ, ānanda, bhikkhu amanasikaritvā manussasaññaṁ, amanasikaritvā araññasaññaṁ, pathavīsaññaṁ paṭicca manasi karoti ekattaṁ. ",
  "mn121:5.2": "Tassa pathavīsaññāya cittaṁ pakkhandati pasīdati santiṭṭhati adhimuccati. ",
  "mn121:5.3": "Seyyathāpi, ānanda, āsabhacammaṁ saṅkusatena suvihataṁ vigatavalikaṁ; ",
  "mn121:5.4": "evameva kho, ānanda, bhikkhu yaṁ imissā pathaviyā ukkūlavikkūlaṁ nadīviduggaṁ khāṇukaṇṭakaṭṭhānaṁ pabbatavisamaṁ taṁ sabbaṁ amanasikaritvā pathavīsaññaṁ paṭicca manasi karoti ekattaṁ. ",
  "mn121:5.5": "Tassa pathavīsaññāya cittaṁ pakkhandati pasīdati santiṭṭhati adhimuccati. ",
  "mn121:5.6": "So evaṁ pajānāti: ",
  "mn121:5.7": "‘ye assu darathā manussasaññaṁ paṭicca tedha na santi, ye assu darathā araññasaññaṁ paṭicca tedha na santi, atthi cevāyaṁ darathamattā yadidaṁ—",
  "mn121:5.8": "pathavīsaññaṁ paṭicca ekattan’ti. ",
  "mn121:5.9": "So ‘suññamidaṁ saññāgataṁ manussasaññāyā’ti pajānāti, ‘suññamidaṁ saññāgataṁ araññasaññāyā’ti pajānāti, ‘atthi cevidaṁ asuññataṁ yadidaṁ—",
  "mn121:5.10": "pathavīsaññaṁ paṭicca ekattan’ti. ",
  "mn121:5.11": "Iti yañhi kho tattha na hoti tena taṁ suññaṁ samanupassati, yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti. ",
  "mn121:5.12": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:6.1": "Puna caparaṁ, ānanda, bhikkhu amanasikaritvā araññasaññaṁ, amanasikaritvā pathavīsaññaṁ, ākāsānañcāyatanasaññaṁ paṭicca manasi karoti ekattaṁ. ",
  "mn121:6.2": "Tassa ākāsānañcāyatanasaññāya cittaṁ pakkhandati pasīdati santiṭṭhati adhimuccati. ",
  "mn121:6.3": "So evaṁ pajānāti: ",
  "mn121:6.4": "‘ye assu darathā araññasaññaṁ paṭicca tedha na santi, ye assu darathā pathavīsaññaṁ paṭicca tedha na santi, atthi cevāyaṁ darathamattā yadidaṁ—",
  "mn121:6.5": "ākāsānañcāyatanasaññaṁ paṭicca ekattan’ti. ",
  "mn121:6.6": "So ‘suññamidaṁ saññāgataṁ araññasaññāyā’ti pajānāti, ‘suññamidaṁ saññāgataṁ pathavīsaññāyā’ti pajānāti, ‘atthi cevidaṁ asuññataṁ yadidaṁ—",
  "mn121:6.7": "ākāsānañcāyatanasaññaṁ paṭicca ekattan’ti. ",
  "mn121:6.8": "Iti yañhi kho tattha na hoti tena taṁ suññaṁ samanupassati, yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti. ",
  "mn121:6.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:7.1": "Puna caparaṁ, ānanda, bhikkhu amanasikaritvā pathavīsaññaṁ, amanasikaritvā ākāsānañcāyatanasaññaṁ, viññāṇañcāyatanasaññaṁ paṭicca manasi karoti ekattaṁ. ",
  "mn121:7.2": "Tassa viññāṇañcāyatanasaññāya cittaṁ pakkhandati pasīdati santiṭṭhati adhimuccati. ",
  "mn121:7.3": "So evaṁ pajānāti: ",
  "mn121:7.4": "‘ye assu darathā pathavīsaññaṁ paṭicca tedha na santi, ye assu darathā ākāsānañcāyatanasaññaṁ paṭicca tedha na santi, atthi cevāyaṁ darathamattā yadidaṁ—",
  "mn121:7.5": "viññāṇañcāyatanasaññaṁ paṭicca ekattan’ti. ",
  "mn121:7.6": "So ‘suññamidaṁ saññāgataṁ pathavīsaññāyā’ti pajānāti, ‘suññamidaṁ saññāgataṁ ākāsānañcāyatanasaññāyā’ti pajānāti, ‘atthi cevidaṁ asuññataṁ yadidaṁ—",
  "mn121:7.7": "viññāṇañcāyatanasaññaṁ paṭicca ekattan’ti. ",
  "mn121:7.8": "Iti yañhi kho tattha na hoti tena taṁ suññaṁ samanupassati, yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti. ",
  "mn121:7.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:8.1": "Puna caparaṁ, ānanda, bhikkhu amanasikaritvā ākāsānañcāyatanasaññaṁ, amanasikaritvā viññāṇañcāyatanasaññaṁ, ākiñcaññāyatanasaññaṁ paṭicca manasi karoti ekattaṁ. ",
  "mn121:8.2": "Tassa ākiñcaññāyatanasaññāya cittaṁ pakkhandati pasīdati santiṭṭhati adhimuccati. ",
  "mn121:8.3": "So evaṁ pajānāti: ",
  "mn121:8.4": "‘ye assu darathā ākāsānañcāyatanasaññaṁ paṭicca tedha na santi, ye assu darathā viññāṇañcāyatanasaññaṁ paṭicca tedha na santi, atthi cevāyaṁ darathamattā yadidaṁ—",
  "mn121:8.5": "ākiñcaññāyatanasaññaṁ paṭicca ekattan’ti. ",
  "mn121:8.6": "So ‘suññamidaṁ saññāgataṁ ākāsānañcāyatanasaññāyā’ti pajānāti, ‘suññamidaṁ saññāgataṁ viññāṇañcāyatanasaññāyā’ti pajānāti, ‘atthi cevidaṁ asuññataṁ yadidaṁ—",
  "mn121:8.7": "ākiñcaññāyatanasaññaṁ paṭicca ekattan’ti. ",
  "mn121:8.8": "Iti yañhi kho tattha na hoti tena taṁ suññaṁ samanupassati, yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti. ",
  "mn121:8.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:9.1": "Puna caparaṁ, ānanda bhikkhu amanasikaritvā viññāṇañcāyatanasaññaṁ, amanasikaritvā ākiñcaññāyatanasaññaṁ, nevasaññānāsaññāyatanasaññaṁ paṭicca manasi karoti ekattaṁ. ",
  "mn121:9.2": "Tassa nevasaññānāsaññāyatanasaññāya cittaṁ pakkhandati pasīdati santiṭṭhati adhimuccati. ",
  "mn121:9.3": "So evaṁ pajānāti: ",
  "mn121:9.4": "‘ye assu darathā viññāṇañcāyatanasaññaṁ paṭicca tedha na santi, ye assu darathā ākiñcaññāyatanasaññaṁ paṭicca tedha na santi, atthi cevāyaṁ darathamattā yadidaṁ—",
  "mn121:9.5": "nevasaññānāsaññāyatanasaññaṁ paṭicca ekattan’ti. ",
  "mn121:9.6": "So ‘suññamidaṁ saññāgataṁ viññāṇañcāyatanasaññāyā’ti pajānāti, ‘suññamidaṁ saññāgataṁ ākiñcaññāyatanasaññāyā’ti pajānāti, ‘atthi cevidaṁ asuññataṁ yadidaṁ—",
  "mn121:9.7": "nevasaññānāsaññāyatanasaññaṁ paṭicca ekattan’ti. ",
  "mn121:9.8": "Iti yañhi kho tattha na hoti tena taṁ suññaṁ samanupassati, yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti. ",
  "mn121:9.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:10.1": "Puna caparaṁ, ānanda, bhikkhu amanasikaritvā ākiñcaññāyatanasaññaṁ, amanasikaritvā nevasaññānāsaññāyatanasaññaṁ, animittaṁ cetosamādhiṁ paṭicca manasi karoti ekattaṁ. ",
  "mn121:10.2": "Tassa animitte cetosamādhimhi cittaṁ pakkhandati pasīdati santiṭṭhati adhimuccati. ",
  "mn121:10.3": "So evaṁ pajānāti: ",
  "mn121:10.4": "‘ye assu darathā ākiñcaññāyatanasaññaṁ paṭicca tedha na santi, ye assu darathā nevasaññānāsaññāyatanasaññaṁ paṭicca tedha na santi, atthi cevāyaṁ darathamattā yadidaṁ—",
  "mn121:10.5": "imameva kāyaṁ paṭicca saḷāyatanikaṁ jīvitapaccayā’ti. ",
  "mn121:10.6": "So ‘suññamidaṁ saññāgataṁ ākiñcaññāyatanasaññāyā’ti pajānāti, ‘suññamidaṁ saññāgataṁ nevasaññānāsaññāyatanasaññāyā’ti pajānāti, ‘atthi cevidaṁ asuññataṁ yadidaṁ—",
  "mn121:10.7": "imameva kāyaṁ paṭicca saḷāyatanikaṁ jīvitapaccayā’ti. ",
  "mn121:10.8": "Iti yañhi kho tattha na hoti tena taṁ suññaṁ samanupassati, yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti. ",
  "mn121:10.9": "Evampissa esā, ānanda, yathābhuccā avipallatthā parisuddhā suññatāvakkanti bhavati. ",
  "mn121:11.1": "Puna caparaṁ, ānanda, bhikkhu amanasikaritvā ākiñcaññāyatanasaññaṁ, amanasikaritvā nevasaññānāsaññāyatanasaññaṁ, animittaṁ cetosamādhiṁ paṭicca manasi karoti ekattaṁ. ",
  "mn121:11.2": "Tassa animitte cetosamādhimhi cittaṁ pakkhandati pasīdati santiṭṭhati adhimuccati. ",
  "mn121:11.3": "So evaṁ pajānāti: ",
  "mn121:11.4": "‘ayampi kho animitto cetosamādhi abhisaṅkhato abhisañcetayito’. ",
  "mn121:11.5": "‘Yaṁ kho pana kiñci abhisaṅkhataṁ abhisañcetayitaṁ tadaniccaṁ nirodhadhamman’ti pajānāti. ",
  "mn121:11.6": "Tassa evaṁ jānato evaṁ passato kāmāsavāpi cittaṁ vimuccati, bhavāsavāpi cittaṁ vimuccati, avijjāsavāpi cittaṁ vimuccati. ",
  "mn121:11.7": "Vimuttasmiṁ vimuttamiti ñāṇaṁ hoti. ",
  "mn121:11.8": "‘Khīṇā jāti, vusitaṁ brahmacariyaṁ, kataṁ karaṇīyaṁ, nāparaṁ itthattāyā’ti pajānāti. ",
  "mn121:12.1": "So evaṁ pajānāti: ",
  "mn121:12.2": "‘ye assu darathā kāmāsavaṁ paṭicca tedha na santi, ye assu darathā bhavāsavaṁ paṭicca tedha na santi, ye assu darathā avijjāsavaṁ paṭicca tedha na santi, atthi cevāyaṁ darathamattā yadidaṁ—",
  "mn121:12.3": "imameva kāyaṁ paṭicca saḷāyatanikaṁ jīvitapaccayā’ti. ",
  "mn121:12.4": "So ‘suññamidaṁ saññāgataṁ kāmāsavenā’ti pajānāti, ‘suññamidaṁ saññāgataṁ bhavāsavenā’ti pajānāti, ‘suññamidaṁ saññāgataṁ avijjāsavenā’ti pajānāti, ‘atthi cevidaṁ asuññataṁ yadidaṁ—",
  "mn121:12.5": "imameva kāyaṁ paṭicca saḷāyatanikaṁ jīvitapaccayā’ti. ",
  "mn121:12.6": "Iti yañhi kho tattha na hoti tena taṁ suññaṁ samanupassati, yaṁ pana tattha avasiṭṭhaṁ hoti taṁ ‘santamidaṁ atthī’ti pajānāti. ",
  "mn121:12.7": "Evampissa esā, ānanda, yathābhuccā avipallatthā parisuddhā paramānuttarā suññatāvakkanti bhavati. ",
  "mn121:13.1": "Yepi hi keci, ānanda, atītamaddhānaṁ samaṇā vā brāhmaṇā vā parisuddhaṁ paramānuttaraṁ suññataṁ upasampajja vihariṁsu, sabbe te imaṁyeva parisuddhaṁ paramānuttaraṁ suññataṁ upasampajja vihariṁsu. ",
  "mn121:13.2": "Yepi hi keci, ānanda, anāgatamaddhānaṁ samaṇā vā brāhmaṇā vā parisuddhaṁ paramānuttaraṁ suññataṁ upasampajja viharissanti, sabbe te imaṁyeva parisuddhaṁ paramānuttaraṁ suññataṁ upasampajja viharissanti. ",
  "mn121:13.3": "Yepi hi keci, ānanda, etarahi samaṇā vā brāhmaṇā vā parisuddhaṁ paramānuttaraṁ suññataṁ upasampajja viharanti, sabbe te imaṁyeva parisuddhaṁ paramānuttaraṁ suññataṁ upasampajja viharanti. ",
  "mn121:13.4": "Tasmātiha, ānanda, ‘parisuddhaṁ paramānuttaraṁ suññataṁ upasampajja viharissāmā’ti—",
  "mn121:13.5": "evañhi vo, ānanda, sikkhitabban”ti. ",
  "mn121:13.6": "Idamavoca bhagavā. ",
  "mn121:13.7": "Attamano āyasmā ānando bhagavato bhāsitaṁ abhinandīti. ",
  "mn121:13.8": "Cūḷasuññatasuttaṁ niṭṭhitaṁ paṭhamaṁ. "
}