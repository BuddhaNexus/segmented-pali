{
  "mn88:0.1": "Majjhima Nikāya 88 ",
  "mn88:0.2": "Bāhitikasutta ",
  "mn88:1.1": "Evaṁ me sutaṁ—",
  "mn88:1.2": "ekaṁ samayaṁ bhagavā sāvatthiyaṁ viharati jetavane anāthapiṇḍikassa ārāme. ",
  "mn88:2.1": "Atha kho āyasmā ānando pubbaṇhasamayaṁ nivāsetvā pattacīvaramādāya sāvatthiyaṁ piṇḍāya pāvisi. ",
  "mn88:2.2": "Sāvatthiyaṁ piṇḍāya caritvā pacchābhattaṁ piṇḍapātapaṭikkanto yena pubbārāmo migāramātupāsādo tenupasaṅkami divāvihārāya. ",
  "mn88:3.1": "Tena kho pana samayena rājā pasenadi kosalo ekapuṇḍarīkaṁ nāgaṁ abhiruhitvā sāvatthiyā niyyāti divā divassa. ",
  "mn88:3.2": "Addasā kho rājā pasenadi kosalo āyasmantaṁ ānandaṁ dūratova āgacchantaṁ. ",
  "mn88:3.3": "Disvāna sirivaḍḍhaṁ mahāmattaṁ āmantesi: ",
  "mn88:3.4": "“āyasmā no eso, samma sirivaḍḍha, ānando”ti. ",
  "mn88:3.5": "“Evaṁ, mahārāja, āyasmā eso ānando”ti. ",
  "mn88:4.1": "Atha kho rājā pasenadi kosalo aññataraṁ purisaṁ āmantesi: ",
  "mn88:4.2": "“ehi tvaṁ, ambho purisa, yenāyasmā ānando tenupasaṅkama; upasaṅkamitvā mama vacanena āyasmato ānandassa pāde sirasā vandāhi: ",
  "mn88:4.3": "‘rājā, bhante, pasenadi kosalo āyasmato ānandassa pāde sirasā vandatī’ti; ",
  "mn88:4.4": "evañca vadehi: ",
  "mn88:4.5": "‘sace kira, bhante, āyasmato ānandassa na kiñci accāyikaṁ karaṇīyaṁ, āgametu kira, bhante, āyasmā ānando muhuttaṁ anukampaṁ upādāyā’”ti. ",
  "mn88:5.1": "“Evaṁ, devā”ti kho so puriso rañño pasenadissa kosalassa paṭissutvā yenāyasmā ānando tenupasaṅkami; upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi. Ekamantaṁ ṭhito kho so puriso āyasmantaṁ ānandaṁ etadavoca: ",
  "mn88:5.2": "“rājā, bhante, pasenadi kosalo āyasmato ānandassa pāde sirasā vandati; ",
  "mn88:5.3": "evañca vadeti: ",
  "mn88:5.4": "‘sace kira, bhante, āyasmato ānandassa na kiñci accāyikaṁ karaṇīyaṁ, āgametu kira, bhante, āyasmā ānando muhuttaṁ anukampaṁ upādāyā’”ti. ",
  "mn88:6.1": "Adhivāsesi kho āyasmā ānando tuṇhībhāvena. ",
  "mn88:6.2": "Atha kho rājā pasenadi kosalo yāvatikā nāgassa bhūmi nāgena gantvā nāgā paccorohitvā pattikova yenāyasmā ānando tenupasaṅkami; upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi. Ekamantaṁ ṭhito kho rājā pasenadi kosalo āyasmantaṁ ānandaṁ etadavoca: ",
  "mn88:6.3": "“sace, bhante, āyasmato ānandassa na kiñci accāyikaṁ karaṇīyaṁ, sādhu, bhante, āyasmā ānando yena aciravatiyā nadiyā tīraṁ tenupasaṅkamatu anukampaṁ upādāyā”ti. ",
  "mn88:7.1": "Adhivāsesi kho āyasmā ānando tuṇhībhāvena. ",
  "mn88:7.2": "Atha kho āyasmā ānando yena aciravatiyā nadiyā tīraṁ tenupasaṅkami; upasaṅkamitvā aññatarasmiṁ rukkhamūle paññatte āsane nisīdi. ",
  "mn88:7.3": "Atha kho rājā pasenadi kosalo yāvatikā nāgassa bhūmi nāgena gantvā nāgā paccorohitvā pattikova yenāyasmā ānando tenupasaṅkami; upasaṅkamitvā āyasmantaṁ ānandaṁ abhivādetvā ekamantaṁ aṭṭhāsi. Ekamantaṁ ṭhito kho rājā pasenadi kosalo āyasmantaṁ ānandaṁ etadavoca: ",
  "mn88:7.4": "“idha, bhante, āyasmā ānando hatthatthare nisīdatū”ti. ",
  "mn88:7.5": "“Alaṁ, mahārāja. ",
  "mn88:7.6": "Nisīda tvaṁ; ",
  "mn88:7.7": "nisinno ahaṁ sake āsane”ti. ",
  "mn88:8.1": "Nisīdi kho rājā pasenadi kosalo paññatte āsane. ",
  "mn88:8.2": "Nisajja kho rājā pasenadi kosalo āyasmantaṁ ānandaṁ etadavoca: ",
  "mn88:8.3": "“kiṁ nu kho, bhante ānanda, so bhagavā tathārūpaṁ kāyasamācāraṁ samācareyya, yvāssa kāyasamācāro opārambho samaṇehi brāhmaṇehī”ti? ",
  "mn88:8.4": "“Na kho, mahārāja, so bhagavā tathārūpaṁ kāyasamācāraṁ samācareyya, yvāssa kāyasamācāro opārambho samaṇehi brāhmaṇehi viññūhī”ti. ",
  "mn88:8.5": "“Kiṁ pana, bhante ānanda, so bhagavā tathārūpaṁ vacīsamācāraṁ …pe… ",
  "mn88:8.6": "manosamācāraṁ samācareyya, yvāssa manosamācāro opārambho samaṇehi brāhmaṇehī”ti? ",
  "mn88:8.7": "“Na kho, mahārāja, so bhagavā tathārūpaṁ manosamācāraṁ samācareyya, yvāssa manosamācāro opārambho samaṇehi brāhmaṇehi viññūhī”ti. ",
  "mn88:9.1": "“Acchariyaṁ, bhante, abbhutaṁ, bhante. ",
  "mn88:9.2": "Yañhi mayaṁ, bhante, nāsakkhimhā pañhena paripūretuṁ taṁ, bhante, āyasmatā ānandena pañhassa veyyākaraṇena paripūritaṁ. ",
  "mn88:9.3": "Ye te, bhante, bālā abyattā ananuvicca apariyogāhetvā paresaṁ vaṇṇaṁ vā avaṇṇaṁ vā bhāsanti, na mayaṁ taṁ sārato paccāgacchāma; ",
  "mn88:9.4": "ye pana te, bhante, paṇḍitā viyattā medhāvino anuvicca pariyogāhetvā paresaṁ vaṇṇaṁ vā avaṇṇaṁ vā bhāsanti, mayaṁ taṁ sārato paccāgacchāma. ",
  "mn88:10.1": "Katamo pana, bhante ānanda, kāyasamācāro opārambho samaṇehi brāhmaṇehi viññūhī”ti? ",
  "mn88:10.2": "“Yo kho, mahārāja, kāyasamācāro akusalo”. ",
  "mn88:10.3": "“Katamo pana, bhante, kāyasamācāro akusalo”? ",
  "mn88:10.4": "“Yo kho, mahārāja, kāyasamācāro sāvajjo”. ",
  "mn88:10.5": "“Katamo pana, bhante, kāyasamācāro sāvajjo”? ",
  "mn88:10.6": "“Yo kho, mahārāja, kāyasamācāro sabyābajjho”. ",
  "mn88:10.7": "“Katamo pana, bhante, kāyasamācāro sabyābajjho”? ",
  "mn88:10.8": "“Yo kho, mahārāja, kāyasamācāro dukkhavipāko”. ",
  "mn88:10.9": "“Katamo pana, bhante, kāyasamācāro dukkhavipāko”? ",
  "mn88:10.10": "“Yo kho, mahārāja, kāyasamācāro attabyābādhāyapi saṁvattati, parabyābādhāyapi saṁvattati, ubhayabyābādhāyapi saṁvattati. ",
  "mn88:10.11": "Tassa akusalā dhammā abhivaḍḍhanti, kusalā dhammā parihāyanti; ",
  "mn88:10.12": "evarūpo kho, mahārāja, kāyasamācāro opārambho samaṇehi brāhmaṇehi viññūhī”ti. ",
  "mn88:11.1": "“Katamo pana, bhante ānanda, vacīsamācāro …pe… ",
  "mn88:11.2": "manosamācāro opārambho samaṇehi brāhmaṇehi viññūhī”ti? ",
  "mn88:11.3": "“Yo kho, mahārāja, manosamācāro akusalo”. ",
  "mn88:11.4": "“Katamo pana, bhante, manosamācāro akusalo”? ",
  "mn88:11.5": "“Yo kho, mahārāja, manosamācāro sāvajjo”. ",
  "mn88:11.6": "“Katamo pana, bhante, manosamācāro sāvajjo”? ",
  "mn88:11.7": "“Yo kho, mahārāja, manosamācāro sabyābajjho”. ",
  "mn88:12.1": "“Katamo pana, bhante, manosamācāro sabyābajjho”? ",
  "mn88:12.2": "“Yo kho, mahārāja, manosamācāro dukkhavipāko”. ",
  "mn88:12.3": "“Katamo pana, bhante, manosamācāro dukkhavipāko”? ",
  "mn88:12.4": "“Yo kho, mahārāja, manosamācāro attabyābādhāyapi saṁvattati, parabyābādhāyapi saṁvattati, ubhayabyābādhāyapi saṁvattati. ",
  "mn88:12.5": "Tassa akusalā dhammā abhivaḍḍhanti, kusalā dhammā parihāyanti; ",
  "mn88:12.6": "evarūpo kho, mahārāja, manosamācāro opārambho samaṇehi brāhmaṇehi viññūhī”ti. ",
  "mn88:13.1": "“Kiṁ nu kho, bhante ānanda, so bhagavā sabbesaṁyeva akusalānaṁ dhammānaṁ pahānaṁ vaṇṇetī”ti? ",
  "mn88:13.2": "“Sabbākusaladhammapahīno kho, mahārāja, tathāgato kusaladhammasamannāgato”ti. ",
  "mn88:14.1": "“Katamo pana, bhante ānanda, kāyasamācāro anopārambho samaṇehi brāhmaṇehi viññūhī”ti? ",
  "mn88:14.2": "“Yo kho, mahārāja, kāyasamācāro kusalo”. ",
  "mn88:14.3": "“Katamo pana, bhante, kāyasamācāro kusalo”? ",
  "mn88:14.4": "“Yo kho, mahārāja, kāyasamācāro anavajjo”. ",
  "mn88:14.5": "“Katamo pana, bhante, kāyasamācāro anavajjo”? ",
  "mn88:14.6": "“Yo kho, mahārāja, kāyasamācāro abyābajjho”. ",
  "mn88:14.7": "“Katamo pana, bhante, kāyasamācāro abyābajjho”? ",
  "mn88:14.8": "“Yo kho, mahārāja, kāyasamācāro sukhavipāko”. ",
  "mn88:14.9": "“Katamo pana, bhante, kāyasamācāro sukhavipāko”? ",
  "mn88:14.10": "“Yo kho, mahārāja, kāyasamācāro nevattabyābādhāyapi saṁvattati, na parabyābādhāyapi saṁvattati, na ubhayabyābādhāyapi saṁvattati. ",
  "mn88:14.11": "Tassa akusalā dhammā parihāyanti, kusalā dhammā abhivaḍḍhanti. ",
  "mn88:14.12": "Evarūpo kho, mahārāja, kāyasamācāro anopārambho samaṇehi brāhmaṇehi viññūhī”ti. ",
  "mn88:15.1": "“Katamo pana, bhante ānanda, vacīsamācāro …pe… ",
  "mn88:15.2": "manosamācāro anopārambho samaṇehi brāhmaṇehi viññūhī”ti? ",
  "mn88:15.3": "“Yo kho, mahārāja, manosamācāro kusalo”. ",
  "mn88:15.4": "“Katamo pana, bhante, manosamācāro kusalo”? ",
  "mn88:15.5": "“Yo kho, mahārāja, manosamācāro anavajjo”. ",
  "mn88:16.1": "“Katamo pana, bhante, manosamācāro anavajjo”? ",
  "mn88:16.2": "“Yo kho, mahārāja, manosamācāro abyābajjho”. ",
  "mn88:16.3": "“Katamo pana, bhante, manosamācāro abyābajjho”? ",
  "mn88:16.4": "“Yo kho, mahārāja, manosamācāro sukhavipāko”. ",
  "mn88:16.5": "“Katamo pana, bhante, manosamācāro sukhavipāko”? ",
  "mn88:16.6": "“Yo kho, mahārāja, manosamācāro nevattabyābādhāyapi saṁvattati, na parabyābādhāyapi saṁvattati, na ubhayabyābādhāyapi saṁvattati. ",
  "mn88:16.7": "Tassa akusalā dhammā parihāyanti, kusalā dhammā abhivaḍḍhanti. ",
  "mn88:16.8": "Evarūpo kho, mahārāja, manosamācāro anopārambho samaṇehi brāhmaṇehi viññūhī”ti. ",
  "mn88:17.1": "“Kiṁ pana, bhante ānanda, so bhagavā sabbesaṁyeva kusalānaṁ dhammānaṁ upasampadaṁ vaṇṇetī”ti? ",
  "mn88:17.2": "“Sabbākusaladhammapahīno kho, mahārāja, tathāgato kusaladhammasamannāgato”ti. ",
  "mn88:18.1": "“Acchariyaṁ, bhante, abbhutaṁ, bhante. ",
  "mn88:18.2": "Yāva subhāsitañcidaṁ, bhante, āyasmatā ānandena. ",
  "mn88:18.3": "Iminā ca mayaṁ, bhante, āyasmato ānandassa subhāsitena attamanābhiraddhā. ",
  "mn88:18.4": "Evaṁ attamanābhiraddhā ca mayaṁ, bhante, āyasmato ānandassa subhāsitena. ",
  "mn88:18.5": "Sace, bhante, āyasmato ānandassa hatthiratanaṁ kappeyya, hatthiratanampi mayaṁ āyasmato ānandassa dadeyyāma. ",
  "mn88:18.6": "Sace, bhante, āyasmato ānandassa assaratanaṁ kappeyya, assaratanampi mayaṁ āyasmato ānandassa dadeyyāma. ",
  "mn88:18.7": "Sace, bhante, āyasmato ānandassa gāmavaraṁ kappeyya, gāmavarampi mayaṁ āyasmato ānandassa dadeyyāma. ",
  "mn88:18.8": "Api ca, bhante, mayampetaṁ jānāma: ",
  "mn88:18.9": "‘netaṁ āyasmato ānandassa kappatī’ti. ",
  "mn88:18.10": "Ayaṁ me, bhante, bāhitikā raññā māgadhena ajātasattunā vedehiputtena vatthanāḷiyā pakkhipitvā pahitā soḷasasamā āyāmena, aṭṭhasamā vitthārena. ",
  "mn88:18.11": "Taṁ, bhante, āyasmā ānando paṭiggaṇhātu anukampaṁ upādāyā”ti. ",
  "mn88:18.12": "“Alaṁ, mahārāja, paripuṇṇaṁ me ticīvaran”ti. ",
  "mn88:19.1": "“Ayaṁ, bhante, aciravatī nadī diṭṭhā āyasmatā ceva ānandena amhehi ca. ",
  "mn88:19.2": "Yadā uparipabbate mahāmegho abhippavuṭṭho hoti, athāyaṁ aciravatī nadī ubhato kūlāni saṁvissandantī gacchati; ",
  "mn88:19.3": "evameva kho, bhante, āyasmā ānando imāya bāhitikāya attano ticīvaraṁ karissati. ",
  "mn88:19.4": "Yaṁ panāyasmato ānandassa purāṇaṁ ticīvaraṁ taṁ sabrahmacārīhi saṁvibhajissati. ",
  "mn88:19.5": "Evāyaṁ amhākaṁ dakkhiṇā saṁvissandantī maññe gamissati. ",
  "mn88:19.6": "Paṭiggaṇhātu, bhante, āyasmā ānando bāhitikan”ti. ",
  "mn88:20.1": "Paṭiggahesi kho āyasmā ānando bāhitikaṁ. ",
  "mn88:20.2": "Atha kho rājā pasenadi kosalo āyasmantaṁ ānandaṁ etadavoca: ",
  "mn88:20.3": "“handa ca dāni mayaṁ, bhante ānanda, gacchāma; ",
  "mn88:20.4": "bahukiccā mayaṁ bahukaraṇīyā”ti. ",
  "mn88:20.5": "“Yassadāni tvaṁ, mahārāja, kālaṁ maññasī”ti. ",
  "mn88:20.6": "Atha kho rājā pasenadi kosalo āyasmato ānandassa bhāsitaṁ abhinanditvā anumoditvā uṭṭhāyāsanā āyasmantaṁ ānandaṁ abhivādetvā padakkhiṇaṁ katvā pakkāmi. ",
  "mn88:21.1": "Atha kho āyasmā ānando acirapakkantassa rañño pasenadissa kosalassa yena bhagavā tenupasaṅkami; upasaṅkamitvā bhagavantaṁ abhivādetvā ekamantaṁ nisīdi. ",
  "mn88:21.2": "Ekamantaṁ nisinno kho āyasmā ānando yāvatako ahosi raññā pasenadinā kosalena saddhiṁ kathāsallāpo taṁ sabbaṁ bhagavato ārocesi. ",
  "mn88:21.3": "Tañca bāhitikaṁ bhagavato pādāsi. ",
  "mn88:22.1": "Atha kho bhagavā bhikkhū āmantesi: ",
  "mn88:22.2": "“lābhā, bhikkhave, rañño pasenadissa kosalassa, suladdhalābhā, bhikkhave, rañño pasenadissa kosalassa; ",
  "mn88:22.3": "yaṁ rājā pasenadi kosalo labhati ānandaṁ dassanāya, labhati payirupāsanāyā”ti. ",
  "mn88:22.4": "Idamavoca bhagavā. ",
  "mn88:22.5": "Attamanā te bhikkhū bhagavato bhāsitaṁ abhinandunti. ",
  "mn88:22.6": "Bāhitikasuttaṁ niṭṭhitaṁ aṭṭhamaṁ. "
}