{
  "tika-s0301t4:0": "4. Mārasaṁyuttaṁ",
  "tika-s0301t4:1": "1. Paṭhamavaggo",
  "tika-s0301t4:2": "1. Tapokammasuttavaṇṇanā",
  "tika-s0301t4:3": "137. Uruvelāya samīpe gāmo uruvelagāmo, taṁ uruvelagāmaṁ abhimukhabhāvena sammadeva sabbadhamme bujjhatīti abhisambodhi, sabbaññutaññāṇaṁ, tena samannāgatattā ca bhagavā abhisambuddhoti vuccati. Tassa pañcacattālīsāya vassesu ādito pannarasa vassāni paṭhamabodhi, idha pana sattāhabbhantarameva adhippetanti āha ‘‘abhisambuddho hutvā antosattāhasmiṁ yevā’’ti. Asukhabhāvena aññehi kātuṁ asakkuṇeyyattā dukkaraṁ karotīti dukkarakāro, so eva itthiliṅgavasena dukkarakārikā. Tāya mutto vatamhīti cintesi. Yadi evaṁ kasmā taṁ lokanātho chabbassāni samanuyuñjati? Kammapīḷitavasena. Vuttañhetaṁ apadāne (apa. thera 1.39.92-94) –",
  "tika-s0301t4:4": "‘‘Avacāhaṁ jotipālo, sugataṁ kassapaṁ tadā;",
  "tika-s0301t4:5": "Kuto nu bodhi muṇḍassa, bodhi paramadullabhā.",
  "tika-s0301t4:6": "‘‘Tena kammavipākena, acariṁ dukkaraṁ bahuṁ;",
  "tika-s0301t4:7": "Chabbassānuruvelāyaṁ, tato bodhimapāpuṇiṁ.",
  "tika-s0301t4:8": "‘‘Nāhaṁ etena maggena, pāpuṇiṁ bodhimuttamaṁ;",
  "tika-s0301t4:9": "Kummaggena gavesissaṁ, pubbakammena vārito’’ti.",
  "tika-s0301t4:10": "Māretīti vibādheti. Vipattiādisaṁyojanañhi sādhūnaṁ paramatthato maraṇaṁ saccapaṭivedhamāraṇattā, pāpatarattā pāpatamoti pāpimā. Sā cassa pāpatamatā pāpavuttitāyāti āha ‘‘pāpeniyutto’’ti. Adhipatīti kāmādhipati. Appahīnakāmarāge attano vase vattetīti vasavattī. Tesaṁyeva kusalakammānaṁ antaṁ karotīti antako. Vaṭṭadukkhato aparimuttapaccayattā namuci. Mattānaṁ pamattānaṁ bandhūti pamattabandhu.",
  "tika-s0301t4:11": "Tapokammāti attakilamathānuyogato. Aparaddhoti virajjhasi. ‘‘Aparādho’’tipi atthi, soyeva attho. Kāyakilamathaṁ anuyuñjanto yebhuyyena amaratthāya anuyuñjati, so ca kammavādīhi anuyuñjiyamāno devatthāya siyāti āha ‘‘amarabhāvatthāyā’’ti. Sabbaṁ tapanti sabbaṁ attaparitāpanaṁ. Atthāvahaṁ na bhavati bodhiyā anupāyattā. Kiñcassāti kiñci siyāti attho. Phiyārittaṁva dhammanīti dhammaṁ vuccati vaṇṇu, so idha ‘‘dhamma’’nti vutto, dhammani vaṇṇupadeseti attho. Tenāha ‘‘araññe’’ti. Ubhosu passesu phiyāhi ākaḍḍheyya ceva arittehi uppīḷeyya ca.",
  "tika-s0301t4:12": "Sammāvācākammantājīvā gahitā maggasīlassa adhippetattā. Samādhino hi gahaṇena sammāvāyāmasatisamādhayo gahitā upakārabhāvato. Paññāyāti etthāpi eseva nayo. Bujjhati etenāti bodho. Maggoti āha ‘‘bodhāyāti maggatthāyā’’ti. Kathaṁ pana maggaṁ maggatthāya bhāvetīti āha ‘‘yathā hī’’tiādi. Tena yathā yāgupacanārambho yāvadeva yāguattho, evaṁ maggabhāvanārambho maggādhigamatthāyāti dasseti. Ārambhoti ca ariyamaggabhāvanāya bandhāpanaṁ daṭṭhabbaṁ. Keci pana ‘‘magganti ariyamaggaṁ, bodhāyāti arahattasambodhāya, evañca katvā ‘pattosmi paramasuddhi’nti idampi vacanaṁ samatthita’’nti vadanti, apare pana ‘‘sabbaññutaññāṇasambodhāyāti. So hi sabbasmāpi bodhito uttaritaro’’ti. Nihato nibbisevanabhāvaṁ pāpito. Tenāha ‘‘parājito’’ti.",
  "tika-s0301t4:13": "Tapokammasuttavaṇṇanā niṭṭhitā.",
  "tika-s0301t4:14": "2. Hatthirājavaṇṇasuttavaṇṇanā",
  "tika-s0301t4:15": "138.Andhabhāvakāraketi pacurajanassa cakkhuviññāṇuppattinivāraṇena andhabhāvakārake. Mahātameti mahati tamasi. Pāsāṇaphalake mahācīvaraṁ sīse ṭhapetvāti etena taṁ phalakaṁ apassāya nisinnoti dasseti . Padhānanti bhāvanaṁ. Pariggaṇhamānoti sabbaso gaṇhanto avissajjento, bhāvanaṁ anuyuñjanto anupubbasamāpattiyo phalasamāpattiñca manasikarontoti attho. Tenāha ‘‘nanu cā’’tiādi. Ariṭṭhakoti ariṭṭhakavaṇṇo. Tenāha ‘‘kāḷako’’ti.",
  "tika-s0301t4:16": "Dīghamaddhānanti cirataraṁ kālaṁ. Saṁsaranti āsādanādhippāyena sañcaranto, alaṁ tuyhaṁ etena nippayojananti adhippāyo. Na hi tena mārassa kāci atthasiddhīti.",
  "tika-s0301t4:17": "Hatthirājavaṇṇasuttavaṇṇanā niṭṭhitā.",
  "tika-s0301t4:18": "3. Subhasuttavaṇṇanā",
  "tika-s0301t4:19": "139.Susaṁvutāti maggasaṁvarena suṭṭhu saṁvutā. Supihitāti suṭṭhu pihitā. Vasānugāti kāyādidvāravasānugā vasavattino na honti. Baddhacarāti paṭibaddhacariyāti.",
  "tika-s0301t4:20": "Subhasuttavaṇṇanā niṭṭhitā.",
  "tika-s0301t4:21": "4. Paṭhamamārapāsasuttavaṇṇanā",
  "tika-s0301t4:22": "140.Upāyamanasikārenāti aniccādīsu aniccādito manasikaraṇena. Upāyavīriyenāti anuppannākusalānaṁ anuppādanāya vidhinā pavattavīriyena. Kāraṇavīriyenāti anuppannānuppādanādiatthassa kāraṇabhūtena vīriyena. Anuppannapāpakānuppādanādiatthāni hi vīriyāni yadatthaṁ honti, taṁ atthaṁ sādhentiyevāti etassa atthassa dīpako sammā-saddo. Yonisosammāsaddena hi upāyakāraṇatthadīpakataṁ sandhāya ‘‘upāyavīriyena kāraṇavīriyenā’’ti vuttaṁ. Arahattaphalavimutti ukkaṭṭhaniddesena. Mārena ‘‘mayhaṁ kho, bhikkhave’’tiādikaṁ bhagavato vacanaṁ sutvā vuttaṁ ‘‘arahattaṁ patvāpi na tussatī’’tiādi.",
  "tika-s0301t4:23": "Kilesapāsenāti kilesamārassa upāyabhūtena. Kilesamāro hi satte kāmaguṇapāsehi nibandhati, na pana sayameva. Tenāha ‘‘ye dibbā kāmaguṇasaṅkhātā’’tiādi. Mārabandhaneti kilesamārassa bandhanaṭṭhāne, bhavacāraketi attho. Na me samaṇa mokkhasīti idaṁ māro ‘‘anuttarā vimutti anuppattā, vimuttā sabbapāsehī’’ti ca bhagavato vacanaṁ asaddahanto vadati saddahantopi vā ‘‘evamayaṁ paresaṁ sattānaṁ mokkhāya ussāhaṁ na kareyyā’’ti attano kohaññe ṭhatvā vadati.",
  "tika-s0301t4:24": "Paṭhamamārapāsasuttavaṇṇanā niṭṭhitā.",
  "tika-s0301t4:25": "5. Dutiyamārapāsasuttavaṇṇanā",
  "tika-s0301t4:26": "141.Anupubbagamanacārikanti gāmanigamarājadhānīsu anukkamena gamanasaṅkhātaṁ cārikaṁ. Evaṁ hi gatesūti evaṁ tumhesu bahūsu ekajjhaṁ gatesu.",
  "tika-s0301t4:27": "Ādimhi kalyāṇaṁ etassāti ādikalyāṇaṁ, tathā sesesu. Sāsanassa ādi sīlaṁ mūlakattā. Tassa samathādayo majjhaṁ sāsanasampattiyā vemajjhabhāvato. Phalanibbānāni pariyosānaṁ tadadhigamato uttari karaṇīyābhāvato. Sāsane sammāpaṭipatti nāma paññāya hoti, tassā ca sīlaṁ samādhi ca mūlanti āha ‘‘sīlasamādhayo vā ādī’’ti. Yasmā paññā anubodhapaṭivedhavasena duvidhā, tasmā tadubhayaṁ gaṇhanto ‘‘vipassanāmaggā majjha’’nti āha. Paññānipphatti phalakiccaṁ, nibbānasacchikiriyā pana sammāpaṭipattiyā pariyosānaṁ tato paraṁ kattabbābhāvatoti āha ‘‘phalanibbānāni pariyosāna’’nti. Phalaggahaṇena hi saupādisesanibbānaṁ gayhati, itarena itaraṁ, tadubhayavasena paṭipattiyā osānanti āha ‘‘phalanibbānāni pariyosāna’’nti. ‘‘Tasmātiha tvaṁ, bhikkhu, ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddhaṁ, diṭṭhi ca ujukā’’ti (saṁ. ni. 5.369) vacanato sīladiṭṭhujukatāya matthakabhūtā vipassanā, tadadhiṭṭhānā sīlasamādhīti ime tassa sāsanassa mūlanti āha ‘‘sīlasamādhivipassanā vā ādī’’ti. Sesaṁ vuttanayameva.",
  "tika-s0301t4:28": "Kiñcāpi avayavavinimutto samudāyo natthi, yesu pana avayavesu samudāyarūpena apekkhitesu gāthāti samaññā, taṁ tato bhinnaṁ viya katvā dassento ‘‘catuppadikagāthāya tāva paṭhamapādo’’tiādimāha. Pañcapadachappadānaṁ gāthānaṁ ādipariyosānaggahaṇena itare dutiyādayo tayo cattāro vā majjhanti avuttasiddhamevāti na vuttaṁ. Ekānusandhikasuttassāti idaṁ bahuvibhāgaṁ yathānusandhinā ekānusandhikaṁ suttaṁ sandhāya vuttaṁ, itarassa pana teyeva desetabbadhammavibhāgena ādimajjhapariyosānabhāgā labbhanti. Nidānanti kāladesakaparisādi-apadisanalakkhaṇādiko attho. Idamavocāti iti-saddo ādiattho. Tena tadavasesanigamanapāḷiṁ saṅgaṇhāti. Anekānusandhīkassa saha nidānena paṭhamo anusandhi ādi. Saha nigamanena pacchimo pariyosānaṁ, itarena majjhimantiādimajjhapariyosānāni veditabbāni.",
  "tika-s0301t4:29": "Sātthakanti atthasampattiyā sātthakaṁ katvā. Sabyañjananti byañjanasampattiyā sabyañjanaṁ. Sampatti ca nāma paripuṇṇabyañjanatāti āha ‘‘byañjanehi…pe… desetā’’ti. Sakalaparipuṇṇanti sabbaso paripuṇṇaṁ sīlādipañcadhammakkhandhapāripūriyā. Nirupakkilesaṁ diṭṭhimānādiupakkilesābhāvato. Avisesato tisso sikkhā sakale sāsane bhavanti. Dhammoti pana brahmacariyaṁ vā sandhāya vuttaṁ ‘‘katamesānaṁ kho, bhante, buddhānaṁ bhagavantānaṁ brahmacariyaṁ ciraṭṭhitikaṁ ahosī’’tiādīsu (pārā. 18) viya. Dukūlasāṇiyā paṭicchannā viya, na tu pākāraselādipaṭicchannā viya. Tena dhammaniruttiyā sakalakilesānaṁ pahānānubhāvaṁ vadati. Alābhaparihāniyā, na laddhaparihāniyā. Aḍḍhuḍḍhānīti pañcasatādhikāni tīṇi pāṭihāriyasahassāni. Sātanti sukhaṁ.",
  "tika-s0301t4:30": "Dutiyamārapāsasuttavaṇṇanā niṭṭhitā.",
  "tika-s0301t4:31": "6. Sappasuttavaṇṇanā",
  "tika-s0301t4:32": "142.Surākārakānanti piṭṭhasurāyojanakānaṁ. Kosalānaṁ issaroti kosalo, kosalarājassa ayanti kosalikā. Paribhogapātīti bhattaparibhojanatthāya pāti paribhogapāti. Kammāruddhanapaṇāḷiyāti kammāruddhanapaṇāḷimukhe. Dhamamānāyāti dhamiyamānāya. Taṁ pana yasmā bhastavātehi pūritaṁ nāma hoti, tasmā ‘‘bhastavātena pūriyamānāyā’’ti vuttaṁ. Niyāmabhūmiyanti bhagavato paṭisallānaṭṭhāne sañcarantaṁ māraṁ maṁsacakkhunāva disvā. Tenāha ‘‘vijjulatālokenā’’ti.",
  "tika-s0301t4:33": "Seyyatthāyāti seyyānisaṁsāya. Tenāha ‘‘ṭhassāmī’’tiādi. Attasaññatoti attabhāvena saṁyato. Tenāha ‘‘saṁyatattabhāvo’’ti. Taṁsaṇṭhitassāti tasmiṁ hatthapādakukkuccarahite buddhamunismiṁ avaṭṭhitassa. Vossajja careyya tattha soti iminā bhagavā taṁ byākaramāno vibhiṁsitā buddhānaṁ kiṁ karissati bhayābhāvato? Kevalaṁ pana anaṭṭhavalikaṁ uppīḷento viya tvameva āyāsaṁ āpajjissasīti māraṁ santajjeti.",
  "tika-s0301t4:34": "Bheravāti avītarāgānaṁ bhayajanakā. Tatthāti taṁnimittaṁ. Phaleyyāti bhijjeyya. Sattisallanti sattisaṅkhātaṁ puthusallaṁ. Urasmiṁ cārayeyyunti phāsuṁ vijjhituṁ ṭhapeyyuṁ uggireyyuṁ. Khandhupadhīsūti khandhasaṅkhātesu upadhīsu. Tāṇaṁ karonti nāmāti tato bhayanimittato attano tāṇaṁ karonti nāma.",
  "tika-s0301t4:35": "Sappasuttavaṇṇanā niṭṭhitā.",
  "tika-s0301t4:36": "7. Supatisuttavaṇṇanā",
  "tika-s0301t4:37": "143.Utugāhāpanatthaṁdhovitvā, na rajojallavikkhālanatthaṁ. Tenāha ‘‘buddhānaṁ panā’’tiādi. Dhotapādake geheti dhotapādehi akkamitabbake. Vattabhedo nāma natthi dhammassāmibhāvato. Vattasīseṭhatvā dhovanti aññesaṁ diṭṭhānugatiāpajjanatthaṁ. Soppapariggāhakenāti ettha soppaṁ nāma niddāya antarantarā pavattakiriyamayacittappavattirahitā nirantarabhavaṅgasantatīti taṁ sabhāvato payojanato kālaparicchedato pariggāhakaṁ upariniddesasatisampajaññaṁ sandhāya vuttaṁ ‘‘soppapariggāhakena satisampajaññenā’’ti. Keci pana ‘‘niddāsoppanā’’ti vadanti, taṁ bhagavato soppaṁ hīḷento vadati.",
  "tika-s0301t4:38": "Kiṁ nūti etthaṁ kinti hetunissakke paccattavacananti āha ‘‘kasmā nu supasī’’ti? Dubbhago vuccati nissiriko bhinnabhago, so pana matasadiso visaññisadiso ca hotīti āha ‘‘mato viya visaññī viya cā’’ti.",
  "tika-s0301t4:39": "Ādināti ādi-saddena ‘‘bāhirassa upādāya aṭṭhārasā’’tiādinā (vibha. 842) āgataṁ taṇhākoṭṭhāsaṁ saṅgaṇhāti. Tattha tattha visattatāyāti tammiṁ tasmiṁ ārammaṇe visesato āsattabhāvena. Visassa dukkhanibbattakakammassa hetubhāvato visamūlatā visaṁ vā dukkhadukkhādibhūtavedanā mūlaṁ etassāti visamūlā, taṇhā. Tassa rūpādikassa dukkhassa paribhogo, na amatassāti visaparibhogatā. Katthaci netunti katthaci bhave sabbathā netuṁ? Parikkhayāti sabbaso khīṇattā. Tuyhaṁ kiṁ etthāti sabbupadhiparikkhayā suddhassa mama paṭipattiyaṁ tuyhaṁ kiṁ ujjhāyanaṁ? Kevalaṁ vighātoyeva teti dasseti.",
  "tika-s0301t4:40": "Supatisuttavaṇṇanā niṭṭhitā.",
  "tika-s0301t4:41": "8. Nandatisuttavaṇṇanā",
  "tika-s0301t4:42": "144. Aṭṭhamaṁ uttānatthameva.",
  "tika-s0301t4:43": "Nandatisuttavaṇṇanā niṭṭhitā.",
  "tika-s0301t4:44": "9. Paṭhamaāyusuttavaṇṇanā",
  "tika-s0301t4:45": "145.Paṇṇāsaṁvā vassāni jīvati vassasatato upari seyyathāpi thero anuruddho. Saṭṭhi vā vassāni seyyathāpi thero bākulo. Paṭiharitvā paccanīkabhāve sātaṁ sukhaṁ etassāti paccanīkasāto, tabbhāvo paccanīkasātatā, tāya. Abhibhavitvā abhāsi paṭivacanaṁ jānamānova.",
  "tika-s0301t4:46": "Na hīḷeyya na jiguccheyya. Evanti so dārako viya kiñci acintento sappuriso careyya, evaṁ hissa cittadukkhaṁ na hotīti adhippāyo. Pajjalitasīso viya careyyāti yathā pajjalitasīso puriso aññaṁ kiñci akatvā tasseva vūpasamāya vāyameyya, evaṁ sappuriso āyuṁ parittanti ñatvā teneva nayena sabbasaṅkhāragataṁ aniccaṁ, aniccattā eva dukkhaṁ, anattāti vipassanampi otaritvā taṁ ussukkāpentopi saṅkhāravigamāya careyya paṭipajjeyya.",
  "tika-s0301t4:47": "Paṭhamaāyusuttavaṇṇanā niṭṭhitā.",
  "tika-s0301t4:48": "10. Dutiyaāyusuttavaṇṇanā",
  "tika-s0301t4:49": "146.Nemīvāti nemisīsena cakkaṁ vadati. Kubbaraṁ anupariyāyatīti kubbaraṁ anuparivattati. Tathābhūto pana so taṁ ajahantovāti āha ‘‘na vijahatī’’ti. Āyu anupariyāyatīti maccānaṁ āyu gatampi paccāgacchatīti bhagavato paṭāṇi hutvā vadati, bhagavā pana taṁ abhibhavitvā ‘‘accayanti ahorattā’’tiādinā āyuno accayagamanamaraṇataṁyeva pavedesi.",
  "tika-s0301t4:50": "Dutiyaāyusuttavaṇṇanā niṭṭhitā.",
  "tika-s0301t4:51": "Paṭhamavaggavaṇṇanā niṭṭhitā.",
  "tika-s0301t4:52": "2. Dutiyavaggo",
  "tika-s0301t4:53": "1. Pāsāṇasuttavaṇṇanā",
  "tika-s0301t4:54": "147.Pavijjhīti pabbataṁ sabbato pavattento tato tato nissajji. Sakalanti sabbabhāgavantaṁ, nissesanti attho.",
  "tika-s0301t4:55": "Pāsāṇasuttavaṇṇanā niṭṭhitā.",
  "tika-s0301t4:56": "2. Kiṁnusīhasuttavaṇṇanā",
  "tika-s0301t4:57": "148.Vicakkhukammāyāti vicakkhubhāvakāmatāya. Yathā sā bhagavato desiyamānaṁ dhammaṁ attano paññācakkhunā na passituṁ sakkoti, evaṁ kātuṁ kāmatāya. Tenāha ‘‘parisāyā’’tiādi. Vināsetuṁ na sakkoti bheravārammaṇe bhāyanasseva abhāvato. Dasabalappattāti dasahi balehi samannāgatā.",
  "tika-s0301t4:58": "Kiṁnusīhasuttavaṇṇanā niṭṭhitā.",
  "tika-s0301t4:59": "3. Sakalikasuttavaṇṇanā",
  "tika-s0301t4:60": "149.Mandabhāvenāti jaḷabhāvena momūhabhāvenāti mahāmūḷhatāya. Kabbakaraṇena mattoti kabbakiriyāpasutatādivasena matto kabbaṁ katvā. Kimidaṁ soppasevāti idaṁ tava soppaṁ kimatthaṁ, purisena nāma purisattakarena bhavitabbaṁ, na soppatiyeva. Atthaṁ samāgantvāti paramatthaṁ nibbānaṁ sammā āgantvā adhigantvā. Asaṅga…pe… natthi sabbaso siddhatthabhāvato. Jaggantoti jāgaranto puriso viya, na bhāyāmi bhayahetūnaṁ abhāvā. Nānutapanti sabbattha sabbadāpi vissaṭṭhabhāvato, māmanti mamaṁ. Gāthāsukhatthañhi dīghaṁ katvā vuttaṁ. Ṭhitattāti uddesaparipucchāya paricchijjattā. Hāninti kassaci jāniṁ.",
  "tika-s0301t4:61": "Sakalikasuttavaṇṇanā niṭṭhitā.",
  "tika-s0301t4:62": "4. Patirūpasuttavaṇṇanā",
  "tika-s0301t4:63": "150. Anurujjhati etenāti anurodho, rāgo. Virujjhati etenāti virodho, paṭigho. Tesu anurodhavirodhesu tannimittaṁ sajjati nāma saṅgaṁ karoti nāma, anurodhavirodhuppādanameva cettha sajjanaṁ. Yadaññamanusāsatīti yaṁ aññesaṁ anusāsanaṁ, taṁ tesaṁ hitesanaṁ anukampanaṁ, tasmā anukampake hitesake sammāsambuddhe anurodhavirodhe āropetvā vikampanatthaṁ micchā vadasīti.",
  "tika-s0301t4:64": "Patirūpasuttavaṇṇanā niṭṭhitā.",
  "tika-s0301t4:65": "5. Mānasasuttavaṇṇanā",
  "tika-s0301t4:66": "151.Ākāse caranteti pañcābhiññe sandhāya vadati. Antalikkhe carantepi kiccasādhanato antalikkhacaro. Manasi jātoti mānaso. Taṁ pana manasantānasampayuttatāyāti āha ‘‘manasampayutto’’ti.",
  "tika-s0301t4:67": "Mānasasuttavaṇṇanā niṭṭhitā.",
  "tika-s0301t4:68": "6. Pattasuttavaṇṇanā",
  "tika-s0301t4:69": "152. Pañcannaṁ upādānakkhandhānaṁ lakkhaṇādīni ceva samudayañca assādādīnavanissaraṇāni ca gahetvā sammā tesaṁ lakkhaṇādīnaṁ gahaṇaṁ hotīti āha ‘‘pañca upādānakkhandhe ādiyitvā’’ti. Ruppanavediyanasañjānanaabhisaṅkharaṇavijānanāni khandhānaṁ sabhāvalakkhaṇāni. Ādi-saddena rasapaccupaṭṭhānapadaṭṭhānāni ceva samudayādīni ca saṅgaṇhāti. Dassetīti paccakkhato dasseti, hatthāmalakaṁ viya pākaṭe vibhūte katvā vibhāveti. Gaṇhāpetīti te dhamme manasā anupekkhite diṭṭhiyā suppaṭividdhe karonto uggaṇhāpeti. Samādānamhīti tattha atthassa sammadeva ādiyane khandhānañca sammasanavasena aññadhammavasena samādiyane. Paṭividdhaguṇenāti tāya desanāya, taṁ nissāya paccattapurisakārena ca tesaṁ paṭividdhaguṇena . Jotāpetīti tesaṁ cittasantānaṁ assaddhiyādikilesamalavidhamanena pabhassaraṁ karoti. Aṭṭhiṁ katvāti tāya desanāya pāpetabbaṁ atthaṁ payojanaṁ daḷhaṁ katvā. Tenāha ‘‘ayaṁ no’’tiādi. Kammakārakacittaṁ nāma otaraṇacittaṁ. ‘‘Yonisomanasikārapubbakaṁ vipassanācitta’’nti keci. Ohitasotāti anaññavihitatāya dhammassavanāya appitasotā, tato eva tadatthaṁ ṭhapitasotā.",
  "tika-s0301t4:70": "Ete rūpādayo khandhe yañca saṅkhataṁ samiddhapaccayehi kataṁ, tañca ‘‘eso ahaṁ na homi, etaṁ mayhaṁ na hotī’’ti passantoti yojanā. Khemo attāti khemattā, taṁ khemattaṁ. Tenāha ‘‘khemibhūtaṁ attabhāva’’nti. Pariyesamānā mārasenā.",
  "tika-s0301t4:71": "Pattasuttavaṇṇanā niṭṭhitā.",
  "tika-s0301t4:72": "7. Chaphassāyatanasuttavaṇṇanā",
  "tika-s0301t4:73": "153. Sañjāyati etasmāti sañjāti, so eva sampayuttadhammo samosarati etthāti samosaraṇaṁ, so eva attho, tena sañjātisamosaraṇaṭṭhena. Bhayabheravaṁ saddanti bhāyati etasmāti bhayaṁ, tadeva yassa kassaci bheravāvahattā bheravaṁ, devādisaddanti attho. Vigatavalāhake deve uppātavasena uppajjanakasaddo devadundubhi. Asanipātādisaddo asanipātasaddo. Undrīyatīti viparivattati. Loko adhimucchitoti atithaddhakāyo viya mucchaṁ āpanno. Mārassāti kilesamārassa. Ṭhānabhūtanti pavattiṭṭhānabhūtaṁ.",
  "tika-s0301t4:74": "Chaphassāyatanasuttavaṇṇanā niṭṭhitā.",
  "tika-s0301t4:75": "8. Piṇḍasuttavaṇṇanā",
  "tika-s0301t4:76": "154.Tattha tatthāti tasmiṁ tasmiṁ ñātimittakule. Pāhunakānīti pahitabbapaṇṇākārāni. Āgantukapaṇṇākārānīti āgantukānaṁ upagatānaṁ dātabbapaṇṇākārāni. Sayaṁcaradivaseti kumārakānañca kumārikānañca sayaṁ attanā caritabbachaṇadivase. Idāni tamatthaṁ vitthārato dassento ‘‘samavayajātigottā’’tiādimāha. Samavayasamajātikasamagottāti paccekaṁ sama-saddo yojetabbo. Gottasamatā ca āvāhavivāhayogyatāvasena daṭṭhabbā, na ekagottatāvasena. Tato tato gāmato. Aññasmiṁ dātabbe asati. Chaṇavasena pahiṇituṁ sampāditaṁ pūvaṁ chaṇapūvaṁ. Tāsaṁ sampattiyāti tāsaṁ dānaṁ dhammassavanañcāti tassā duvidhāyapi sampattiyā.",
  "tika-s0301t4:77": "Ñāṇaṁ nāma āvajjanapubbakaṁ, tasmā ajānanassa ‘‘anāvajjanatāyā’’ti kāraṇaṁ vatvā sesakāraṇaṁ vadanto ‘‘buddhāna’’ntiādimāha. Upacārabhedanti buddhaṁ disvā manussehi kātabbaupacārassa bhindanaṁ. Bhinditunti vidhamituṁ.",
  "tika-s0301t4:78": "Bhagavā panāti panasaddo visesatthajotako. Tena na kevalaṁ bhagavā uppaṇḍanaṁ pariharanto taṁ gāmaṁ na puna pāvisi, atha kho māraṁ anukampantoti idaṁ visesaṁ joteti.",
  "tika-s0301t4:79": "Janesīti apuññaṁ janesi, janento ca yathā tato āyatiṁ thirataraṁ mahantaṁ dukkhaṁ nipphajjissati, evaṁ nipphādesi. Āsajjananti ettha nanti nipātamattaṁ. Kiñcati maddati abhibhavatīti kiñcananti āha ‘‘maddituṁ samattha’’nti.",
  "tika-s0301t4:80": "Piṇḍasuttavaṇṇanā niṭṭhitā.",
  "tika-s0301t4:81": "9. Kassakasuttavaṇṇanā",
  "tika-s0301t4:82": "155.Nibbānaṁ apadisitvāti nibbānaṁ nissāya nibbānaguṇe ārabbhāti attho. Haṭahaṭakesoti ito cito ca vikiṇṇattā ākulākulakeso. Cakkhusamphassaviññāṇāyatananti ettha yathā cakkhuggahaṇena phasso visesito, tena eva viññāṇāyatanaṁ. Tathā sati cakkhuviññāṇassa ca gahaṇaṁ āpajjeyyāti. Nanu cettha cakkhuggahaṇena visesitattā cakkhudvārikānaṁ sabbesaṁ viññāṇānaṁ gahaṇanti? Saccametaṁ, tañca kho paṭhamena cakkhuggahaṇenāti nāyaṁ doso. Bhavaṅgacittanti āvajjanāya anantarapaccayabhūtameva adhippetanti niyametvā dassetuṁ ‘‘sāvajjanaka’’nti vuttaṁ, tasmā tadārammaṇampīti javanacittena saha tadārammaṇacittampi. ‘‘Viññāṇāyatana’’nti ca vutte nimmalameva.",
  "tika-s0301t4:83": "‘‘Cakkhū’’ti avisesato vuttattā pana mārassa ayampi attho āpannoti dassetuṁ ‘‘yaṁ loke’’tiādi vuttaṁ. Upakkavipakkanti cakkhupākarogena upari heṭṭhā ca sabbaso pakkaṁ kuthitaṁ. Eseva nayoti iminā yaṁ loke kuṭṭhakilāsagaṇḍakacchuādīhi upaddutaṁ vaṇapīḷakādivasena paggharantaṁ asuciṁ antamaso paramajeguccharūpampi, sabbaṁ taṁ taveva hotūti evamādiṁ apadisati.",
  "tika-s0301t4:84": "Yaṁ bhaṇḍakanti hiraññasuvaṇṇādikhettavatthādiupakaraṇaṁ gahaṭṭhā, pabbajitā ca yaṁ pattacīvarādiṁ ‘‘mama ida’’nti abhinivisantāva vadanti, etesu pariggahatthesu ca tesaṁ pariggāhakapuggalesu ca te cittaṁ yadi atthi, tāni ārabbha tava cittaṁ yadi bhavati, evaṁ tvaṁ tattha baddho eva hosīti attho. Tenāha ‘‘na me samaṇa mokkhasī’’ti.",
  "tika-s0301t4:85": "Yaṁ bhaṇḍakaṁ vadantīti yathāvuttaṁ upakaraṇaṁ loke bahujanā ‘‘mama ida’’nti vadanti. Na taṁ mayhanti taṁ mayhaṁ na hoti, na tattha mama taṇhāvasena mamanti natthi. Na te ahanti ye puggalā ettha baddhā, tepi ahaṁ na homi, tattha me diṭṭhibaddho natthi. Na me maggampi dakkhasīti evaṁ sabbaso baddhābhāvena muttassa me gatamaggampi māra tvaṁ na dakkhasi na passissasi, ye bhavādayo tuyhaṁ visayā, tesu bhavayonigatiādīsu mayhaṁ gatamaggaṁ na passissasi bhavanissaṭṭhattāti.",
  "tika-s0301t4:86": "Kassakasuttavaṇṇanā niṭṭhitā.",
  "tika-s0301t4:87": "10. Rajjasuttavaṇṇanā",
  "tika-s0301t4:88": "156.Ahananti karaṇe paccattavacananti āha ‘‘ahanantenā’’ti, paccatte eva vā paccattavacanaṁ, ‘‘ahananto hutvā’’ti vacanasesena bhavitabbanti adhippāyo. Sesapadesupi eseva nayo. Ajinanti antogadhahetuatthaṁ vadatīti āha ‘‘parassa dhanajāniṁ akarontenā’’ti. Akārāpentenāti parassa dhanajāniṁ akārentena. Asocantenāti bhogabyasanādivasena paraṁ asocantena. Kasmā bhagavā evaṁ cintesīti tattha kāraṇamāha ‘‘itī’’tiādinā. Rajje vijite daṇḍakarapīḷiteti dhanadaṇḍādidaṇḍena ceva balinā ca bādhite.",
  "tika-s0301t4:89": "Ijjhanakakoṭṭhāsāti cetovasibhāvādikassa sādhanakakoṭṭhāsā. Vaḍḍhitāti bhāvanāpāripūrivasena anubrūhitā. Punappunaṁ katāti bhāvanāya bahulīkaraṇena aparāparaṁ pavattitā. Yuttayānanti yathā yuttānaṁ ājaññarathānaṁ sārathinā adhiṭṭhitaṁ yathāruci pavattati, evaṁ yathārucipavattitaṁ gamitā. Patiṭṭhaṭṭhenāti adhiṭṭhānaṭṭhena. Vatthukatāti sabbaso upakkilesasodhanena iddhivisayatāya patiṭṭhānabhāvato suvisodhitaparissayavatthu viya katā. Avijahitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya na jahāpitā. Niccānubaddhāti tato eva niccaṁ anubaddhā viya katā. Suparicitāti suṭṭhu sabbabhāgena bhāvanānupacayaṁ gamitā. Avirādhitavedhihattho viyāti avirajjhanabhāvena virajjhanahattho viya. Suṭṭhu samāraddhāti bhāvanāuppattiyā sammadeva sampāditā. Cinteyyāti atthuddhāravasena cinteyya.",
  "tika-s0301t4:90": "Pabbatassāti pabbato assa. Pabbato assāti pabbato bhaveyya kīdisassāti āha ‘‘suvaṇṇassā’’tiādi. Jātarūpassāti ātaparūpasampannassa. Dvikkhattumpi tāva mahantoti yattako so pabbato hoti, dvikkhattuṁ tattako. Ekassāti ekassapi puggalassa nālaṁ na pariyatto taṇhāya duppūraṇabhāvā. Evaṁ jānantoti evaṁ taṇhāya duppūraṇabhāvādīnavataṁ jānanto. Samaṁ careyyāti paravatthuparāmāsādiṁ vihāya kāyādīhi samameva paṭipajjeyya.",
  "tika-s0301t4:91": "Dukkhaṁ taṇhānidānaṁ, taṇhā kāmaguṇanidānā, tasmā dukkhassa taṇhāpaccayakāmaguṇanidānattaṁ vuttaṁ. Tanti dukkhaṁ. Yatonidānaṁ hotīti yaṁnidānaṁ yaṁkāraṇaṁ taṁ pavattati. Evaṁ yo adakkhīti yo pariññātavatthuko evaṁ dukkhaṁ tassa nidānabhūte kāmaguṇe ca tathato paññācakkhunā passi. Kena kāraṇena nameyya? Taṁ kāraṇaṁ natthīti attho. Kāmaguṇaupadhinti kāmaguṇasaṅkhātaṁ upadhiṁ. Sajjati etthāti saṅgo eso, lagganametanti evaṁviditvā. Tameva kāmābhibhūto nappaṭiseveyya na laggeyyāti evaṁ vinayāya vūpasamāya sikkheyyāti.",
  "tika-s0301t4:92": "Rajjasuttavaṇṇanā niṭṭhitā.",
  "tika-s0301t4:93": "Dutiyavaggavaṇṇanā niṭṭhitā.",
  "tika-s0301t4:94": "3. Tatiyavaggo",
  "tika-s0301t4:95": "1. Sambahulasuttavaṇṇanā",
  "tika-s0301t4:96": "157.Jaṭācumbaṭakenāti sīse paṭimukkena jaṭākalāpena. Apariggahabrāhmaṇapabbajitā hi jaṭāya uñchācariyaṁ caranti. Udumbaradaṇḍañhi attaguttatthāya gahitaṁ tesaṁ appicchabhāvappakāsanaṁ. Tenāha ‘‘appicchabhāvappakāsanattha’’nti. Sīsaṁ okampetvāti ettha ativiya sīsassa okampitabhāvaṁ dassetuṁ ‘‘hanukena uraṁ paharanto adhonataṁ katvā’’ti vuttaṁ. Jivhaṁ nīharitvāti lambanacālanavasena mukhato nikkhāmetvā. Tenāha ‘‘uddha’’ntiādi. Tisākhanti tibhaṅgabhakuṭi viya nalāṭe jātattā nalāṭikaṁ. Tenāha ‘‘nalāṭe uṭṭhitaṁ valittaya’’nti, tibhaṅgavalikaṁ nalāṭe katvāti attho. Attanova teleti attanova pāpakammanibbattake tele, pacitabbaṭṭhānageheti adhippāyo.",
  "tika-s0301t4:97": "Sambahulasuttavaṇṇanā niṭṭhitā.",
  "tika-s0301t4:98": "2. Samiddhisuttavaṇṇanā",
  "tika-s0301t4:99": "158.Mayhaṁlābhāti evarūpassa nāma sammāsambuddhassa satthussa paṭilābho, evarūpassa ca nāma niyyānikassa saddhammassa paṭilābho, evarūpānañca suppaṭipannānaṁ sabrahmacārīnaṁ paṭilābho, ete mayhaṁ suladdhalābhā. Mayhaṁ suladdhanti yañcetaṁ mama niyyānikasāsane pabbajjā upasampadā, tasmiñca abhiratīti sabbañcetaṁ mayā suladdhaṁ. Yathā panassa evaṁ cetaso parivitakko uppanno, taṁ dassetuṁ ‘‘so kirā’’tiādi vuttaṁ. Caritānurūpavasena gahitaṁ mūlakammaṭṭhānaṁ. Pāsādikanti pasādāvahaṁ. Evamahosīti ‘‘lābhā vata me’’tiādinā evaṁ parivitakko ahosi. Nisinnasadisoti nisinno viya. Tasmiṁyeva ṭhāneti yasmiṁ ṭhāne nisinnaṁ māro upasaṅkami, tasmiṁyeva ṭhāne. Tassāti samiddhittherassa. Kammaṭṭhānaṁ sappāyanti kammaṭṭhānabhāvanāya anuyuñjanaṁ sappāyaṁ upakārāvahaṁ bhavissati.",
  "tika-s0301t4:100": "Mayhanti mayā. Sati ca paññā ca satipaññā, tā ariyamaggena jānanasamatthanabhāvena avabuddhā. Thero kira tadā vipassanaṁ ussukkāpesi. Kāmanti yathāruci. Keci ‘‘kāmaṁ karassūti āyasmato ‘kāmā’ti mārassa ālapana’’nti vadanti. Vibhiṁsakārahānīti bhayānakārahāni. Rūpānīti vippakārāni. Vippakāratthopi hi rūpasaddo ‘‘rūpaṁ dasseti anappaka’’ntiādīsu viya. Na kampessasīti samaṇadhammakaraṇato na calissasi.",
  "tika-s0301t4:101": "Samiddhisuttavaṇṇanā niṭṭhitā.",
  "tika-s0301t4:102": "3. Godhikasuttavaṇṇanā",
  "tika-s0301t4:103": "159.Pabbatassa passeti pabbatapāde upaccakāyaṁ. Samaye samaye laddhattā sāmayikaṁ. Tenāha ‘‘appitappitakkhaṇe paccanīkadhammehi vimuccatī’’ti. Lokiyavimutti hi anaccantapahāyitāya samayavimutti nāma, lokuttaravimutti accantapahāyitāya asamayavimutti. Tāhi samannāgatā ‘‘samayavimuttā, asamayavimuttā’’ti ca vuccanti. Yāva paṭhamajjhānanibbattanaṁ, tāva kasmā parihāyīti attho? Sābādhattāti sarogattā. Vātapittasemhavasenāti kadāci vātapittavasena, kadāci vātasemhavasena, ubhinnampi sannipātavasena. Anusāyikoti kāyaṁ anugantvā sayito, yāpyāmayabhāvena ṭhitoti attho. Samādhissāti samādhibhāvanāya. Upakārakadhamme utubhojanādike. Pūretunti samodhānetuṁ. Parihāyīti sarīrassa akallabhāvato.",
  "tika-s0301t4:104": "Āhareyyanti jīvitaharaṇatthāya upaneyyaṁ. Nibaddhā gati hoti kevalaṁ brahmalokūpapattito, na sotāpannādīnaṁ viya paricchinnabhāvena. Tenāha ‘‘brahmaloke nibbattatī’’ti.",
  "tika-s0301t4:105": "Jalamānāti samuṭṭhitaniyataiddhiyā anaññasādhāraṇaparivārasampattiyā ca sadevake loke jalamānā. Maṁsacakkhu dibbacakkhu dhammacakkhu paññācakkhu samantacakkhūti pañcahi cakkhūhi cakkhumā. Ānubhāvadharāti acinteyyāparimeyyabuddhānubhāvasampannā. Ānubhāvapariyāyopi hi juti-saddo hoti ‘‘iddhijutibalavīriyūpapattī’’tiādīsu (jā. 2.22.1589, 1595) viya. Anavasesato mānaṁ siyati samucchindatīti aggamaggo mānasaṁ. Tannibbattanā pana arahattassa mānasatā daṭṭhabbā. Sīlādīnīti anuttarasīlādīni. Sikkhamānoti sikkhāni bhāvento attano santāne uppādento. Na cittabhāvanā. Tenāha ‘‘sakaraṇīyo’’ti. Janeti sattassa kāye, sadevake loketi attho. Vissutāti anaññasādhāraṇehi sīlādiguṇehi vissutā.",
  "tika-s0301t4:106": "Vedanaṁ vikkhambhetvāti uppannaṁ dukkhavedanaṁ paṭicca uppannaattakilamathaṁ anuppādanavasena vikkhambhetvā taṁyeva vedanaṁ pariggahetvā pavattavipassanā vīthimeva otaratīti katvā mūlakammaṭṭhānanti vuttaṁ. ‘‘Samasīsī hutvā parinibbāyī’’ti vatvā tassa pabhedaṁ vibhajitvā idhādhippetaṁ dassetuṁ ‘‘samasīsī nāma tividho hotī’’tiādimāha. Iriyāpathavasena samasīsī iriyāpathasamasīsī. Esa nayo sesadvayepi.",
  "tika-s0301t4:107": "Iriyāpathakopanañcāti iriyāpathehi asamāyogo. Ekappahārenevāti ekavelāyameva. Parinibbānavasenāti anupādisesaparinibbānavasena, na kilesakkhayamattena. Etthāti etesu dvīsu nayesu. Evaṁ sati teneva iriyāpathena vipassanaṁ paṭṭhapetvā teneva iriyāpathena, ekasmiṁ antorogeyeva vipassanaṁ paṭṭhapetvā arahattaṁ patvā teneva rogena parinibbāyantā khīṇāsavā bahavopi samasīsino eva sambhaveyyuṁ. Tasmā vuttanayeneva attho veditabbo.",
  "tika-s0301t4:108": "Sīsañcettha terasa – palibodhasīsaṁ taṇhā, bandhanasīsaṁ māno, parāmāsasīsaṁ diṭṭhi, vikkhepasīsaṁ uddhaccaṁ, kilesasīsaṁ avijjā, adhimokkhasīsaṁ saddhā, paggahasīsaṁ vīriyaṁ, upaṭṭhānasīsaṁ sati, avikkhepasīsaṁ samādhi, dassanasīsaṁ paññā, pavattisīsaṁ jīvitindriyaṁ, gocarasīsaṁ vimokkho, saṅkhārasīsaṁ nirodhoti. Imesu terasasu sīsesu palibodhasīsādīni pavattisīsañca pariyādiyitabbāni, adhimokkhasīsādīni pariyādāyakāni, pariyādāyakaphalaṁ gocarasīsaṁ. Tañhi visayajjhattaṁ phalaṁ vimokkho, pariyādāyakassa maggassa phalassa ca ārammaṇaṁ saṅkhārasīsaṁ saṅkhāravivekabhūto nirodhoti pariyādiyitabbānaṁ pariyādāyakaphalārammaṇānaṁ saha viya saṁsiddhaṁ dassanena samasīsibhāvaṁ dassetuṁ paṭisambhidāyaṁ terasa sīsāni vuttāni. Idha pana ‘‘apubbaṁ acarimaṁ āsavapariyādānañca hoti jīvitapariyādānañcā’’ti (pu. pa. 16) vacanato tesu kilesapavattasīsānameva vasena yojanaṁ karonto ‘‘ettha ca pavattisīsa’’ntiādimāha.",
  "tika-s0301t4:109": "Tattha pavattisīsaṁ pavattato vuṭṭhahanto maggo cutito uddhaṁ appavattikaraṇavasena yadipi pariyādīyati, yāva pana cuti, tāva pavattisabbhāvato ‘‘pavattisīsaṁ jīvitindriyaṁ cuticittaṁ khepetī’’ti āha. Kilesapariyādānena pana maggacittena attano anantaraṁ viya nipphādetabbā paccavekkhaṇavārā ca kilesapariyādānasseva vārāti vattabbataṁ arahanti. ‘‘Vimuttasmiṁ vimuttamiti ñāṇaṁ hotī’’ti (ma. ni. 1.78; saṁ. ni. 3.12) vacanato paccavekkhaṇaparisamāpanena kilesapariyādānaṁ samāpitaṁ nāma hoti, taṁ pana parisamāpanaṁ yadi cuticittena hoti, teneva jīvitaparisamāpanañca hotīti imāya vāracutisamatāya kilesapariyādānajīvitapariyādānānaṁ apubbācarimatā veditabbāti dassento ‘‘dvinnaṁ cittānaṁ ekato uppādo natthī’’tiādimāha. Dvinnaṁ cittānanti cuticittamaggacittānaṁ. Tanti paccavekkhaṇaṁ paripuṇṇajavanacittānaṁ sattakkhattuṁ pavattiyā, aparipuṇṇānaṁ vā pañcakkhattuṁ pavattiyā. Kiñcāpi ‘‘eko vā dve vā’’ti vuttaṁ yathā ‘‘ekaṁ vā dve vā tadārammaṇacittānī’’ti, heṭṭhimantena pana dve pavattanti.",
  "tika-s0301t4:110": "Uppāṭetvāti uddharitvāti attho. Anupādisesenāti anupādisesanibbānena.",
  "tika-s0301t4:111": "Dhūmāyitattanti dhūmassa viya ayitabhāvaṁ pavattiākāraṁ. Dhūmasadisā valāhakā dhūmavalāhakā, timiravalāhakā, ye mahikā ‘‘timira’’nti vuccanti. Appatiṭṭhitenāti patiṭṭhaṁ alabhantena. Itthambhūtalakkhaṇe etaṁ karaṇavacanaṁ, anuppattidhammenāti attho. Sati hi uppāde patiṭṭhitaṁ nāma siyā, aṭṭhakathāyaṁ pana yadeva tassa viññāṇassa appatiṭṭhānakāraṇaṁ, tadeva parinibbānakāraṇanti vuttaṁ ‘‘appatiṭṭhitakāraṇā’’ti.",
  "tika-s0301t4:112": "Sokena phuṭṭhassāti ‘‘aphalo vata me vāyāmo jāto’’ti sokena abhibhūtassa. Abhassathāti balavasokābhitunnassa satisammosā sithilaṁ gahitā bhassi patitā sā kacchā.",
  "tika-s0301t4:113": "Godhikasuttavaṇṇanā niṭṭhitā.",
  "tika-s0301t4:114": "4. Sattavassānubandhasuttavaṇṇanā",
  "tika-s0301t4:115": "160. Yasmā kapilavatthuto nikkhantakālato paṭṭhāya māro otārāpekkho lokanāthaṁ anubandhituṁ āraddho, tasmā vuttaṁ ‘‘pure bodhiyā chabbassānī’’ti. Atigahetvāti anugantvā tassa yathāruci paṭipattiṁ anuvatto viya hutvā.",
  "tika-s0301t4:116": "Avajjhāyantoti pajjhāyanto. Jito vittaparājito asi nu. Pamāṇātikkantanti garutaraṁ.",
  "tika-s0301t4:117": "Khanitvā ummūletvā. Kāmāsavādīni pajahanto anāsavo.",
  "tika-s0301t4:118": "Pehīti apehi. Pāragāminoti pāraṅgamanasīlā. Tekāliko ayaṁ gāmi-saddoti āha ‘‘yepī’’tiādi.",
  "tika-s0301t4:119": "Māravisūkānīti mārakaṇṭakāni kaṇṭakasadisāni mārassa durācārāni. Viruddhasevitāni virodhavasena tāsaṁyeva vevacanāni. Tāni sarūpato dassetuṁ ‘‘appamāyū’’tiādi vuttaṁ. Nibbejanīyāti nibbedadāyikā. Ukkaṇṭhanīyāti ukkaṇṭhavahā.",
  "tika-s0301t4:120": "Vikappavasenaveditabbo opammaparikappavisayattā tassa kiriyāpadassa. Tenāha ‘‘anuparigaccheyyā’’ti. Etthāti etasmiṁ medavaṇṇavatthusmiṁ. Mudunti mudumadhurasaṁ vindeyyāma paṭilabheyyāma. Assādoti assādetabbo.",
  "tika-s0301t4:121": "Sattavassānubandhasuttavaṇṇanā niṭṭhitā.",
  "tika-s0301t4:122": "5. Māradhītusuttavaṇṇanā",
  "tika-s0301t4:123": "161.Cintesīti sokavasiko hutvā cintayi. Gaṇikārahatthiniyoti dīpakakareṇuyo. Ekasataṁ ekasatanti ekasataṁ ekasataṁ paccekaṁ sataṁ satanti attho. Tenāha ‘‘ekekaṁ sataṁ sataṁ katvā’’ti. Kumārivaṇṇasatanti kumāritthīnaṁ attabhāvānaṁ sataṁ. Tā kira paṭhamaṁ kaññārūpena attānaṁ dassesuṁ. Anupagatapupphānañhi samaññā kaññāti. Puna yathāvuttakumārirūpena upagatapupphā hi kumārī. Puna vadhukārūpena. Taṁ sandhāya vuttaṁ ‘‘avijātavaṇṇasata’’nti . Tatiyavāre yuvatirūpena. Vijātā hi itthī anatikkantamajjhimavayā yuvatī. Ettāvatā bālā taruṇī porīti tividhāsu itthīsu purimā dve dassitā, pariyosānavāresu manussajātikānaṁ manussitthiyova ruccantīti tena manussarūpena tā attānaṁ dassesuṁ.",
  "tika-s0301t4:124": "Atthassa pattinti ekantato hitānuppattiṁ. Hadayassa santinti paramacittupasamaṁ. Kilesasenanti kāmaguṇasaṅkhātaṁ paṭhamaṁ kilesasenaṁ. Sā hi kilesasenā accharāsaṅghātasabhāvāpi paṭipatthayamānā piyāyitabbaicchitabbarūpabhāvato piyarūpasātarūpā nāma attano kiccavasena. Eko ahaṁ jhāyantoti gaṇasaṅgaṇikāya kilesasaṅgaṇikāya ca abhāvato eko asahāyo ahaṁ lakkhaṇūpanijjhānena nijjhāyanto. Anubujjhinti anukkamena maggapaṭipāṭiyā bujjhiṁ paṭibujjhiṁ. Tasmāti yathāvuttavivekasukhasamadhigamanimittaṁ. Akaraṇenāti mittasanthavassa akaraṇena. Sakkhīti sakkhibhāvo.",
  "tika-s0301t4:125": "Katamenavihārenāti jhānasamāpattīnaṁ katamena vihārena. Idha dutiyapadassa attho vissajjanagāthāvaṇṇanāyameva āvi bhavissati. Anāmantena ‘‘taṁ puggala’’nti sammukhā ṭhitampi bhagavantaṁ asammukhā viya katvā vadati, kathaṁ tvanti attho.",
  "tika-s0301t4:126": "‘‘Avitakkajhāyī’’ti vakkhamānattā ayamevettha kāyapassaddhi veditabbāti āha ‘‘catutthajjhānena assāsapassāsakāyassa passaddhattā passaddhakāyo’’ti. Puññābhisaṅkhārādike kammābhisaṅkhāre. Kāmālayādīnaṁ abhāvato anālayo. Na saratīti na savati. Rāgavasena hi sattā saṁsāramanusavanti. Na thinoti na thinamiddhacitto. Mohavasena hi sattā thinamiddhaṁ āpajjantīti. Diyaḍḍhakilesasahassanti khuddakavatthuvibhaṅge (vibha. 842, 976) āgatesu aṭṭhasu kilesasatesu aṭṭhasataṁ taṇhāvicaritāni apanetvā sesā paññāsādhikaṁ sataṁ kilesā, te brahmajāle (dī. ni. 1.31) āgatāhi dvāsaṭṭhiyā diṭṭhīhi saha pañcapaññāsādhikaṁ sattasataṁ hoti; tā ca uppannānuppannabhāvena diguṇitā diyaḍḍhakilesasahassaṁ dasādhikaṁ hoti; taṁ appakaṁ pana ūnamadhikaṁ vā gaṇanupagaṁ na hotīti ‘‘diyaḍḍhakilesasahassa’’nti vuttaṁ. Itaresaṁ atītādibhāvāmasanato aggahaṇaṁ pahānassa adhippetattā. Ayamettha saṅkhepo, vitthāro pana abhidhammaṭīkāyaṁ (dha. sa. anuṭī. nidānakathāvaṇṇanā) vuttanayena veditabbo. Paṭhamapadenāti ‘‘na kuppatī’’ti iminā padena. Dutiyenāti ‘‘na saratī’’ti padena. Tatiyenāti ‘‘na thino’’ti padena. Nīvaraṇappahānena khīṇāsavataṁ dasseti, anavasesato nīvaraṇānaṁ accantappahānaṁ adhippetaṁ.",
  "tika-s0301t4:127": "Pañcadvārikakilesoghaṁ tiṇṇoti channaṁ dvārānaṁ vasena pavattanakilesoghaṁ taritvā ṭhito. Kāmoghadiṭṭhoghabhavoghaṭṭhakilesabhāvato ‘‘pañcoghaggahaṇena vā pañcorambhāgiyāni saṁyojanāni veditabbānī’’ti āha. Rūparāgādayo visesato na pañcadvārikāti vuttaṁ ‘‘chaṭṭhaggahaṇena pañcuddhambhāgiyāni veditabbānī’’ti.",
  "tika-s0301t4:128": "Maccurājassāti sambandhe sāmivacananti dassento ‘‘maccurājassa hatthato’’ti āha. Nayamānānanti anādare sāmivacananti katvā vuttaṁ ‘‘nayamānesū’’ti.",
  "tika-s0301t4:129": "Ūhaccāti buddhaṁ nissāya. ‘‘Idamavocā’’ti desanaṁ niṭṭhāpetvāti etena saṁyuttesu ayaṁ nigamanapāḷi, heṭṭhā anāgatanayattā pana kesuci potthakesu na likhīyatīti dasseti. Daddallamānāti jajjakārassa hi daddakāraṁ katvā niddeso. Tenāha ‘‘ativiya jalamānā’’ti. Nīharīti tāsaṁ kāyavacīvikāraṁ na manasikaronto tiṇāyapi amaññamānova anapekkheneva nīhari. Phalato bhaṭṭhanti phalasipāṭikato bhaṭṭhaṁ. Kuṇḍatiṇādigacchatūlaṁ poṭakitūlaṁ.",
  "tika-s0301t4:130": "Māradhītusuttavaṇṇanā niṭṭhitā.",
  "tika-s0301t4:131": "Tatiyavaggavaṇṇanā niṭṭhitā.",
  "tika-s0301t4:132": "Sāratthappakāsiniyā saṁyuttanikāya-aṭṭhakathāya",
  "tika-s0301t4:133": "Mārasaṁyuttavaṇṇanāya līnatthappakāsanā samattā."
}