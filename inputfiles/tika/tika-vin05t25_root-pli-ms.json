{
  "tika-vin05t25:0": "25. Uposathapavāraṇāvinicchayakathā",
  "tika-vin05t25:1": "168.Uposathapavāraṇāti ettha (kaṅkhā. aṭṭha. nidānavaṇṇanā) divasavasena tayo uposathā cātuddasiko pannarasiko sāmaggīuposathoti. Tattha hemantagimhavassānānaṁ tiṇṇaṁ utūnaṁ tatiyasattamapakkhesu dve dve katvā cha cātuddasikā, sesā pannarasikāti evaṁ ekasaṁvacchare catuvīsati uposathā. Idaṁ tāva pakaticārittaṁ. Tathārūpapaccaye sati aññasmimpi cātuddase uposathaṁ kātuṁ vaṭṭati. Purimavassaṁvuṭṭhānaṁ pana pubbakattikapuṇṇamā, tesaṁyeva sace bhaṇḍanakārakehi upaddutā pavāraṇaṁ paccukkaḍḍhanti, atha kattikamāsassa kāḷapakkhacātuddaso vā pacchimakattikapuṇṇamā vā pacchimavassaṁvuṭṭhānañca pacchimakattikapuṇṇamā eva vāti ime tayo pavāraṇādivasāpi honti. Idampi pakaticārittameva. Tathārūpapaccaye sati dvinnaṁ kattikapuṇṇamānaṁ purimesu cātuddasesupi pavāraṇaṁ kātuṁ vaṭṭati. Yadā pana kosambakakkhandhake (mahāva. 451 ādayo) āgatanayena bhinne bhikkhusaṅghe osārite tasmiṁ bhikkhusmiṁ saṅgho tassa vatthussa vūpasamāya saṅghasāmaggiṁ karoti, tadā tāvadeva uposatho kātabbo. ‘‘Pātimokkhaṁ uddisitabba’’nti vacanato ṭhapetvā cātuddasapannarase aññopi yo koci divaso uposathadivaso nāma hoti, vassaṁvuṭṭhānaṁ pana kattikamāsabbhantare ayameva sāmaggīpavāraṇādivaso nāma hoti. Iti imesu tīsu divasesu uposatho kātabbo. Karontena pana sace cātuddasiko hoti, ‘‘ajjuposatho cātuddaso’’ti vattabbaṁ. Sace sāmaggīuposatho hoti, ‘‘ajjuposatho sāmaggī’’ti vattabbaṁ. Pannarasiyaṁ pana pāḷiyaṁ āgatanayeneva ‘‘ajjuposatho pannaraso’’ti vattabbaṁ.",
  "tika-vin05t25:2": "169. Saṅghe uposatho (kaṅkhā. aṭṭha. nidānavaṇṇanā), gaṇe uposatho, puggale uposathoti evaṁ kārakavasena aparepi tayo uposathā vuttā, kattabbākāravasena pana suttuddeso pārisuddhiuposatho adhiṭṭhānuposathoti aparepi tayo uposathā. Tattha suttuddeso nāma ‘‘suṇātu me, bhante, saṅgho’’tiādinā nayena vutto pātimokkhuddeso. Ye panitare dve uposathā, tesu pārisuddhiuposatho tāva aññesañca santike aññamaññañca ārocanavasena duvidho. Tattha yvāyaṁ aññesaṁ santike karīyati, sopi pavāritānañca appavāritānañca santike karaṇavasena duvidho. Tattha mahāpavāraṇāya pavāritānaṁ santike pacchimikāya upagatena vā anupagatena vā chinnavassena vā cātumāsiniyaṁ pana pavāritānaṁ santike anupagatena vā chinnavassena vā kāyasāmaggiṁ datvā ‘‘parisuddho ahaṁ bhante, parisuddhoti maṁ dhārethā’’ti tikkhattuṁ vatvā kātabbo. Ṭhapetvā pana pavāraṇādivasaṁ aññasmiṁ kāle āvāsikehi uddiṭṭhamatte pātimokkhe avuṭṭhitāya vā ekaccāya vuṭṭhitāya vā sabbāya vā vuṭṭhitāya parisāya ye aññe samasamā vā thokatarā vā āgacchanti, tehi tesaṁ santike vuttanayeneva pārisuddhi ārocetabbā.",
  "tika-vin05t25:3": "Yo panāyaṁ aññamaññaṁ ārocanavasena karīyati, so ñattiṁ ṭhapetvā karaṇavasena ca aṭṭhapetvā karaṇavasena ca duvidho. Tattha yasmiṁ āvāse tayo bhikkhū viharanti, tesu uposathadivase sannipatitesu ekena bhikkhunā ‘‘suṇantu me āyasmantā, ajjuposatho cātuddaso’’ti vā ‘‘pannaraso’’ti vā vatvā ‘‘yadāyasmantānaṁ pattakallaṁ, mayaṁ aññamaññaṁ pārisuddhiuposathaṁ kareyyāmā’’ti ñattiyā ṭhapitāya therena bhikkhunā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā ‘‘parisuddho ahaṁ, āvuso, parisuddhoti maṁ dhārethā’’ti tikkhattuṁ vattabbaṁ. Itarehi ‘‘bhante’’ti vatvā evameva vattabbaṁ. Evaṁ ñattiṁ ṭhapetvā kātabbo. Yatra pana dve bhikkhū viharanti, tatra ñattiṁ aṭṭhapetvā vuttanayeneva pārisuddhi ārocetabbāti ayaṁ pārisuddhiuposatho.",
  "tika-vin05t25:4": "Sace pana ekova bhikkhu hoti, sabbaṁ pubbakaraṇīyaṁ katvā aññesaṁ anāgamanaṁ ñatvā ‘‘ajja me uposatho cātuddaso’’ti vā ‘‘pannaraso’’ti vā vatvā ‘‘adhiṭṭhāmī’’ti vattabbaṁ. Ayaṁ adhiṭṭhānuposathoti evaṁ kattabbākāravasena tayo uposathā veditabbā. Ettāvatā nava uposathā dīpitā honti. Tesu divasavasena pannarasiko, kārakavasena saṅghuposatho, kattabbākāravasena suttuddesoti evaṁ tilakkhaṇasampanne uposathe pavattamāne uposathaṁ akatvā tadahuposathe aññaṁ abhikkhukaṁ nānāsaṁvāsakehi vā sabhikkhukaṁ āvāsaṁ vā anāvāsaṁ vā vāsatthāya aññatra saṅghena aññatra antarāyā gacchantassa dukkaṭaṁ hoti.",
  "tika-vin05t25:5": "170. Uposathakaraṇatthaṁ sannipatite saṅghe bahi uposathaṁ katvā āgatena sannipātaṭṭhānaṁ gantvā kāyasāmaggiṁ adentena chando dātabbo. Yopi gilāno vā hoti kiccapasuto vā, tenapi pārisuddhiṁ dentena chandopi dātabbo. Kathaṁ? Ekassa bhikkhuno santike ‘‘chandaṁ dammi, chandaṁ me hara, chandaṁ me ārocehī’’ti ayamattho kāyena vā vācāya vā ubhayena vā viññāpetabbo, evaṁ dinno hoti chando. Akatuposathena gilānena vā kiccapasutena vā pārisuddhi dātabbā. Kathaṁ? Ekassa bhikkhuno santike ‘‘pārisuddhiṁ dammi, pārisuddhiṁ me hara , pārisuddhiṁ me ārocehī’’ti ayamattho kāyena vā vācāya vā ubhayena vā viññāpetabbo, evaṁ dinnā hoti pārisuddhi. Taṁ pana dentena chandopi dātabbo. Vuttañhetaṁ bhagavatā ‘‘anujānāmi, bhikkhave, tadahuposathe pārisuddhiṁ dentena chandampi dātuṁ, santi saṅghassa karaṇīya’’nti (mahāva. 165). Tattha pārisuddhidānaṁ saṅghassapi attanopi uposathakaraṇaṁ sampādeti, na avasesaṁ saṅghakiccaṁ, chandadānaṁ saṅghasseva uposathakaraṇañca sesakiccañca sampādeti, attano panassa uposatho akatoyeva hoti, tasmā pārisuddhiṁ dentena chandopi dātabbo. Pubbe vuttaṁ pana suddhikacchandaṁ vā pārisuddhiṁ vā imaṁ vā chandapārisuddhiṁ ekena bahūnampi āharituṁ vaṭṭati. Sace pana so antarāmagge aññaṁ bhikkhuṁ passitvā yesaṁ tena chando vā pārisuddhi vā gahitā, tesañca attano ca chandapārisuddhiṁ deti, tasseva āgacchati. Itarā pana biḷālasaṅkhalikā chandapārisuddhi nāma hoti, sā na āgacchati, tasmā sayameva sannipātaṭṭhānaṁ gantvā ārocetabbaṁ. Sace pana sañcicca nāroceti, dukkaṭaṁ āpajjati, chandapārisuddhi pana tasmiṁ hatthapāsaṁ upagatamatteyeva āgatā hoti.",
  "tika-vin05t25:6": "171. Pārivāsiyena pana chandadānena yaṁ kiñci saṅghakammaṁ kātuṁ na vaṭṭati. Tattha (pāci. aṭṭha. 1167) catubbidhaṁ pārivāsiyaṁ parisapārivāsiyaṁ rattipārivāsiyaṁ chandapārivāsiyaṁ ajjhāsayapārivāsiyanti. Tesu parisapārivāsiyaṁ nāma bhikkhū kenacideva karaṇīyena sannipatitā honti, atha megho vā uṭṭheti, ussāraṇā vā karīyati, manussā vā ajjhottharantā āgacchanti, bhikkhū ‘‘anokāsā mayaṁ, aññattha gacchāmā’’ti chandaṁ avissajjetvāva uṭṭhahanti. Idaṁ parisapārivāsiyaṁ. Kiñcāpi parisapārivāsiyaṁ, chandassa pana avissaṭṭhattā kammaṁ kātuṁ vaṭṭati.",
  "tika-vin05t25:7": "Puna bhikkhū ‘‘uposathādīni karissāmā’’ti rattiṁ sannipatitvā ‘‘yāva sabbe sannipatanti, tāva dhammaṁ suṇissāmā’’ti ekaṁ ajjhesanti, tasmiṁ dhammakathaṁ kathenteyeva aruṇo uggacchati. Sace ‘‘cātuddasikaṁ uposathaṁ karissāmā’’ti nisinnā, pannarasoti kātuṁ vaṭṭati. Sace pannarasikaṁ kātuṁ nisinnā, pāṭipade anuposathe uposathaṁ kātuṁ na vaṭṭati, aññaṁ pana saṅghakiccaṁ kātuṁ vaṭṭati. Idaṁ rattipārivāsiyaṁ nāma.",
  "tika-vin05t25:8": "Puna bhikkhū ‘‘kiñcideva abbhānādisaṅghakammaṁ karissāmā’’ti nisinnā honti, tatreko nakkhattapāṭhako bhikkhu evaṁ vadati ‘‘ajja nakkhattaṁ dāruṇaṁ, mā imaṁ karothā’’ti. Te tassa vacanena chandaṁ vissajjetvā tattheva nisinnā honti. Athañño āgantvā ‘‘nakkhattaṁ patimānentaṁ, attho bālaṁ upaccagā’’ti (jā. 1.1.49) vatvā ‘‘kiṁ nakkhattena, karothā’’ti vadati. Idaṁ chandapārivāsiyañceva ajjhāsayapārivāsiyañca. Etasmiṁ pārivāsiye puna chandapārisuddhiṁ anānetvā kammaṁ kātuṁ na vaṭṭati.",
  "tika-vin05t25:9": "172. Sace koci bhikkhu gilāno na sakkoti chandapārisuddhiṁ dātuṁ, so mañcena vā pīṭhena vā saṅghamajjhaṁ ānetabbo. Sace gilānupaṭṭhākānaṁ bhikkhūnaṁ evaṁ hoti ‘‘sace kho mayaṁ gilānaṁ ṭhānā cāvessāma, ābādho vā abhivaḍḍhissati, kālakiriyā vā bhavissatī’’ti, na so bhikkhu ṭhānā cāvetabbo, saṅghena tattha gantvā uposatho kātabbo. Sace bahū tādisā gilānā honti, saṅghena paṭipāṭiyā ṭhatvā sabbe hatthapāse kātabbā. Sace dūre honti, saṅgho nappahoti, taṁ divasaṁ uposatho na kātabbo. Na tveva vaggena saṅghena uposatho kātabbo, kareyya ce, dukkaṭaṁ.",
  "tika-vin05t25:10": "Sace (mahāva. aṭṭha. 149) ekasmiṁ vihāre catūsu bhikkhūsu vasantesu ekassa chandapārisuddhiṁ āharitvā tayo pārisuddhiuposathaṁ karonti, tīsu vā vasantesu ekassa chandapārisuddhiṁ āharitvā dve pātimokkhaṁ uddisanti, adhammena vaggaṁ uposathakammaṁ hoti. Sace pana cattāropi sannipatitvā pārisuddhiuposathaṁ karonti, tayo vā dve vā pātimokkhaṁ uddisanti, adhammena samaggaṁ nāma hoti. Sace catūsu janesu ekassa pārisuddhiṁ āharitvā tayo pātimokkhaṁ uddisanti, tīsu vā janesu ekassa pārisuddhiṁ āharitvā dve pārisuddhiuposathaṁ karonti, dhammena vaggaṁ nāma hoti. Sace pana cattāro ekattha vasantā sabbe sannipatitvā pātimokkhaṁ uddisanti, tayo pārisuddhiuposathaṁ karonti, dve aññamaññaṁ pārisuddhiuposathaṁ karonti, dhammena samaggaṁ nāma hoti.",
  "tika-vin05t25:11": "173. Pavāraṇākammesu (mahāva. aṭṭha. 212) pana sace ekasmiṁ vihāre pañcasu bhikkhūsu vasantesu ekassa pavāraṇaṁ āharitvā cattāro gaṇañattiṁ ṭhapetvā pavārenti, catūsu vā tīsu vā vasantesu ekassa pavāraṇaṁ āharitvā tayo vā dve vā saṅghañattiṁ ṭhapetvā pavārenti, sabbametaṁ adhammena vaggaṁ pavāraṇākammaṁ. Sace pana sabbepi pañca janā ekato sannipatitvā gaṇañattiṁ ṭhapetvā pavārenti, cattāro vā tayo vā dve vā vasantā ekato sannipatitvā saṅghañattiṁ ṭhapetvā pavārenti, sabbametaṁ adhammena samaggaṁ pavāraṇākammaṁ. Sace pañcasu janesu ekassa pavāraṇaṁ āharitvā cattāro saṅghañattiṁ ṭhapetvā pavārenti, catūsu vā tīsu vā ekassa pavāraṇaṁ āharitvā tayo vā dve vā gaṇañattiṁ ṭhapetvā pavārenti, sabbametaṁ dhammena vaggaṁ pavāraṇākammaṁ. Sace pana sabbepi pañca janā ekato sannipatitvā saṅghañattiṁ ṭhapetvā pavārenti, cattāro vā tayo vā ekato sannipatitvā gaṇañattiṁ ṭhapetvā pavārenti, dve aññamaññaṁ pavārenti, ekako vasanto adhiṭṭhānapavāraṇaṁ karoti, sabbametaṁ dhammena samaggaṁ nāma pavāraṇākammanti.",
  "tika-vin05t25:12": "Ettha sace cātuddasikā hoti, ‘‘ajja me pavāraṇā cātuddasī’’ti, sace pannarasikā, ‘‘ajja me pavāraṇā pannarasī’’ti evaṁ adhiṭṭhātabbaṁ. Pavāraṇaṁ dentena pana ‘‘pavāraṇaṁ dammi, pavāraṇaṁ me hara, mamatthāya pavārehī’’ti kāyena vā vācāya vā kāyavācāhi vā ayamattho viññāpetabbo. Evaṁ dinnāya (mahāva. aṭṭha. 213) pavāraṇāya pavāraṇāhārakena saṅghaṁ upasaṅkamitvā evaṁ pavāretabbaṁ ‘‘tisso, bhante, bhikkhu saṅghaṁ pavāreti diṭṭhena vā sutena vā parisaṅkāya vā, vadatu taṁ, bhante, saṅgho anukampaṁ upādāya, passanto paṭikarissati. Dutiyampi, bhante…pe… tatiyampi, bhante, tisso bhikkhu saṅghaṁ pavāreti…pe… paṭikarissatī’’ti. Sace pana vuḍḍhataro hoti, ‘‘āyasmā, bhante, tisso’’ti vattabbaṁ. Evañhi tena tassatthāya pavāritaṁ hoti. Pavāraṇaṁ dentena pana chandopi dātabbo, chandadānaṁ heṭṭhā vuttanayeneva veditabbaṁ. Idhāpi chandadānaṁ avasesakammatthāya. Tasmā sace pavāraṇaṁ dento chandaṁ deti, vuttanayena āhaṭāya pavāraṇāya tena ca bhikkhunā saṅghena ca pavāritameva hoti. Atha pavāraṇameva deti, na chandaṁ, tassa ca pavāraṇāya ārocitāya saṅghena ca pavārite sabbesaṁ suppavāritaṁ hoti, aññaṁ pana kammaṁ kuppati. Sace chandameva deti, na pavāraṇaṁ, saṅghassa pavāraṇā ca sesakammāni ca na kuppanti, tena pana bhikkhunā appavāritaṁ hoti, pavāraṇādivase pana bahisīmāya pavāraṇaṁ adhiṭṭhahitvā āgatenapi chando dātabbo tena saṅghassa pavāraṇākammaṁ na kuppati.",
  "tika-vin05t25:13": "Sace purimikāya pañca bhikkhū vassaṁ upagatā, pacchimikāyapi pañca, purimehi ñattiṁ ṭhapetvā pavārite pacchimehi tesaṁ santike pārisuddhiuposatho kātabbo, na ekasmiṁ uposathagge dve ñattiyo ṭhapetabbā. Sacepi pacchimikāya upagatā cattāro tayo dve eko vā hoti, eseva nayo. Atha purimikāya cattāro, pacchimikāyapi cattāro tayo dve eko vā, eseva nayo. Athāpi purimikāya tayo, pacchimikāyapi tayo dve eko vā, eseva nayo. Idañhettha lakkhaṇaṁ.",
  "tika-vin05t25:14": "Sace purimikāya upagatehi pacchimikāya upagatā thokatarā ceva honti samasamā ca, saṅghapavāraṇāya ca gaṇaṁ pūrenti, saṅghapavāraṇāvasena ñatti ṭhapetabbā. Sace pana pacchimikāya eko hoti, tena saddhiṁ te cattāro honti, catunnaṁ saṅghañattiṁ ṭhapetvā pavāretuṁ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṁ ṭhapetvā purimehi pavāretabbaṁ, itarena tesaṁ santike pārisuddhiuposatho kātabboti. Purimikāya dve, pacchimikāya dve vā eko vā eseva nayo. Purimikāya eko pacchimikāya ekoti ekena ekassa santike pavāretabbaṁ, ekena pārisuddhiuposatho kātabbo. Sace purimehi vassūpagatehi pacchā vassūpagatā ekenapi adhikatarā honti, paṭhamaṁ pātimokkhaṁ uddisitvā pacchā thokatarehi tesaṁ santike pavāretabbaṁ.",
  "tika-vin05t25:15": "Kattikāya cātumāsinipavāraṇāya pana sace paṭhamavassūpagatehi mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṁ ṭhapetvā pavāretabbaṁ. Tehi pavārite pacchā itarehi pārisuddhiuposatho kātabbo. Atha mahāpavāraṇāyaṁ pavāritā bahū honti, pacchā vassūpagatā thokā vā eko vā, pātimokkhe uddiṭṭhe pacchā tesaṁ santike tena pavāretabbaṁ. Kiṁ panetaṁ pātimokkhaṁ sakalameva uddisitabbaṁ, udāhu ekadesampīti? Ekadesampi uddisituṁ vaṭṭati. Vuttañhetaṁ bhagavatā –",
  "tika-vin05t25:16": "‘‘Pañcime, bhikkhave, pātimokkhuddesā, nidānaṁ uddisitvā avasesaṁ sutena sāvetabbaṁ, ayaṁ paṭhamo pātimokkhuddeso. Nidānaṁ uddisitvā cattāri pārājikāni uddisitvā avasesaṁ sutena sāvetabbaṁ, ayaṁ dutiyo pātimokkhuddeso. Nidānaṁ uddisitvā cattāri pārājikāni uddisitvā terasa saṅghādisese uddisitvā avasesaṁ sutena sāvetabbaṁ, ayaṁ tatiyo pātimokkhuddeso. Nidānaṁ uddisitvā cattāri pārājikāni uddisitvā terasa saṅghādisese uddisitvā dve aniyate uddisitvā avasesaṁ bhutena sāvetabbaṁ, ayaṁ catuttho pātimokkhuddeso. Vitthāreneva pañcamo’’ti (māhāva. 150).",
  "tika-vin05t25:17": "Tattha (mahāva. aṭṭha. 150) nidānaṁ uddisitvā avasesaṁ sutena sāvetabbanti ‘‘suṇātu me, bhante, saṅgho…pe… āvikatā hissa phāsu hotī’’ti imaṁ nidānaṁ uddisitvā ‘‘uddiṭṭhaṁ kho āyasmanto nidānaṁ, tatthāyasmante pucchāmi kaccittha parisuddhā. Dutiyampi pucchāmi…pe… evametaṁ dhārayāmi. Sutā kho panāyasmantehi cattāro pārājikā dhammā …pe… avivadamānehi sikkhitabba’’nti evaṁ avasesaṁ sutena sāvetabbaṁ. Etena nayena sesāpi cattāro pātimokkhuddesā veditabbā.",
  "tika-vin05t25:18": "174. ‘‘Anujānāmi, bhikkhave, sati antarāye saṁkhittena pātimokkhaṁ uddisituṁ. Na, bhikkhave, asati antarāye saṁkhittena pātimokkhaṁ uddisitabbaṁ, yo uddiseyya, āpatti dukkaṭassā’’ti (mahāva. 150) vacanato pana vinā antarāyā saṁkhittena pātimokkhaṁ na uddisitabbaṁ. Tatrime antarāyā – rājantarāyo corantarāyo agyantarāyo udakantarāyo manussantarāyo amanussantarāyo vāḷantarāyo sarīsapantarāyo jīvitantarāyo brahmacariyantarāyoti.",
  "tika-vin05t25:19": "Tattha sace bhikkhūsu uposathaṁ karissāmāti nisinnesu rājā āgacchati, ayaṁ rājantarāyo. Corā āgacchanti, ayaṁ corantarāyo. Davaḍāho āgacchati, āvāse vā aggi uṭṭhāti, ayaṁ agyantarāyo. Megho vā uṭṭheti, ogho vā āgacchati, ayaṁ udakantarāyo. Bahū manussā āgacchanti, ayaṁ manussantarāyo. Bhikkhuṁ yakkho gaṇhāti, ayaṁ amanussantarāyo. Byagghādayo caṇḍamigā āgacchanti, ayaṁ vāḷantarāyo. Bhikkhuṁ sappādayo ḍaṁsanti, ayaṁ sarīsapantarāyo. Bhikkhu gilāno vā hoti, kālaṁ vā karoti, verino vā taṁ māretukāmā gaṇhanti, ayaṁ jīvitantarāyo. Manussā ekaṁ vā bahū vā bhikkhū brahmacariyā cāvetukāmā gaṇhanti, ayaṁ brahmacariyantarāyo. Evarūpesu antarāyesu saṁkhittena pātimokkho uddisitabbo, paṭhamo vā uddeso uddisitabbo. Ādimhi dve tayo cattāro vā. Ettha dutiyādīsu uddesesu yasmiṁ apariyosite antarāyo hoti, sopi suteneva sāvetabbo. Nidānuddese pana aniṭṭhite sutena sāvetabbaṁ nāma natthi.",
  "tika-vin05t25:20": "Pavāraṇākammepi sati antarāye dvevācikaṁ ekavācikaṁ samānavassikaṁ vā pavāretuṁ vaṭṭati. Ettha (mahāva. aṭṭha. 234) ñattiṁ ṭhapentenapi ‘‘yadi saṅghassa pattakallaṁ, saṅgho dvevācikaṁ pavāreyyā’’ti vattabbaṁ. Ekavācike ‘‘ekavācikaṁ pavāreyyā’’ti, samānavassikepi ‘‘samānavassikaṁ pavāreyyā’’ti vattabbaṁ. Ettha ca bahūpi samānavassā ekato pavāretuṁ labhanti. ‘‘Suṇātu me, bhante, saṅgho, ajja pavāraṇā pannarasī, yadi saṅghassa pattakallaṁ, saṅgho pavāreyyā’’ti imāya pana sabbasaṅgāhikāya ñattiyā ṭhapitāya tevācikaṁ dvevācikaṁ ekavācikañca pavāretuṁ vaṭṭati, samānavassikaṁ na vaṭṭati. ‘‘Tevācikaṁ pavāreyyā’’ti vutte pana tevācikameva vaṭṭati, aññaṁ na vaṭṭati. ‘‘Dvevācikaṁ pavāreyyā’’ti vutte dvevācikaṁ tevācikañca vaṭṭati, ekavācikañca samānavassikañca na vaṭṭati. ‘‘Ekavācikaṁ pavāreyyā’’ti vutte pana ekavācikadvevācikatevācikāni vaṭṭanti, samānavassikameva na vaṭṭati. ‘‘Samānavassika’’nti vutte sabbaṁ vaṭṭati.",
  "tika-vin05t25:21": "175. Kena pana pātimokkhaṁ uddisitabbanti? ‘‘Anujānāmi, bhikkhave, therādhikaṁ pātimokkha’’nti (mahāva. 154) vacanato therena vā pātimokkhaṁ uddisitabbaṁ, ‘‘anujānāmi, bhikkhave, yo tattha bhikkhu byatto paṭibalo, tassādheyyaṁ pātimokkha’’nti (mahāva. 155) vacanato navakatarena vā. Ettha (mahāva. aṭṭha. 155) ca kiñcāpi navakatarassapi byattassa pātimokkhaṁ anuññātaṁ, atha kho ettha ayaṁ adhippāyo – sace therassa pañca vā cattāro vā tayo vā pātimokkhuddesā nāgacchanti, dve pana akhaṇḍā suvisadā vācuggatā honti, therāyattaṁva pātimokkhaṁ. Sace pana ettakampi visadaṁ kātuṁ na sakkoti, byattassa bhikkhuno āyatthaṁ hoti, tasmā sayaṁ vā uddisitabbaṁ, añño vā ajjhesitabbo. ‘‘Na, bhikkhave, saṅghamajjhe anajjhiṭṭhena pātimokkhaṁ uddisitabbaṁ, yo uddiseyya, āpatti dukkaṭassā’’ti (mahāva. 154) vacanato anajjhiṭṭhena pātimokkhaṁ na uddisitabbaṁ. Na kevalaṁ pātimokkhaṁyeva, dhammopi na bhāsitabbo ‘‘na, bhikkhave, saṅghamajjhe anajjhiṭṭhena dhammo bhāsitabbo, yo bhāseyya, āpatti dukkaṭassā’’ti (mahāva. 150) vacanato.",
  "tika-vin05t25:22": "Ajjhesanā cettha saṅghena sammatadhammajjhesakāyattā vā saṅghatthe rāyattā vā, tasmā dhammajjhesake asati saṅghattheraṁ āpucchitvā vā tena yācito vā bhāsituṁ labhati. Saṅghattherenapi sace vihāre bahū dhammakathikā honti, vārapaṭipāṭiyā vattabbo. ‘‘Tvaṁ dhammaṁ bhaṇa, dhammadānaṁ dehī’’ti vā vuttena tīhipi vidhīhi dhammo bhāsitabbo, ‘‘osārehī’’ti vutto pana osāretumeva labhati, ‘‘kathehī’’ti vutto kathetumeva, ‘‘sarabhaññaṁ bhaṇāhī’’ti vutto sarabhaññameva. Saṅghattheropi ca uccatare āsane nisinno yācituṁ na labhati. Sace upajjhāyo ceva saddhivihāriko ca hoti, upajjhāyo ca naṁ uccāsane nisinno ‘‘bhaṇā’’ti vadati, sajjhāyaṁ adhiṭṭhahitvā bhaṇitabbaṁ. Sace panettha daharabhikkhū honti, ‘‘tesaṁ bhaṇāmī’’ti bhaṇitabbaṁ. Sace vihāre saṅghatthero attanoyeva nissitake bhaṇāpeti, aññe madhurabhāṇakepi nājjhesati, so aññehi vattabbo – ‘‘bhante, asukaṁ nāma bhaṇāpemā’’ti. Sace ‘‘bhaṇāpethā’’ti vadati, tuṇhī vā hoti, bhaṇāpetuṁ vaṭṭati. Sace pana paṭibāhati, na bhaṇāpetabbaṁ. Yadi pana anāgateyeva saṅghatthere dhammassavanaṁ āraddhaṁ, puna āgate ṭhapetvā āpucchanakiccaṁ natthi. Osāretvā pana kathentena āpucchitvā aṭṭhapetvāyeva vā kathetabbaṁ. Kathentassa puna āgatepi eseva nayo.",
  "tika-vin05t25:23": "Upanisinnakathāyampi saṅghattherova sāmī, tasmā tena sayaṁ vā kathetabbaṁ, añño vā bhikkhu ‘‘kathehī’’ti vattabbo, no ca kho uccatare āsanne nisinnena, manussānaṁ pana ‘‘bhaṇāhī’’ti vattuṁ vaṭṭati. Manussā attano jānanakaṁ bhikkhuṁ pucchanti, tena theraṁ āpucchitvāpi kathetabbaṁ. Sace saṅghatthero ‘‘bhante, ime pañhaṁ pucchantī’’ti puṭṭho ‘‘kathehī’’ti vā bhaṇati, tuṇhī vā hoti, kathetuṁ vaṭṭati. Antaraghare anumodanādīsupi eseva nayo. Sace saṅghatthero ‘‘vihāre vā antaraghare vā maṁ anāpucchitvāpi katheyyāsī’’ti anujānāti, laddhakappiyaṁ hoti, sabbattha vattuṁ vaṭṭati. Sajjhāyaṁ karontenāpi thero āpucchitabboyeva. Ekaṁ āpucchitvā sajjhāyantassa aparo āgacchati, puna āpucchanakiccaṁ natthi. Sacepi ‘‘vissamissāmī’’ti ṭhapitassa āgacchati, puna ārabhantena āpucchitabbaṁ. Saṅghatthere anāgateyeva āraddhaṁ sajjhāyantassāpi eseva nayo. Ekena saṅghattherena ‘‘maṁ anāpucchāpi yathāsukhaṁ sajjhāyāhī’’ti anuññāte yathāsukhaṁ sajjhāyituṁ vaṭṭati, aññasmiṁ pana āgate taṁ āpucchitvāva sajjhāyitabbaṁ.",
  "tika-vin05t25:24": "Yasmiṁ pana vihāre sabbeva bhikkhū bālā honti abyattā na jānanti pātimokkhaṁ uddisituṁ, tattha kiṁ kātabbanti? Tehi bhikkhūhi eko bhikkhu sāmantā āvāsā sajjukaṁ pāhetabbo ‘‘gacchāvuso, saṁkhittena vā vitthārena vā pātimokkhaṁ pariyāpuṇitvā āgacchāhī’’ti. Evañcetaṁ labhetha, iccetaṁ kusalaṁ. No ce labhetha, tehi bhikkhūhi sabbeheva yattha tādisā bhikkhū honti, so āvāso uposathakaraṇatthāya anvaḍḍhamāsaṁ gantabbo, agacchantānaṁ dukkaṭaṁ. Idañca utuvasseyeva, vassāne pana purimikāya pātimokkhuddesakena vinā na vassaṁ upagacchitabbaṁ. Sace so vassūpagatānaṁ pakkamati vā vibbhamati vā kālaṁ vā karoti, aññasmiṁ satiyeva pacchimikāya vasituṁ vaṭṭati, asati aññattha gantabbaṁ, agacchantānaṁ dukkaṭaṁ. Sace pana pacchimikāya pakkamati vā vibbhamati vā kālaṁ vā karoti, māsadvayaṁ vasitabbaṁ.",
  "tika-vin05t25:25": "Yattha pana te bālā bhikkhū viharanti abyattā, sace tattha koci bhikkhu āgacchati bahussuto āgatāgamo dhammadharo vinayadharo mātikādharo paṇḍito byatto medhāvī lajjī kukkuccako sikkhākāmo, tehi bhikkhūhi so bhikkhu saṅgahetabbo anuggahetabbo upalāpetabbo , upaṭṭhāpetabbo cuṇṇena mattikāya dantakaṭṭhena mukhodakena. No ce saṅgaheyyuṁ anuggaheyyuṁ upalāpeyyuṁ, upaṭṭhāpeyyuṁ cuṇṇena mattikāya dantakaṭṭhena mukhodakena, sabbesaṁ dukkaṭaṁ. Idha neva therā, na daharā muccanti, sabbehi vārena upaṭṭhāpetabbo. Attano vāre anupaṭṭhahantassa āpatti. Tena pana mahātherānaṁ pariveṇasammajjanadantakaṭṭhadānādīni na sāditabbāni, evampi sati mahātherehi sāyaṁpātaṁ upaṭṭhānaṁ āgantabbaṁ, tena pana tesaṁ āgamanaṁ ñatvā paṭhamataraṁ mahātherānaṁ upaṭṭhānaṁ gantabbaṁ. Sacassa saddhiñcarā bhikkhū upaṭṭhākā atthi, ‘‘mayhaṁ upaṭṭhākā atthi, tumhe appossukkā viharathā’’ti vattabbaṁ. Athāpissa saddhiñcarā natthi, tasmiṁyeva vihāre eko vā dve vā vattasampannā vadanti ‘‘mayaṁ therassa kattabbaṁ karissāma, avasesā phāsu viharantū’’ti, sabbesaṁ anāpatti.",
  "tika-vin05t25:26": "176. ‘‘Yassa siyā āpatti, so āvikareyyā’’ti(mahāva. 134) ādivacanato na sāpattikena uposatho kātabbo, tasmā tadahuposathe āpattiṁ sarantena desetabbā. Desentena ca ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evaṁ vattabbo ‘‘ahaṁ, āvuso, itthannāmaṁ āpattiṁ āpanno, taṁ paṭidesemī’’ti. Sace navakataro hoti, ‘‘ahaṁ, bhante’’ti vattabbaṁ. ‘‘Taṁ paṭidesemī’’ti idaṁ pana attano attano anurūpavasena ‘‘taṁ tuyhamūle, taṁ tumhamūle paṭidesemī’’ti vuttepi suvuttameva hoti. Paṭiggāhakenapi attano attano anurūpavasena ‘‘passatha, bhante, taṁ āpattiṁ, passasi, āvuso, taṁ āpatti’’nti vā vattabbaṁ, puna desakena ‘‘āma, āvuso, passāmi, āma, bhante, passāmī’’ti vā vattabbaṁ. Puna paṭiggāhakena ‘‘āyatiṁ, bhante, saṁvareyyātha, āyatiṁ, āvuso, saṁvareyyāsī’’ti vā vattabbaṁ. Evaṁ vutte desakena ‘‘sādhu suṭṭhu āvuso saṁvarissāmi, sādhu suṭṭhu, bhante, saṁvarissāmī’’ti vā vattabbaṁ. Sace āpattiyā vematiko hoti, ekaṁ bhikkhuṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evaṁ vattabbo ‘‘ahaṁ, āvuso, itthannāmāya āpattiyā vematiko, yadā nibbematiko bhavissāmi, tadā taṁ āpattiṁ paṭikarissāmī’’ti vatvā uposatho kātabbo, pātimokkhaṁ sotabbaṁ, na tveva tappaccayā uposathassa antarāyo kātabbo. ‘‘Na, bhikkhave, sabhāgā āpatti desetabbā, yo deseyya, āpatti dukkaṭassa. Na, bhikkhave, sabhāgā āpatti paṭiggahetabbā, yo paṭiggaṇheyya, āpatti dukkaṭassā’’ti (mahāva. 169) vacanato yaṁ dvepi janā vikālabhojanādinā sabhāgavatthunā āpattiṁ āpajjanti, evarūpā vatthusabhāgā āpatti neva desetabbā, na ca paṭiggahetabbā. Vikālabhojanapaccayā āpannaṁ pana āpattisabhāgaṁ anatirittabhojanapaccayā āpannassa santike desetuṁ vaṭṭati.",
  "tika-vin05t25:27": "Sace pana sabbo saṅgho vikālabhojanādinā sabhāgavatthunā lahukāpattiṁ āpajjati, tattha kiṁ kātabbanti? Tehi bhikkhūhi eko bhikkhu sāmantā āvāsā sajjukaṁ pāhetabbo ‘‘gacchāvuso, taṁ āpattiṁ paṭikaritvā āgaccha, mayaṁ te santike āpattiṁ paṭikarissāmā’’ti. Evañcetaṁ labhetha, iccetaṁ kusalaṁ. No ce labhetha, byattena bhikkhunā paṭibalena saṅgho ñāpetabbo – ‘‘suṇātu me, bhante, saṅgho, ayaṁ sabbo saṅgho sabhāgaṁ āpattiṁ āpanno, yadā aññaṁ bhikkhuṁ suddhaṁ anāpattikaṁ passissati, tadā tassa santike taṁ āpattiṁ paṭikarissatī’’ti (mahāva. 171) vatvā uposatho kātabbo. Sace pana vematiko hoti, ‘‘suṇātu me, bhante, saṅgho, ayaṁ sabbo saṅgho sabhāgāya āpattiyā vematiko, yadā nibbematiko bhavissati, tadā taṁ āpattiṁ paṭikarissatī’’ti (mahāva. 171) vatvā uposatho kātabbo. Sace panettha koci ‘‘taṁ sabhāgaṁ āpattiṁ desetuṁ vaṭṭatī’’ti maññamāno ekassa santike deseti, desitā sudesitāva. Aññaṁ pana desanāpaccayā desako paṭiggahaṇapaccayā paṭiggāhako cāti ubhopi dukkaṭaṁ āpajjanti, taṁ nānāvatthukaṁ hoti, tasmā aññamaññaṁ desetabbaṁ. Ettāvatā te nirāpattikā honti, tesaṁ santike sesehi sabhāgāpattiyo desetabbā vā ārocetabbā vā. Sace te evaṁ akatvā uposathaṁ karonti, ‘‘pārisuddhiṁ āyasmanto ārocethā’’tiādinā nayena sāpattikassa uposathakaraṇe paññattaṁ dukkaṭaṁ āpajjanti.",
  "tika-vin05t25:28": "Sace koci bhikkhu pātimokkhe uddissamāne āpattiṁ sarati, tena bhikkhunā sāmanto bhikkhu evaṁ vattabbo ‘‘ahaṁ, āvuso, itthannāmaṁ āpattiṁ āpanno, ito vuṭṭhahitvā taṁ āpattiṁ paṭikarissāmī’’ti. Sāmanto ca bhikkhu sabhāgoyeva vattabbo. Visabhāgassa hi vuccamāne bhaṇḍanakalahasaṅghabhedādīnipi honti, tasmā tassa avatvā ‘‘ito vuṭṭhahitvā paṭikarissāmī’’ti ābhogaṁ katvā uposatho kātabbo. Sace pana koci pātimokkhe uddissamāne āpattiyā vematiko hoti, tenapi sabhāgoyeva sāmanto bhikkhu evaṁ vattabbo ‘‘ahaṁ, āvuso, itthannāmāya āpattiyā vematiko, yadā nibbematiko bhavissāmi, tadā taṁ āpattiṁ paṭikarissāmī’’ti. Evañca vatvā uposatho kātabbo, pātimokkhaṁ sotabbaṁ, na tveva tappaccayā uposathassa antarāyo kātabbo.",
  "tika-vin05t25:29": "177. ‘‘Anujānāmi , bhikkhave, uposathāgāraṁ sammajjitu’’nti(mahāva. 159) ādivacanato –",
  "tika-vin05t25:30": "‘‘Sammajjanī padīpo ca, udakaṁ āsanena ca;",
  "tika-vin05t25:31": "Uposathassa etāni, pubbakaraṇanti vuccatī’’ti. (mahāva. aṭṭha. 168) –",
  "tika-vin05t25:32": "Evaṁ vuttaṁ catubbidhaṁ pubbakaraṇaṁ katvāva uposatho kātabbo. Kena pana taṁ kātabbanti? ‘‘Anujānāmi, bhikkhave, therena bhikkhunā navaṁ bhikkhuṁ āṇāpetuṁ, na, bhikkhave, therena āṇattena agilānena na sammajjitabbaṁ, yo na sammajjeyya, āpatti dukkaṭassā’’tiādivacanato yo therena āṇatto, tena kātabbaṁ. Āṇāpentena ca kiñci kammaṁ karonto vā sadākālameva eko vā bhāranittharaṇako vā sarabhāṇakadhammakathikādīsu aññataro vā na uposathāgārasammajjanatthaṁ āṇāpetabbo, avasesā pana vārena āṇāpetabbā. Sace āṇatto sammuñjaniṁ tāvakālikampi na labhati, sākhābhaṅgaṁ kappiyaṁ kāretvā sammajjitabbaṁ, tampi alabhantassa laddhakappiyaṁ hoti.",
  "tika-vin05t25:33": "Āsanapaññāpanatthaṁ āṇattena ca sace uposathāgāre āsanāni natthi, saṅghikāvāsato āharitvā paññapetvā puna āharitabbāni, āsanesu asati kaṭasārakepi taṭṭikāyopi paññāpetuṁ vaṭṭati, taṭṭikāsupi asati sākhābhaṅgāni kappiyaṁ kāretvā paññapetabbāni, kappiyakārakaṁ alabhantassa laddhakappiyaṁ hoti.",
  "tika-vin05t25:34": "Padīpakaraṇatthaṁ āṇāpentena pana ‘‘asukasmiṁ nāma okāse telaṁ vā vaṭṭi vā kapallikā vā atthi, taṁ gahetvā karohī’’ti vattabbo. Sace telādīni natthi, pariyesitabbāni, pariyesitvā alabhantassa laddhakappiyaṁ hoti. Apica kapāle aggipi jāletabbo.",
  "tika-vin05t25:35": "‘‘Chandapārisuddhiutukkhānaṁ, bhikkhugaṇanāca ovādo;",
  "tika-vin05t25:36": "Uposathassa etāni, pubbakiccanti vuccatī’’ti. (mahāva. 168) –",
  "tika-vin05t25:37": "Evaṁ vuttaṁ pana catubbidhampi pubbakiccaṁ pubbakaraṇato pacchā kātabbaṁ. Tampi hi akatvā uposatho na kātabbo.",
  "tika-vin05t25:38": "178. Yadi saṅghassa pattakallaṁ, saṅgho uposathaṁ kareyyā’’ti (mahāva. 143) vacanato yadā saṅghassa uposathakammaṁ pattakallaṁ hoti, tadā taṁ kātabbaṁ, pattakallañca nāmetaṁ catūhi aṅgehi saṅgahitaṁ. Tenāhu aṭṭhakathācariyā –",
  "tika-vin05t25:39": "‘‘Uposatho yāvatikā ca bhikkhū kammappattā,",
  "tika-vin05t25:40": "Sabhāgāpattiyo ca na vijjanti;",
  "tika-vin05t25:41": "Vajjanīyā ca puggalā tasmiṁ na honti,",
  "tika-vin05t25:42": "Pattakallanti vuccatī’’ti. (mahāva. aṭṭha. 168);",
  "tika-vin05t25:43": "Tattha uposathoti tīsu uposathadivasesu aññataradivaso. Tasmiñhi sati idaṁ saṅghassa uposathakammaṁ pattakallaṁ nāma hoti, nāsati. Yathāha ‘‘na ca, bhikkhave, anuposathe uposatho kātabbo’’ti (mahāva. 183).",
  "tika-vin05t25:44": "Yāvatikā ca bhikkhū kammappattāti yattakā bhikkhū tassa uposathakammassa pattā yuttā anurūpā sabbantimena paricchedena cattāro pakatattā, te ca kho hatthapāsaṁ avijahitvā ekasīmāyaṁ ṭhitā. Tesu hi catūsu bhikkhūsu ekasīmāyaṁ hatthapāsaṁ avijahitvā ṭhitesveva taṁ saṅghassa uposathakammaṁ pattakallaṁ nāma hoti, na itarathā. Yathāha ‘‘anujānāmi, bhikkhave, catunnaṁ pātimokkhaṁ uddisitu’’nti (mahāva. 168).",
  "tika-vin05t25:45": "Sabhāgāpattiyo ca na vijjantīti ettha yaṁ sabbo saṅgho vikālabhojanādinā sabhāgavatthunā lahukāpattiṁ āpajjati, evarūpā vatthusabhāgā sabhāgāti vuccati. Etāsu avijjamānāsupi sabhāgāsu vijjamānāsupi pattakallaṁ hotiyeva.",
  "tika-vin05t25:46": "Vajjanīyā ca puggalā tasmiṁ na hontīti ‘‘na, bhikkhave, sagahaṭṭhāya parisāya pātimokkhaṁ uddisitabba’’nti (mahāva. 154) vacanato gahaṭṭho ca, ‘‘na, bhikkhave, bhikkhuniyā nisinnaparisāya pātimokkhaṁ uddisitabba’’ntiādinā (mahāva. 183) nayena vuttā bhikkhunī, sikkhamānā, sāmaṇero, sāmaṇerī, sikkhāpaccakkhātako, antimavatthuajjhāpannako , āpattiyā adassane ukkhittako, āpattiyā appaṭikamme ukkhittako, pāpikāya diṭṭhiyā appaṭinissagge ukkhittako, paṇḍako, theyyasaṁvāsako, titthiyapakkantako, tiracchānagato, mātughātako , pitughātako, arahantaghātako, bhikkhunīdūsako, saṅghabhedako, lohituppādako, ubhatobyañjanakoti ime vīsati cāti ekavīsati puggalā vajjanīyā nāma. Te hatthapāsato bahikaraṇavasena vajjetabbā. Etesu hi tividhe ukkhittake sati uposathaṁ karonto saṅgho pācittiyaṁ āpajjati, sesesu dukkaṭaṁ, ettha ca tiracchānagatoti yassa upasampadā paṭikkhittā. Titthiyā gahaṭṭheneva saṅgahitā. Etepi hi vajjanīyā. Evaṁ pattakallaṁ imehi catūhi aṅgehi saṅgahitanti veditabbaṁ. Idañca sabbaṁ pavāraṇākammepi yojetvā dassetabbaṁ. ‘‘Na, bhikkhave, pātimokkhuddesakena sañcicca na sāvetabbaṁ, yo na sāveyya, āpatti dukkaṭassa. Anujānāmi, bhikkhave, pātimokkhuddesakena vāyamituṁ ‘kathaṁ sāveyya’nti, vāyamantassa anāpattī’’ti (mahāva. 154) vacanato pātimokkhuddesakena parisaṁ sāvetuṁ vāyamitabbanti.",
  "tika-vin05t25:47": "Iti pāḷimuttakavinayavinicchayasaṅgahe",
  "tika-vin05t25:48": "Uposathapavāraṇāvinicchayakathā samattā."
}