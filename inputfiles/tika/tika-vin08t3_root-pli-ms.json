{
  "tika-vin08t3:0": "3. Bhesajjādikaraṇavinicchayakathā",
  "tika-vin08t3:1": "15. Evaṁ parikkhāravinicchayaṁ kathetvā idāni bhesajjakaraṇaparittapaṭisanthārānaṁ vinicchayaṁ kathetuṁ ‘‘bhesajjā’’tiādimāha. Tattha bhisakkassa idaṁ kammaṁ bhesajjaṁ. Kiṁ taṁ? Tikicchanaṁ . Kariyate karaṇaṁ, bhesajjassa karaṇaṁ bhesajjakaraṇaṁ, vejjakammakaraṇanti vuttaṁ hoti. Parisamantato tāyati rakkhatīti parittaṁ, ārakkhāti attho. Paṭisantharaṇaṁ paṭisanthāro, attanā saddhiṁ aññesaṁ sambandhakaraṇanti attho. Tattha yo vinicchayo mātikāyaṁ ‘‘bhesajjakaraṇampi ca parittaṁ, paṭisanthāro’’ti (vi. saṅga. aṭṭha. ganthārambhakathā) mayā vutto , tasmiṁ samabhiniviṭṭhe bhesajjakaraṇavinicchaye. Sahadhammo etesanti sahadhammikā, tesaṁ, ekassa satthuno sāsane sahasikkhamānadhammānanti attho. Atha vā sahadhamme niyuttā sahadhammikā, tesaṁ, sahadhammasaṅkhāte sikkhāpade sikkhamānabhāvena niyuttānanti attho. Vivaṭṭanissitasīlādiyuttabhāvena samattā samasīlasaddhāpaññānaṁ. Etena dussīlānaṁ bhinnaladdhikānañca akātumpi labbhatīti dasseti.",
  "tika-vin08t3:2": "Ñātakapavāritaṭṭhānato vāti attano vā tesaṁ vā ñātakapavāritaṭṭhānato. Na kariyitthāti akatā, ayuttavasena akatapubbā viññatti akataviññatti. Vajirabuddhiṭīkāyaṁ (vajira. ṭī. pārājika 186) pana ‘‘akataviññattiyāti na viññattiyā. Sā hi ananuññātattā katāpi akatā viyāti akataviññatti, ‘vadeyyātha bhante yenattho’ti evaṁ akataṭṭhāne viññatti akataviññattīti likhita’’nti vuttaṁ. Sāratthadīpaniyaṁ (sārattha. ṭī. 2.185) ‘‘gilānassa atthāya appavāritaṭṭhānato viññattiyā anuññātattā katāpi akatā viyāti akataviññatti, ‘vada bhante paccayenā’ti evaṁ akatapavāraṇaṭṭhāne ca viññatti akataviññattī’’ti.",
  "tika-vin08t3:3": "16.Paṭiyādiyatīti sampādeti. Akātuṁ na vaṭṭatīti ettha dukkaṭanti vadanti, ayuttatāvasena panettha akaraṇappaṭikkhepo vutto, na āpattivasenāti gahetabbaṁ. Sabbaṁparikammaṁ anāmasantenāti mātugāmasarīrādīnaṁ anāmāsattā vuttaṁ. Yāva ñātakā na passantīti yāva tassa ñātakā na passanti. ‘‘Titthiyabhūtānaṁ mātāpitūnaṁ sahatthā dātuṁ na vaṭṭatī’’ti vajirabuddhiṭīkāyaṁ (vajira. ṭī. pārājika 186) vuttaṁ.",
  "tika-vin08t3:4": "17. Pitu bhaginī pitucchā. Mātu bhātā mātulo. Nappahontīti kātuṁ na sakkontīti ṭīkāsu vuttaṁ. ‘‘Tesaṁyeva santakaṁ bhesajjaṁ gahetvā kevalaṁ yojetvā dātabba’’nti vatvā ‘‘sace pana nappahonti yācanti ca, detha no bhante, tumhākaṁ paṭidassāmā’’ti vuttattā pana tesaṁ bhesajjassa appahonakattā bhesajjameva yācantīti aṭṭhakathādhippāyo dissati, vīmaṁsitabbo. Na yācantīti lajjāya na yācanti, gāravena vā. ‘‘Ābhogaṁ katvā’’ti vuttattā aññathā dentassa āpattiyeva. Sāratthadīpaniyaṁ (sārattha. ṭī. 2.18) pana ‘‘ābhogaṁ katvāti idaṁ kattabbakaraṇadassanavasena vuttaṁ, ābhogaṁ pana akatvāpi dātuṁ vaṭṭatīti tīsu gaṇṭhipadesu likhita’’nti vuttaṁ. Porāṇaṭīkāyampi tadeva gahetvā likhitaṁ. Vimativinodaniyaṁ (vi. vi. ṭī. 1.185) pana taṁ vacanaṁ paṭikkhittaṁ. Vuttañhi tattha keci pana ‘‘ābhogaṁ akatvāpi dātuṁ vaṭṭatīti vadanti, taṁ na yuttaṁ bhesajjakaraṇassa, pāḷiyaṁ ‘anāpatti bhikkhu pārājikassa, āpatti dukkaṭassā’ti evaṁ antarāpattidassanavasena sāmaññato paṭikkhittattā, aṭṭhakathāyaṁ avuttappakārena karontassa sutteneva āpattisiddhāti daṭṭhabbā. Teneva aṭṭhakathāyampi ‘tesaññeva santaka’ntiādi vutta’’nti.",
  "tika-vin08t3:5": "Ete dasa ñātake ṭhapetvāti tesaṁ puttanattādayopi tappaṭibaddhattā ñātakā evāti tepi ettheva saṅgahitā. Tena aññesanti iminā aññātakānaṁ gahaṇaṁ veditabbaṁ . Tenevāha ‘‘etesaṁ puttaparamparāyā’’tiādi. Kulaparivaṭṭāti kulānaṁ paṭipāṭi, kulaparamparāti vuttaṁ hoti. Bhesajjaṁ karontassāti yathāvuttavidhinā karontassa, ‘‘tāvakālikaṁ dassāmī’’ti ābhogaṁ akatvā dentassapi pana antarāpattidukkaṭaṁ vinā micchājīvanaṁ vā kuladūsanaṁ vā na hotiyeva. Tenāha ‘‘vejjakammaṁ vā kuladūsakāpatti vā na hotī’’ti. Ñātakānañhi santakaṁ yācitvāpi gahetuṁ vaṭṭati, tasmā tattha kuladūsanādi na siyā. Sāratthadīpaniyampi (sārattha. ṭī. 2.185) ‘‘mayhaṁ dassanti karissantīti paccāsāya karontassapi yācitvā gahetabbaṭṭhānatāya ñātakesu vejjakammaṁ vā kuladūsakāpatti vā na hotīti vadantī’’ti vuttaṁ. Vajirabuddhiṭīkāyaṁ (vajira. ṭī. pārājika 186) pana ‘‘vejjakammaṁ vā kuladūsakāpatti vā na hotīti vacanato yāva sattamo kulaparivaṭṭo, tāva bhesajjaṁ kātuṁ vaṭṭatīti vadantī’’ti ettakameva vuttaṁ. Sabbapadesu vinicchayo veditabboti ‘‘cūḷamātuyā’’tiādīsu sabbapadesu cūḷamātuyā sāmikotiādinā yojetvā heṭṭhā vuttanayeneva vinicchayo veditabbo.",
  "tika-vin08t3:6": "Upajjhāyassa āharāmāti idaṁ upajjhāyena mama ñātakānaṁ bhesajjaṁ āharathāti āṇattehi kattabbavidhidassanatthaṁ vuttaṁ. Iminā ca sāmaṇerādīnaṁ apaccāsāyapi parajanassa bhesajjakaraṇaṁ na vaṭṭatīti dasseti. Vuttanayeneva pariyesitvāti iminā ‘‘bhikkhācāravattena vā’’tiādinā, ‘‘ñātisāmaṇerehi vā’’tiādinā ca vuttamatthaṁ atidisati. Apaccāsīsantenāti (vi. vi. ṭī. 1.185) āgantukacorādīnaṁ karontenapi manussā nāma upakārakā hontīti attano tehi lābhaṁ apatthayantena, paccāsāya karontassa pana vejjakammakuladūsanādinā doso hotīti adhippāyo. Evañhi upakāre kate sāsanassa guṇaṁ ñatvā pasīdanti, saṅghassa vā upakārakā hontīti karaṇe pana doso natthi. Keci pana ‘‘apaccāsīsantena āgantukādīnaṁ paṭikkhittapuggalānampi dātuṁ vaṭṭatī’’ti vadanti, taṁ na yuttaṁ kattabbākattabbaṭṭhānavibhāgassa niratthakattappasaṅgato apaccāsīsantena ‘‘sabbesampi dātuṁ kātuñca vaṭṭatī’’ti ettakamattasseva vattabbato. Apaccāsīsanañca micchājīvakuladūsanādidosanisedhanatthameva vuttaṁ na bhesajjakaraṇasaṅkhātāya imissā antarāpattiyā muccanatthaṁ āgantukacorādīnaṁ anuññātānaṁ dāneneva tāya āpattiyā muccanatoti gahetabbaṁ.",
  "tika-vin08t3:7": "18. Teneva apaccāsīsantenapi akātabbaṭṭhānaṁ dassetuṁ ‘‘saddhaṁ kula’’ntiādi vuttaṁ. ‘‘Bhesajjaṁ ācikkhathā’’ti vuttepi ‘‘aññamaññaṁ pana kathā kātabbā’’ti idaṁ pariyāyattā vaṭṭati. Evaṁ heṭṭhā vuttanayena idañcidañca gahetvā karontīti iminā pariyāyena kathentassapi nevatthi dosoti ācariyā. Pucchantīti iminā diṭṭhadiṭṭharogīnaṁ pariyāyenapi vatvā vicaraṇaṁ ayuttanti dasseti. Pucchitassapi pana paccāsīsantassa pariyāyakathāpi na vaṭṭatīti vadanti. Samullapesīti apaccāsīsanto eva aññamaññaṁ kathaṁ samuṭṭhāpesi. Ācariyabhāgoti vinayācāraṁ akopetvā bhesajjācikkhaṇena vejjācariyabhāgo ayanti atthoti vimativinodaniyaṁ (vi. vi. ṭī. 1.185) vuttaṁ.",
  "tika-vin08t3:8": "Sāratthadīpaniyaṁ (sārattha. ṭī. 2.185) pana ‘‘vinayalakkhaṇaṁ ajānantassa anācariyassa tadanurūpavohārāsambhavato īdisassa lābhassa uppatti nāma natthīti ‘ācariyabhāgo nāma aya’nti vuttaṁ. Vinaye pakataññunā ācariyena labhitabbabhāgo ayanti vuttaṁ hotī’’ti vuttaṁ. ‘‘Pupphapūjanatthāya dinnepi akappiyavohārena vidhānassa ayuttattā ‘kappiyavasenā’ti vuttaṁ, ‘pupphaṁ āharathā’tiādinā kappiyavohāravasenāti attho’’ti sāratthadīpaniyaṁ (sārattha. ṭī. 2.185) vuttaṁ. Vimativinodaniyaṁ (vi. vi. ṭī. 1.185) pana ‘‘pupphapūjanatthāyapi sampaṭicchiyamānaṁ rūpiyaṁ attano santakattabhajanena nissaggiyamevāti āha ‘kappiyavasena gāhāpetvā’ti. ‘Amhākaṁ rūpiyaṁ na vaṭṭati, pupphapūjanatthaṁ pupphaṁ vaṭṭatī’tiādinā paṭikkhipitvā kappiyena kammena gāhāpetvāti attho’’ti vuttaṁ. Vajirabuddhiṭīkāyaṁ (vajira. ṭī. pārājika 186) pana ‘‘kappiyavasenāti amhākaṁ pupphaṁ ānethātiādinā. ‘Pūjaṁ akāsī’ti vuttattā sayaṁ gahetuṁ na vaṭṭatīti vadantī’’ti ettakameva vuttaṁ. Ayamettha bhesajjakaraṇavinicchayakathālaṅkāro.",
  "tika-vin08t3:9": "19. Evaṁ bhesajjakaraṇavinicchayaṁ kathetvā idāni parittakaraṇavinicchayaṁ kathetumāha ‘‘paritte panā’’tiādi. Tattha yadi ‘‘parittaṁ karothā’’ti vutte karonti, bhesajjakaraṇaṁ viya gihikammaṁ viya ca hotīti ‘‘na kātabba’’nti vuttaṁ. ‘‘Parittaṁ bhaṇathā’’ti vutte pana dhammajjhesanattā anajjhiṭṭhenapi bhaṇitabbo dhammo, pageva ajjhiṭṭhenāti ‘‘kātabba’’nti vuttaṁ, cāletvā suttaṁ parimajjitvāti parittaṁ karontena kātabbavidhiṁ dasseti. Cāletvā suttaṁ parimajjitvāti idaṁ vā ‘‘parittāṇaṁ ettha pavesemī’’ti cittena evaṁ kate parittāṇā ettha pavesitā nāma hotīti vuttaṁ. Vihārato…pe… dukkaṭanti idaṁ aññātake gahaṭṭhe sandhāya vuttanti vadanti. Pādesu udakaṁ ākiritvāti idaṁ tasmiṁ dese cārittavasena vuttaṁ. Tattha hi pāḷiyā nisinnānaṁ bhikkhūnaṁ pādesu rogavūpasamanādiatthāya udakaṁ siñcitvā parittaṁ kātuṁ suttañca ṭhapetvā ‘‘parittaṁ bhaṇathā’’ti vatvā gacchanti. Evañhi kariyamāne yadi pāde apanenti, manussā taṁ ‘‘avamaṅgala’’nti maññanti ‘‘rogo na vūpasamessatī’’ti. Tenāha ‘‘na pādā apanetabbā’’ti.",
  "tika-vin08t3:10": "Matasarīradassane viya kevale susānadassanepi idaṁ jātānaṁ sattānaṁ vayagamanaṭṭhānanti maraṇasaññā uppajjatīti āha ‘‘sīvathikadassane…pe… maraṇassatiṁ paṭilabhissāmāti gantuṁ vaṭṭatī’’ti. Lesakappaṁ akatvā samuppannasuddhacittena ‘‘parivāratthāya āgacchantū’’ti vuttepi gantuṁ vaṭṭatīti vimativinodaniyaṁ (vi. vi. ṭī. 1.185) vuttaṁ. Etena asubhadassananti vacanamattena lesakappaṁ katvā evaṁ gate matassa ñātakā pasīdissanti, dānaṁ dassanti, mayaṁ lābhaṁ labhissāma, upaṭṭhākaṁ labhissāmāti asuddhacittena gantuṁ na vaṭṭatīti dasseti. Kammaṭṭhānasīsena pana ‘‘maraṇassatiṁ labhissāmā’’tiādinā suddhacittena pakkositepi apakkositepi gantuṁ vaṭṭatīti dīpeti. Tālapaṇṇassa parittalekhanaṭṭhānattā parittasuttassa parittakaraṇasaññāṇattā tāni disvā amanussā parittasaññāya apakkamantīti āha ‘‘tālapaṇṇaṁ pana parittasuttaṁ vā hatthe vā pāde vā bandhitabba’’nti.",
  "tika-vin08t3:11": "Ettha ca ādito paṭṭhāya yāva ‘‘āṭānāṭiyaparittaṁ (dī. ni. 3.275 ādayo) vā bhaṇitabba’’nti ettakoyeva vinayaṭṭhakathābhato pāḷimuttaparittakaraṇavinicchayo, na pana tato paraṁ vutto, tasmā ‘‘idha panā’’tiādiko kathāmaggo samantapāsādikāyaṁ natthi, tīsu ṭīkāsupi taṁsaṁvaṇṇanānayo natthi, tathāpi so suttaṭṭhakathāyaṁ āgatovāti taṁ dassetuṁ ‘‘idha pana āṭānāṭiyasuttassa parikammaṁ veditabba’’ntiādimāha. Tattha idhāti ‘‘āṭānāṭiyaparittaṁ vā bhaṇitabba’’nti vacane. Panāti visesatthe nipāto. Dīghanikāye pāthikavagge āgatassa āṭānāṭiyaparittassa parikammaṁ evaṁ veditabbanti yojanā. Yadi paṭhamameva na vattabbaṁ, atha kiṁ kātabbanti āha ‘‘mettasutta’’ntiādi. Evañhi laddhāsevanaṁ hutvā atiojavantaṁ hoti.",
  "tika-vin08t3:12": "Piṭṭhaṁ vā maṁsaṁ vāti vā-saddo aniyamattho, tena macchakhaṇḍapūvakhajjakādayo saṅgaṇhāti. Otāraṁ labhantīti attanā piyāyitakhādanīyanibaddhavasanaṭṭhānalābhatāya avatāraṇaṁ labhanti. Haritūpalittanti allagomayalittaṁ. Idañhi porāṇakacārittaṁ bhūmivisuddhakaraṇaṁ. Parisuddhaṁ…pe… nisīditabbanti iminā parittakārakassa bhikkhuno mettākaruṇāvasena cittavisuddhipi icchitabbāti dasseti. Evañhi sati upari vakkhamānaubhayato rakkhāsaṁvidhānena sameti. Ṭīkāyaṁ (dī. ni. ṭī. 3.282) pana ‘‘sarīrasuddhipi icchitabbāti dassetī’’ti vuttaṁ. Tadetaṁ vicāretabbaṁ. Na hi ‘‘kāyasuddhimattena amanussānaṁ piyo hotī’’ti vuttaṁ, mettāvaseneva pana vuttaṁ. Vuttañhetaṁ bhagavatā ‘‘mettāya, bhikkhave, cetovimuttiyā…pe… ekādasānisaṁsā pāṭikaṅkhā. Katame ekādasa? Sukhaṁ supati, sukhaṁ paṭibujjhati, na pāpakaṁ supinaṁ passati, manussānaṁ piyo hoti, amanussānaṁ piyo hotī’’tiādi (a. ni. 11.15; pari. 331; mi. pa. 4.4.6).",
  "tika-vin08t3:13": "Parittakārako…pe… samparivāritenāti idaṁ parittakaraṇo bāhirato ārakkhāsaṁvidhānaṁ, ‘‘metta…pe… vattabba’’nti abbhantarato ārakkhāsaṁvidhānaṁ, evaṁ ubhayato rakkhāsaṁvidhānaṁ hoti. Evañhi amanussā parittakārakassa antarāyaṁ kātuṁ na visahanti. Maṅgalakathā vattabbāti amanussānaṁ tosanatthāya paṇṇākāraṁ katvā mahāmaṅgalakathā kathetabbā. Evaṁ upari vakkhamānena ‘‘tuyhaṁ paṇṇākāratthāya mahāmaṅgalakathā vuttā’’ti vacanena sameti. Ṭīkāyaṁ pana ‘‘pubbupacāravasena vattabbā’’ti vuttaṁ. Sabbasannipātoti tasmiṁ vihāre tasmiṁ gāmakkhette sabbesaṁ bhikkhūnaṁ sannipāto ghosetabbo ‘‘cetiyaṅgaṇe sabbehi sannipatitabba’’nti. Anāgantuṁnāmana labhatīti amanusso buddhāṇābhayena rājāṇābhayena anāgantuṁ na labhati catunnaṁ mahārājūnaṁ āṇāṭṭhāniyattā. Gahitakāpadesena amanussova pucchito hotīti ‘‘amanussagahitako ‘tvaṁ ko nāmo’ti pucchitabbo’’ti vuttaṁ. Mālāgandhādīsūti mālāgandhādipūjāsu. Āsanapūjāyāti cetiye buddhāsanapūjāya. Piṇḍapāteti bhikkhusaṅghassa piṇḍapātadāne. Evaṁ vatthuppadesena cetanā vuttā, tasmā pattidānaṁ sambhavati.",
  "tika-vin08t3:14": "Devatānanti yakkhasenāpatīnaṁ. Vuttañhi āṭānāṭiyasutte (dī. ni. 3.283, 293) ‘‘imesaṁ yakkhānaṁ mahāyakkhānaṁ senāpatīnaṁ mahāsenāpatīnaṁ ujjhāpetabba’’ntiādi. Āṭāti dabbimukhasakuṇā. Te āṭā nadanti etthāti āṭānādaṁ, devanagaraṁ, āṭānāde kataṁ āṭānādiyaṁ, suttaṁ. Ṭīkāyaṁ (dī. ni. ṭī. 3.282) ‘‘parittaṁ bhaṇitabbanti etthāpi ‘mettacittaṁ purecārikaṁ katvā’ti ca ‘maṅgalakathā vattabbā’ti ca ‘vihārassa upavane’ti ca evamādi sabbaṁ gihīnaṁ parittakaraṇe vuttaṁ parikammaṁ kātabbamevā’’ti vuttaṁ, evaṁ sati aṭṭhakathāyaṁ (dī. ni. aṭṭha. 3.282) ‘‘etaṁ tāva gihīnaṁ parikamma’’nti vatvā ‘‘sace pana bhikkhū’’tiādinā visesatthajotakena pana-saddena saha vuccamānaṁ ‘‘idaṁ bhikkhūnaṁ parikamma’’nti vacanaṁ niratthakaṁ viya hoti. Avisese hi sati bhedo kātabbo na siyā. Bhikkhūnañca yathāvuttāva bāhirārakkhā dukkarā hoti, tasmā gihīnaṁ parittakaraṇe vuttaparikamme asampajjamānepi aṭṭhakathāyaṁ vuttanayeneva kātuṁ vaṭṭatīti no mati.",
  "tika-vin08t3:15": "Idaṁ pana idha āgataṁ āṭānāṭiyasuttaparikammaṁ sutvā ‘‘idaṁ suttaṁ amanussānaṁ amanāpaṁ, sajjhāyantassa parittaṁ karontassa amanussā antarāyaṁ kareyyu’’nti maññamānā porāṇā catūhi mahārājehi ārocitaṁ sabbaññubuddhena desitaṁ mūlabhūtaṁ dīghanikāye āgataṁ āṭānāṭiyasuttaṁ (dī. ni. 3.275 ādayo) pahāya mūlasuttato gāthāchakkameva gahetvā avasesaṁ sabbaṁ suttaṁ ṭhapetvā aññagāthāyo pakkhipitvā ‘‘āṭānāṭiyaparitta’’nti ṭhapesuṁ, tampi parittaṁ amūlabhūtattā ekenākārena dhāretuṁ asakkontā keci saṁkhittena dhārenti, keci vitthārena, keci ekaccā gāthāyo pakkhipanti, keci nikkhipanti, keci bhikkhū taṁmissakaparittampi maṅgalakaraṇakālādīsu vattumavisahantā taṁ ṭhapetvā aññasuttāniyeva bhaṇanti, sabbametaṁ ayuttaṁ viya dissati. Kasmā? Cattāropi mahārājāno imaṁ āṭānāṭiyaṁ rakkhaṁ saṁvidahamānā buddhasāsane amanussānaṁ pasādāya, catassannaṁ parisānaṁ aviheṭhanāya eva saṁvidahiṁsu , na aññena kāraṇena. Vuttañhi tattha ‘‘tattha santi uḷārā yakkhānivāsino, ye imasmiṁ bhagavato pāvacane appasannā, tesaṁ pasādāya uggaṇhātu bhante bhagavā āṭānāṭiyaṁ rakkhaṁ bhikkhūnaṁ bhikkhunīnaṁ upāsakānaṁ upāsikānaṁ guttiyā rakkhāya avihiṁsāya phāsuvihārāyā’’ti (dī. ni. 3.276).",
  "tika-vin08t3:16": "Sammāsambuddhenapi imassa suttassa nigamane ‘‘uggaṇhātha bhikkhave āṭānāṭiyaṁ rakkhaṁ, pariyāpuṇātha bhikkhave āṭānāṭiyaṁ rakkhaṁ, dhāretha bhikkhave āṭānāṭiyaṁ rakkhaṁ, atthasaṁhitā bhikkhave āṭānāṭiyā rakkhā bhikkhūnaṁ bhikkhunīnaṁ upāsakānaṁ upāsikānaṁ guttiyā rakkhāya avihiṁsāya phāsuvihārāyā’’ti (dī. ni. 3.295) bhikkhūnaṁ dhāraṇaṁ uyyojitaṁ ānisaṁsañca pakāsitaṁ. Aṭṭhakathācariyehi ca ‘‘buddhabhāsite ekakkharampi ekapadampi apanetabbaṁ nāma natthī’’ti vuttaṁ , tasmā catūhi mahārājehi saṁvidahitaṁ sammāsambuddhena āhaccabhāsitaṁ tisso saṅgītiyo āruḷhaṁ pakatiāṭānāṭiyasuttameva dhāretuṁ sajjhāyituñca yuttaṁ, na bhagavatā abhāsitaṁ tisso saṅgītiyo anāruḷhaṁ missakasuttanti. Dīghanikāyaṭṭhakathāyaṁ (dī. ni. aṭṭha. 3.282) āgataṁ idaṁ āṭānāṭiyaparittaparikammaṁ pana pakatisajjhāyanavācanādiṁ sandhāya aṭṭhakathācariyehi na vuttaṁ, atha kho gahaṭṭhaṁ vā pabbajitaṁ vā amanussehi gahitakāle mocāpanatthāya lokiyehi mantaṁ viya bhaṇanaṁ sandhāya vuttaṁ. Vuttañhi tattha ‘‘amanussagahitako tvaṁ ko nāmosīti pucchitabbo’’tiādi (dī. ni. aṭṭha. 3.282).",
  "tika-vin08t3:17": "Āṭānāṭiyā rakkhā ca nāma na sakalasuttaṁ, atha kho ‘‘vipassissa ca namatthū’’ti padaṁ ādiṁ katvā catunnaṁ mahārājūnaṁ vasena catukkhattuṁ āgataṁ ‘‘jinaṁ vandāma gotama’’nti padaṁ pariyosānaṁ katvā vuttasuttekadesoyeva. Kathaṁ viññāyatīti ce? ‘‘Atha kho vessavaṇo mahārājā bhagavato adhivāsanaṁ viditvā imaṁ āṭānāṭiyaṁ rakkhaṁ abhāsī’’ti ārabhitvā yathāvuttasuttekadesassa avasāne ‘‘ayaṁ kho mārisā āṭānāṭiyā rakkhā’’ti niyyātitattā. Tasmā yathā nāma byagghādayo attano bhakkhaṁ vilumpantānaṁ balavaduṭṭhacittā bhavanti, evaṁ attanā gahitamanussaṁ mocāpentānaṁ amanussā paduṭṭhacittā honti. Iti tathā mocāpetuṁ āraddhakāle bhikkhūnaṁ parissayavinodanatthaṁ imaṁ āṭānāṭiyaparittaparikammaṁ aṭṭhakathācariyehi vuttanti daṭṭhabbaṁ. Ayaṁ parittakaraṇavinicchayakathālaṅkāro.",
  "tika-vin08t3:18": "20.Anāmaṭṭhapiṇḍapātoti (vi. vi. ṭī. 1.185) ettha amasiyitthāti āmaṭṭho, na āmaṭṭho anāmaṭṭho. Piṇḍaṁ piṇḍaṁ hutvā patatīti piṇḍapāto. Anāmaṭṭho ca so piṇḍapāto cāti tathā, aggahitaaggo, aparibhutto piṇḍapātoti attho. Sacepi kahāpaṇagghanako hotīti iminā dāyakehi bahubyañjanena sampādetvā sakkaccaṁ dinnabhāvaṁ dīpeti. Tena vuttaṁ ‘‘saddhādeyyavinipātanaṁ natthī’’ti, evaṁ sakkaccaṁ saddhāya dinnaṁ mahagghabhojanampi mātāpitūnaṁ datvā saddhādeyyavinipātanaṁ nāma na hoti, pageva appagghabhojaneti adhippāyo. Mātādipañcakaṁyeva vatvā bhesajjakaraṇe viya aparesampi dasannaṁ dātuṁ vaṭṭatīti avuttattā aññesaṁ ñātakānampi pesetvā dātuṁ na vaṭṭatīti siddhaṁ, ‘‘vihāraṁ sampattassa pana yassa kassaci āgantukassa vā’’iccādivakkhamānattā vihāraṁ sampattānaṁ ñātakānampi āgantukasāmaññena dātuṁ vaṭṭatīti ca. Thālaketi saṅghike kaṁsādimaye thālake. Pattopi ettha saṅgayhati. Na vaṭṭatīti iminā dukkaṭanti dasseti. Dāmarikacorassāti rajjaṁ patthentassa pākaṭacorassa. Adīyamānepi ‘‘na dentī’’ti kujjhantīti sambandho.",
  "tika-vin08t3:19": "Āmisassa dhammassa ca alābhena attano parassa ca antare sambhavantassa chiddassa vivarassa paṭisantharaṇaṁ pidahanaṁ paṭisanthāro. So pana dhammāmisavasena duvidho. Tattha āmisapaṭisanthāraṁ sandhāya ‘‘kassa kātabbo, kassa na kātabbo’’ti vuttaṁ. Āgantukassa vā…pe… kātabboyevāti vuttamatthaṁ pākaṭaṁ kātuṁ ‘‘āgantukaṁ tāvā’’tiādimāha. Khīṇaparibbayanti iminā agatibhāvaṁ karuṇāṭṭhānatañca dasseti. Tena ca tabbidhurānaṁ samiddhānaṁ āgantukattepi dātuṁ na vaṭṭatīti siddhaṁ hoti. ‘‘Apaccāsīsantenā’’ti vatvā paccāsīsanappakāraṁ dassetuṁ ‘‘manussā nāmā’’tiādi vuttaṁ. Ananuññātānaṁ pana apaccāsīsantenapi dātuṁ na vaṭṭati saddhādeyyavinipātattā, paccāsāya pana sati kuladūsanampi hoti. Ubbāsetvāti samantato tiyojanaṁ vilumpante manusse palāpetvā. Varapotthakacittattharaṇanti anekappakāraṁ itthipurisādiuttamarūpavicittaṁ attharaṇaṁ. Ayaṁ paṭisanthāravinicchayakathālaṅkāro.",
  "tika-vin08t3:20": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t3:21": "Bhesajjādivinicchayakathālaṅkāro nāma",
  "tika-vin08t3:22": "Tatiyo paricchedo."
}