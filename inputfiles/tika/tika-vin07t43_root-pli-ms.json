{
  "tika-vin07t43:0": "Samathabhedaṁ",
  "tika-vin07t43:1": "Adhikaraṇapariyāyavāravaṇṇanā",
  "tika-vin07t43:2": "293. Chaṭṭhe pariyāyavāre alobho pubbaṅgamotiādi sāsanaṭṭhitiyā aviparītato dhammavādissa vivādaṁ sandhāya vuttaṁ. Aṭṭhārasa bhedakaravatthūni ṭhānānīti dhammādīsu adhammotiādinā gahetvā dīpanāni idheva bhedakaravatthūni, tāni eva kāyakalahādivivādassa kāraṇattā ṭhānāni, okāsattā vatthūni, ādhārattā bhūmiyoti ca vuttāni. Abyākatahetūti asekkhānaṁ vivādaṁ sandhāya vuttaṁ. Dvādasa mūlānīti kodho upanāho, makkho palāso, issā macchariyaṁ, māyā sāṭheyyaṁ, pāpicchatā mahicchatā, sandiṭṭhiparāmāsitā ādhānaggāhīduppaṭinissajjitānīti imesaṁ channaṁ yugaḷānaṁ vasena cha dhammā ceva lobhādayo cha hetū cāti dvādasa dhammā vivādādhikaraṇassa mūlāni.",
  "tika-vin07t43:3": "294.Cuddasa mūlānīti tāneva dvādasa kāyavācāhi saddhiṁ cuddasa anuvādādhikaraṇassa mūlāni.",
  "tika-vin07t43:4": "295. Pathavīkhaṇanādīsu paṇṇattivajjesu kusalābyākatacittamūlikā āpatti hotīti dassetuṁ ‘‘alobho pubbaṅgamo’’tiādi vuttaṁ. Satta āpattikkhandhā ṭhānānītiādi sattannaṁ āpattikkhandhānaṁ paṭicchādanapaccayā āpattisambhavato vuttaṁ. ‘‘Āpattādhikaraṇapaccayā catasso āpattiyo āpajjatī’’ti (pari. 290) hi vuttaṁ. ‘‘Cha hetū’’ti idaṁ kusalānaṁ āpattihetuvohārassa ayuttatāya vuttaṁ, na pana kusalahetūnaṁ abhāvato. ‘‘Alobho pubbaṅgamo’’ti hi ādi vuttaṁ. Āpattihetavo eva hi pubbaṅgamanāmena vuttā.",
  "tika-vin07t43:5": "296.Cattāri kammāni ṭhānānītiādīsu apalokanavācā, ñattiādivācāyo ca kammānīti vuttaṁ. Tā eva hi ekasīmāyaṁ sāmaggimupagatānaṁ kammappattānaṁ anumatiyā sāvanakiriyānipphattisaṅkhātassa saṅghagaṇakiccasabhāvassa kiccādhikaraṇassa adhiṭṭhānābhāvena ‘‘ṭhānavatthubhūmiyo’’ti vuccanti. Ekaṁ mūlaṁ saṅghoti yebhuyyavasena vuttaṁ. Gaṇañattiapalokanānañhi gaṇopi mūlanti. Ñattito vāti ñattiñattidutiyañatticatutthakammavācānaṁ ñattirūpattā, ñattipubbakattā ca vuttaṁ. Kammañattikammavācāñattivasena hi duvidhāsu ñattīsu anussāvanāpi kammamūlakantveva saṅgayhanti. Ñattivibhāgo cāyaṁ upari āvi bhavissati.",
  "tika-vin07t43:6": "‘‘Ime satta samathā…pe… pariyāyenā’’ti idaṁ pucchāvacanaṁ. ‘‘Siyā’’ti idaṁ visajjanaṁ. ‘‘Kathañca siyā’’ti idaṁ puna pucchā. Vivādādhikaraṇassa dve samathātiādi puna visajjanaṁ. Tattha ‘‘vatthuvasenā’’ti idaṁ ‘‘satta samathā dasa samathā hontī’’ti imassa kāraṇavacanaṁ. ‘‘Pariyāyenā’’ti idaṁ ‘‘dasa samathā satta samathā hontī’’ti imassa kāraṇavacanaṁ. Catubbidhādhikaraṇasaṅkhātavatthuvasena ca desanākkamasaṅkhātapariyāyavasena cāti attho.",
  "tika-vin07t43:7": "Adhikaraṇapariyāyavāravaṇṇanā niṭṭhitā.",
  "tika-vin07t43:8": "Sādhāraṇavārādivaṇṇanā",
  "tika-vin07t43:9": "297. Sattame sādhāraṇavāre sādhāraṇāti vivādādhikaraṇassa vūpasamanakiccasādhāraṇā. Evaṁ sabbattha.",
  "tika-vin07t43:10": "298. Aṭṭhame tabbhāgiyavāre tabbhāgiyāti vivādādhikaraṇassa vūpasamanato tappakkhikā.",
  "tika-vin07t43:11": "Sādhāraṇavārādivaṇṇanā niṭṭhitā.",
  "tika-vin07t43:12": "Samathāsamathassasādhāraṇavāravaṇṇanā",
  "tika-vin07t43:13": "299. Navame samathāsamathasādhāraṇavāre ‘‘sabbe samathā ekatova adhikaraṇaṁ samenti udāhu nānā’’ti pucchantena ‘‘samathā samathassa sādhāraṇā, samathā samathassa asādhāraṇā’’ti vuttaṁ. Vivādādiadhikaraṇakkamena tabbūpasamahetubhūte samathe uddharanto ‘‘yebhuyyasikā’’tiādimāha. Sammukhāvinayaṁ vinā kassaci samathassa asambhavā sesā chapi samathā sammukhāvinayassa sādhāraṇā vuttā, tesaṁ pana channaṁ aññamaññāpekkhābhāvato te aññamaññaṁ asādhāraṇā vuttā. Tabbhāgiyavārepi eseva nayo.",
  "tika-vin07t43:14": "Samathāsamathassasādhāraṇavāravaṇṇanā niṭṭhitā.",
  "tika-vin07t43:15": "Samathasammukhāvinayavārādivaṇṇanā",
  "tika-vin07t43:16": "301-3. Ekādasamavārepi sammukhāvinayotiādi pucchā. Yebhuyyasikā sativinayotiādi visajjanaṁ. Evaṁ vinayavāre kusala-vāre tato paresupi pucchāvisajjanaparicchedo veditabbo.",
  "tika-vin07t43:17": "Tattha sammukhāvinayo siyā kusalotiādīsu tasmiṁ tasmiṁ vinayakamme, vivādādimhi ca niyuttapuggalānaṁ samuppajjanakakusalādīnaṁ vasena sammukhāvinayādīnaṁ, vivādādīnañca kusalādibhāvo tena tena upacārena vutto. Yasmā panetassa sammukhāvinayo nāma saṅghasammukhatādayo honti, tesañca anavajjasabhāvattā akusale vijjamānepi akusalattūpacāro na yutto āpattādhikaraṇassa akusalattūpacāro viya, tasmā natthi sammukhāvinayo akusaloti attho.",
  "tika-vin07t43:18": "304. Tato paresu yattha yebhuyyasikā labbhati, tattha sammukhāvinayo labbhatītiādi sammukhāvinayassa itarehi samathehi niyamena saṁsaṭṭhataṁ, itaresaṁ pana channaṁ aññamaññaṁ saṁsaggābhāvañca dassetuṁ vuttaṁ.",
  "tika-vin07t43:19": "Samathasammukhāvinayavārādivaṇṇanā niṭṭhitā.",
  "tika-vin07t43:20": "Saṁsaṭṭhavārādivaṇṇanā",
  "tika-vin07t43:21": "306.Adhikaraṇantivā samathāti vā ime dhammā saṁsaṭṭhātiādi samathānaṁ adhikaraṇesu eva yathārahaṁ pavattiṁ, adhikaraṇāni vinā tesaṁ visuṁ aṭṭhānañca dassetuṁ vuttaṁ. Vinibbhujitvā nānākaraṇaṁ paññāpetunti adhikaraṇato samathehi viyojetvā asaṁsaṭṭhe katvā nānākaraṇaṁ aññamaññaṁ asaṁsaṭṭhatāya ṭhitabhāvasaṅkhātaṁ nānattaṁ paññāpetuṁ adhikaraṇavūpasamakkhaṇe eva tesaṁ asaṁsaggaṁ paññāpetuṁ kiṁ sakkāti pucchati.",
  "tika-vin07t43:22": "Adhikaraṇantiādi gārayhavādadassanaṁ. So mā hevanti yo evaṁ vadati, so ‘‘mā evaṁ vadā’’ti vacanīyo assa, na ca labbhati samathānaṁ aññatra adhikaraṇā vūpasamalakkhaṇanti pahānāvatthānasaṅkhātaṁ nānākaraṇaṁ paṭikkhipati. Lakkhaṇato pana adhikaraṇehi samathānaṁ nānākaraṇaṁ atthevāti daṭṭhabbaṁ. Samathā adhikaraṇehi sammantīti apalokanādīhi catūhi kiccādhikaraṇehi sabbepi samathā niṭṭhānaṁ gacchanti, nāññehīti imamatthaṁ sandhāya vuttaṁ. Teneva vakkhati ‘‘sammukhāvinayo vivādādhikaraṇena na sammati. Anuvāda…pe… āpattādhikaraṇena na sammati, kiccādhikaraṇena sammatī’’tiādi (pari. 311).",
  "tika-vin07t43:23": "307-313.Vivādādhikaraṇaṁ katihi samathehi sammatītiādiko sammativāro. Tadanantaro sammatinasammativāro ca adhikaraṇehi samathānaṁ saṁsaṭṭhataṁ, visaṁsaṭṭhatañca dassetuṁ vutto. Samathā samathehi sammantītiādiko samathādhikaraṇavāro samathānaṁ aññamaññaṁ, adhikaraṇehi ca adhikaraṇānañca aññamaññaṁ, samathehi ca vūpasamāvūpasamaṁ dassetuṁ vutto.",
  "tika-vin07t43:24": "314. Samuṭṭhāpetivāro pana adhikaraṇehi adhikaraṇānaṁ uppattippakāradassanatthaṁ vutto. Na katamaṁ adhikaraṇanti attano sambhavamattena ekampi adhikaraṇaṁ na samuṭṭhāpetīti attho. Kathañcarahi samuṭṭhāpetīti āha ‘‘api cā’’tiādi. Tattha jāyantīti anantarameva anuppajjitvā paramparapaccayā jāyantīti adhippāyo. ‘‘Dhammo adhammo’’tiādinā ubhinnaṁ puggalānaṁ vivādapaccayā aññamaññakhemabhaṅgā honti, tappaccayā tesaṁ pakkhaṁ pariyesanena kalahaṁ vaḍḍhantānaṁ vivādo kañci mahāparisaṁ saṅghapariṇāyakaṁ lajjiṁ āgamma vūpasamaṁ gacchati. Tathā avūpasamante pana vivādo kamena vaḍḍhitvā sakalepi saṅghe vivādaṁ samuṭṭhāpeti, tato anuvādādīnīti evaṁ paramparakkamena vūpasamakāraṇābhāve cattāri adhikaraṇāni jāyanti. Taṁ sandhāyāha ‘‘saṅgho vivadati vivādādhikaraṇa’’nti. Saṅghassa vivadato yo vivādo, taṁ vivādādhikaraṇaṁ hotīti attho. Esa nayo sesesupi.",
  "tika-vin07t43:25": "Saṁsaṭṭhavārādivaṇṇanā niṭṭhitā.",
  "tika-vin07t43:26": "Bhajativāravaṇṇanā",
  "tika-vin07t43:27": "318. Tadanantaravāre pana vivādādhikaraṇaṁ catunnaṁ adhikaraṇānantiādi adhikaraṇānaṁ vuttanayena aññamaññapaccayattepi saṁsaggabhāvadassanatthaṁ vuttaṁ. Vivādādhikaraṇaṁ catunnaṁ adhikaraṇānaṁ vivādādhikaraṇaṁ bhajatītiādīsu vivādādhikaraṇaṁ catūsu adhikaraṇesu vivādādhikaraṇabhāvameva bhajati, nāññādhikaraṇabhāvaṁ, catūsu adhikaraṇesu vivādādhikaraṇattameva nissitaṁ vivādādhikaraṇameva pariyāpannaṁ vivādādhikaraṇabhāveneva saṅgahitanti evamattho gahetabbo.",
  "tika-vin07t43:28": "319.Vivādādhikaraṇaṁ sattannaṁ samathānaṁ kati samathe bhajatītiādi pana catunnaṁ adhikaraṇānaṁ vūpasamane sati niyatasamathe dassetuṁ vuttaṁ. Tattha kati samathe bhajatīti attano upasamatthāya kittake samathe upagacchati, kittake samathe āgamma vūpasamaṁ gacchatīti attho. Kati samathapariyāpannanti attānaṁ vūpasametuṁ katisu samathesu tehi samānavasena paviṭṭhaṁ. Katihi samathehi saṅgahitanti vūpasamaṁ karontehi katihi samathehi vūpasamakaraṇatthaṁ saṅgahitaṁ.",
  "tika-vin07t43:29": "Bhajativāravaṇṇanā niṭṭhitā."
}