{
  "tika-s0403t37:0": "5. Mahāyaññavaggo",
  "tika-s0403t37:1": "1. Sattaviññāṇaṭṭhitisuttavaṇṇanā",
  "tika-s0403t37:2": "44. Pañcamassa paṭhame yasmā nidassanatthe nipāto (dī. ni. ṭī. 2.127) tasmā seyyathāpi manussāti yathā manussāti vuttaṁ hoti. Viseso hotiyeva satipi bāhirassa kāraṇassa abhede ajjhattikassa bhinnattā. Nānattaṁ kāye etesaṁ, nānatto vā kāyo etesanti nānattakāyā. Iminā nayena sesapadesupi attho veditabbo. Nesanti manussānaṁ. Nānattā saññā etesaṁ atthīti nānattasaññino. Sukhasamussayato vinipāto etesaṁ atthīti vinipātikā satipi devabhāve dibbasampattiyā abhāvato. Apāyesu vā gato natthi nipāto etesanti vinipātikā. Tenāha ‘‘catuapāyavinimuttā’’ti. Piyaṅkaramātādīnaṁ viyāti piyaṅkaramātā kira yakkhinī paccūsasamaye anuruddhattherassa dhammaṁ sajjhāyato sutvā –",
  "tika-s0403t37:3": "‘‘Mā saddamakarī piyaṅkara, bhikkhu dhammapadāni bhāsati;",
  "tika-s0403t37:4": "Api dhammapadaṁ vijāniya, paṭipajjema hitāya no siyā.",
  "tika-s0403t37:5": "‘‘Pāṇesu ca saṁyamāmase, sampajānamusā na bhaṇāmase;",
  "tika-s0403t37:6": "Sikkhema susīlyamattano, api muccema pisācayoniyā’’ti. (saṁ. ni. 1.240) –",
  "tika-s0403t37:7": "Evaṁ puttakaṁ saññāpetvā taṁ divasaṁ sotāpattiphalaṁ pattā. Uttaramātā pana bhagavato dhammaṁ sutvāva sotāpannā jātā.",
  "tika-s0403t37:8": "Brahmakāye paṭhamajjhānanibbatte brahmasamūhe, brahmanikāye vā bhavāti brahmakāyikā. Mahābrahmuno parisāya bhavāti brahmapārisajjā tassa paricārakaṭṭhāne ṭhitattā. Mahābrahmuno purohitaṭṭhāne ṭhitāti brahmapurohitā. Āyuvaṇṇādīhi mahantā brahmānoti mahābrahmāno. Satipi tesaṁ tividhānampi paṭhamena jhānena gantvā nibbattabhāve jhānassa pana pavattibhedena ayaṁ visesoti dassetuṁ ‘‘brahmapārisajjā panā’’tiādi vuttaṁ. Parittenāti hīnena. Sā cassa hīnatā chandādīnaṁ hīnatāya veditabbā. Paṭiladdhamattaṁ vā hīnaṁ. Kappassāti asaṅkhyeyyakappassa . Hīnapaṇītānaṁ majjhe bhavattā majjhimaṁ. Sā cassa majjhimatā chandādīnaṁ majjhimatāya veditabbā. Paṭilabhitvā nātisubhāvitaṁ vā majjhimaṁ. Upaḍḍhakappoti asaṅkhyeyyakappassa upaḍḍhakappo. Vipphārikataroti brahmapārisajjehi pamāṇato vipulataro sabhāvato uḷārataro ca hoti. Sabhāvenapi hi uḷāratamova. Taṁ panettha appamāṇaṁ. Tassa hi parittābhādīnaṁ parittasubhādīnañca kāye satipi sabhāvavematte ekattavaseneva vavatthapīyatīti ‘‘ekattakāyā’’tveva te vuccanti. Paṇītenāti ukkaṭṭhena. Sā cassa ukkaṭṭhatā chandādīnaṁ ukkaṭṭhatāya veditabbā. Subhāvitaṁ vā, sammadeva, vasibhāvaṁ pāpitaṁ paṇītaṁ ‘‘padhānabhāvaṁ nīta’’nti katvā. Idhāpi kappo asaṅkhyeyyakappavaseneva veditabbo paripuṇṇamahākappassa asambhavato. Itīti evaṁ vuttappakārena. Teti ‘‘brahmakāyikā’’ti vuttā tividhāpi brahmāno. Saññāya ekattāti tihetukabhāvena ekasabhāvattā. Na hi tassā sampayuttadhammavasena aññopi koci bhedo atthi. Evanti iminā nānattakāyā ekattasaññino gahitāti dasseti.",
  "tika-s0403t37:9": "Daṇḍaukkāyāti daṇḍadīpikāya. Sarati dhāvati, vissarati vippakiṇṇā viya dhāvati. Dve kappāti dve mahākappā. Ito paresupi eseva nayo. Idhāti imasmiṁ sutte. Ukkaṭṭhaparicchedavasena ābhassaraggahaṇeneva sabbepi te parittābhāappamāṇābhāpi gahitā.",
  "tika-s0403t37:10": "Sundarā pabhā subhā, tāya kiṇṇā subhākiṇṇāti vattabbe. Bhā-saddassa rassattaṁ antima-ṇa-kārassa ha-kārañca katvā ‘‘subhakiṇhā’’ti vuttā. Aṭṭhakathāyaṁ pana niccalāya ekagghanāya pabhāya subhoti pariyāyavacananti ‘‘subhena okiṇṇā vikiṇṇā’’ti attho vutto. Etthāpi antima-ṇa-kārassa ha-kārakaraṇaṁ icchitabbameva. Na chijjitvā pabhā gacchati ekagghanattā. Catutthaviññāṇaṭṭhitimeva bhajanti kāyassa saññāya ca ekarūpattā. Vipulasantasukhāyuvaṇṇādiphalattā vehapphalā. Etthāti viññāṇaṭṭhitiyaṁ.",
  "tika-s0403t37:11": "Vivaṭṭapakkhe ṭhitā apunarāvattanato. ‘‘Na sabbakālikā’’ti vatvā tameva asabbakālikattaṁ vibhāvetuṁ ‘‘kappasatasahassampī’’tiādi vuttaṁ. Soḷasakappasahassaccayena uppannānaṁ suddhāvāsabrahmānaṁ parinibbāyanato aññesañca tattha anuppajjanato buddhasuññe loke suññaṁ taṁ ṭhānaṁ hoti, tasmā suddhāvāsā na sabbakālikā. Khandhāvāraṭṭhānasadisā honti suddhāvāsabhūmiyo. Iminā suttena suddhāvāsānaṁ sattāvāsabhāvadīpaneneva viññāṇaṭṭhitibhāvopi dīpito hoti, tasmā suddhāvāsāpi sattasu viññāṇaṭṭhitīsu catutthaviññāṇaṭṭhitiṁ, navasu sattāvāsesu catutthasattāvāsañca bhajanti.",
  "tika-s0403t37:12": "Sukhumattāti saṅkhārāvasesasukhumabhāvappattattā. Paribyattaviññāṇakiccābhāvato neva viññāṇaṁ, na sabbaso aviññāṇaṁ hotīti nāviññāṇaṁ, tasmā paripphutaviññāṇakiccavantīsu viññāṇaṭṭhitīsu na vuttaṁ.",
  "tika-s0403t37:13": "Sattaviññāṇaṭṭhitisuttavaṇṇanā niṭṭhitā.",
  "tika-s0403t37:14": "2. Samādhiparikkhārasuttavaṇṇanā",
  "tika-s0403t37:15": "45. Dutiye samādhiparikkhārāti ettha tayo parikkhārā. ‘‘Ratho sīlaparikkhāro, jhānakkho cakkavīriyo’’ti (saṁ. ni. 5.4) hi ettha alaṅkāro parikkhāro nāma. ‘‘Sattahi nagaraparikkhārehi suparikkhataṁ hotī’’ti (a. ni. 7.67) ettha parivāro parikkhāro nāma. ‘‘Gilānapaccaya…pe… jīvitaparikkhārā’’ti (ma. ni. 1.191-192) ettha sambhāro parikkhāro nāma. So idha adhippetoti āha ‘‘maggasamādhissa sambhārā’’ti. Parivāraparikkhāropi vaṭṭatiyeva. Parivāro hi sammādiṭṭhādayo maggadhammā sammāsamādhissa sahajātādipaccayabhāvena parikaraṇato abhisaṅkharaṇato. Parikkhatāti parivāritā. Ayaṁ vuccati ariyo sammāsamādhīti ayaṁ sattahi ratanehi parivuto cakkavattī viya sattahi aṅgehi parivuto ariyo sammāsamādhīti vuccati. Upecca nissīyatīti upanisā, saha upanisāyāti saupaniso, saupanissayo attho, saparivāroyevāti vuttaṁ hoti. Sahakārikāraṇabhūto hi dhammasamūho idha ‘‘upaniso’’ti adhippeto.",
  "tika-s0403t37:16": "Samādhiparikkhārasuttavaṇṇanā niṭṭhitā.",
  "tika-s0403t37:17": "3. Paṭhamaaggisuttavaṇṇanā",
  "tika-s0403t37:18": "46. Tatiye anuḍahanaṭṭhenāti kāmaṁ āhuneyyaggiādayo tayo aggī brāhmaṇehipi icchitā santi. Te pana tehi icchitamattāva, na sattānaṁ tādisā atthasādhakā. Ye pana sattānaṁ atthasādhakā, te dassetuṁ ‘‘āhunaṁ vuccatī’’tiādi vuttaṁ. Tattha ānetvā hunanaṁ pūjanaṁ ‘‘āhuna’’nti vuttaṁ, taṁ āhunaṁ arahantī mātāpitaro. Tenāha bhagavā – ‘‘āhuneyyāti, bhikkhave, mātāpitūnaṁ etaṁ adhivacana’’nti (itivu. 106). Yadaggena ca te puttānaṁ bahūpakāratāya āhuneyyāti, tesu sammāpaṭipatti nesaṁ hitasukhāvahā, tadaggena tesu micchāpaṭipatti ahitadukkhāvahāti āha ‘‘tesu…pe… nibbattantī’’ti.",
  "tika-s0403t37:19": "Svāyamattho (dī. ni. aṭṭha. 3.305) mittavindakavatthunā veditabbo. Mittavindako hi mātarā, ‘‘tāta, ajja uposathiko hutvā vihāre sabbarattiṁ dhammassavanaṁ suṇohi, sahassaṁ te dassāmī’’ti vutto dhanalobhena uposathaṁ samādāya vihāraṁ gantvā ‘‘idaṁ ṭhānaṁ akutobhaya’’nti sallakkhetvā dhammāsanassa heṭṭhā nipanno sabbarattiṁ niddāyitvā gharaṁ agamāsi. Mātā pātova yāguṁ pacitvā upanāmesi. So sahassaṁ gahetvāva pivi. Athassa etadahosi ‘‘dhanaṁ saṁharissāmī’’ti. So nāvāya samuddaṁ pakkhanditukāmo ahosi. Atha naṁ mātā, ‘‘tāta, imasmiṁ kule cattālīsakoṭidhanaṁ atthi, alaṁ gamanenā’’ti nivāreti. So tassā vacanaṁ anādiyitvā gacchati eva. Sā purato aṭṭhāsi. Atha naṁ kujjhitvā ‘‘ayaṁ mayhaṁ purato tiṭṭhatī’’ti pādena paharitvā patitaṁ antaraṁ katvā agamāsi.",
  "tika-s0403t37:20": "Mātā uṭṭhahitvā ‘‘mādisāya mātari evarūpaṁ kammaṁ katvā gatassa te gataṭṭhāne sukhaṁ bhavissatīti evaṁsaññī nāma tvaṁ puttā’’ti āha. Tassa nāvaṁ āruyha gacchato sattame divase nāvā aṭṭhāsi. Atha te manussā ‘‘addhā ettha pāpapuggalo atthi, salākaṁ dethā’’ti āhaṁsu. Salākā dīyamānā tasseva tikkhattuṁ pāpuṇi. Te tassa uḷumpaṁ datvā taṁ samudde pakkhipiṁsu. So ekaṁ dīpaṁ gantvā vimānapetīhi saddhiṁ sampattiṁ anubhavanto tāhi ‘‘purato purato mā agamāsī’’ti vuccamānopi taddiguṇaṁ taddiguṇaṁ sampattiṁ passanto anupubbena khuracakkadharaṁ ekaṁ addasa. Taṁ cakkaṁ padumapupphaṁ viya upaṭṭhāsi. So taṁ āha, ‘‘ambho, idaṁ tayā piḷandhitaṁ padumaṁ mayhaṁ dehī’’ti. Na idaṁ, sāmi, padumaṁ, khuracakkaṁ etanti. So ‘‘vañcesi maṁ tvaṁ, kiṁ mayā padumaṁ na diṭṭhapubba’’nti vatvā ‘‘tvaṁ lohitacandanaṁ vilimpitvā piḷandhanaṁ padumapupphaṁ mayhaṁ na dātukāmo’’ti āha. So cintesi ‘‘ayampi mayā katasadisaṁ kammaṁ katvā tassa phalaṁ anubhavitukāmo’’ti. Atha naṁ ‘‘gaṇha, re’’ti vatvā tassa matthake cakkaṁ khipi. Tena vuttaṁ –",
  "tika-s0403t37:21": "‘‘Catubbhi aṭṭhajjhagamā, aṭṭhāhi pica soḷasa;",
  "tika-s0403t37:22": "Soḷasāhi ca bāttiṁsa, atricchaṁ cakkamāsado;",
  "tika-s0403t37:23": "Icchāhatassa posassa, cakkaṁ bhamati matthake’’ti. (jā. 1.1.104; 1.5.103);",
  "tika-s0403t37:24": "Soti gehasāmiko bhattā. Purimanayenevāti anuḍahanassa paccayatāya. Tatridaṁ vatthu – kassapabuddhakāle sotāpannassa upāsakassa bhariyā aticāraṁ carati. So taṁ paccakkhato disvā ‘‘kasmā evaṁ karosī’’ti āha. Sā ‘‘sacāhaṁ evarūpaṁ karomi, ayaṁ me sunakho viluppamāno khādatū’’ti vatvā kālakatā kaṇṇamuṇḍakadahe vemānikapetī hutvā nibbattā divā sampattiṁ anubhavati, rattiṁ dukkhaṁ. Tadā bārāṇasirājā migavaṁ caranto araññaṁ pavisitvā anupubbena kaṇṇamuṇḍakadahaṁ sampatto tāya saddhiṁ sampattiṁ anubhavati. Sā taṁ vañcetvā rattiṁ dukkhaṁ anubhavati. So ñatvā ‘‘kattha nu kho gacchatī’’ti piṭṭhito piṭṭhito gantvā avidūre ṭhito kaṇṇamuṇḍakadahato nikkhamitvā taṁ ‘‘paṭapaṭa’’nti khādamānaṁ ekaṁ sunakhaṁ disvā asinā dvidhā chindi, dve ahesuṁ. Puna chinne cattāro, puna chinne aṭṭha, puna chinne soḷasa ahesuṁ. Sā ‘‘kiṁ karosi, sāmī’’ti āha. So ‘‘kiṁ ida’’nti āha. Sā ‘‘evaṁ akatvā kheḷapiṇḍaṁ bhūmiyaṁ niṭṭhubhitvā pādena ghaṁsāhī’’ti āha. So tathā akāsi. Sunakhā antaradhāyiṁsu. Muṭṭhiyogo kirāyaṁ tassa sunakhantaradhānassa, yadidaṁ kheḷapiṇḍaṁ bhūmiyaṁ niṭṭhubhitvā pādena ghaṁsanaṁ, taṁ divasaṁ tassā kammaṁ khīṇaṁ. Rājā vippaṭisārī hutvā gantuṁ āraddho. Sā ‘‘mayhaṁ, sāmi, kammaṁ khīṇaṁ, mā agamāsī’’ti āha. Rājā assutvāva gato.",
  "tika-s0403t37:25": "Dakkhiṇāti cattāro paccayā dīyamānā dakkhanti etehi hitasukhānīti, taṁ dakkhiṇaṁ arahatīti dakkhiṇeyyo, bhikkhusaṅgho.",
  "tika-s0403t37:26": "Paṭhamaaggisuttavaṇṇanā niṭṭhitā.",
  "tika-s0403t37:27": "4-5. Dutiyaaggisuttādivaṇṇanā",
  "tika-s0403t37:28": "47-48. Catutthe yaññavāṭaṁ sampādetvā mahāyaññaṁ uddissa saviññāṇakāni aviññāṇakāni ca yaññūpakaraṇāni sajjitānīti āha pāḷiyaṁ ‘‘mahāyañño upakkhaṭo’’ti. Taṁ upakaraṇaṁ tesaṁ tathāsajjananti āha ‘‘upakkhaṭoti paccupaṭṭhito’’ti. Vacchatarasatānīti yuvabhāvappattāni nātibalavavacchasatāni. Te pana vacchā eva honti, na dammā, balībaddā vā. Urabbhāti taruṇameṇḍakā vuccanti. Upanītānīti ṭhapanatthāya upanītāni. Vihiṁsaṭṭhenāti hiṁsanaṭṭhena. Upavāyatūti upagantvā sarīradarathaṁ nibbāpento saṇhasītalā vāto vāyatu. Sesaṁ suviññeyyameva. Pañcame natthi vattabbaṁ.",
  "tika-s0403t37:29": "Dutiyaaggisuttādivaṇṇanā niṭṭhitā.",
  "tika-s0403t37:30": "6. Dutiyasaññāsuttavaṇṇanā",
  "tika-s0403t37:31": "49. Chaṭṭhe nhāruvilekhananti cammaṁ likhantānaṁ cammaṁ likhitvā chaḍḍitakasaṭaṁ. ‘‘Esohamasmī’’tiādinā ahaṁkaraṇaṁ ahaṅkāro. ‘‘Etaṁ mamā’’ti mamaṁkaraṇaṁ mamaṅkāro. Tenāha ‘‘ahaṅkāradiṭṭhito’’tiādi. Tisso vidhāti seyyasadisahīnavasena tayo mānā. ‘‘Ekavidhena rūpasaṅgaho’’tiādīsu (dha. sa. 584) koṭṭhāso ‘‘vidhā’’ti vutto. ‘‘Kathaṁvidhaṁ sīlavantaṁ vadanti, kathaṁvidhaṁ paññavantaṁ vadantī’’tiādīsu (saṁ. ni. 1.95) pakāro. ‘‘Tisso imā, bhikkhave, vidhā. Katamā tisso? Seyyohamasmīti vidhā’’ti (vibha. 920) ettha māno ‘‘vidhā’’ti vutto. Idhāpi mānova adhippeto. Māno hi vidahanato hīnādivasena tividhā. Tenākārena dahanato upadahanato ‘‘vidhā’’ti vuccati.",
  "tika-s0403t37:32": "Dutiyasaññāsuttavaṇṇanā niṭṭhitā.",
  "tika-s0403t37:33": "7-8. Methunasuttādivaṇṇanā",
  "tika-s0403t37:34": "50-51. Sattame idhāti imasmiṁ loke. Ekaccoti eko. Samaṇo vā brāhmaṇo vāti pabbajjāmattena samaṇo vā, jātimattena brāhmaṇo vā. Dvayaṁdvayasamāpattinti dvīhi dvīhi samāpajjitabbaṁ, methunanti attho. Na heva kho samāpajjatīti sambandho. Ucchādanaṁ ubbaṭṭanaṁ. Sambāhanaṁ parimaddanaṁ. Sādiyatīti adhivāseti. Tadassādetīti ucchādanādiṁ abhiramati. Nikāmetīti icchati. Vittinti tuṭṭhiṁ. Idampi khoti ettha idanti yathāvuttaṁ sādiyanādiṁ khaṇḍādibhāvavasena ekaṁ katvā vuttaṁ. Pi-saddo vakkhamānaṁ upādāya samuccayattho, kho-saddo avadhāraṇattho. Idaṁ vuttaṁ hoti – yadetaṁ brahmacāripaṭiññassa asatipi dvayaṁdvayasamāpattiyaṁ mātugāmassa ucchādananahāpanasambāhanasādiyanādi. Idampi ekaṁsena tassa brahmacariyassa khaṇḍādibhāvāpādanato khaṇḍampi chiddampi sabalampi kammāsampīti. Evaṁ pana khaṇḍādibhāvāpattiyā so aparisuddhaṁ brahmacariyaṁ carati, na parisuddhaṁ, saṁyutto methunasaṁyogena, na visaṁyutto. Tato cassa na jātiādīhi parimuttīti dassento ‘‘ayaṁ vuccatī’’tiādimāha.",
  "tika-s0403t37:35": "Sañjagghatīti kilesavasena mahāhasitaṁ hasati. Saṁkīḷatīti kāyasaṁsaggavasena kīḷati. Saṁkelāyatīti sabbaso mātugāmaṁ kelāyanto viharati. Cakkhunāti attano cakkhunā. Cakkhunti mātugāmassa cakkhuṁ. Upanijjhāyatīti upecca nijjhāyati oloketi. Tirokuṭṭanti kuṭṭassa parato. Tathā tiropākāraṁ, ‘‘mattikāmayā bhitti kuṭṭaṁ, iṭṭhakāmayā pākāro’’ti vadanti. Yā kāci vā bhitti porisakā diyaḍḍharatanappamāṇā kuṭṭaṁ, tato adhiko pākāro. Assāti brahmacāripaṭiññassa. Pubbeti vatasamādānato pubbe. Kāmaguṇehīti kāmakoṭṭhāsehi. Samappitanti suṭṭhu appitaṁ sahitaṁ. Samaṅgibhūtanti samannāgataṁ. Paricārayamānanti kīḷantaṁ, upaṭṭhahiyamānaṁ vā. Paṇidhāyāti patthetvā. Sīlenātiādīsu yamaniyamādisamādānavasena sīlaṁ, avītikkamavasena vataṁ. Ubhayampi vā sīlaṁ, dukkaracariyavasena pavattitaṁ vataṁ. Taṁtaṁakiccasammatato vā nivattilakkhaṇaṁ sīlaṁ, taṁtaṁsamādānavato vesabhojanakiccakaraṇādivisesappaṭipatti vataṁ. Sabbathāpi dukkaracariyā tapo. Methunā virati brahmacariyanti evampettha pāḷivaṇṇanā veditabbā. Aṭṭhamaṁ uttānameva.",
  "tika-s0403t37:36": "Methunasuttādivaṇṇanā niṭṭhitā.",
  "tika-s0403t37:37": "9. Dānamahapphalasuttavaṇṇanā",
  "tika-s0403t37:38": "52. Navame ‘‘sāhu dāna’’nti dānaṁ detīti ‘‘dānaṁ nāma sādhu sundara’’nti dānaṁ detīti attho. Dānañhi datvā taṁ paccavekkhantassa pāmojjapītisomanassādayo uppajjanti, lobhadosaissāmaccherādayo vidūrībhavanti. Idāni dānaṁ anukūladhammaparibrūhanena paccanīkadhammavidūrīkaraṇena ca bhāvanācittassa upasobhanāya ca parikkhārāya ca hotīti ‘‘alaṅkārabhūtañceva parivārabhūtañca detī’’ti vuttaṁ. Jhānānāgāmī nāma hoti jhānaṁ nibbattetvā brahmalokūpapannānaṁ ariyānaṁ heṭṭhā anuppajjanato. Imaṁ pecca paribhuñjissāmīti sāpekkhassa dānaṁ paralokaphalāsāya sātisayāya ca pubbācāravasena uppajjamānāya anubhavattā taṇhuttaraṁ nāma hotīti āha ‘‘paṭhamaṁ taṇhuttariyadāna’’nti. Dānaṁ nāma buddhādīhi pasatthanti garuṁ cittīkāraṁ upaṭṭhapetvā dātabbattā ‘‘dutiyaṁ cittīkāradāna’’nti vuttaṁ. Pubbakehi pitupitāmahehi dinnapubbaṁ katapubbaṁ jahāpetuṁ nāma nānucchavikanti attabhāvasabhāgavasena hirottappaṁ paccupaṭṭhapetvā dātabbato ‘‘tatiyaṁ hirottappadāna’’nti vuttaṁ. ‘‘Ahaṁ pacāmi, na ime pacanti, nārahāmi pacanto apacantānaṁ dānaṁ adātu’’nti evaṁsaññī hutvā dento niravasesaṁ katvā detīti āha ‘‘catutthaṁ niravasesadāna’’nti. ‘‘Yathā tesaṁ pubbakānaṁ isīnaṁ tāni mahāyaññakāni ahesuṁ, evaṁ me ayaṁ dānaparibhogo bhavissatī’’ti evaṁsaññino dānaṁ dakkhiṇaṁ arahesu dātabbato ‘‘pañcamaṁ dakkhiṇeyyadāna’’nti vuttaṁ. ‘‘Imaṁ me dānaṁ dadato cittaṁ pasīdatī’’tiādinā pītisomanassaṁ uppādetvā dentassa dānaṁ somanassabāhullappattiyā somanassupacāraṁ nāma hotīti āha ‘‘chaṭṭhaṁ somanassupavicāradāna’’nti vuttaṁ.",
  "tika-s0403t37:39": "Dānamahapphalasuttavaṇṇanā niṭṭhitā.",
  "tika-s0403t37:40": "10. Nandamātāsuttavaṇṇanā",
  "tika-s0403t37:41": "53. Dasame ‘‘vutthavasso pavāretvā…pe… nikkhamī’’ti aṅguttarabhāṇakānaṁ matenetaṁ vuttaṁ. Majjhimabhāṇakā pana vadanti ‘‘bhagavā upakaṭṭhāya vassūpanāyikāya jetavanato bhikkhusaṅghaparivuto cārikaṁ nikkhami. Teneva ca akāle nikkhantattā kosalarājādayo vāretuṁ ārabhiṁsu. Pavāretvā hi caraṇaṁ buddhāciṇṇa’’nti. Puṇṇāya sammāpaṭipattiṁ paccāsīsanto bhagavā ‘‘mama nivattanapaccayā tvaṁ kiṁ karissasī’’ti āha. Puṇṇāpi…pe… pabbajīti ettha seṭṭhi ‘‘puṇṇāya bhagavā nivattito’’ti sutvā taṁ bhujissaṁ katvā dhītuṭṭhāne ṭhapesi. Sā pabbajjaṁ yācitvā pabbaji, pabbajitvā vipassanaṁ ārabhi. Athassā satthā āraddhavipassakabhāvaṁ ñatvā imaṁ obhāsagāthaṁ vissajjesi –",
  "tika-s0403t37:42": "‘‘Puṇṇe pūrassu saddhammaṁ, cando pannaraso yathā;",
  "tika-s0403t37:43": "Paripuṇṇāya paññāya, dukkhassantaṁ karissasī’’ti. (therīgā. 3);",
  "tika-s0403t37:44": "Sā gāthāpariyosāne arahattaṁ patvā abhiññātā sāvikā ahosi. Sesamettha suviññeyyameva.",
  "tika-s0403t37:45": "Nandamātāsuttavaṇṇanā niṭṭhitā.",
  "tika-s0403t37:46": "Mahāyaññavaggavaṇṇanā niṭṭhitā.",
  "tika-s0403t37:47": "Paṭhamapaṇṇāsakaṁ niṭṭhitaṁ."
}