{
  "tika-s0101t11:0": "11. Kevaṭṭasuttavaṇṇanā",
  "tika-s0101t11:1": "Kevaṭṭagahapatiputtavatthuvaṇṇanā",
  "tika-s0101t11:2": "481.Pāvārikambavaneti pāvārikaseṭṭhino ambabahule upavane. Taṁ kira so seṭṭhī bhagavato anucchavikaṁ gandhakuṭiṁ, bhikkhusaṅghassa ca rattiṭṭhānadivāṭṭhānakuṭimaṇḍapādīni sampādetvā pākāraparikkhittaṁ dvārakoṭṭhakasampannaṁ katvā buddhappamukhassa saṅghassa niyyātesi, purimavohārena pana ‘‘pāvārikambavana’’nti vuccati, tasmiṁ pāvārikambavane. Kevaṭṭoti idaṁ tassa nāmaṁ kevaṭṭehi saṁrakkhitattā, tesaṁ vā santike saṁvaḍḍhitattāti keci. ‘‘Gahapatiputtassā’’ti ettha kāmaṁ tadā so gahapatiṭṭhāne ṭhito, pitu panassa acirakālaṁkatatāya purimasamaññāya ‘‘gahapatiputto’’ tveva voharīyati, tenāha ‘‘gahapati mahāsālo’’ti. Mahāvibhavatāya mahāsāro, gahapatīti attho ra-kārassa la-kāraṁ katvā ‘‘mahāsālo sukhumālo aha’’ntiādīsu (a. ni. 3.39) viya. Saddhāsampannoti pothujjanikāya saddhāya vasena saddhā samannāgato.",
  "tika-s0101t11:3": "Samiddhāti sammadeva iddhā, iddhiyā vibhavasampattiyā vepullappattāti attho. ‘‘Ehi tvaṁ bhikkhu anvaddhamāsaṁ, anumāsaṁ, anusaṁvaccharaṁ vā manussānaṁ pasādāya iddhipāṭihāriyaṁ karohī’’ti ekassa bhikkhuno āṇāpanaṁ tasmiṁ ṭhāne tassa ṭhapanaṁ nāma hotīti āha ‘‘ṭhānantare ṭhapetū’’ti. Uttarimanussānaṁdhammatoti uttarimanussānaṁ buddhādīnaṁ adhigamadhammato. Niddhāraṇe cetaṁ nissakkaṁ. Iddhipāṭihāriyañhi tato niddhāreti. Manussadhammato uttarīti pakatimanussadhammato upari. Pajjalitapadīpoti pajjalanto padīpo.",
  "tika-s0101t11:4": "482.Na dhaṁsemīti guṇasampattito na cāvemi, tenāha ‘‘sīlabheda’’ntiādi. Vissāsaṁ vaḍḍhetvā bhagavati attano vissatthabhāvaṁ brūhetvā vibhūtaṁ pākaṭaṁ katvā.",
  "tika-s0101t11:5": "Iddhipāṭihāriyavaṇṇanā",
  "tika-s0101t11:6": "483-4.Ādīnavanti dosaṁ. Gandhārīti cūḷagandhārī, mahāgandhārīti dve gandhārīvijjā. Tattha cūḷagandhārī nāma tivassato oraṁ matānaṁ sattānaṁ upapannaṭṭhānajānanavijjā. Mahāgandhārī tampi jānāti tato uttaripi iddhividhañāṇakappaṁ yebhuyyena iddhividhakiccaṁ sādheti. Tassā kira vijjāya sādhako puggalo tādise desakāle mantaṁ parijappitvā bahudhāpi attānaṁ dasseti, hatthiādīnipi dasseti, dassanīyopi hoti, aggithambhampi karoti, jalathambhampi karoti, ākāsepi attānaṁ dasseti. Sabbaṁ indajālasadisaṁ daṭṭhabbaṁ. Aṭṭoti dukkhito bādhito, tenāha ‘‘pīḷito’’ti.",
  "tika-s0101t11:7": "Ādesanāpāṭihāriyavaṇṇanā",
  "tika-s0101t11:8": "485. Kāmaṁ ‘‘cetasika’’nti padaṁ ye cetasi niyuttā cittena sampayuttā, tesaṁ sādhāraṇavacanaṁ, sādhāraṇe pana gahite cittaviseso gahitova hoti, sāmaññajotanā ca visese avatiṭṭhatīti cetasikaggahaṇassa adhippāyaṁ vivaranto ‘‘somanassadomanassaṁ adhippeta’’nti āha. Somanassaggahaṇena cettha tadekaṭṭhā rāgādayo, saddhādayo ca dassitā honti, domanassaggahaṇena dosādayo. Vitakkavicārā pana sarūpeneva dassitā. Evaṁ tava manoti iminā ākārena tava mano pavattoti attho . Kena pakārena pavattoti āha ‘‘somanassito vā’’tiādi. ‘‘Evaṁ tava mano’’ti idaṁ pana somanassitatādimattadassanaṁ, na pana yena yena somanassito vā domanassito vā, taṁ taṁ dassanaṁ. Dutiyanti ‘‘itthampi te mano’’ti idaṁ. Itipīti ettha iti-saddo nidassanattho ‘‘atthīti kho, kaccāna, ayameko anto’’tiādīsu (saṁ. ni. 2.15; 3.90) viya, tenāha ‘‘imañca imañca atthaṁ cintayamāna’’nti pi-saddo vuttatthasampiṇḍanattho. Parassa cintaṁ manati jānāti etenāti cintāmaṇi. Tassā kira vijjāya sādhako puggalo tādise desakāle mantaṁ parijappitvā yassa cittaṁ jānitukāmo, tassa diṭṭhasutādivisesasañjānanamukhena cittācāraṁ anuminanto kathetīti keci. Apare ‘‘vācaṁ niccharāpetvā tattha akkharasallakkhaṇavasenā’’ti vadanti.",
  "tika-s0101t11:9": "Anusāsanīpāṭihāriyavaṇṇanā",
  "tika-s0101t11:10": "486.Pavattentāti pavattanakā hutvā, pavattanavasenāti attho. ‘‘Eva’’nti hi padaṁ yathānusiṭṭhāya anusāsaniyā vidhivasena, paṭisedhavasena ca pavattiākāraparāmasanaṁ, sā ca sammāvitakkānaṁ micchāvitakkānañca pavattiākāradassanavasena pavattati tattha ānisaṁsassa ādīnavassa ca vibhāvanatthaṁ. Aniccasaññameva na niccasaññanti attho. Paṭiyogīnivattanatthañhi eva-kāraggahaṇaṁ. Idhāpi evaṁ saddaggahaṇassa attho, payojanañca vuttanayeneva veditabbaṁ. Idaṁgahaṇepi eseva nayo. Pañcakāmaguṇikarāganti nidassanamattaṁ daṭṭhabbaṁ, tadaññarāgassa, dosādīnañca pahānassa icchitattā, tappahānassa ca tadaññarāgādikhepanassa upāyabhāvato tathā vuttaṁ duṭṭhalohitavimocanassa pubbaduṭṭhamaṁsakhepanūpāyatā viya. Lokuttaradhammamevāti avadhāraṇaṁ paṭipakkhabhāvato sāvajjadhammanivattanaparaṁ daṭṭhabbaṁ tassādhigamūpāyānisaṁsabhūtānaṁ tadaññesaṁ anavajjadhammānaṁ nānantariyabhāvato. Iddhividhaṁ iddhipāṭihāriyanti dasseti iddhidassanena parasantāne pasādādīnaṁ paṭipakkhassa haraṇato. Iminā nayena sesapadadvayepi attho veditabbo. Satataṁ dhammadesanāti sabbakālaṁ desetabbadhammadesanā.",
  "tika-s0101t11:11": "Iddhipāṭihāriyenāti sahayoge karaṇavacanaṁ, iddhipāṭihāriyena saddhinti attho. Ādesanāpāṭihāriyenāti etthāpi eseva nayo. Dhammasenāpatissa āciṇṇanti yojanā. ‘‘Cittācāraṁ ñatvā’’ti iminā ādesanāpāṭihāriyaṁ dasseti. ‘‘Dhammaṁ desesī’’ti iminā anusāsanīpāṭihāriyaṁ ‘‘buddhānaṁ satataṁ dhammadesanā’’ti anusāsanīpāṭihāriyassa tattha sātisayatāya vuttaṁ. Saupārambhāni patirūpena upārambhitabbato. Sadosāni dosasamucchindanassa anupāyabhāvato. Sadosattā eva addhānaṁ na tiṭṭhanti cirakālaṭṭhāyīni na honti. Addhānaṁ atiṭṭhanato na niyyantīti phalena hetuno anumānaṁ. Aniyyānikatāya hi tāni anaddhaniyāni. Anusāsanīpāṭihāriyaṁ anupārambhaṁ visuddhippabhavato, visuddhinissayato ca. Tato eva niddosaṁ. Na hi tattha pubbāparavirodhādidosasambhavo. Niddosattā eva addhānaṁ tiṭṭhati paravādavātehi, kilesavātehi ca anupahantabbato. Tasmāti yathāvuttakāraṇato, tena saupārambhādiṁ, anupārambhādiṁ cāti ubhayaṁ ubhayattha yathākkamaṁ gārayhapāsaṁsabhāvānaṁ hetubhāvena paccāmasati.",
  "tika-s0101t11:12": "Bhūtanirodhesakavatthuvaṇṇanā",
  "tika-s0101t11:13": "487.Aniyyānikabhāvadassanatthanti yasmā mahābhūtapariyesako bhikkhu purimesu dvīsu pāṭihāriyesu vasippatto kusalopi samāno mahābhūtānaṁ aparisesanirodhasaṅkhātaṁ nibbānaṁ nāvabujjhi , tasmā tāni niyyānāvahatābhāvato aniyyānikānīti tesaṁ aniyyānikabhāvadassanatthaṁ. Tatiyaṁ pana takkarassa ekantato niyyānāvahanti tasseva niyyānikabhāvadassanatthaṁ.",
  "tika-s0101t11:14": "Evametissā desanāya mukhyapayojanaṁ dassetvā idāni anusaṅgikampi dassetuṁ ‘‘apicā’’tiādi āraddhaṁ. Mahābhūte pariyesantoti aparisesaṁ nirujjhanavasena mahābhūte gavesanto, tesaṁ anavasesanirodhaṁ vīmaṁsantoti attho. Vicaritvāti dhammatāya codiyamāno vicaritvā. Dhammatāsiddhaṁ kiretaṁ, yadidaṁ tassa bhikkhuno tathā vicaraṇaṁ, yathā abhijātiyaṁ mahāpathavikampādi. Mahantabhāvappakāsanatthanti sadevake loke anaññasādhāraṇassa buddhānaṁ mahantabhāvassa mahānubhāvatāya dīpanatthaṁ. Idañca kāraṇanti sabbesampi buddhānaṁ sāsane īdiso eko bhikkhu tadānubhāvappakāsano hotīti idampi kāraṇaṁ dassento.",
  "tika-s0101t11:15": "Katthāti nimitte bhummaṁ, tasmā katthāti kismiṁ ṭhāne kāraṇabhūte. Kiṁ āgammāti kiṁ ārammaṇaṁ paccayabhūtaṁ adhigantvā, tenāha ‘‘kiṁ pattassā’’ti. Teti mahābhūtā. Appavattivasenāti anuppajjanavasena. Sabbākārenāti vacanatthalakkhaṇādisamuṭṭhānakalāpacuṇṇanānattekattavinibbhogāvinibbhoga- sabhāgavisabhāgaajjhattikabāhirasaṅgahapaccayasamannāhārapaccayavibhāgākārato, sasambhārasaṅkhepasasambhāravibhattisalakkhaṇasaṅkhepasalakkhaṇavibhattiākārato cāti sabbena ākārena.",
  "tika-s0101t11:16": "488. Dibbanti ettha pañcahi kāmaguṇehi samaṅgībhūtā hutvā vicaranti, kīḷanti, jotanti cāti devo, devaloko. Taṁ yanti upagacchanti etenāti devayāniyo. Vasaṁ vattentoti ettha vasavattanaṁ nāma yathicchitaṭṭhānagamanaṁ. Cattāro mahārājāno etesaṁ issarāti cātumahārājikā yā devatā maggaphalalābhino tā tamatthaṁ ekadesena jāneyyuṁ buddhavisayo panāyaṁ pañhoti cintetvā ‘‘na jānāmā’’ti āhaṁsu, tenāha ‘‘buddhavisaye’’tiādi. Ajjhottharaṇaṁ nāmettha nippīḷananti āha ‘‘punappunaṁ pucchatī’’ti. Abhikkantatarāti rūpasampattiyā ceva paññāpaṭibhānādiguṇehi ca amhe abhibhuyya paresaṁ kāmanīyatarā. Paṇītatarāti uḷāratarā, tenāha ‘‘uttamatarā’’ti.",
  "tika-s0101t11:17": "491-3.Devayāniyasadiso iddhividhañāṇasseva adhippetattā. ‘‘Devayāniyamaggoti vā …pe… sabbametaṁ iddhividhañāṇasseva nāma’’nti idaṁ pāḷiyaṁ aṭṭhakathāsu ca tattha tattha āgataruḷhivasena vuttaṁ.",
  "tika-s0101t11:18": "494.Āgamanapubbabhāge nimittanti brahmuno āgamanassa pubbabhāge uppajjananimittaṁ. Pāturahosīti āvi bhavi. Pākaṭo ahosīti pakāso ahosi.",
  "tika-s0101t11:19": "497.Padesenāti ekadesena, upādinnakavasena, sattasantānapariyāpannenāti attho. Anupādinnakepīti anindriyabaddhepi. Nippadesato anavasesato. Pucchāmūḷhassāti pucchituṁ ajānantassa. Pucchāya dosaṁ dassetvāti tena katapucchāya pucchitākāre dosaṁ vibhāvetvā. Yasmā vissajjanaṁ nāma pucchānurūpaṁ pucchāsabhāgena vissajjetabbato, na ca tathāgatā virajjhitvā katapucchānurūpaṁ vissajjenti, atthasabhāgatāya ca vissajjanassa pucchakā tadatthaṁ anavabujjhantā sammuyhanti, tasmā pucchāya sikkhāpanaṁ buddhāciṇṇaṁ, tenāha ‘‘pucchaṁ sikkhāpetvā’’tiādi.",
  "tika-s0101t11:20": "498.Appatiṭṭhāti appaccayā, sabbaso samucchinnakāraṇāti attho. Upādinnaṁ yevāti indriyabaddhameva. Yasmā ekadisābhimukhaṁ santānavasena saṇṭhite rūpappabandhe dīghasamaññā taṁ upādāya tato appake rassasamaññā tadubhayañca visesato rūpaggahaṇamukhena gayhati, tasmā āha ‘‘dīghañca rassañcāti saṇṭhānavasena upādārūpaṁ vutta’’nti. Appaparimāṇe rūpasaṅghāte aṇusamaññā, taṁ upādāya tato mahati thūlasamaññā. Idampi dvayaṁ visesato rūpaggahaṇamukhena gayhati, tenāha ‘‘imināpī’’tiādi. Pi-saddena cettha ‘‘saṇṭhānavasena upādārūpaṁ vutta’’nti etthāpi vaṇṇamattameva kathitanti imamatthaṁ samuccinatīti vadanti. Subhanti sundaraṁ, iṭṭhanti attho. Asubhanti asundaraṁ, aniṭṭhanti vuttaṁ hoti. Tenevāha ‘‘iṭṭhāniṭṭhārammaṇaṁ panevaṁ kathita’’nti. Dīghaṁ rassaṁ, aṇuṁ thūlaṁ, subhāsubhanti tīsu ṭhānesu upādārūpasseva gahaṇaṁ, bhūtarūpānaṁ visuṁ gahitattā. Nāmanti vedanādikkhandhacatukkaṁ tañhi ārammaṇābhimukhaṁ namanato, nāmakaraṇato ca ‘‘nāma’’nti vuccati. Heṭṭhā ‘‘dīghaṁ rassa’’ntiādinā vuttameva idha ruppanaṭṭhena ‘‘rūpa’’nti gahitanti āha ‘‘dīghādibhedaṁ rūpañcā’’ti. Dīghādīti ca ādi-saddena āpādīnañca saṅgaho daṭṭhabbo. Yasmā vā dīghādisamaññā na rūpāyatanavatthukāva, atha kho bhūtarūpavatthukāpi. Tathā hi saṇṭhānaṁ phusanamukhenapi gayhati, tasmā dīgharassādiggahaṇena bhūtarūpampi gayhatevāti ‘‘dīghādibhedaṁ rūpa’’micceva vuttaṁ. Kiṁ āgammāti kiṁ adhigantvā kissa adhigamahetu. ‘‘Uparujjhatī’’ti idaṁ anuppādanirodhaṁ sandhāya vuttaṁ, na khaṇanirodhanti āha ‘‘asesametaṁ nappavattatī’’ti.",
  "tika-s0101t11:21": "499.Viññātabbanti visiṭṭhena ñātabbaṁ, ñāṇuttamena ariyamaggañāṇena paccakkhato jānitabbanti attho, tenāha ‘‘nibbānassetaṁ nāma’’nti. Nidissatīti nidassanaṁ, cakkhuviññeyyaṁ. Na nidassanaṁ anidassanaṁ, acakkhuviññeyyanti etamatthaṁ vadanti. Nidassanaṁ vā upamā, taṁ etassa natthīti anidassanaṁ. Na hi nibbānassa niccassa ekassa accantasantapaṇītasabhāvassa sadisaṁ nidassanaṁ kutoci labbhatīti. Yaṁ ahutvā sambhoti, hutvā paṭiveti taṁ saṅkhataṁ udayavayantehi saantaṁ, asaṅkhatassa pana nibbānassa niccassa te ubhopi antā na santi, tato eva navabhāvāpagamasaṅkhāto jarantopi tassa natthīti āha ‘‘uppādanto…pe… ananta’’nti. ‘‘Titthassa nāma’’nti vatvā tattha nibbacanaṁ dassetuṁ ‘‘papanti etthāti papa’’nti vuttaṁ. Ettha hi papanti pānatitthaṁ. Bha-kāro kato niruttinayena. Visuddhaṭṭhena vā sabbatopabhaṁ, kenaci anupakkiliṭṭhatāya samantato pabhassaranti attho . Yena nibbānaṁ adhigataṁ, taṁ santatipariyāpannānaṁyeva idha anuppādanirodho adhippetoti vuttaṁ ‘‘upādinnakadhammajātaṁ nirujjhati appavattaṁ hotī’’ti.",
  "tika-s0101t11:22": "Tatthāti ‘‘viññāṇassa nirodhenā’’ti yaṁ padaṁ vuttaṁ, tasmiṁ. ‘‘Viññāṇa’’nti viññāṇaṁ uddharati vibhattabbattā etthetaṁ uparujjhatīti etasmiṁ nibbāne etaṁ nāmarūpaṁ carimakaviññāṇanirodhena anuppādavasena nirujjhati anupādisesāya nibbānadhātuyā, tenāha ‘‘vijjhātadīpasikhā viya apaṇṇattikabhāvaṁ yātī’’ti. ‘‘Carimakaviññāṇa’’nti hi arahato cuticittaṁ adhippetaṁ. ‘‘Abhisaṅkhāraviññāṇassāpī’’tiādināpi saupādisesanibbānamukhena anupādisesanibbānameva vadati nāmarūpassa anavasesato uparujjhanassa adhippetattā, tenāha ‘‘anuppādavasena uparujjhatī’’ti. Sotāpattimaggañāṇenāti kattari, karaṇe vā karaṇavacanaṁ. Nirodhenāti pana hetumhi. Etthāti etasmiṁ nibbāne. Sesamettha yaṁ atthato na vibhattaṁ, taṁ suviññeyyameva.",
  "tika-s0101t11:23": "Kevaṭṭasuttavaṇṇanāya līnatthappakāsanā."
}