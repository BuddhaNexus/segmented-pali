{
  "tika-s0403t39:0": "7. Mahāvaggo",
  "tika-s0403t39:1": "1-2. Hiriottappasuttādivaṇṇanā",
  "tika-s0403t39:2": "65-66. Sattamassa paṭhamaṁ uttānameva. Dutiye tayo saṁvaṭṭāti āposaṁvaṭṭo, tejosaṁvaṭṭo, vāyosaṁvaṭṭoti tayo saṁvaṭṭā. Tisso saṁvaṭṭasīmāti ābhassarā, subhakiṇhā, vehapphalāti tisso saṁvaṭṭasīmā. Yadā hi kappo tejena saṁvaṭṭati vinassati, tadā ābhassarato heṭṭhā agginā ḍayhati. Yadā āpena saṁvaṭṭati, tadā subhakiṇhato heṭṭhā udakena vilīyati. Yadā vāyunā saṁvaṭṭati, tadā vehapphalato heṭṭhā vāyunā viddhaṁsati. Vitthārato pana sadāpi ekaṁ buddhakkhettaṁ vinassati. Buddhakkhettaṁ nāma tividhaṁ hoti jātikkhettaṁ āṇākkhettaṁ visayakkhettanti. Tattha jātikkhettaṁ nāma dasasahassacakkavāḷapariyantaṁ hoti, yaṁ tathāgatassa paṭisandhigahaṇādīsu kampati. Āṇākkhettaṁ koṭisahassacakkavāḷapariyantaṁ, yattha ratanasuttaṁ (khu. pā. 6.1 ādayo; su. ni. 224 ādayo) khandhaparittaṁ (a. ni. 4.67; cūḷava. 251) dhajaggaparittaṁ (saṁ. ni. 1.249). Āṭānāṭiyaparittaṁ (dī. ni. 3.275 ādayo), moraparittanti (jā. 1.2.17-18) imesaṁ parittānaṁ ānubhāvo vattati. Visayakkhettaṁ anantamaparimāṇaṁ, yaṁ ‘‘yāvatā vā pana ākaṅkheyyā’’ti vuttaṁ. Evametesu tīsu buddhakkhettesu ekaṁ āṇākkhettaṁ vinassati. Tasmiṁ pana vinassante jātikkhettaṁ vinaṭṭhameva hoti. Vinassantañca ekatova vinassati, saṇṭhahantampi ekatova saṇṭhahati.",
  "tika-s0403t39:3": "Tīṇi saṁvaṭṭamūlānīti rāgadosamohasaṅkhātāni tīṇi saṁvaṭṭakāraṇāni. Rāgādīsu hi akusalamūlesu ussannesu loko vinassati. Tathā hi rāge ussannatare agginā vinassati, dose ussannatare udakena, mohe ussannatare vātena. Keci pana ‘‘dose ussannatare agginā, rāge udakenā’’ti vadanti.",
  "tika-s0403t39:4": "Tīṇi kolāhalānīti kappakolāhalaṁ, buddhakolāhalaṁ, cakkavattikolāhalanti tīṇi kolāhalāni. Tattha ‘‘vassasatasahassamatthake kappuṭṭhānaṁ nāma bhavissatī’’tiādinā devatāhi ugghositasaddo kappakolāhalaṁ nāma hoti. ‘‘Ito vassasatasahassamatthake loko vinassissati, mettaṁ, mārisā, bhāvetha karuṇaṁ muditaṁ upekkha’’nti manussapathe devatā ghosantiyo caranti. ‘‘Vassasahassamatthake buddho uppajjissatī’’ti buddhakolāhalaṁ nāma hoti. ‘‘Ito vassasahassamatthake buddho uppajjitvā dhammānudhammappaṭipanno saṅgharatanena parivārito dhammaṁ desento vicarissatī’’ti devatā ugghosanti. ‘‘Vassasatamatthake pana cakkavattī uppajjissatī’’ti cakkavattikolāhalaṁ nāma hoti. ‘‘Ito vassasatamatthake sattaratanasampanno cātuddīpissaro sahassaparivāro vehāsaṅgamo cakkavattī rājā uppajjissatī’’ti devatā ugghosanti.",
  "tika-s0403t39:5": "Aciraṭṭhena na dhuvāti udakabubbuḷādayo viya na ciraṭṭhāyitāya dhuvabhāvarahitā. Assāsarahitāti supinake pītapānīyaṁ viya anulittacandanaṁ viya ca assāsavirahitā.",
  "tika-s0403t39:6": "Upakappanameghoti kappavināsakameghaṁ sandhāya vadati. Yasmiñhi samaye kappo agginā nassati, āditova kappavināsakamahāmegho uṭṭhahitvā koṭisatasahassacakkavāḷe ekamahāvassaṁ vassati. Manussā tuṭṭhahaṭṭhā sabbabījāni nīharitvā vapanti. Sassesu pana gokhāyitakamattesu jātesu gadrabharavaṁ ravanto ekabindumpi na vassati, tadā pacchinnaṁ pacchinnameva vassaṁ hoti. Tenāha ‘‘tadā nikkhantabījaṁ..pe… ekabindumpi devo na vassatī’’ti. ‘‘Vassasatasahassa accayena kappavuṭṭhānaṁ bhavissatī’’tiādinā devatāhi vuttavacanaṁ sutvā yebhuyyena manussā ca bhummadevatā ca saṁvegajātā aññamaññaṁ muducittā hutvā mettādīni puññānī katvā devaloke nibbattanti, avīcito paṭṭhāya tuccho hotīti.",
  "tika-s0403t39:7": "Pañca bījajātānīti mūlabījaṁ khandhabījaṁ phaḷubījaṁ aggabījaṁ bījabījanti pañca bījāni jātāni. Tattha mūlabījanti vacā, vacattaṁ, haliddaṁ, siṅgiveranti evamādi. Khandhabījanti assattho, nigrodhoti evamādi. Phaḷubījanti ucchu, veḷu, naḷoti evamādi. Aggabījanti ajjukaṁ, phaṇijjakanti evamādi. Bījabījanti vīhiādi pubbaṇṇañceva muggamāsādiaparaṇṇañca. Paccayantarasamavāye visadisuppattiyā visesakāraṇabhāvato ruhanasamatthe sāraphale niruḷho bīja-saddo tadatthasiddhiyā mūlādīsupi kesuci pavattatīti mūlādito nivattanatthaṁ ekena bīja-saddena visesetvā vuttaṁ ‘‘bījabīja’’nti ‘‘rūparūpaṁ (visuddhi. 2.449) dukkhadukkha’’nti (saṁ. ni. 4.327) yathā. Yathā phalapākapariyantā osadhirukkhā veḷukadaliādayo.",
  "tika-s0403t39:8": "Yaṁ kadācītiādīsu yanti nipātamattaṁ. Kadācīti kismiñci kāle. Karahacīti tasseva vevacanaṁ. Dīghassa addhunoti dīghassa kālassa. Accayenāti atikkamena. Sesamettha uttānameva.",
  "tika-s0403t39:9": "Hiriottappasuttādivaṇṇanā niṭṭhitā.",
  "tika-s0403t39:10": "3. Nagaropamasuttavaṇṇanā",
  "tika-s0403t39:11": "67. Tatiye paccante bhavaṁ paccantimaṁ. ‘‘Ratho sīlaparikkhāro, jhānakkho cakkavīriyo’’tiādīsu (saṁ. ni. 5.4) viya alaṅkāravacano parikkhārasaddoti āha ‘‘nagarālaṅkārehi alaṅkata’’nti. Parivāravacanopi vaṭṭatiyeva ‘‘satta samādhiparikkhārā’’tiādīsu (dī. ni. 3.330) viya. Nemaṁ vuccati thambhādīhi anupatabhūmippadesoti āha ‘‘gambhīraāvāṭā’’ti, gambhīraṁ bhūmiṁ anuppaviṭṭhāti attho. Suṭṭhu sannisīdāpitāti bhūmiṁ nikhanitvā sammadeva ṭhapitā.",
  "tika-s0403t39:12": "Anupariyāyeti etenāti anupariyāyo, soyeva pathoti anupariyāyapatho, parito pākārassa anuyāyamaggo.",
  "tika-s0403t39:13": "Hatthiṁ ārohanti ārohāpayanti cāti hatthārohā (dī. ni. ṭī. 1.163). Yena hi payogena puriso hatthino ārohanayoggo hoti, hatthissa taṁ payogaṁ vidhāyantānaṁ sabbesampetesaṁ gahaṇaṁ. Tenāha ‘‘sabbepī’’tiādi. Tattha hatthācariyā nāma ye hatthino hatthārohakānañca sikkhāpakā. Hatthivejjā nāma hatthibhisakkā. Hatthibandhā nāma hatthīnaṁ pādarakkhakā. Ādi-saddena hatthīnaṁ yavapadāyakādike saṅgaṇhāti. Assārohā rathikāti etthāpi eseva nayo. Rathe niyuttā rathikā. Ratharakkhā nāma rathassa āṇirakkhakā. Dhanuṁ gaṇhanti gaṇhāpenti cāti dhanuggahā, issāsā dhanusippassa sikkhāpakā ca. Tenāha ‘‘dhanuācariyā issāsā’’ti. Celena celapaṭākāya yuddhe akanti gacchantīti celakāti āha – ‘‘ye yuddhe jayaddhajaṁ gahetvā purato gacchantī’’ti. Yathā tathā ṭhite senike brūhakaraṇavasena tato tato calayanti uccālentīti calakā. Sakuṇagghiādayo viya maṁsapiṇḍaṁ parasenāsamūhaṁ sāhasikamahāyodhatāya chetvā chetvā dayanti uppatitvā gacchantīti piṇḍadāyakā. Dutiyavikappe piṇḍe dayanti janasammadde uppatantā viya gacchantīti piṇḍadāyakāti attho veditabbo. Uggatuggatāti thāmajavaparakkamādivasena ativiya uggatā, udaggāti attho. Pakkhandantīti attano vīrasūrabhāvena asajjamānā parasenaṁ anupavisantīti attho. Thāmajavabalaparakkamādisampattiyā mahānāgā viya mahānāgā. Ekasūrāti ekākisūrā attano sūrabhāveneva ekākino hutvā yujjhanakā. Sajālikāti savammikā. Saraparittāṇanti cammaparisibbitaṁ kheṭakaṁ, cammamayaṁ vā phalakaṁ. Gharadāsayodhāti attano dāsayodhā.",
  "tika-s0403t39:14": "Sampakkhandanalakkhaṇāti saddheyyavatthuno evametanti sampakkhandanalakkhaṇā. Sampasādanalakkhaṇāti pasīditabbe vatthusmiṁ pasīdanalakkhaṇā. Okappanasaddhāti okkantitvā pakkhanditvā adhimuccanaṁ. Pasādanīye vatthusmiṁ pasīdanaṁ pasādasaddhā. Ayaṁ anudhammoti ayaṁ navannaṁ lokuttaradhammānaṁ anulomadhammo. Nibbidābahuloti ukkaṇṭhanābahulo. Saddhā bandhati pātheyyanti saddhā nāmāyaṁ sattassa maraṇavasena mahāpathaṁ saṁvajato mahākantāraṁ paṭipajjato mahāviduggaṁ pakkhandato pātheyyapuṭaṁ bandhati, sambalaṁ vissajjetīti attho. Saddhañhi uppādetvā dānaṁ deti, sīlaṁ rakkhati, uposathakammaṁ karoti. Tenetaṁ vuttaṁ ‘‘saddhā bandhati pātheyya’’nti. Sirīti issariyaṁ. Issariye hi abhimukhībhūte thalatopi jalatopi bhogā āgacchantiyeva. Tenetaṁ vuttaṁ ‘‘sirī bhogānamāsayo’’ti. Saddhā dutiyā purisassa hotīti purisassa devaloke, manussaloke ceva nibbānañca gacchantassa saddhā dutiyā hoti, sahāyakiccaṁ sādheti. Bhattapuṭādīti ādi-saddena dutiyikādīnaṁ saṅgaho daṭṭhabbo. Anekasarasatāti anekasabhāvatā, anekakiccatā vā. Sesaṁ suviññeyyameva.",
  "tika-s0403t39:15": "Nagaropamasuttavaṇṇanā niṭṭhitā.",
  "tika-s0403t39:16": "4. Dhammaññūsuttavaṇṇanā",
  "tika-s0403t39:17": "68. Catutthe suttageyyādidhammaṁ jānātīti dhammaññū. Tassa tasseva suttageyyādinā bhāsitassa tadaññassa suttapadatthassa bodhakassa saddassa atthakusalatāvasena atthaṁ jānātīti atthaññū. ‘‘Ettakomhi sīlena samādhinā paññāyā’’ti evaṁ yathā attano pamāṇajānanavasena attānaṁ jānātīti attaññū. Paṭiggahaṇaparibhogapariyesanavissajjanesu mattaṁ jānātīti mattaññū. Niddese pana paṭiggahaṇamattaññutāya eva paribhogādimattaññutā pabodhitā hotīti paṭiggahaṇamattaññutāva dassitā. ‘‘Ayaṁ kālo uddesassa, ayaṁ kālo paripucchāya, ayaṁ kālo yogassa adhigamāyā’’ti evaṁ kālaṁ jānātīti kālaññū. Tattha pañca vassāni uddesassa kālo, dasa paripucchāya, idaṁ atisambādhaṁ, atikkhapaññassa tāvatā kālena tīretuṁ asakkuṇeyyattā dasa vassāni uddesassa kālo, vīsati paripucchāya, tato paraṁ yoge kammaṁ kātabbaṁ. Khattiyaparisādikaṁ aṭṭhavidhaṁ parisaṁ jānātīti parisaññū. Bhikkhuparisādikaṁ catubbidhaṁ, khattiyaparisādikaṁ manussaparisaṁyeva puna catubbidhaṁ gahetvā aṭṭhavidhaṁ vadanti apare. Niddese panassa khattiyaparisādicatubbidhaparisaggahaṇaṁ nidassanamattaṁ daṭṭhabbaṁ. ‘‘Imaṁ me sevantassa akusalā dhammā parihāyanti, kusalā dhammā abhivaḍḍhanti, tasmā ayaṁ puggalo sevitabbo, vipariyāyato añño asevitabbo’’ti sevitabbāsevitabbapuggalaṁ jānātīti puggalaparoparaññū. Evañhi tesaṁ puggalānaṁ paroparaṁ ukkaṭṭhanihīnataṁ jānāti nāma. Niddesepissa sevitabbāsevitabbapuggale vibhāvanameva samaṇakathākatanti daṭṭhabbaṁ.",
  "tika-s0403t39:18": "Dhammaññūsuttavaṇṇanā niṭṭhitā.",
  "tika-s0403t39:19": "5-6. Pāricchattakasuttādivaṇṇanā",
  "tika-s0403t39:20": "69-70. Pañcame patitapalāsoti patitapatto. Ettha paṭhamaṁ paṇḍupalāsataṁ, dutiyaṁ pannapalāsatañca vatvā tatiyaṁ jālakajātatā, catutthaṁ khārakajātatā ca pāḷiyaṁ vuttā. Dīghanikāyaṭṭhakathāyaṁ pana mahāgovindasuttavaṇṇanāyaṁ (dī. ni. aṭṭha. 2.294) imameva pāḷiṁ āharitvā dassentena paṭhamaṁ paṇḍupalāsataṁ, dutiyaṁ pannapalāsatañca vatvā tatiyaṁ khārakajātatā, catutthaṁ jālakajātatā ca dassitā. Evañhi tattha vuttaṁ – ‘‘pāricchattake pupphamāne ekaṁ vassaṁ upaṭṭhānaṁ gacchanti, te tassa paṇḍupalāsabhāvato paṭṭhāya attamanā honti. Yathāha –",
  "tika-s0403t39:21": "Yasmiṁ, bhikkhave, samaye devānaṁ tāvatiṁsānaṁ pāricchattako koviḷāro, paṇḍupalāso hoti, attamanā, bhikkhave, devā tāvatiṁsā tasmiṁ samaye honti ‘paṇḍupalāso dāni pāricchattako, koviḷāro, na cirasseva pannapalāso bhavissatī’ti. Yasmiṁ samaye devānaṁ tāvatiṁsānaṁ pāricchattako, koviḷāro, pannapalāso hoti, jālakajāto hoti, khārakajāto hoti, kuṭumalakajāto hoti, korakajāto hoti, attamanā, bhikkhave , devā tāvatiṁsā tasmiṁ samaye honti ‘korakajāto dāni pāricchattako koviḷāro, na cirasseva sabbapāliphullo bhavissatī’ti.",
  "tika-s0403t39:22": "Līnatthappakāsiniyampi (dī. ni. ṭī. 2.294) ettha evamattho dassito – pannapalāsoti patitapatto. Khārakajātoti jātakhuddakamakuḷo. Ye hi nīlapattakā ativiya khuddakā makuḷā, te ‘‘khārakā’’ti vuccanti. Jālakajātoti tehiyeva khuddakamakuḷehi jātajālako sabbaso jālo viya jāto. Keci pana ‘‘jālakajātoti ekajālo viya jāto’’ti atthaṁ vadanti. Pāricchattako kira khārakaggahaṇakāle sabbatthakameva pallaviko hoti, te cassa pallavā pabhassarapavāḷavaṇṇasamujjalā honti. Tena so sabbaso samujjalanto tiṭṭhati. Kuṭumalajātoti sañjātamahāmakuḷo. Korakajātoti sañjātasūcibhedo sampativikasamānāvattho. Sabbapāliphulloti sabbaso phullitavikasitoti. Ayañca anukkamo dīghabhāṇakānaṁ vaḷañjanānukkamena dassito, na ettha ācariyassa virodho āsaṅkitabbo.",
  "tika-s0403t39:23": "Kantanakavātoti devānaṁ puññakammapaccayā pupphānaṁ chindanakavāto. Kantatīti chindati. Sampaṭicchanakavātoti chinnānaṁ chinnānaṁ pupphānaṁ sampaṭiggaṇhakavāto. Cinantoti nānāvidhabhattisannivesavasena nicinaṁ karonto. Aññataradevatānanti nāmagottavasena apaññātadevatānaṁ. Reṇuvaṭṭīti reṇusaṅghāto. Kaṇṇikaṁ āhaccāti sudhammāya kūṭaṁ āhantvā.",
  "tika-s0403t39:24": "Anupharaṇānubhāvoti khīṇāsavassa bhikkhuno kittisaddassa yāva brahmalokā anupharaṇasaṅkhāto ānubhāvo. Pabbajjānissitaṁ hotīti pabbajjāya catupārisuddhisīlampi dassitamevāti adhippāyo. Paṭhamajjhānasannissitantiādīsupi imināva nayena attho veditabbo. Idha pana ubhayato paricchedo heṭṭhā sīlato upari arahattato ca paricchedassa dassitattā. Tenetaṁ vuttanti tena kāraṇena etaṁ ‘‘catupārisuddhisīlaṁ pabbajjānissitaṁ hotī’’tiādivacanaṁ vuttaṁ. Chaṭṭhaṁ uttānameva.",
  "tika-s0403t39:25": "Pāricchattakasuttādivaṇṇanā niṭṭhitā.",
  "tika-s0403t39:26": "7. Bhāvanāsuttavaṇṇanā",
  "tika-s0403t39:27": "71. Sattame atthassa asādhikā ‘‘bhāvanaṁ ananuyuttassā’’ti vuttattā. Sambhāvanattheti ‘‘api nāma evaṁ siyā’’ti vikappanattho sambhāvanattho. Evañhi loke siliṭṭhavacanaṁ hotīti ekameva saṅkhaṁ avatvā aparāya saṅkhāya saddhiṁ vacanaṁ loke siliṭṭhavacanaṁ hoti yathā ‘‘dve vā tīṇi vā udakaphusitānī’’ti. Sammā adhisayitānīti pādādīhi attanā nesaṁ kiñci upaghātaṁ akarontiyā bahivātādiparissayapariharaṇatthaṁ sammadeva upari sayitāni. Upariattho hettha adhi-saddo. Utuṁ gaṇhāpentiyāti tesaṁ allasinehapariyādānatthaṁ attano kāyusmāvasena utuṁ gaṇhāpentiyā. Tenāha ‘‘usmīkatānī’’ti. Sammā paribhāvitānīti sammadeva sabbaso kukkuṭavāsanāya vāsitāni. Tenāha ‘‘kukkuṭagandhaṁ gāhāpitānī’’ti. Ettha ca sammāparisedanaṁ kukkuṭagandhaparibhāvanañca sammāadhisayanasammāparisedananipphattiyā ānubhāvanipphāditanti daṭṭhabbaṁ. Sammāadhisayaneneva hi itaradvayaṁ ijjhati. Na hi sammāadhisayanato visuṁ sammāparisedanassa sammāparibhāvanassa ca kāraṇaṁ atthi. Tena pana saddhiṁyeva itaresaṁ dvinnampi ijjhanato vuttaṁ.",
  "tika-s0403t39:28": "Tividhakiriyākaraṇenāti sammāadhisayanāditividhakiriyākaraṇenāti attho. Kiñcāpi ‘‘evaṁ aho vata me’’tiādinā na icchā uppajjeyya kāraṇassa pana sampāditattā, atha kho bhabbāva te abhinibbhijjitunti yojanā. Kasmā bhabbāti āha ‘‘te hi yasmā tāyā’’tiādi. Sayampīti aṇḍāni. Pariṇāmanti paripākaṁ bahinikkhamanayogyataṁ. Yathā kapālassa tanutā ālokassa anto paññāyamānassa kāraṇaṁ, tathā kapālassa tanutāya nakhasikhāmukhatuṇḍakānaṁ kharatāya ca allasinehapariyādānaṁ kāraṇavacananti daṭṭhabbaṁ. Tasmāti ālokassa anto paññāyamānato sayañca paripākagatattā.",
  "tika-s0403t39:29": "Opammasampaṭipādananti opammatthassa upameyyena sammadeva paṭipādanaṁ. Tanti opammasampaṭipādanaṁ. Evanti idāni vuccamānākārena. Atthenāti upameyyatthena saṁsandetvā saha yojetvā. Sampādanena sampayuttadhammavasena ñāṇassa tikkhabhāvo veditabbo. Ñāṇassa hi sabhāvato satinepakkato ca tikkhabhāvo, samādhivasena kharabhāvo, saddhāvasena vippasannabhāvo. Pariṇāmakāloti balavavipassanākālo. Vaḍḍhikāloti vuṭṭhānagāminivipassanākālo. Anulomaṭṭhāniyā hi vipassanā gahitagabbhā nāma tadā maggagabbhassa gahitattā. Tajjātikanti tassa vipassanānuyogassa anurūpaṁ. Satthāpi avijjaṇḍakosaṁ paharati, desanāpi vineyyasantānagataṁ avijjaṇḍakosaṁ paharati, yathāṭhāne ṭhātuṁ na deti.",
  "tika-s0403t39:30": "Olambakasaṅkhātanti olambakasuttasaṅkhātaṁ. ‘‘Pala’’nti hi tassa suttassa nāmaṁ. Cāretvā dāruno heṭṭhā dosajānanatthaṁ ussāpetvā. Gaṇḍaṁ haratīti palagaṇḍoti etena ‘‘palena gaṇḍahāro palagaṇḍoti pacchimapade uttarapadalopena niddeso’’ti dasseti. Gahaṇaṭṭhāneti hatthena gahetabbaṭṭhāne . Sammadeva khipīyanti etena kāyaduccaritādīnīti saṅkhepo, pabbajjāva saṅkhepo pabbajjāsaṅkhepo. Tena vipassanaṁ anuyuñjantassa puggalassa ajānantasseva āsavānaṁ parikkhayo idha vipassanānisaṁsoti adhippeto.",
  "tika-s0403t39:31": "Hemantikena kāraṇabhūtena, bhummatthe vā etaṁ karaṇavacanaṁ, hemantiketi attho. Paṭippassambhantīti paṭippassaddhaphalāni honti. Tenāha ‘‘pūtikāni bhavantī’’ti. Mahāsamuddo viya sāsanaṁ agādhagambhīrabhāvato. Nāvā viya yogāvacaro mahoghuttarato. Pariyāyanaṁ viyāti parito aparāparaṁ yāyanaṁ viya. Khajjamānānanti khādantena viya udakena khepiyamānabandhanānaṁ. Tanubhāvoti pariyuṭṭhānapavattiyā asamatthatāya dubbalabhāvo. Vipassanāñāṇapītipāmojjehīti vipassanāñāṇasamuṭṭhitehi pītipāmojjehi. Okkhāyamāneti vipassanākammaṭṭhāne vīthippaṭipāṭiyā okkhāyamāne, paṭisaṅkhānupassanāya vā okkhāyamāne. Saṅkhārupekkhāya pakkhāyamāne. Dubbalatā dīpitā ‘‘appakasireneva saṁyojanāni paṭippassambhanti, pūtikāni bhavantī’’ti vuttattā.",
  "tika-s0403t39:32": "Bhāvanāsuttavaṇṇanā niṭṭhitā.",
  "tika-s0403t39:33": "8-9. Aggikkhandhopamasuttādivaṇṇanā",
  "tika-s0403t39:34": "72-73. Aṭṭhame passatha nūti api passatha. Mahantanti vipulaṁ. Aggikkhandhanti aggisamūhaṁ. Ādittanti padittaṁ. Sampajjalitanti samantato pajjalitaṁ accivipphuliṅgāni muñcantaṁ. Sajotibhūtanti samantato uṭṭhitāhi jālāhi ekappabhāsamudayabhūtaṁ. Taṁ kiṁ maññathāti taṁ idāni mayā vuccamānatthaṁ kiṁ maññathāti anumatiggahaṇatthaṁ pucchati. Yadettha satthā aggikkhandhāliṅganaṁ kaññāliṅganañca ānesi, tamatthaṁ vibhāvetuṁ ‘‘ārocayāmī’’tiādimāha.",
  "tika-s0403t39:35": "Dussīlassāti nissīlassa sīlavirahitassa. Pāpadhammassāti dussīlattā eva hīnajjhāsayatāya lāmakasabhāvassa. Asucisaṅkassarasamācārassāti aparisuddhatāya asuci hutvā saṅkāya saritabbasamācārassa. Dussīlo hi kiñcideva asāruppaṁ disvā ‘‘idaṁ asukena kataṁ bhavissatī’’ti paresaṁ āsaṅkā hoti. Kenacideva karaṇīyena mantayante bhikkhū disvā ‘‘kacci nu kho ime mayā katakammaṁ jānitvā mantentī’’ti attanoyeva saṅkāya saritabbasamācāro . Paṭicchannakammantassāti lajjitabbatāya paṭicchādetabbakammantassa. Assamaṇassāti na samaṇassa. Salākaggahaṇādīsu ‘‘ahampi samaṇo’’ti micchāpaṭiññāya samaṇapaṭiññassa. Aseṭṭhacāritāya abrahmacārissa. Uposathādīsu ‘‘ahampi brahmacārī’’ti micchāpaṭiññāya brahmacāripaṭiññassa. Pūtinā kammena sīlavipattiyā anto anupaviṭṭhattā antopūtikassa. Chadvārehi rāgādikilesānussavanena tintattā avassutassa. Sañjātarāgādikacavarattā sīlavantehi chaḍḍetabbattā ca kasambujātassa.",
  "tika-s0403t39:36": "Vālarajjuyāti vālehi katarajjuyā. Sā hi kharatarā hoti. Ghaṁseyyāti mathanavasena ghaṁseyya. Teladhotāyāti telena nisitāya. Paccorasminti patiurasmiṁ, abhimukhe uramajjheti adhippāyo. Ayosaṅkunāti saṇḍāsena. Pheṇuddehakanti pheṇaṁ uddehetvā uddehetvā, anekavāraṁ pheṇaṁ uṭṭhāpetvāti attho. Evamettha saṅkhepato pāḷivaṇṇanā veditabbā. Navamaṁ uttānameva.",
  "tika-s0403t39:37": "Aggikkhandhopamasuttādivaṇṇanā niṭṭhitā.",
  "tika-s0403t39:38": "10. Arakasuttavaṇṇanā",
  "tika-s0403t39:39": "74. Dasame parittanti ittaraṁ. Tenāha ‘‘appaṁ thoka’’nti. Pabandhānupacchedassa paccayabhāvo idha jīvitassa raso kiccanti adhippetanti āha ‘‘sarasaparittatāyapī’’ti. Tadadhīnavuttitāyapi hi ‘‘yo, bhikkhave, ciraṁ jīvati, so vassasataṁ appaṁ vā bhiyyo’’ti vacanato parittaṁ khaṇaparittatāyapi. Paramatthato hi atiparitto sattānaṁ jīvitakkhaṇo ekacittakkhaṇappavattimattoyeva. Yathā nāma rathacakkaṁ pavattamānampi ekeneva nemippadesena pavattati, tiṭṭhamānampi ekeneva tiṭṭhati, evamevaṁ ekacittakkhaṇikaṁ sattānaṁ jīvitaṁ tasmiṁ citte niruddhamatte satto niruddhoti vuccati. Yathāha ‘‘atīte cittakkhaṇe jīvittha na jīvati na jīvissati. Anāgate cittakkhaṇe na jīvittha na jīvati jīvissati. Paccuppanne cittakkhaṇe na jīvittha jīvati na jīvissati.",
  "tika-s0403t39:40": "‘‘Jīvitaṁ attabhāvo ca, sukhadukkhā ca kevalā;",
  "tika-s0403t39:41": "Ekacittasamāyuttā, lahuso vattate khaṇo.",
  "tika-s0403t39:42": "‘‘Ye niruddhā marantassa, tiṭṭhamānassa vā idha;",
  "tika-s0403t39:43": "Sabbepi sadisā khandhā, gatā appaṭisandhikā.",
  "tika-s0403t39:44": "‘‘Anibbattena na jāto, paccuppannena jīvati;",
  "tika-s0403t39:45": "Cittabhaṅgā mato loko, paññatti paramatthiyā’’ti. (mahāni. 10);",
  "tika-s0403t39:46": "Lahusanti lahukaṁ. Tenāha ‘‘lahuṁ uppajjitvā nirujjhanato lahusa’’nti. Parittaṁ lahusanti ubhayaṁ panetaṁ appakassa vevacanaṁ. Yañhi appakaṁ, taṁ parittañceva lahukañca hoti. Idha pana āyuno adhippetattā rassanti vuttaṁ hoti. Mantāyanti karaṇatthe etaṁ bhummavacananti āha ‘‘mantāya boddhabbaṁ, paññāya jānitabbanti attho’’ti. Mantāyanti vā manteyyanti vuttaṁ hoti, mantetabbaṁ mantāya upaparikkhitabbanti attho. Paññāya jānitabbanti jānitabbaṁ jīvitassa parittabhāvo bahudukkhādibhāvo. Jānitvā ca pana sabbapalibodhe chinditvā kattabbaṁ kusalaṁ, caritabbaṁ brahmacariyaṁ. Yasmā itthi jātassa amaraṇaṁ, appaṁ vā bhiyyo vassasatato upari appaṁ aññaṁ vassasataṁ appatvā vīsaṁ vā tiṁsaṁ vā cattālīsaṁ vā paṇṇāsaṁ vā saṭṭhi vā vassāni jīvati, evaṁdīghāyuko pana atidullabho. ‘‘Asuko hi evaṁ ciraṁ jīvatī’’ti tattha tattha gantvā daṭṭhabbo hoti. Tattha visākhā upāsikā vīsasataṁ jīvati, tathā pokkharasātibrāhmaṇo, brahmāyubrāhmaṇo, bāvariyabrāhmaṇo, ānandatthero, mahākassapattheroti . Anuruddhatthero pana vassasatañceva paṇṇāsañca vassāni. Bākulatthero vassasatañceva saṭṭhi ca vassāni, ayaṁ sabbadīghāyuko, sopi dve vassasatāni na jīvi.",
  "tika-s0403t39:47": "Arakasuttavaṇṇanā niṭṭhitā.",
  "tika-s0403t39:48": "Mahāvaggavaṇṇanā niṭṭhitā."
}