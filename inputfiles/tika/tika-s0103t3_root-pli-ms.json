{
  "tika-s0103t3:0": "4. Aggaññasuttavaṇṇanā",
  "tika-s0103t3:1": "Vāseṭṭhabhāradvājavaṇṇanā",
  "tika-s0103t3:2": "111.Etthāti ‘‘pubbārāme, migāramātupāsāde’’ti etasmiṁ padadvaye. Koyaṁ pubbārāmo, kathañca pubbārāmo, kā ca migāramātā, kathañcassā pāsādo ahosīti etasmiṁ antolīne anuyoge. Ayaṁ idāni vuccamānā anupubbikathā ādito paṭṭhāya saṅkhepeneva anupubbikathā. Padumuttaraṁ bhagavantaṁ ekaṁ upāsikaṁ aggupaṭṭhāyikaṭṭhāne ṭhapentiṁ disvāna tattha sañjātagāravabahumānā tamevatthaṁ purakkhatvā bhagavantaṁ nimantetvā. Meṇḍakaputtassāti meṇḍakaseṭṭhiputtassa. Sotāpannā ahosi tathā katādhikārattā.",
  "tika-s0103t3:3": "Mātuṭṭhāne ṭhapesi attano sīlācārasampattiyā garuṭṭhāniyattā. Upayoganti tattha tattha appetabbaṭṭhāne appanāvasena viniyogaṁ agamaṁsu. Aññehi ca veḷuriyalohitaṅkamasāragallādīhi. Bhassatīti otarati. Suddhapāsādova na sobhatīti kevalo ekapāsādo eva vihāro na sobhati. Niyūhāni bahūni nīharitvā kattabbasenāsanāni ‘‘duvaḍḍhagehānī’’ti vadanti. Majjhe gabbho samantato anupariyāyatoti evaṁ dvikkhattuṁ vaḍḍhetvā katasenāsanāni duvaḍḍhagehāni. Cūḷapāsādāti khuddakapāsādā.",
  "tika-s0103t3:4": "Uttaradevīvihāro nāma nagarassa pācīnadvārasamīpe katavihāro.",
  "tika-s0103t3:5": "Titthiyaliṅgassa aggahitattā neva titthiyaparivāsaṁ vasanti. Anupasampannabhāvato āpattiyā āpannāya abhāvato na āpattiparivāsaṁ vasanti. Bhikkhubhāvanti upasampadaṁ. Tevijjasuttanti imasmiṁ dīghanikāye tevijjasuttaṁ sutvā.",
  "tika-s0103t3:6": "113.Anuvattamānācaṅkamiṁsu ananucaṅkamane yathādhippetassa atthassa pucchanādīnaṁ asakkuṇeyyattā. Tesanti tesaṁ dvinnaṁ. Tenāha ‘‘paṇḍitataro’’ti. Atthāti bhavattha. Kulasampannāti sampannakulā uditodite brāhmaṇakule uppannā. Brāhmaṇakulāti kenaci pārijuññena anupaddutā eva brāhmaṇakulā. Tenāha ‘‘bhogādisampanna’’ntiādi. Ime brāhmaṇā uccā hutvā ‘‘imaṁ vasalaṁ pabbajjaṁ pabbajiṁsū’’tiādinā jātiādīni ghaṭṭentā akkosanti. Paribhāsantīti paribhavitvā bhāsanti. Attano anurūpāyāti attano ajjhāsayassa anurūpāya. Antarantarā vicchijja pavattiyamānā paribhāsā paripuṇṇā nāma na hoti khaṇḍabhāvato, tabbipariyāyato paripuṇṇā nāma hotīti āha ‘‘antarā’’tiādi.",
  "tika-s0103t3:7": "Appatiṭṭhatāyāti apassayarahitattā. Vibhinnoti vinaṭṭho.",
  "tika-s0103t3:8": "Itare tayo vaṇṇāti khattiyādayo vaṇṇā hīnā. Nanu khattiyāva seṭṭhā vaṇṇā yathā buddhā etarahi khattiyakule eva uppannāti? Saccametaṁ, te pana attano micchābhimānena, micchāgāhena ca ‘‘brāhmaṇova seṭṭho vaṇṇo’’ti vadanti, taṁ tesaṁ vacanamattaṁ. ‘‘Sujjhantīti suddhā honti, na nindaṁ garahaṁ pāpuṇantī’’ti vadanti. Sujjhanti vā saṁsārato sujjhanti, na sesā vaṇṇā asukkajātikattā, mantajjhenābhāvato cāti. Brahmuno mukhato jātā vedavacanato jātāti mukhato jātā. Tato eva brahmuno mahābrahmuno vedavacanato vijātāti brahmajā. Tena duvidhenāpi nimmitāti brahmanimmitā. Vedavedaṅgādibrahmadāyajjaṁ arahantīti brahmadāyādā. Muṇḍake samaṇaketi ettha ka-kāro garahāyanti āha ‘‘nindantā jigucchantā vadantī’’ti. Ibbheti sudde, te pana gharabandhanena baddhā nihīnatarāti āha ‘‘gahapatike’’ti. Kaṇheti kaṇhajātike. Bandhanaṭṭhena bandhu, kassa pana bandhūti āha ‘‘mārassa bandhubhūte’’ti. Pādāpacceti pādato jātāpacce. Ayaṁ kira brāhmaṇānaṁ laddhi ‘‘brāhmaṇā brahmuno mukhato jātā, khattiyā urato, ūrūhi vessā, pādato suddā’’ti.",
  "tika-s0103t3:9": "114. Yasmā paṭhamakappikakāle catuvaṇṇavavatthānaṁ natthi, sabbeva sattā ekasadisā, aparabhāge pana tesaṁ payogabhedavasena ahosi, tasmā vuttaṁ ‘‘porāṇaṁ…pe… ajānantā’’ti. Laddhibhindanatthāyāti ‘‘brāhmaṇā brahmuno puttā orasā mukhato jātā’’ti evaṁ pavattāya laddhiyā viniveṭhanatthaṁ. Puttappaṭilābhatthāyāti ‘‘evaṁ mayaṁ pettikaṁ iṇaṁ sodhessāmā’’ti laddhiyaṁ ṭhatvā puttappaṭilābhāya. Ayañhettha dhammikānaṁ brāhmaṇānaṁ ajjhāsayo. Sañjātapupphāti rajassalā. Itthīnañhi kumāribhāvappattito paṭṭhāya pacchimavayato oraṁ asati vibandhe aṭṭhame aṭṭhame sattāhe gabbhāsayasaññite tatiye āvatte katipayā lohitapīḷakā saṇṭhahitvā aggahitapupphā eva bhijjanti, tato lohitaṁ paggharati, tattha utusamaññā, pupphasamaññā ca. Nesanti brāhmaṇānaṁ. Saccavacanaṁ siyāti ‘‘brahmuno puttā’’tiādivacanaṁ saccaṁ yadi siyā, brāhmaṇīnaṁ…pe… mukhaṁ bhaveyya, na cetaṁ atthi.",
  "tika-s0103t3:10": "Catuvaṇṇasuddhivaṇṇanā",
  "tika-s0103t3:11": "115.Mukhacchedakavādanti ‘‘brāhmaṇā mahābrahmuno mukhato jātā’’ti vādassa chedakavādaṁ. Ariyabhāve asamatthāti anariyabhāvāvahā. Pakatikāḷakāti sabhāveneva na suddhā. Kaṇhoti kiliṭṭho upatāpako. Tenāha ‘‘dukkhoti attho’’ti.",
  "tika-s0103t3:12": "Sukkabhāvo nāma parisuddhatāti āha ‘‘nikkilesabhāvena paṇḍarā’’ti. Sukkoti na kiliṭṭho anupatāpakoti vuttaṁ ‘‘sukhoti attho’’ti.",
  "tika-s0103t3:13": "116.Ubhayavokiṇṇeti vacanavipallāsena vuttanti āha ‘‘ubhayesu vokiṇṇesū’’ti. Missībhūtesūti ‘‘kadāci kaṇhā dhammā, kadāci sukkā dhammā’’ti evaṁ ekasmiṁ santāne, ekasmiṁyeva ca attabhāve pavattiyā missībhūtesu, na pana ekajjhaṁ pavattiyā. Etthāti anantaravuttadhammāva anvādhiṭṭhāti āha ‘‘kaṇhasukkadhammesū’’ti. Yasmā ca te brāhmaṇā na ceva te dhamme atikkantā, yāya ca paṭipadāya atikkameyyuṁ, sāpi tesaṁ paṭipadā natthi, tasmā vuttaṁ ‘‘vattamānāpī’’ti. Nānujānanti ayathābhuccavādabhāvato. Anujānanañca nāma abbhanumodananti tadabhāvaṁ dassentena ‘‘nānumodanti, na pasaṁsantī’’ti vuttaṁ. Catunnaṁ vaṇṇānanti niddhāraṇe sāmivacanaṁ. Tesanti pana sambandhepi vā sāmivacanaṁ. Te ca brāhmaṇā na evarūpā na edisā, yādiso arahā ekadesenāpi tena tesaṁ sadisatābhāvato, tasmā tena kāraṇena nesaṁ brāhmaṇānaṁ ‘‘brāhmaṇova seṭṭho vaṇṇo’’ti vādaṁ viññū yathābhūtavādino buddhādayo ariyā nānujānanti.",
  "tika-s0103t3:14": "Ārakattādīhīti ettha kilesānaṁ ārakattā pahīnabhāvato dūrattā arahaṁ, kilesārīnaṁ hatattā arahaṁ, saṁsāracakkassa arānaṁ hatattā arahaṁ, paccayādīnaṁ arahattā arahaṁ, pāpakaraṇe rahābhāvena arahanti evamattho veditabbo. Ayamettha saṅkhepo, vitthāro pana visuddhimagge (visuddhi. 1.125 ādayo), taṁ saṁvaṇṇanāsu (visuddhi. ṭī. 1.124) ca vuttanayena veditabbo . Āsavānaṁ khīṇattāti catunnampi āsavānaṁ anavasesato pahīnattā. Brahmacariyavāsanti maggabrahmacariyavāsaṁ. Tassa vāsassa pariyositattā vutthavāso, dasannampi vā ariyavāsānaṁ vutthattā vutthavāso. Vuttañhetaṁ –",
  "tika-s0103t3:15": "‘‘Dasayime, bhikkhave, ariyāvāsā, yadariyā āvasiṁsu vā āvasanti vā āvasissanti vā. Katame dasa? Idha, bhikkhave, bhikkhu pañcaṅgavippahīno hoti chaḷaṅgasamannāgato ekārakkho caturāpasseno panuṇṇapaccekasacco samavayasaṭhesano anāvilasaṅkappo passaddhakāyasaṅkhāro suvimuttacitto suvimuttapañño. Ime kho, bhikkhave, dasa ariyāvāsā’’ti (a. ni. 10.19).",
  "tika-s0103t3:16": "Vussatīti vā vusitaṁ, ariyamaggo, ariyaphalañca, taṁ etassa atthīti atisayavacanicchāvasena arahā ‘‘vusitavā’’ti vutto. Karaṇīyaṁ nāma pariññāpahānasacchikiriyābhāvanā dukkhassantaṁ kātukāmehi ekantato kattabbattā, taṁ pana yasmā catūhi maggehi paccekaṁ catūsu saccesu kātabbaṁ kataṁ, tasmā vuttaṁ ‘‘catūhi…pe… katakaraṇīyo’’ti. Osīdāpanaṭṭhena bhārā viyāti bhārā, kilesā, khandhā ca. Vuttañhi ‘‘bhārā have pañcakkhandhā’’ti (saṁ. ni. 3.22) ohāritoti apanīto. Sako attho sadatthoti ettha da-kāro padasandhikaro. Kāmaṁ diṭṭhiādayopi saṁyojanāni eva, tathāpi taṇhāya bhavasaṁyojanaṭṭho sātisayo. Yathāha ‘‘avijjānīvaraṇānaṁ sattānaṁ taṇhāsaṁyojanāna’’nti. (Saṁ. ni. 2.125, 126, 127, 132, 134, 136, 142; 3.5.520; kathā. 75) tato sā eva sutte (dī. ni. 2.400; ma. ni. 1.93, 133; 3.373; saṁ. ni. 3.1081; paṭi. ma. 1.34 ādayo) samudayasaccabhāvena vuttā, tasmā vuttaṁ ‘‘bhavasaṁyojanaṁ vuccati taṇhā’’ti. Sammadaññā vimuttoti sammā aññāya jānanabhūtāya aggamaggapaññāya sammā yathābhūtaṁ yaṁ yathā jānitabbaṁ, taṁ tathā jānitvā vimutto. Imasmiṁ loketi imasmiṁ sattaloke. Idhattabhāveti imasmiṁ attabhāve, parattabhāveti parasmiṁ attabhāve, idhaloke, paraloke cāti attho.",
  "tika-s0103t3:17": "117.Antaravirahitāti vibhāgavirahitā. Tenāha ‘‘attano kulena sadisā’’ti. Anuyantīti anuyantā, anuyantā eva ānuyantā, anuvattakā. Tenāha ‘‘vasavattino’’ti.",
  "tika-s0103t3:18": "118.Niviṭṭhāti saddheyyavatthusmiṁ anupavisanavasena niviṭṭhā. Tato eva tasmiṁ adhikaṁ nivisanato abhiniviṭṭhā. Acalaṭṭhitāti acalabhāve ṭhitā.",
  "tika-s0103t3:19": "Yanti yaṁ kathetabbadhammaṁ anupadhāretvā, tadatthañca appaccakkhaṁ katvā kathanaṁ, etaṁ aṭṭhānaṁ akāraṇaṁ tassa bodhimūleyeva samucchinnattā. Vicchindajananatthanti ratanattayasaddhāya vicchindassa uppādanatthaṁ, aññathattāyāti attho. Soti māro. Musāvādaṁ kātuṁ nāsakkhīti āgataphalassa ariyasāvakassa purato musā vattuṁ na visahi, tasmā āma mārosmīti paṭijāni. Silāpathaviyanti ratanamayasilāpathaviyaṁ. Sineruṁ kira parivāretvā ṭhito bhūmippadeso sattaratanamayo, ‘‘suvaṇṇamayo’’ti keci, sā vitthārato, ubbedhato anekayojanasahassaparimāṇā ativiya niccalā. Kiṁ tvaṁ etthāti kiṁ kāraṇā tvaṁ ettha. ‘‘Ṭhito’’ti accharaṁ pahari. Ṭhātuṁ asakkontoti ariyasāvakassa purato ṭhātuṁ asakkonto. Ayañhi ariyadhammādhigamassa ānubhāvo, yaṁ māropi nāma mahānubhāvo ujukaṁ paṭipparituṁ na sakkoti.",
  "tika-s0103t3:20": "Maggo eva mūlaṁ maggamūlaṁ, tassa. Sañjātattā uppannattā. Tena maggamūlena patiṭṭhitasantāne laddhapatiṭṭhā. Bhagavato desanādhammaṁ nissāya ariyāya jātiyā jāto ‘‘bhagavantaṁ nissāya ariyabhūmiyaṁ jāto’’ti vutto. ‘‘Ure vasitvā’’ti idaṁ dhammaghosassa urato samuṭṭhānatāya vuttaṁ. Ure vāyāmajanitābhijātitāya vā oraso. Mukhato jātena jāto ‘‘mukhato jāto’’ti vutto. Kāraṇakāraṇepi hi kāraṇe viya vohāro hoti ‘‘tiṇehi bhattaṁ siddha’’nti. Keci pana ‘‘vimokkhamukhassa vasena jātattā mukhato jāto’’ti vadanti, tatthāpi vuttanayeneva attho veditabbo. Purimenatthena yonijo, sedajo, mukhajoti tīsu sambandhesu mukhajena sambandhena bhagavato puttabhāvo vibhāvito. Atthadvayenāpi dhammajabhāvoyeva dīpito. Ariyadhammappattito laddhaviseso hutvā pavatto taduttarakāliko khandhasantāno ‘‘ariyadhammato jāto’’ti veditabbo, ariyadhammaṁ vā maggaphalaṁ nissāya, upanissāya ca jāto sabbopi dhammappabandho ‘‘ariyadhammato jāto’’ti gahetabbo. Tesaṁ pana ariyadhammānaṁ apariyositakiccatāya ariyabhāvena abhinibbattimattaṁ upādāya ‘‘ariyadhammato jātattā’’ti vuttaṁ. Pariyositakiccatāya tathā nibbattipāripūriṁ upādāya ‘‘nimmitattā’’ti vuttaṁ, yato ‘‘dhammajo dhammanimmito’’ti vuttaṁ. ‘‘Navalokuttaradhammadāyaṁ ādiyatīti dhammadāyādo’’ tipi pāṭho. Assāti ‘‘bhagavatomhiputto’’tiādinā vuttassa vākyassa. Atthaṁ dassentoti bhāvatthaṁ pakāsento. Tathāgatassa anaññasādhāraṇasīlādidhammakkhandhassa samūhanivesavasena dhammakāyatāya na kiñci vattabbaṁ atthi, satthuṭṭhāniyassa pana dhammakāyataṁ dassetuṁ ‘‘kasmā tathāgato dhammakāyoti vutto’’ti sayameva pucchaṁ samuṭṭhāpetvā ‘‘tathāgato hī’’tiādinā tamatthaṁ vissajjeti. Hadayena cintetvāti ‘‘imaṁ dhammaṁ imassa desessāmī’’ti tassa upagatassa veneyyajanassa bodhanatthaṁ cittena cintetvā. Vācāya abhinīharīti saddhammadesanāvācāya karavīkarutamañjunā brahmassarena veneyyasantānābhimukhaṁ tadajjhāsayānurūpaṁ hitamatthaṁ nīhari upanesi. Tenāti tena kāraṇena evaṁsaddhammādhimuttibhāvena. Assāti tathāgatassa. Dhammamayattāti dhammabhūtattā. Idhādhippetadhammo seṭṭhaṭṭhena brahmabhūtoti āha ‘‘dhammakāyattā eva brahmakāyo’’ti. Sabbaso adhammaṁ pajahitvā anavasesato dhammo eva bhūtoti dhammabhūto. Tathārūpo ca yasmā sabhāvato dhammo evāti vattabbataṁ arahatīti āha ‘‘dhammasabhāvo’’ti.",
  "tika-s0103t3:21": "119.Seṭṭhacchedakavādanti ‘‘brāhmaṇova seṭṭho vaṇṇo’’ti (dī. ni. 3.116) evaṁ vuttaseṭṭhabhāvacchedakavādaṁ. Aparenapi nayenāti yathāvuttaseṭṭhacchedakavādato aparenapi porāṇakalokuppattidassananayena. Seṭṭhaccheda…pe… dassetunti sopi hi ‘‘brāhmaṇova seṭṭho vaṇṇo, hīnā aññe vaṇṇā’’ti, ‘‘brāhmaṇā brahmuno puttā orasā mukhato jātā brahmajā’’ti (dī. ni. 3.114) ca evaṁ pavattāya micchādiṭṭhiyā viniveṭhano jātibrāhmaṇānaṁ seṭṭhabhāvassa chedanato seṭṭhacchedanavādo nāma hotīti dassetunti attho.",
  "tika-s0103t3:22": "Itthabhāvanti imaṁ pakārataṁ manussabhāvaṁ. Sāmaññajotanā hi visese avatiṭṭhati, pakaraṇavasena vā ayamattho avacchinno daṭṭhabbo. Manenevanibbattāti bāhirapaccayena vinā kevalaṁ upacārajhānamanasāva nibbattā. Yāya upacārajjhānacetanāya te tattha nibbattā, nīvaraṇavikkhambhanādinā uḷāro tassā pavattiviseso, tasmā jhānaphalakappo tassā phalavisesoti āha ‘‘brahmaloke viyā’’tiādi. ‘‘Sayaṁpabhā’’ti padānaṁ tattha sūriyālokādīhi vinā andhakāraṁ vidhamantā sayameva pabhāsantīti sayaṁpabhā, antalikkhe ākāse carantīti antalikkhacarā, tadaññakāmāvacarasattānaṁ viya sarīrassa vicaraṇaṭṭhānassa asubhatābhāvato subhaṁ, subheva tiṭṭhantīti subhaṭṭhāyinoti attho veditabbo.",
  "tika-s0103t3:23": "Rasapathavipātubhāvavaṇṇanā",
  "tika-s0103t3:24": "120.Sabbaṁ cakkavāḷanti anavasesaṁ koṭisatasahassaṁ cakkavāḷaṁ. Samatanīti sañchādentī vipphari, sā pana tasmiṁ udake patiṭṭhitā ahosīti āha ‘‘patiṭṭhahī’’ti. Vaṇṇenasampannāti sampannavaṇṇā. Makkhikaṇḍakarahitanti makkhikāhi ca tāsaṁ aṇḍakehi ca rahitaṁ.",
  "tika-s0103t3:25": "Atītānantarepi kappe loloyeva. Kasmā? Evaṁ ciraparicitalolatāvasena sabbapaṭhamaṁ tathā akāsīti dasseti. Kimevidanti ‘‘vaṇṇato, gandhato ca tāva ñātaṁ, rasato pana kimevidaṁ bhavissatī’’ti saṁsayajāto vadati. Tiṭṭhatīti aṭṭhāsi.",
  "tika-s0103t3:26": "Candimasūriyādipātubhāvavaṇṇanā",
  "tika-s0103t3:27": "121.Āluppakārakanti ettha ālopapariyāyo āluppa-saddoti āha ‘‘ālopaṁ katvā’’ti. Paccakkhabhūtānampi candimasūriyānaṁ pavattiyaṁ lokiyānaṁ sammoho hoti, taṁ vidhamituṁ ‘‘ko pana tesa’’ntiādinā aṭṭha pañhāvissajjanāni gahitāni. Tattha tesanti candimasūriyānaṁ. Kasminti kasmiṁ ṭhāne. ‘‘Ko uparī’’ti eteneva ko heṭṭhāti ayamattho vuttoyeva. Tathā ‘‘ko sīghaṁ gacchatī’’ti iminā ko saṇikaṁ gacchatīti ayampi attho vuttoyeva. Vīthiyoti gamanavīthiyo. Ekatoti ekasmiṁ khaṇe pātubhavanti. Sūriyamaṇḍale pana atthaṅgate candamaṇḍalaṁ paññāyittha. Chandaṁ ñatvā vāti ruciṁ ñatvā viya.",
  "tika-s0103t3:28": "Ubhayanti anto, bahi ca.",
  "tika-s0103t3:29": "Ujukanti āyāmato, vitthārato, ubbedhato ca. Parimaṇḍalatoti parikkhepato.",
  "tika-s0103t3:30": "Ujukaṁ saṇikaṁ gacchati amāvāsiyaṁ sūriyena saddhiṁ gacchanto divase divase thokaṁ thokaṁ ohīyanto puṇṇamāsiyaṁ upaḍḍhamaggameva ohīyanato. Tiriyaṁ sīghaṁ gacchati ekasmimpi māse kadāci dakkhiṇato, kadāci uttarato dassanato. ‘‘Dvīsu passesū’’ti idaṁ yebhuyyavasena vuttaṁ. Candassa purato, pacchato, samañca tārakā gacchantiyeva. Attano ṭhānanti attano gamanaṭṭhānaṁ. Na vijahanti attano vīthiyāva gacchanato. Sūriyassa ujukaṁ gamanassa sīghatā candassa gamanaṁ upādāya veditabbā. Tiriyaṁ gamanaṁ dakkhiṇadisato uttaradisāya, uttaradisato ca dakkhiṇadisāya gamanaṁ dandhaṁ chahi chahi māsehi ijjhanato. Soti sūriyo. Kāḷapakkhauposathatoti kāḷapakkhe uposathe candena saheva gantvā tato paraṁ. Pāṭipadadivaseti sukkapakkhapāṭipadadivase. Ohāya gacchati attano sīghagāmitāya, tassa ca dandhagāmitāya. Lekhāviya paññāyati pacchimadisāyaṁ. Yāva uposathadivasāti yāva sukkapakkhauposathadivasā. ‘‘Cando anukkamena vaḍḍhitvā’’ti idaṁ uparibhāgato patitasūriyālokatāya heṭṭhato pavattāya sūriyassa dūrabhāvena divase divase anukkamena parihāyamānāya attano chāyāya vasena anukkamena candamaṇḍalappadesassa vaḍḍhamānassa viya dissamānatāya vuttaṁ, tasmā anukkamena vaḍḍhitvā viya. Uposathadivase puṇṇamāyaṁ paripuṇṇo hoti, paripuṇṇamaṇḍalo hutvā dissatīti attho. Dhāvitvā gaṇhāti candassa dandhagatitāya, attano ca sīghagatitāya. Anukkamena hāyitvāti ettha ‘‘anukkamena vaḍḍhitvā’’ti ettha vuttanayena attho veditabbo. Tattha pana chāyāya hāyamānatāya maṇḍalaṁ vaḍḍhamānaṁ viya dissati, idha chāyāya vaḍḍhamānatāya maṇḍalaṁ hāyamānaṁ viya dissati.",
  "tika-s0103t3:31": "Yāya vīthiyā sūriye gacchante vassavalāhakā devaputtā sūriyābhitāpasantattā attano vimānato na nikkhamanti, kīḷāpasutā hutvā na vicaranti, tadā kira sūriyassa vimānaṁ pakatimaggato adho otaritvā vicarati, tassa oruyha caraṇeneva candavimānampi adho oruyha carati taggatikattā, tasmā sā vīthi udakābhāvena ajānurūpatāya ‘‘ajavīthī’’ti samaññaṁ gatā. Yāya pana vīthiyā sūriye gacchante vassavalāhakā devaputtā sūriyābhitāpābhāvato abhiṇhaṁ attano vimānato bahi nikkhamitvā kīḷāpasutā ito cito ca vicaranti, tadā kira sūriyavimānaṁ pakatimaggato uddhaṁ āruhitvā vicarati, tassa uddhaṁ āruyha caraṇeneva candavimānampi uddhaṁ āruyha carati taggatikattā, taggatikatā ca samānagatinā vātamaṇḍalena vimānassa phellitabbattā, tasmā sā vīthi udakabahubhāvena nāgānurūpatāya ‘‘nāgavīthī’’ti samaññaṁ gatā. Yadā sūriyo uddhamanāruhanto, adho ca anotaranto pakatimaggeneva gacchati, tadā vassavalāhakā yathākālaṁ, yathāruci ca vimānato nikkhamitvā sukhena vicaranti, tena kālena kālaṁ vassanato loke utusamatā hoti, tāya utusamatāya hetubhūtāya sā candimasūriyānaṁ gati gavānurūpatāya ‘‘govīthī’’ti samaññaṁ gatā. Tena vuttaṁ ‘‘ajavīthī’’tiādi.",
  "tika-s0103t3:32": "Evaṁ ‘‘kati nesaṁ vīthiyo’’ti pañhaṁ vissajjetvā ‘‘kathaṁ vicarantī’’ti pañhaṁ vissajjetuṁ ‘‘candimasūriyā’’tiādi vuttaṁ. Tattha sineruto bahi nikkhamantīti sinerusamīpena taṁ padakkhiṇaṁ katvā gacchantā tato gamanavīthito bahi attano tiriyagamanena cakkavāḷābhimukhā nikkhamanti. Anto vicarantīti evaṁ cha māse khaṇe khaṇe sineruto apasakkanavasena tato nikkhamitvā cakkavāḷasamīpaṁ pattā, tatopi cha māse khaṇe khaṇe apasakkanavasena nikkhamitvā sinerusamīpaṁ pāpuṇantā anto vicaranti. Idāni tamevatthaṁ saṅkhepena vuttaṁ vivarituṁ ‘‘tehī’’tiādi vuttaṁ. Sinerussa, cakkavāḷassa ca yaṁ ṭhānaṁ vemajjhaṁ, tassa, sinerussa ca yaṁ ṭhānaṁ vemajjhaṁ, tena gacchantā ‘‘sinerusamīpenavicarantī’’ti vuttā, na sinerussa aggāḷindaallīnā. Cakkavāḷasamīpena caritvāti etthāpi eseva nayo. Majjhenāti sinerussa, cakkavāḷassa ca ujukaṁ vemajjhena maggena. Citramāse majjhenāti etthāpi eseva nayo.",
  "tika-s0103t3:33": "Ekappahārenāti ekavelāya, ekeneva vā attano ekappahārena. Majjhanhikoti ṭhitamajjhanhiko kālo hoti. Tadā hi sūriyamaṇḍalaṁ uggacchantaṁ hutvāpi imasmiṁ dīpe ṭhitassa upaḍḍhameva dissati, uttarakurūsu ṭhitassa ogacchantaṁ hutvā. Evañhi ekavelāyameva tīsu dīpesu ālokakaraṇaṁ.",
  "tika-s0103t3:34": "Yesu kattikādinakkhattasamaññā, tānipi tārakarūpāni yevāti vuttaṁ ‘‘sesatārakarūpāni cā’’ti, nakkhattasaññitatārakarūpato avasiṭṭhatārakarūpānīti attho. Ubhayānipi tāni devatānaṁ vasanakavimānānīti veditabbāni. Rā-saddo tiyati chijjati etthāti ratti, sattānaṁ saddassa vūpasamanakāloti attho. Dibbanti sattā kīḷanti jotanti etthāti divā. Sattānaṁ āyuṁ minanto viya siyati antaṁ karotīti māso. Taṁ taṁ kiriyaṁ arati vattetīti utu. Taṁ taṁ sattaṁ, dhammappavattiñca saṅgamma vadanto viya sarati vattetīti saṁvaccharo.",
  "tika-s0103t3:35": "122. Vivajjanaṁ vivajjo, so eva vevajjaṁ, vaṇṇassa vevajjaṁ vaṇṇavevajjaṁ, vaṇṇasampattiyā vigamo, tassa pana atthitā ‘‘vaṇṇavevajjatā’’ti vuttā. Tenāha ‘‘vivajjabhāvo’’ti. Tesanti vaṇṇavantānaṁ sattānaṁ. Atimānappaccayāti dubbaṇṇavambhanavasena atikkamma attano vaṇṇaṁ paṭicca mānapaccayā, mānasampaggaṇhananimittanti attho. Sātisayo raso etissā atthīti rasāti laddhamānāya, anubhāsiṁsūti anurodhavasena bhāsiṁsu. Lokuppattivaṁsakathanti lokuppattivaṁsajaṁ paveṇīkathaṁ, ādikāle uppannaṁ paveṇīāgatakathanti attho. ‘‘Anupatantī’’tipi pāṭho, so evattho.",
  "tika-s0103t3:36": "Bhūmipappaṭakapātubhāvādivaṇṇanā",
  "tika-s0103t3:37": "123.Ediso hutvāti ahicchattakasadiso hutvā.",
  "tika-s0103t3:38": "124.Padālatāti ‘‘padā’’ti evaṁnāmā ekā latā, sā pana yasmā sampannavaṇṇagandharasā, tasmā ‘‘bhaddalatā’’ti vuttā. Nāḷikāti nāḷivalli. Ahāyīti nassi.",
  "tika-s0103t3:39": "125.Akaṭṭhapākoti akaṭṭheyeva ṭhāne uppajjitvā paccanako, nīvāro viya sañjāto hutvā nippajjanakoti attho. Kaṇo ‘‘kuṇḍaka’’nti ca vuccati. Thusanti taṇḍulaṁ pariyonandhitvā ṭhitattaco, tadabhāvato ‘‘akaṇo, athuso’’ti sāli vutto. ‘‘Paṭivirūḷha’’nti idaṁ pakkabhāvassa kāraṇavacanaṁ. Paṭivirūḷhato hi taṁ pakkanti. Yasmiṁ ṭhāne sāyaṁ pakko sāli gahito, tadeva ṭhānaṁ dutiyadivase pāto pakkena sālinā paripuṇṇaṁ hutvā tiṭṭhatīti āha ‘‘sāyaṁ gahitaṭṭhānaṁ pāto pakkaṁ hotī’’tiādi. Alāyitanti lāyitaṭṭhānampi tesaṁ kammappaccayā alāyitameva hutvā anūnaṁ paripuṇṇameva paññāyati, na kevalaṁ paññāyanameva, atha kho tathābhūtameva hutvā tiṭṭhati.",
  "tika-s0103t3:40": "Itthipurisaliṅgādipātubhāvavaṇṇanā",
  "tika-s0103t3:41": "126.‘‘Manussakāle’’ti idaṁ pubbe manussabhūtānaṁyeva tattha idāni nikantivasena uppatti hotīti katvā vuttaṁ, devatānampi purimajātiyaṁ itthibhāve ṭhitānaṁ tattha virāgādipurisattappaccaye asati tadā itthiliṅgameva pātubhavati. Purisattapaccayeti ‘‘attanopi anissaratā, sabbakālaṁ parāyattavuttitā, rajassalatā vañcatā, gabbhadhāraṇaṁ, paṭhamāya pakatiyā nihīnapakatitā, sūravīratābhāvo, ‘appakā janā’ti ‘hīḷetabbatā’ti evamādi ādīnavapaccavekkhaṇapubbakampi itthibhāve ‘alaṁ itthibhāvena, na hi itthibhāve ṭhatvā cakkavattisiriṁ, na sakkamārabrahmasiriyo paccanubhavituṁ, na paccekabodhiṁ, na sammāsambodhiṁ adhigantuṁ sakkā’ti evaṁ itthibhāvavirajjanaṁ, ‘yathāvuttaādīnavavirahato uttamapakatibhāvato sampadamidaṁ purisattaṁ nāma seṭṭhaṁ uttamaṁ, ettha ṭhatvā sakkā etā sampattiyo sampāpuṇitu’nti evaṁ purisattabhāve sambhāvanāpubbakaṁ patthanāṭhapanaṁ, ‘tattha ninnapoṇapabbhāracittatā’ti’’ evamādike purisabhāvassa paccayabhūte dhamme. Pūretvā vaḍḍhetvā. Paccakkhaṁ bhūtaṁ, sadisañca diṭṭhadhammikaṁ, samparāyikañca suvipulaṁ anatthaṁ acintetvā purisassa kāmesu micchācaraṇaṁ kevalaṁ itthiyaṁ āsāpatti phalenevāti āsāāpatti itthibhāvāvahāpi hotiyeva. Tanninnapoṇapabbhārabhāvena tannikantiyā nimittabhāvāpattitoti vuttaṁ ‘‘puriso itthattabhāvaṁ labhanto kāmesumicchācāraṁ nissāya labhatī’’ti. Tadāti yathāvutte paṭhamakappikakāle. Pakatiyāti sabhāvena. Mātugāmassāti purimattabhāve mātugāmabhūtassa. Purisassāti etthāpi ‘‘pakatiyā’’ti padaṁ ānetvā sambandhitabbaṁ. Upanijjhāyatanti upecca nijjhāyantānaṁ. Yathā aññamaññasmiṁ sārāgo uppajjati, evaṁ sāpekkhabhāvena olokentānaṁ. Rāgapariḷāhoti rāgajo pariḷāho.",
  "tika-s0103t3:42": "Nibbuyhamānāyāti pariṇatā hutvā niyyamānāya.",
  "tika-s0103t3:43": "Methunadhammasamācāravaṇṇanā",
  "tika-s0103t3:44": "127.Gomayapiṇḍamattampi nālatthāti sammadeva vivāhakammaṁ nālatthāti adhippāyena vadanti. Pātabyatanti tasmiṁ asaddhamme kilesakāmena pivitabbataṁ kiñci pivitabbavatthuṁ pivantā viya ativiya tosetvā paribhuñjitabbataṁ āpajjiṁsu, pātabyatanti vā paribhuñjanakataṁ āpajjiṁsu upagacchiṁsu. Paribhogattho hi ayaṁ pā-saddo, kattusādhano ca tabya-saddo, yathāruci paribhuñjiṁsūti attho.",
  "tika-s0103t3:45": "Sannidhikārakanti sannidhikāraṁ, ka-kāro padavaḍḍhanamattanti āha ‘‘sannidhiṁ katvā’’ti. Apadānanti avakhaṇḍanaṁ. Ekekasmiṁ ṭhāneti yattha yattha vahitaṁ, tasmiṁ tasmiṁ ekekasmiṁ ṭhāne. Gumbagumbāti puñjapuñjā.",
  "tika-s0103t3:46": "Sālivibhāgavaṇṇanā",
  "tika-s0103t3:47": "128.Sīmaṁ ṭhapeyyāmāti ‘‘ayaṁ bhūmibhāgo asukassa, ayaṁ bhūmibhāgo asukassā’’ti evaṁ paricchedaṁ kareyyāma. Taṁ aggaṁ katvāti taṁ ādiṁ katvā.",
  "tika-s0103t3:48": "Mahāsammatarājavaṇṇanā",
  "tika-s0103t3:49": "130.Pakāsetabbanti dosavasena pakāsetabbaṁ. Khipitabbanti khepaṁ kātabbaṁ. Tenāha ‘‘hāretabba’’nti, sattanikāyato nīharitabbaṁ.",
  "tika-s0103t3:50": "Nesanti niddhāraṇe sāmivacanaṁ.",
  "tika-s0103t3:51": "131.Akkharanti niruttiṁ. Sā hi mahājanena sammatoti niddhāretvā vattabbato nirutti , tasmiṁyeva nirūḷhabhāvato , aññattha asañcaraṇato akkharanti ca vuccati, tathā saṅkhātabbato saṅkhā, samaññāyatīti samaññā, paññāpanato paññatti, voharaṇato vohāro. Uppannoti pavatto. Na kevalaṁ akkharamevāti na kevalaṁ samaññākaraṇameva. Khettasāminoti taṁ taṁ bhūmibhāgaṁ pariggahetvā ṭhitasattā. Tīhi saṅkhehīti tividhakiriyābhisaṅkhatehi tīhi saṅkhehi khattiyādīhi tīhi vaṇṇehi pariggahitehi. ‘‘Khattiyānuyantabrāhmaṇagahapatikanegamajānapadehi tīhi gahapatīhi pariggahitehī’’ti ca vadanti. Agganti ñātenāti aggaṁ kulanti ñātena. Khattiyakulañhi loke sabbaseṭṭhaṁ. Yathāha ‘‘khattiyo seṭṭho janetasmiṁ, ye gottapaṭisārino’’ti, (dī. ni. 1.277; 3.140; ma. ni. 2.30; saṁ. ni. 1.182, 245) abhedopacārena pana akkharassa khattiyasaddassapi seṭṭhatāti pāḷiyaṁ ‘‘aggaññena akkharenā’’ti vuttaṁ. Idāni abhedopacārena vinā eva atthaṁ dassetuṁ ‘‘agge vā’’tiādi vuttaṁ.",
  "tika-s0103t3:52": "Brāhmaṇamaṇḍalādivaṇṇanā",
  "tika-s0103t3:53": "132. Yena anārambhabhāvena bāhitākusalā ‘‘brāhmaṇā’’ti vuttā, tameva tāva dassetuṁ pāḷiyaṁ ‘‘vītaṅgārā’’tiādi vuttanti tadatthaṁ dassento ‘‘pacitvā’’tiādimāha. Tamenanti vacanavipallāsena niddesoti āha ‘‘te ete’’ti. Abhisaṅkharontāti cittamantabhāvena aññamaññaṁ abhivisiṭṭhe karontā, brāhmaṇākappabhāvena saṅkharontā ca. Vācentāti paresaṁ kathentā, ye tathā ganthe kātuṁ na jānanti. Acchantīti āsanti, upavisantīti attho. Tenāha ‘‘vasantī’’ti. Acchentīti kālaṁ khepenti. Hīnasammataṁ jhānabhāvanānuyogaṁ chaḍḍetvā ganthe pasutatādīpanato. Seṭṭhasammataṁ jātaṁ ‘‘vedadharā sottiyā subrāhmaṇāti evaṁ seṭṭhasammataṁ jātaṁ.",
  "tika-s0103t3:54": "133.Methunadhammaṁ samādiyitvāti jāyāpatikabhāvena dvayaṁ dvayaṁ nivāsaṁ ajjhupagantvā. Vāṇijakammādiketi ādi-saddena kasikammādiṁ saṅgaṇhāti.",
  "tika-s0103t3:55": "134.Luddācārakammakhuddācārakammunāti paraviheṭhanādiluddācārakammunā, naḷakāradārukammādikhuddācārakammunā ca. Suddanti ettha su-iti sīghatthe nipāto. Dā-iti garahaṇattheti āha ‘‘suddaṁ suddaṁ lahuṁ lahuṁ kucchitaṁ gacchantī’’ti.",
  "tika-s0103t3:56": "135.Ahūti kālavipallāsavasena vuttanti dassento ‘‘hoti kho’’ti āha. Imināti ‘‘imehi kho, vāseṭṭha, catūhi maṇḍalehi samaṇamaṇḍalassa abhinibbatti hotī’’ti iminā vacanena. Imaṁ dassetīti samaṇamaṇḍalaṁ nāma…pe… suddhiṁ pāpuṇantīti imaṁ atthajātaṁ dasseti. Yadi imehi…pe… abhinibbatti hoti, evaṁ sante imāneva cattāri maṇḍalāni padhānāni, samaṇamaṇḍalaṁ appadhānaṁ tato abhinibbattattāti? Nayidamevanti dassetuṁ ‘‘imānī’’tiādi vuttaṁ. Samaṇamaṇḍalaṁ anuvattanti guṇehi visiṭṭhabhāvato. Guṇo hi viññūnaṁ anuvattanahetu, na kolaputtiyaṁ, vaṇṇapokkharatā, vākkaraṇamattaṁ vā. Tenāha ‘‘dhammeneva anuvattanti, no adhammenā’’ti. So dhammo ca lokuttarova adhippeto, yena saṁsārato visujjhati, tasmā samaṇamaṇḍalanti ca sāsanikameva samaṇagaṇaṁ vadatīti daṭṭhabbaṁ. Tenāha ‘‘samaṇamaṇḍalañhī’’tiādi.",
  "tika-s0103t3:57": "Duccaritādikathāvaṇṇanā",
  "tika-s0103t3:58": "136.Micchādiṭṭhivasena samādinnakammaṁ nāma ‘‘ko anubandhitabbo. Ajotaggisoṭṭhimiso’’tiādinā yaññavidhānādivasena pavattitaṁ hiṁsādipāpakammaṁ. Micchādiṭṭhikammassāti ‘‘esa saddhādhigato devayāno, yena yanti puttino visokā’’tiādinā pavattitassa micchādiṭṭhisahagatakammassa. Samādānaṁ tassa tathā pavattanaṁ, tassā vā diṭṭhiyā upagamanaṁ.",
  "tika-s0103t3:59": "137.Dvayakārīti kusalākusaladvayassa kattā. Tayidaṁ dvayaṁ yasmā ekajjhaṁ nappavattati, tasmā āha ‘‘kālenā’’tiādi. Ekakkhaṇe ubhayavipākadānaṭṭhānaṁ nāma natthi ekasmiṁ khaṇe cittadvayūpasañhitāya sattasantatiyā abhāvato. Yathā pana dvayakārino sukhadukkhapaṭisaṁveditā sambhavati, taṁ dassetuṁ ‘‘yena panā’’tiādi vuttaṁ. Evaṁbhūtoti vikalāvayavo. Dvepihi kusalākusalakammāni katūpacitāni sabhāvato balavantāneva honti, tasmā maraṇakāle upaṭṭhahanti . Tesu akusalaṁ balavataraṁ hoti paccayalābhato. Nikantiādayo hi paccayavisesā akusalasseva sabhāgā, na kusalassa, tasmā katūpacitabhāvena samānabalesupi kusalākusalesu paccayalābhena vipaccituṁ laddhokāsatāya kusalato akusalaṁ balavataraṁ hotīti, tathābhūtampi taṁ yathā vipākadāne laddhokāsassa kusalassāpi avasaro hoti, tathā laddhapaccayaṁ paṭisandhidānābhimukhaṁ kusalaṁ paṭibāhitvā paṭisandhiṁ dentaṁ tiracchānayoniyaṁ nibbattāpetīti. ‘‘Akusalaṁ balavataraṁ hotī’’ti ettha ‘‘akusalaṁ ce balavataraṁ hoti, taṁ kusalaṁ paṭibāhitvā’’ti vuttanayeneva atthaṁ vatvā tesu kusalaṁ ce balavataraṁ hoti, tañca akusalaṁ paṭibāhitvā manussayoniyaṁ nibbattāpeti, akusalaṁ pavattivedanīyaṁ hoti, atha naṁ taṁ kāṇampi karoti khujjampi pīṭhasappimpi kucchirogādīhi vā upaddutaṁ. Evaṁ so pavattiyaṁ nānappakāraṁ dukkhaṁ paccanubhavatīti idaṁ sandhāya vuttaṁ ‘‘sukhadukkhappaṭisaṁvedī hotī’’ti. Tatrāyaṁ vinicchayo – vuttakāle vā kārena samānabalesu kusalākusalakammesu upaṭṭhahantesu maraṇassa āsannavelāyaṁ yadi balavatarāni kusalajavanāni javanti, yathāupaṭṭhitaṁ akusalaṁ paṭibāhitvā kusalaṁ vuttanayena paṭisandhiṁ deti. Atha balavatarāni akusalajavanāni javanti, yathāupaṭṭhitaṁ kusalaṁ paṭibāhitvā akusalaṁ vuttanayeneva paṭisandhiṁ deti. Taṁ kissa hetu? Ubhinnaṁ kammānaṁ samānabalavabhāvato, paccayantarasāpekkhato cāti, sabbaṁ vīmaṁsitvā gahetabbaṁ.",
  "tika-s0103t3:60": "Bodhipakkhiyabhāvanāvaṇṇanā",
  "tika-s0103t3:61": "138.Bodhi vuccati maggasammādiṭṭhi, cattāri ariyasaccāni bujjhatīti katvā, sabhāvato, taṁsabhāvato ca tassā pakkhe bhavāti bodhipakkhiyā, sativīriyādayo dhammā, tesaṁ bodhipakkhiyānaṁ. Paṭipāṭiyāti bodhipakkhiyadesanāpaṭipāṭiyā. Bhāvanaṁ anugantvāti anukkamena pavattaṁ bhāvanaṁ patvā. Tenāha ‘‘paṭipajjitvā’’ti. Saupādisesāya nibbānadhātuyā vasena khīṇāsavassa seṭṭhabhāvaṁ lokassa pākaṭaṁ katvā dassetuṁ sakkā, na itarāya sabbaso apaññattibhāvūpagamane tassa adassanatoti vuttaṁ ‘‘parinibbātīti kilesaparinibbānena parinibbāyatī’’ti. Vinivattetvāti tato catuvaṇṇato nīharitvā.",
  "tika-s0103t3:62": "140.Tamevatthanti ‘‘khīṇāsavova devamanussesu seṭṭho’’ti vuttamevatthaṁ.",
  "tika-s0103t3:63": "Seṭṭhacchedakavādamevāti jātibrāhmaṇānaṁ seṭṭhabhāvasamucchedakameva kathaṁ. Dassetvā bhāsitvā. Suttantaṁ vinivattetvāti pubbe lokiyadhammasandassanavasena pavattaṁ aggaññasuttaṁ ‘‘sattannaṁ bodhipakkhiyānaṁ dhammānaṁ bhāvanamanvāyā’’tiādinā tato vinivattetvā nīharitvā tena asaṁsaṭṭhaṁ katvā. Āvajjantāti samannāharantā. Anumajjantāti pubbenāparaṁ atthato vicarantāti.",
  "tika-s0103t3:64": "Aggaññasuttavaṇṇanāya līnatthappakāsanā."
}