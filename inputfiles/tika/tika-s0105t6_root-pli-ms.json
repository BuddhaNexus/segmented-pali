{
  "tika-s0105t6:0": "8. Mahāsīhanādasuttavaṇṇanā",
  "tika-s0105t6:1": "Acelakassapavatthuvaṇṇanā",
  "tika-s0105t6:2": "381. Evaṁ jāliyasuttaṁ saṁvaṇṇetvā idāni mahāsīhanādasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, jāliyasuttassānantaraṁ saṅgītassa suttassa mahāsīhanādasuttabhāvaṁ vā pakāsetuṁ ‘‘evaṁ me sutaṁ…pe… uruññāyaṁ viharatīti mahāsīhanādasutta’’nti āha. Etadeva nāmanti yasmiṁ raṭṭhe taṁ nagaraṁ, tassa raṭṭhassapi yasmiṁ nagare bhagavā vihāsi, tassa nagarassapi ‘‘uruññā’’tveva nāmaṁ, tasmā uruññāyanti uruññānāmajanapade uruññānāmanagareti āvuttiādinayena attho veditabbo. Iminā imamatthaṁ dasseti – na sabbattha niyatapulliṅgaputhuvacanāva janapadavācī saddā, katthaci aniyatapulliṅgaputhuvacanāpi yathā ‘‘āḷaviyaṁ viharatī’’ti (pāci. 84, 89) keci janapadamevatthaṁ vadanti, taṁ apanetuṁ ‘‘bhagavā hī’’tiādi vuttaṁ. Ramaṇīyoti manoharabhūmibhāgatāya, chāyūdakasampattiyā, janavivittatāya ca manoramo. Migānaṁ abhayaṁ deti etthāti migadāyo. Tenāha ‘‘so’’tiādi. Celaṁ vatthaṁ, taṁ natthi assāti aceloti vuttaṁ ‘‘naggaparibbājako’’ti. Nāmanti gottanāmaṁ. Tapanaṁ santapanaṁ kāyassa khedanaṁ tapo, so etassa atthīti tapassī. Yasmā tathābhūto tapaṁ nissito, tapo ca taṁ nissito hoti, tasmā ‘‘tapanissitaka’’nti āha. Muttācārādīti ettha ādisaddena parato pāḷiya (dī. ni. 1.397) māgatā hatthāpalekhanādayo saṅgahitā. Lūkhaṁ pharusaṁ sādhusammatācāravirahato apasādanīyaṁ ājīvati vattatīti lūkhājīvīti aṭṭhakathāmuttakanayo. Uppaṇḍetīti uhasanavasena paribhāsati. Upavadatīti avaññāpubbakaṁ apavadati. Tena vuttaṁ ‘‘hīḷeti vambhetī’’ti. ‘‘Hetumhi ñāṇaṁ dhammapaṭisambhidā’’tiādīsu viya dhammasaddo hetupariyāyoti āha ‘‘kāraṇassa anukāraṇa’’nti. Tathāvuttasaddatthoyevettha kāraṇasaddassa hetubhāvato. Atthavasā payutto hi saddapayogo. Soyeva ca saddattho parehi vuccamāno anukāraṇaṁ tadanurūpaṁ tassadisaṁ vā tato pacchā vā vuttakāraṇabhāvato. Parehīti yesaṁ tumhehi idaṁ vuttaṁ, tehi parehi. Vuttakāraṇenāti yathā tehi vuttaṁ, tathā ce tumhehi na vuttaṁ, evaṁ sati tehi vuttakāraṇena sakāraṇo hutvā tumhākaṁ vādo vā tato paraṁ tassa anuvādo vā koci appamattakopi viññūhi garahitabbaṁ kāraṇaṁ ṭhānaṁ nāgaccheyya, kimevaṁ nāgacchatīti yojanā. ‘‘Idaṁ vuttaṁ hotī’’tiādinā tadevatthaṁ saṅkhepato dasseti.",
  "tika-s0105t6:3": "382. Idāni yaṁ vibhajjavādaṁ sandhāya bhagavatā ‘‘na mete vuttavādino’’ti saṅkhepena vatvā taṁ vibhajitvā dassetuṁ ‘‘idhāhaṁ kassapā’’tiādi vuttaṁ, taṁ vibhāgena dassento ‘‘idhekacco’’tiādimāha. Bhagavā hi niratthakaṁ anupasamasaṁvattanikaṁ kāyakilamathaṁ ‘‘attakilamathānuyogo dukkho anariyo anatthasaṁhito’’tiādinā (saṁ. ni. 5.1081; mahāva. 13). Garahati, sātthakaṁ pana upasamasaṁvattanikaṁ kāyakilamathaṁ ‘‘āraññiko hoti, paṁsukūliko hotī’’tiādinā (a. ni. 5.181, 182; pari. 325) vaṇṇeti. Appapuññatāyāti apuññatāya. Appasaddo cettha ‘‘dvattichadanassa pariyāyaṁ appaharite ṭhitena adhiṭṭhātabba’’ntiādīsu (pāci. 135) viya abhāvattho. Micchādiṭṭhibhāvato kammaphalaṁ paṭikkhipantena ‘‘natthi dinna’’ntiādinā (dī. ni. 1.171; ma. ni. 1.445; 2.94, 225; 3.91, 116, 136; saṁ. ni. 3.210; a. ni. 3.118; 10.176; dha. sa. 1221; vibha. 907) micchādiṭṭhiṁ purakkhatvā jīvitavuttihetu tathā tathā duccaritapūraṇaṁ sandhāya ‘‘tīṇi duccaritāni pūretvā’’ti vuttaṁ.",
  "tika-s0105t6:4": "Bhiyyosomattāyāti mattato atirekaṁ. ‘‘Bhiyyoso’’ti hi idaṁ bhiyyosaddena samānatthaṁ nepātikaṁ. Anesanavasenāti kohaññe ṭhatvā asantaguṇasambhāvanicchāya yathā tathā tapaṁ katvā anesitabbamesanāvasena micchājīvenāti attho. Yathāvuttanayena jīvitavuttihetu tīṇi duccaritāni pūretvā.Ime dveti ‘‘appapuñño, puññavā’’ti ca vutte duccaritakārino dve puggale.",
  "tika-s0105t6:5": "Dutiyanaye ime dveti ‘‘appapuñño, puññavā’’ti ca vutte sucaritakārino dve puggale.",
  "tika-s0105t6:6": "Paṭhamadutiyanayesu vuttanayeneva tatiyacatutthanayesupi yathākkamaṁ attho veditabbo. Paṭhamatatiyanayesu cettha ahetukaakiriyavādino. Dutiyacatutthanayesu pana kammakiriyavādinoti daṭṭhabbaṁ. Appadukkhavihārīti appakaṁ dukkhena vihārī. Bāhirakācārayuttoti sāsanācārato bāhirakena titthiyācārena yutto. Attānaṁ sukhetvāti adhammikena anesanāya laddhapaccayanimittena sukhena attānaṁ sukhetvā sukhaṁ katvā, ‘‘sukhe ṭhapetvā’’ti adhunā pāṭho.",
  "tika-s0105t6:7": "‘‘Na dāni mayā sadiso atthī’’tiādinā taṇhāmānadiṭṭhisaṅkhātānaṁ tissannaṁ maññanānaṁ vasena duccaritapūraṇamāha. Lābhasakkāraṁ vā uppādento tīṇi duccaritāni puretvāti sambandho. Micchādiṭṭhivasenāti ‘‘natthi kāmesu doso’’ti evaṁ pavattamicchādiṭṭhivasena. Paribbājikāyāti bāhirapabbajjamupagatāya tāpasadārikāya, channaparibbājikāya ca. ‘‘Aparo’’ti etthāpi hi ‘‘tāpaso vā channaparibbājako vā’’ti adhikāro. Daharāyāti taruṇāya. Mudukāyāti sukhumālāya. Lomasāyāti tanutambalomatāya appalomavatiyā. Lomaṁ etissā atthīti lomasā. Liṅgattayepi hi sa-paccayena padasiddhimicchanti saddavidū. Kāmesūti vatthukāmesu. Pātabbatanti paribhuñjitabbaṁ. Paribhogattho hettha pā-saddo, tabbasaddo ca bhāvasādhano. Tā-saddo pana sakatthe yathā ‘‘devatā’’ti, pātabbatanti vā paribhuñjanakataṁ, kattusādhano cettha tabbasaddo yathā uparipaṇṇāsake pañcattayasutte ‘‘ye hi keci bhikkhave samaṇā vā brāhmaṇā vā diṭṭhasutamutaviññātabbasaṅkhāramattena etassa āyatanassa upasampadaṁ paññapentī’’ti (ma. ni. 3.24) tathā hi tadaṭṭhakathāyaṁ vuttaṁ ‘‘vijānātīti viññātabbaṁ, diṭṭhasutamutaviññātamattena pañcadvārikasaññāpavattimattenāti ayañhi ettha attho’’ti, (ma. ni. aṭṭha. 3.24) taṭṭīkāyañca ‘‘yathā niyyantīti niyyānikāti bahulaṁ vacanato kattusādhano niyyānikasaddo, evaṁ idha viññātabbasaddoti āha ‘vijānātīti viññātabba’nti,’’ tā-saddo pana bhāve. Assādiyamānapakkhe ṭhito kilesakāmopi vatthukāmapariyāpannoyeva, tasmā tesu yathāruci paribhuñjantoti attho.",
  "tika-s0105t6:8": "Idanti nayacatukkavasena vuttaṁ atthappabhedavibhajanaṁ. ‘‘Titthiyavasena āgataṁ aṭṭhakathāyaṁ tathā vibhattattā’’ti (dī. ni. ṭī. 1.382) ācariyena vuttaṁ, tathāyeva pana pāḷiyampi vibhattanti veditabbaṁ. Sāsanepīti imasmiṁ sāsanepi.",
  "tika-s0105t6:9": "Kathaṁ labbhatīti āha ‘‘ekacco hī’’tiādi. Yasmā na labhati, tasmā anesanaṁ katvātiādinā yojetabbaṁ. Arahattaṁ vā attani asantaṁ ‘‘atthi me’’ti yathārutaṁ paṭijānitvā. Sāmantajappanapaccayapaṭisevanairiyāpathasannissitasaṅkhātāni tīṇi vā kuhanavatthūni paṭisevitvā.",
  "tika-s0105t6:10": "Tādisovāti dhutaṅga (visuddhi. 1.22; theragā. aṭṭha. 2.844 ādayo) samādānavasena lūkhājīvī eva. Anesanavasenāti nidassanamattaṁ. ‘‘Arahattapaṭijānanenā’’tiādipi hi vattabbaṁ.",
  "tika-s0105t6:11": "Dullabhasukho bhavissāmi duggatīsu upapattiyāti adhippāyo. Asakkontoti ettha antasaddo bhāvalakkhaṇe, asakkuṇamāne satīti attho.",
  "tika-s0105t6:12": "383.Asukaṭṭhānatoti asukabhavato. Āgatāti upapattivasena idhāgatā. Idāni gantabbaṭṭhānañcāti upapattivaseneva āyatiṁ gamitabbabhavañca. Tatoti atītabhavato. Puna upapattinti āyatiṁ anantarabhave puna upapattiṁ, tato anantarabhavepi puna upapattinti punappunaṁ nibbattiṁ. Kena kāraṇena garahissāmīti ettha yathābhūtamajānanto icchādosavasena yaṁ kiñci garaheyya, na tathā cāhaṁ, ahaṁ pana yathābhūtaṁ jānanto sabbampetaṁ kena kāraṇena garahissāmi, sabbassapetassa tapassa garahāya kāraṇaṁ natthīti imamadhippāyaṁ dassento ‘‘garahitabbamevā’’tiādimāha. Bhaṇḍikanti puṭabhaṇḍikaṁ. Upamāpakkhe parisuddhatāya dhotaṁ, tathā adhotañca, upameyyapakkhe pana pasaṁsitabbaguṇatāya dhotaṁ parisuddhaṁ, tathā adhotañcāti attho. Tamatthanti garahitabbassa ceva garahaṇaṁ, pasaṁsitabbassa ca pasaṁsanaṁ.",
  "tika-s0105t6:13": "384. Diṭṭhadhammikassa, samparāyikassa ca atthassa sādhanavasena pavattiyā garukattā na koci na sādhūti vadati. Pañcavidhaṁ veranti pāṇātipātādipañcavidhaveraṁ. Tañhi pañcavidhassa sīlassa paṭipakkhabhāvato, sattānaṁ verahetutāya ca ‘‘vera’’nti vuccati, tato eva ca taṁ na koci ‘‘sādhū’’ti vadati tathā diṭṭhadhammikādiatthānamasādhanato, sattānaṁ sādhubhāvassa dūsanato ca. Na nirundhitabbanti rūpaggahaṇe na nivāretabbaṁ. Dassanīyadassanattho hi cakkhupaṭilābhoti tesamadhippāyo. Ayameva nayo sotādīsupi. Yadaggena tesaṁ pañcadvāre asaṁvaro sādhu, tadaggena tattha saṁvaro na sādhūti adhippāyo hotīti āha ‘‘puna…pe… asaṁvara’’nti.",
  "tika-s0105t6:14": "Ayamettha aṭṭhakathāto aparo nayo – yaṁ te ekaccaṁ vadanti ‘‘sādhū’’ti te ‘‘eke samaṇabrāhmaṇā’’ti vuttā titthiyā yaṁ attakilamathānuyogādiṁ ‘‘sādhū’’ti vadanti, taṁ mayaṁ na ‘‘sādhū’’ti vadāma. Yaṁ te…pe… ‘‘na sādhū’’ti yaṁ pana te anavajjapaccayaparibhogaṁ, sunivatthasupārutādisammāpaṭipattiñca ‘‘na sādhū’’ti vadanti, taṁ mayaṁ ‘‘sādhū’’ti vadāmāti.",
  "tika-s0105t6:15": "Iti yaṁ paravādamūlakaṁ catukkaṁ dassitaṁ, tadeva puna sakavādamūlakaṁ catukkaṁ katvā dassitanti viññāpetuṁ ‘‘eva’’ntiādi vuttaṁ. Yañhi kiñci kenaci samānaṁ, tenapi taṁ samānameva. Yañca kiñci kenaci asamānaṁ, tenapi taṁ asamānamevāti āha ‘‘samānāsamānata’’nti. Ettha ca samānatanti samānatāmattaṁ. Anavasesato hi pahātabbadhammānaṁ pahānaṁ, upasampādetabbadhammānaṁ upasampādanañca sakavādeva dissati, na paravāde. Tena vuttaṁ ‘‘tyāhaṁ upasaṅkamitvā evaṁ vadāmī’’tiādi. Sakavādaparavādānurūpaṁ vuttanayena pañcasīlādivaseneva attho veditabbo.",
  "tika-s0105t6:16": "Samanuyuñjāpanakathāvaṇṇanā",
  "tika-s0105t6:17": "385.Antamiti āṇattiyaṁ pañcamīattanopadaṁ. Laddhiṁ pucchantoti ‘‘kiṁ samaṇo gotamo saṁkilesadhamme anavasesaṁ pahāya vattati, udāhu pare gaṇācariyā, ettha tāva attano laddhiṁ vadehī’’ti evaṁ paṭiññātaṁ siddhantaṁ pucchanto. Kāraṇaṁ pucchantoti ‘‘samaṇova gotamo saṁkilesadhamme anavasesaṁ pahāya vattatī’’ti vutte ‘‘kāraṇenapi etamatthaṁ gāhayā’’ti evaṁ hetuṁ pucchanto. Ubhayaṁ pucchantoti ‘‘idaṁ nāmettha kāraṇa’’nti kāraṇaṁ vatvā paṭiññāte atthe sādhiyamāne anvayato, byatirekato ca kāraṇaṁ samatthetuṁ sadisāsadisappabhedaṁ upamodāharaṇadvayaṁ pucchanto. Apica hetupamodāharaṇavasena tilakkhaṇasampattiyā yathāpaṭiññāte atthe sādhite sammadeva anu pacchā bhāsanto nigamentopi samanubhāsati nāmāti veditabbaṁ. ‘‘Upasaṁharitvā’’ti pāṭhaseso. ‘‘Kiṁ te’’tiādi upasaṁharaṇākāradassanaṁ . Dutiyapadepīti ‘‘saṅghena vā saṅgha’’nti padepi. Vacanasesaṁ, upasaṁharaṇākārañca sandhāya ‘‘eseva nayo’’ti vuttaṁ.",
  "tika-s0105t6:18": "Tamatthanti taṁ pahātabbadhammānaṁ anavasesaṁ pahāya vattanasaṅkhātaṁ, samādātabbadhammānaṁ anavasesaṁ samādāya vattanasaṅkhātañca atthaṁ. Yojetvāti akusalādipadehi yojetvā. Akosallasambhūtādiatthena akusalā ceva tatoyeva akusalāti ca saṅkhātā,saṅkhātasaddo cettha ñātattho, koṭṭhāsattho ca yujjatīti āha ‘‘ñātā, koṭṭhāsaṁ vā katvā ṭhapitā’’ti, purimena cettha padena ekantākusale vadati, pacchimena taṁ sahagate, tappaṭipakkhiye ca. Evañhi koṭṭhāsakaraṇena ṭhapanaṁ upapannaṁ hoti. Akusalapakkhikabhāvena hi vavatthāpanaṁ koṭṭhāsakaraṇaṁ. Avajjasaddo dosattho gārayhapariyāyattā, a-saddassa ca tabbhāvavuttitoti āha ‘‘sadosā’’ti. Ariyā nāma niddosā. Ime pana akusalā kathañcipi niddosā na hontīti niddosaṭṭhena ariyā bhavituṁ nālaṁ asamatthā.",
  "tika-s0105t6:19": "386-392.‘‘Ya’’nti etaṁ kāraṇe paccattavacananti dasseti ‘‘yenā’’ti iminā. Yaṁ vā panāti asambhāvanāvacanametaṁ, yaṁ vā pana kiñcīti attho. Pahāya vattantīti ca atthavasā puthuvacanavipariṇāmoti vuttaṁ ‘‘yaṁ vā taṁ vā appamattakaṁ pahāya vattantī’’ti. Gaṇācariyā cettha pūraṇamakkhaliādayo. Satthupabhavattā saṅghassa saṅghasampattiyāpi satthusampatti vibhāvīyatīti āha ‘‘saṅgha…pe… siddhito’’ti, sā pana pasaṁsā pasādahetukāti pasādamukhena taṁ dassetuṁ ‘‘pasīdamānāpī’’tiādi vuttaṁ. Tattha sampiṇḍanatthena pi-saddena appasīdamānāpi evameva na pasīdantīti sampiṇḍeti. Yathā hi anvayato satthusampattiyā sāvakesu, sāvakasampattiyā ca satthari pasādo samuccīyati, evaṁ byatirekato satthuvipattiyā sāvakesu, sāvakavipattiyā ca satthariappasādoti daṭṭhabbaṁ. ‘‘Tathā hī’’tiādi tabbivaraṇaṁ. Sarīrasampattinti rūpasampattiṁ, rūpakāyapāripūrinti attho. Rūpappamāṇe satte sandhāya idaṁ vuttaṁ, ‘‘dhammadesanaṁ vā sutvā’’ti idantu ghosappamāṇe, dhammappamāṇe ca, ‘‘bhikkhūnaṁ panācāragocara’’ntiādiṁ pana dhammappamāṇe, lūkhappamāṇe ca. Ācāragocarādīhi dhammo, sammāpaṭipattiyā lūkho ca hoti . Tasmā ‘‘bhavanti vattāro’’ti paṭhamapade rūpappamāṇā, ghosappamāṇā, dhammappamāṇā ca, dutiyapade dhammappamāṇāva yojetabbā. Kīvarūpoti kittakajātiko. Yā saṅghassa pasaṁsāti ānetvā sambandho, ayameva vā pāṭho.",
  "tika-s0105t6:20": "Tattha yā buddhānaṁ, buddhasāvakānameva ca pāsaṁsatā, aññesañca tadabhāvo jotito, taṁ viratippahānasaṁvaruddesavasena nīharitvā dassento ‘‘ayamadhippāyo’’tiādimāha. Tattha setughātaviratiyā ariyamaggasampayuttattā ‘‘sabbena sabbaṁ natthī’’ti vuttaṁ. Aṭṭhasamāpattivasena vikkhambhanappahānamattaṁ, vipassanāmattavasena tadaṅgappahānamattanti yathālābhaṁ yojetabbaṁ. Vipassanāmattavasenāti ca ‘‘anicca’’nti vā ‘‘dukkha’’nti vā vividhaṁ dassanamattavasena, na pana nāmarūpavavatthānapaccayapariggaṇhanapubbakaṁ lakkhaṇattayaṁ āropetvā saṅkhārānaṁ sammasanavasena. Nāmarūpaparicchedo, hi anattānupassanā ca bāhirakānaṁ natthi. Itarāni samucchedapaṭippassaddhinissaraṇappahānāni tīṇi sabbena sabbaṁ natthi maggaphalanibbānattā. Lokiyapañcasīlato añño sabbopi sīlasaṁvaro, ‘‘khamo hoti sītassa uṇhassā’’tiādinā (ma. ni. 1.24; 3.159; a. ni. 4.114) vutto suparisuddho khantisaṁvaro, ‘‘paññāyete pidhiyyare’’tiādinā (su. ni. 1041; cūḷani. 60) vutto kilesānaṁ samucchedako maggañāṇasaṅkhāto ñāṇasaṁvaro, manacchaṭṭhānaṁ indriyānaṁ pidahanavasena pavatto suparisuddho indriyasaṁvaro, ‘‘anuppannānaṁ pāpakānaṁ akusalānaṁ dhammānaṁ anuppādāyā’’tiādinā (dī. ni. 2.403; ma. ni. 1.135; saṁ. ni. 5.8; vibha. 205) vutto sammappadhānasaṅkhāto vīriyasaṁvaroti imaṁ saṁvarapañcakaṁ sandhāya ‘‘sesaṁ sabbena sabbaṁ natthī’’ti vuttaṁ.",
  "tika-s0105t6:21": "‘‘Pañca kho panime pātimokkhuddesā’’tiādinā yathāvuttasīlasseva puna gahaṇaṁ sāsane sīlassa bahubhāvaṁ dassetvā tadekadese eva paresaṁ avaṭṭhānadassanatthaṁ. ‘‘Uposathuddesā’’ti adhunā pāṭho. Paññāyatīti patiṭṭhitabhāvena pākaṭo hoti, tasmā mayā hi…pe… natthīti yojetabbaṁ. Sīhanādanti seṭṭhanādaṁ, abhītanādaṁ kenaci appaṭivattiyavādaṁ. Yaṁ pana vadanti –",
  "tika-s0105t6:22": "‘‘Uttarasmiṁ pade byaggha-puṅgavosabhakuñjara;",
  "tika-s0105t6:23": "Sīhasaddūlanāgādyā, pume seṭṭhatthagocarā’’ti.",
  "tika-s0105t6:24": "Taṁ yebhuyyavasenāti daṭṭhabbaṁ.",
  "tika-s0105t6:25": "Ariyaaṭṭhaṅgikamaggavaṇṇanā",
  "tika-s0105t6:26": "393. ‘‘Ayaṁ pana yathāvutto mama vādo aviparītova, tassevaṁ aviparītabhāvo imaṁ maggaṁ paṭipajjitvā aparappaccayato jānitabbo’’ti evaṁ aviparītabhāvāvabodhanatthaṁ. Pāḷiyaṁ ‘‘atthi kassapā’’tiādīsu ayaṁ yojanā – yaṁ maggaṁ paṭipanno sāmaṁyeva attapaccakkhato evaṁ ñassati dakkhati ‘‘samaṇo gotamo vadanto yuttapattakāle tathabhāvato bhūtaṁ, ekaṁsena hitāvahabhāvato atthaṁ, dhammato anapetattā dhammaṁ, vinayayogato, paresañca vinayanato vinayaṁ vadatī’’ti, so mayā sayaṁ abhiññā sacchikatvā pavedito sakalavaṭṭadukkhanissaraṇabhūto atthi kassapa maggo, tassa ca adhigamūpāyabhūtā pubbabhāgapaṭipadāti, tena ‘‘samaṇo gotamo ime dhamme anavasesaṁ pahāya vattatī’’tiādi nayappavatto vādo kenaci asampakampito yathābhūta sīhanādoti dasseti. Dakkhatīti cettha ssati-saddena padasiddhi ‘‘yatra hi nāma sāvako evarūpaṁ ñassati vā dakkhati vā sakkhiṁ karissatī’’tiādīsu viya.",
  "tika-s0105t6:27": "‘‘Evametaṁ yathābhūtaṁ sammappaññāya passatī’’tiādi suttapadesu (a. ni. 3.134) viya ca maggañca paṭipadañca ekato katvā dassento. ‘‘Ayamevā’’ti sāvadhāraṇavacanaṁ maggassa puthubhāvapaṭikkhepatthaṁ, sabbaariyasādhāraṇabhāvadassanatthaṁ, sāsane pākaṭabhāvadassanatthañca. Tenāha ‘‘ekāyano ayaṁ bhikkhave maggo sattānaṁ visuddhiyā’’ti (dī. ni. 2.373; ma. ni. 1.106; saṁ. ni. 5.367, 384).",
  "tika-s0105t6:28": "‘‘Eseva maggo natthañño, dassanassa visuddhiyā’’ti, (dha. pa. 274) –",
  "tika-s0105t6:29": "‘‘Ekāyanaṁ jātikhayantadassī,",
  "tika-s0105t6:30": "Maggaṁ pajānāti hitānukampī;",
  "tika-s0105t6:31": "Etena maggena atariṁ su pubbe,",
  "tika-s0105t6:32": "Tarissanti ye ca taranti ogha’’nti. (saṁ. ni. 5.384, 409; cūḷani. 107, 211; netti. 170) ca –",
  "tika-s0105t6:33": "Sabbesu ceva suttapadesesu, abhidhammapadesesu (vibha. 355) ca ekovāyaṁ maggo pākaṭoti.",
  "tika-s0105t6:34": "Tapopakkamakathāvaṇṇanā",
  "tika-s0105t6:35": "394. Tapoyeva upakkamitabbato, ārabhitabbato tapopakkamāti āha ‘‘tapārambhā’’ti, ārambhanañcettha tapakaraṇamevāti dasseti ‘‘tapokammānī’’ti iminā. Samaṇakammasaṅkhātāti samaṇehi kattabbakammasaññitā. Brāhmaṇakammasaṅkhātāti etthāpi eseva nayo. Niccoloti nissaṭṭhacolo sabbena sabbaṁ paṭikkhittacolo. Celaṁ, coloti ca pariyāyavacanaṁ. Koci chinnabhinnapaṭapilotikadharopi dasantayuttassa vatthassa abhāvato ‘‘niccolo’’ti vattabbataṁ labheyyāti taṁ nivattetuṁ ‘‘naggo’’ti vuttaṁ, naggiyavatasamādānena sabbathā naggoti attho. Lokiyakulaputtācāravirahitatāva vissaṭṭhācāratāti dasseti ‘‘uccārakammādīsū’’tiādinā. Kathaṁ virahitoti āha ‘‘ṭhitakovā’’tiādi, idañca nidassanamattaṁ vamitvā mukhavikkhālanādiācārassapi tena vissaṭṭhattā. Apalikhatīti udakena adhovanato apalihati. So kira daṇḍakaṁ ‘‘satto’’ti paññapeti, tasmā taṁ paṭipadaṁ pūrento evaṁ karotīti vuttaṁ ‘‘uccāraṁ vā’’tiādi. Tattha apalikhatīti apakasati.",
  "tika-s0105t6:36": "‘‘Ehi bhadanto’’ti vutte upagamanasaṅkhāto vidhi ehibhaddanto, taṁ caratīti ehibhaddantiko, ruḷhisaddena cettha taddhitasiddhi yathā ‘‘ehipassiko’’ti, (ma. ni. 1.74) tappaṭikkhepena naehibhaddantiko, tadevatthaṁ dasseti ‘‘bhikkhāgahaṇattha’’ntiādinā. Na etīti na āgacchati. Evaṁ natiṭṭhabhaddantikoti etthāpi. Samaṇena nāma sayaṁvacanakareneva bhavitabbaṁ, na paravacanakarenāti adhippāyena tadubhayampi…pe… na karoti. Puretaranti taṁ ṭhānaṁ attanā upagamanato paṭhamataraṁ, taṁ kira so ‘‘bhikkhunā nāma yādicchakī eva bhikkhā gahetabbā’’ti adhippāyena na gaṇhāti. Uddissakataṁ pana ‘‘mama nimittabhāvena bahū khuddakā pāṇā saṅghāṭamāpāditā’’ti adhippāyena nādhivāseti. Nimantanampi ‘‘evaṁ tesaṁ vacanaṁ kataṁ bhavissatī’’ti adhippāyena na sādiyati. Kumbhīti pakkabhikkhāpakkhittakumbho. Ukkhalīti bhikkhāpacanakumbho. Pacchīti bhikkhāpakkhittapiṭakaṁ. Tatopīti kumbhīkaḷopitopi. Kumbhīādīsupi so sattasaññīti āha ‘‘kumbhīkaḷopiyo’’tiādi. ‘‘Ayaṁ ma’’ntiādīsupi eseva nayo. Antaranti ubhinnamantarāḷaṁ.",
  "tika-s0105t6:37": "Kabaḷantarāyoti ālopassa antarāyo. Etthāpi so sattasaññī. Purisantaragatāyāti purisasamīpagatāya. Ratiantarāyoti kāmaratiyā antarāyo. Gāmasabhāgādivasena saṅgamma kittenti etissāti saṁkitti. Tathā saṁhaṭataṇḍulādisañcayo tena katabhattamidhādhippetanti vuttaṁ ‘‘saṁkittetvā katabhattesū’’ti. Majjhimanikāye mahāsīhanādasuttantaṭīkāyaṁ pana ācariyeneva evaṁ vuttaṁ ‘‘saṁkittayanti etāyāti saṁkitti, gāmavāsīhi samudāyavasena kiriyamānakiriyā, ettha pana bhattasaṁkitti adhippetāti āha ‘saṁkittetvā katabhattesū’ti’’. Idaṁ pana tassa ukkaṭṭhapaṭipadāti dasseti ‘‘ukkaṭṭho’’tiādinā. Yathā cettha, evaṁ ‘‘naehibhaddantiko’’tiādīsupi ukkaṭṭhapaṭipadādassanaṁ veditabbaṁ. Sāsaddo sunakhapariyāyo. Tassāti sunakhassa. Tatthāti tasmiṁ ṭhāne. Samūhasamūhacārinīti saṅghasaṅghacārinī. Manussāti veyyāvaccakaramanussā.",
  "tika-s0105t6:38": "Sovīrakanti kañjikaṁ. ‘‘Loṇasovīraka’’nti keci, tadayuttameva, ‘‘sabbasassasambhārehi kata’’nti vuttattā. Loṇasovīrakañhi sabbamacchamaṁsapupphaphalādisambhārakataṁ. Surāpānamevāti majjalakkhaṇappattāya surāya pānameva. Merayampettha saṅgahitaṁ lakkhaṇahārena, ekasesanayena vā. Sabbesupīti sāvajjānavajjesupi kañjikasurādīsu. Ekāgārameva bhikkhācariyāya upagacchatīti ekāgāriko. Nivattatīti paccāgacchati, sati bhikkhālābhe taduttari na gacchatīti vuttaṁ hoti. Ekālopeneva vattatīti ekālopiko. Dīyati etāyāti datti, dvattiālopamattaggāhi khuddakaṁ bhikkhādānabhājanaṁ. Tenāha ‘‘khuddakapātī’’ti. Aggabhikkhanti anāmaṭṭhabhikkhaṁ , samābhisaṅkhatatāya vā uttamabhikkhaṁ. Abhuñjanavasena eko ho etassāti ekāhiko, āhāro, taṁ āhāraṁ āhāretīti attho. So pana atthato ekadivasalaṅghakoti vuttaṁ ‘‘ekadivasantarika’’nti. Esa nayo ‘‘dvāhika’’ntiādīsupi. Apica ekāhaṁ abhuñjitvā ekāhaṁ bhuñjanaṁ, ekāhavāro vā ekāhikaṁ. Dvīhaṁ abhuñjitvā dvīhaṁ bhuñjanaṁ, dvīhavāro vā dvāhikaṁ. Sesadvayepi ayaṁ nayo. Ukkaṭṭho hi pariyāyabhattabhojaniko dvīhaṁ abhuñjitvā ekāhameva bhuñjati. Evaṁ sesadvayepi. Majjhimāgamaṭīkāyaṁ pana ‘‘ekāhaṁ antarabhūtaṁ etassa atthīti ekāhikaṁ. Sesapadesupi esa nayo’’ti vuttaṁ. ‘‘Therā bhikkhū bhikkhuniyo ovadanti pariyāyenā’’tiādīsu viya vārattho pariyāya saddo. Ekāhavārenāti ekāhikavārena. ‘‘Ekāhika’’ntiādinā vuttavidhimeva paṭipāṭiyā pavattabhāvena dassetuṁ pāḷiyaṁ ‘‘iti evarūpa’’ntiādi vuttanti daṭṭhabbaṁ.",
  "tika-s0105t6:39": "395.Sāmāko nāma godhumo. Sayaṁjātā vīhijātīti aropimavīhijāti. Yadeva ‘‘vīhī’’ti vadanti. Likhitvāti kasitvā. Silesopīti kaṇikārādirukkhaniyyāsopi. Kuṇḍakanti tanutaraṁ taṇḍulasakalaṁ, taṇḍulakhaṇḍakanti attho. Odanena kataṁ kañjiyaṁ odanakañjiyaṁ. ‘‘Vāsitakena piññākena nahāyeyyā’’tiādīsu (pāci. 1203) viya piññāka saddo tilapiṭṭhapariyāyo. Yathāha ‘‘piññākaṁ nāma tilapiṭṭhaṁ vuccatī’’ti. ‘‘Taruṇakadalikkhandhameva piññāka’’nti keci, na gahetabbametaṁ katthacipi tathā avacanato.",
  "tika-s0105t6:40": "396. Saṇehi saṇavākehi nibbattitāni sāṇāni, aññehi missakāni sāṇāni eva masāṇāni niruttinayena, na chacīvarapariyāpannāni bhaṅgāni. Keci pana ‘‘masāṇāni nāma coḷavisesānīti parikappetvā massakacoḷānī’’ti paṭhanti, tadayuttameva porāṇehi tathā avuttattā. Erakatiṇādīnīti ettha ādisaddena akkamakacikadalivākādīnaṁ saṅgaho, erakādīhi katāni hi chavāni lāmakāni dussānīti vattabbataṁ labhanti. Chavasaddo hettha hīnavācako, purimavikappe pana matasarīravācako. Chaḍḍitanantakānīti chaḍḍitapilotikāni. Ajinassedanti ajinaṁ, pakatiajinamigacammaṁ, tadeva majjhe phālitakañce, ajinassa khipaṁ phālitamupaḍḍhanti ajinakkhipaṁ. ‘‘Sakhurakantipi vadantī’’ti (ma. ni. aṭṭha. 1.155) papañcasūdaniyaṁ vuttaṁ, dvinnaṁ tiṇṇaṁ vā samuditañce, ajinakkhipanti tesamadhippāyo. Vinayasaṁvaṇṇanāsu pana ‘‘ajinameva abhedato ajinakkhipa’’nti vuttaṁ. Kanditvāti ujjavujjavena kanditvā. ‘‘Ganthetvā’’tipi pāṭho, vaṭṭetvā bandhitvāti attho. Evañhi phalakacīre nidassanaṁ upapannaṁ hoti. Yaṁ sandhāya vuttanti ajitavādassa paṭikiṭṭhatarabhāve upamādassanatthaṁ yadeva kesakambalaṁ sandhāya aṅguttarāgame (a. ni. 3.138) vuttaṁ.",
  "tika-s0105t6:41": "Tantāvutānīti tantaṁ pasāretvā vītāni. Paṭikiṭṭhoti hīno. Kasmāti vuttaṁ ‘‘kesakambalo’’tiādi. Pāḷiyaṁ ubbhaṭṭhako’’ti etassa ‘‘uddhaṁ ṭhitako’’ti attho majjhimāgamaṭṭhakathāyaṁ mahāsīhanādasuttavaṇṇanāyaṁ (ma. ni. aṭṭha. 1.215) vutto. Ubbhasaddo hi upariatthe nepātiko yathā ‘‘ubbhajāṇumaṇḍala’’nti. Anekaparimāṇā, hi nipātā, anekatthā ca.",
  "tika-s0105t6:42": "Micchāvāyāmavaseneva ukkuṭikavatānuyogoti āha ‘‘ukkuṭikavīriyaṁ anuyutto’’ti. Na kevalaṁ nisinnoyeva ukkuṭiko, atha kho gacchantopi…pe… gacchati. Ayakaṇṭaketi ayomayakaṇṭake. Pakatikaṇṭaketi salākakaṇṭake. Uccabhūmiyaṁ thaṇḍilasaddoti vuttaṁ ‘‘ucce bhūmiṭṭhāne’’ti. Ayaṁ aṭṭhakathāto aparo nayo – thaṇḍilanti samāpakatibhūmi vuccati ‘‘patthaṇḍile pāturahosī’’tiādīsu viya. Amarakosepi hi nighaṇṭusatthe vuttaṁ ‘‘vedī parikkhatā bhūmi, same thaṇḍilaṁ cāture’’ti (sattarasamavagge 18 gāthāyaṁ) tasmā thaṇḍile anantarahitāya pakatibhūmiyaṁ seyyampi kappetīti attho. Yaṁ sandhāya tattheva nighaṇṭusatthe vuttaṁ ‘‘yo thaṇḍile vata vasā, sete thaṇḍilasāyi so’’ti (sattarasamavagge 44 gāthāyaṁ) rajo eva jallaṁ malīnaṁ rajojallaṁ. Tena vuttaṁ ‘‘sarīra’’ntiādi. Laddhaṁ āsananti nisīdituṁ yathāladdhamāsanaṁ. Akopetvāti aññattha anupagantvā. Tathā cāha ‘‘tattheva nisīdanasīlo’’ti. Evaṁ nisīdanto hi taṁ akopento nāma hoti. Catūsu mahāvikaṭesu gūthamevidhādhippetanti vuttaṁ ‘‘gūthaṁ vuccatī’’ti. Tañhi āsayavasena virūpaṁ kaṭattā ‘‘vikaṭa’’nti vuccati. Sāyaṁ tatiyanti sāyanhasamayasaṅkhātaṁ tatiyasamayaṁ. Assāti udakorohanānuyogassa. Pātopadamiva sāyaṁpadaṁ nepātikaṁ . Anusāralopena pana ‘‘sāyatatiyaka’’ntipi pāṭho dissati.",
  "tika-s0105t6:43": "Ettha ca ‘‘acelako hotī’’tiādīni yāva ‘‘thusodakaṁ pivatī’’ti etāni vatapadāni ekavārāni, ‘‘ekāgāriko vā hotī’’tiādīni pana nānāvārāni, nānākālikāni vā. Tathā ‘‘sākabhakkho vā hotī’’tiādīni, ‘‘sāṇānipi dhāreti, masāṇānipi dhāretī’’tiādīni ca. Tathā hettha vā-saddaggahaṇaṁ, pi-saddaggahaṇañca kataṁ. Pi-saddopi idha vikappattho eva daṭṭhabbo. Purimesu pana vatapadesu tadubhayampi na kataṁ, evañca katvā ‘‘acelako hotī’’ti vatvā ‘‘sāṇānipi dhāretī’’tiādivacanassa, ‘‘rajojalladharopi hotī’’ti vatvā ‘‘udakorohanānuyogamanuyutto viharatī’’ti vacanassa ca avirodho siddho hoti. Atha vā kimettha avirodhacintāya. Ummattakapacchisadiso hi titthiyavādo. Apica ‘‘acelako hotī’’ti ārabhitvā tappasaṅgena sabbampi aññamaññavirodhameva attakilamathānuyogaṁ dassentena tena acelakassapena ‘‘sāṇānipi dhāretī’’tiādi vuttanti daṭṭhabbaṁ.",
  "tika-s0105t6:44": "Tapopakkamaniratthakatāvaṇṇanā",
  "tika-s0105t6:45": "397.Sīlasampadādīhīti sīlasampadā, samādhisampadā, paññāsampadāti imāhi lokuttarāhi sampadāhi. Vināti virahitattā, vinā vā tāhi na kadācipi sāmaññaṁ vā brahmaññaṁ vā sambhavati, tasmā tesaṁ tapopakkamānaṁ niratthakataṁ dassentoti sapāṭhasesayojanā. Dosaveravirahitanti dosasaṅkhātaverato virahitaṁ. Idañhi dosassa mettāya ujupaṭipakkhato vuttaṁ. Yaṁ pana ācariyena vuttaṁ ‘‘dosaggahaṇena vā sabbepi jhānapaṭipakkhā saṁkilesadhammā gahitā. Veraggahaṇena paccatthikabhūtā sattā. Yadaggena hi dosarahitaṁ, tadaggena verarahita’’nti (dī. ni. ṭī. 1.397), tadetaṁ pāḷiyaṁ verasaddasseva vijjamānattā, aṭṭhakathāyañca tadatthameva dassetuṁ dosasaddassa vuttattā vicāretabbaṁ.",
  "tika-s0105t6:46": "398.Ettakamattanti naggacariyādimattaṁ. Pākaṭabhāvena kāyati atthaṁ gametīti pakati, lokasiddhavādo. Tenāha ‘‘pakatikathā esā’’ti. ‘‘Mattā sukhapariccāgā’’tiādīsu (dha. pa. 290) viya mattāsaddo appattaṁ antonītaṁ katvā pamāṇavācakoti āha ‘‘iminā’’tiādi. Tena pana pamāṇena pahātabbo eva paṭipattikkamo pakaraṇappatto. Iminā ‘‘tapopakkamenā’’ti saddantarena vā adhigatoti dasseti ‘‘paṭipattikkamenā’’ti iminā. Tatoti tasmā sāmaññabrahmaññassa appamattakeneva paṭipattikkamena sudukkarabhāvato. Imaṁ hetusambandhaṁ sandhāya ‘‘padasambandhena saddhi’’nti vuttaṁ. Sabbatthāti sabbavāresu.",
  "tika-s0105t6:47": "399.Aññathāti yadi acelakabhāvādinā sāmaññaṁ vā brahmaññaṁ vā abhavissa, evaṁ sati suvijānova samaṇo, suvijāno brāhmaṇo. Yasmā pana tumhe ito aññathāva sāmaññaṁ, aññathā brahmaññaṁ vadatha, tasmā dujjānova samaṇo dujjāno brāhmaṇoti attho. Tenāha ‘‘idaṁ sandhāyāhā’’ti. Taṁ pakativādaṁ paṭikkhipitvāti yaṁ pubbe pākatikaṁ sāmaññaṁ, brahmaññañca hadaye ṭhapetvā tena acelakassapena ‘‘dukkaraṁ sudukkara’’nti vuttaṁ, bhagavatā ca tameva sandhāya ‘‘pakati kho esā’’tiādi bhāsitaṁ, tameva idha pākatikasāmaññabrahmaññavisayaṁ kathaṁ paṭisaṁharitvā. Sabhāvatova paramatthato eva samaṇassa, brāhmaṇassa ca dujjānabhāvaṁ āvikaronto punapi ‘‘pakati kho’’tiādimāha. Tatrāpīti samaṇabrāhmaṇavādepi. Padasambandhanti hetupadena saddhiṁ pubbāparavākyasambandhaṁ.",
  "tika-s0105t6:48": "Sīlasamādhipaññāsampadāvaṇṇanā",
  "tika-s0105t6:49": "400-1.Paṇḍitoti hetusampattisiddhena paṇḍiccena samannāgato. Kathaṁ uggahesīti paripakkañāṇattā ghaṭe padīpena viya abbhantare samujjalantena paññāveyyattiyena tattha tattha bhagavatā desitamatthaṁ pariggaṇhanto taṁ desanaṁ upadhāresi. Yasmā uggahesi, tasmā…pe… viditvāti sambandho. Tassa cāti yo acelako hoti, yāva udakorohanānuyogamanuyutto viharati, tassa ca. Tassa ceti vā padacchedo, abhāvitā asacchikatā hoti ceti yojanā. Tā sampattiyo pucchāmi, yāhi samaṇo ca brāhmaṇo ca hotīti adhippāyo. Sīlasampadādivijānanatthanti sīlasampadādivijānanahetu. ‘‘Kasmā pucchatī’’ti hi vuttaṁ. Atha-saddo cettha kāraṇe. Evamīdisesu. Sīlasampadāyāti ettha itisaddo ādiattho, upalakkhaṇaniddeso vāyaṁ, tena ‘‘cittasampadāya, paññāsampadāyā’’ti padadvayaṁ saṅgaṇhāti. Tenāha ‘‘sīlacittapaññāsampadāhi aññā’’ti. Imehi ca asekkhasīlādikkhandhattayaṁ saṅgahitanti vuttaṁ ‘‘arahattaphalamevā’’ti. Tattha kāraṇaṁ dasseti ‘‘arahattaphalapariyosāna’’ntiādinā. Idañhi kākolokanamiva ubhayāpekkhavacanaṁ.",
  "tika-s0105t6:50": "Sīhanādakathāvaṇṇanā",
  "tika-s0105t6:51": "402.Anuttaranti anaññasādhāraṇatāya, anaññasādhāraṇatthavisayatāya ca anuttaraṁ. Mahāsīhanādanti mahantaṁ buddhasīhanādaṁ. Ativiya accantavisuddhatāya paramavisuddhaṁ. ‘‘Paramanti ukkaṭṭhaṁ. Tenāha ‘uttama’nti’’ ācariyena vuttaṁ, ukkaṭṭhapariyāyo ca paramasaddo atthīti tassādhippāyo. Sīlamevāti lokiyasīlamattattā sīlasāmaññameva. Yathā anaññasādhāraṇaṁ bhagavato lokuttarasīlaṁ savāsanapaṭipakkhadhammaviddhaṁsanato, evaṁ lokiyasīlampi anaññasādhāraṇameva tadanucchavikabhāvena pavattattā. Evañhi ‘‘nāhaṁ tatthā’’ti pāḷivacanaṁ upapannaṁ hoti. ‘‘Yāvatā kassapa ariyaṁ paramaṁ sīla’’nti idaṁ ‘‘sīlassa vaṇṇaṁ bhāsantī’’ti ettha ākāradassanaṁ. ‘‘Yadidaṁ adhisīla’’nti idaṁ pana ‘‘tatthā’’ti padadvaye aniyamavacanaṁ . ‘‘Yadidaṁ adhisīla’’nti ca lokiyalokuttaravasena duvidhampi buddhasīlaṁ ekajjhaṁ katvā vuttaṁ, tasmā ta-saddenapi ubhayasseva parāmasananti dassetuṁ ‘‘tattha sīlepi paramasīlepī’’tiādimāha. Samasamanti samena visesanabhūtena sīlena samanti atthaṁ viññāpetuṁ ‘‘mama sīlasamena sīlena mayā sama’’nti vuttaṁ. Tasmiṁ sīleti duvidhepi sīle. Iti imanti evaṁ imaṁ sīlavisayaṁ. Paṭhamanti uppattikkamato paṭhamaṁ pavattattā paṭhamabhūtaṁ.",
  "tika-s0105t6:52": "Tapatīti kilese santappati, vidhamatīti attho. ‘‘Tadevā’’ti iminā tulyādhikaraṇasamāsamāha. Jigucchatīti hīḷeti lāmakato ṭhapeti. Ārakā kilesehīti katvā niddosattā ariyā. Ārambhavatthuvasenāti aṭṭhārambhavatthuvasena. Vipassanāvīriyasaṅkhātāti vipassanāsampayuttavīriyasaṅkhātā. Lokiyamattattā tapojigucchāva. Maggaphalasampayuttā vīriyasaṅkhātā tapojigucchāti adhikāravasena sambandho. Sabbukkaṭṭhabhāvato paramā nāma. Yathā yuvino bhāvo yobbanaṁ, evaṁ jigucchino bhāvo jegucchaṁ. Yadidaṁ adhijegucchanti sīle viya lokiyalokuttaravasena duvidhampi buddhajegucchaṁ. Tatthāti jegucchepi adhijegucchepi. Kammassakatāpaññāti ‘‘atthi dinnaṁ, atthi yiṭṭha’’ntiādi (ma. ni. 1.441; vibha. 793) nayappavattaṁ ñāṇaṁ. Yathāha vibhaṅge –",
  "tika-s0105t6:53": "‘‘Tattha kataraṁ kammassakatāñāṇaṁ, atthi dinnaṁ, atthi yiṭṭhaṁ, atthi hutaṁ, atthi sukaṭadukkaṭānaṁ kammānaṁ phalaṁ vipāko…pe… ṭhapetvā saccānulomikaṁ ñāṇaṁ sabbāpi sāsavā kusalā paññā kammassakatāñāṇa’’nti (vibha. 793).",
  "tika-s0105t6:54": "Sabbampi hi akusalaṁ attano vā hotu, parassa vā, na sakaṁ nāma. Kasmā? Atthabhañjanato, anatthajananato ca. Tathā sabbampi kusalaṁ sakaṁ nāma. Kasmā? Anatthabhañjanato, atthajananato ca. Evaṁ kammassakabhāve pavattā paññā kammassakatāpaññā nāma. Vipassanāpaññāti maggasaccassa, paramatthasaccassa ca anulomanato saccānulomikasaññitā vipassanāpaññā, lokiyamattato paññāva. Itthiliṅgassa napuṁsakaliṅgavipariyāyo idha liṅgavipallāso. Yāyaṁ adhipaññāti sīle viya lokiyalokuttaravasena duvidhāpi buddhapaññā. Tatthāti paññāyapi adhipaññāyapi. Yathārahaṁ parittamahaggatabhāvato vimuttiyeva nāma. Maggaphalavasena kilesānaṁ samucchindanapaṭippassambhanāni samucchedapaṭippassaddhivimuttiyo. Atha vā sammāvācādiviratīnaṁ adhisīlaggahaṇena, sammāvāyāmassa adhijegucchaggahaṇena, sammādiṭṭhiyā adhipaññāggahaṇena gahitattā aggahitaggahaṇena sammāsaṅkappasatisamādhayo maggaphalapariyāpannā samucchedapaṭippassaddhivimuttiyo daṭṭhabbā. Nissaraṇavimutti pana nibbānameva. Yā ayaṁ adhivimuttīti sīle vuttanayena duvidhāpi adhivimutti. Tatthāti vimuttiyāpi adhivimuttiyāpi.",
  "tika-s0105t6:55": "403. Yaṁ kiñci janavivittaṭṭhānaṁ suññāgāramidhādhippetaṁ. Tattha nadantena vinā añño jano natthīti dassetuṁ ‘‘ekakovā’’tiādi vuttaṁ. Aṭṭhasu parisāsūti khattiyaparisā, brāhmaṇagahapatisamaṇacātumahārājikatāvatiṁsamārabrahmaparisāti imāsu aṭṭhasu parisāsu.",
  "tika-s0105t6:56": "Tadatthaṁ majjhimāgamavare mahāsīhanādasuttapadena (ma. ni. 1.150) sādhento ‘‘cattārimānī’’tiādimāha. Tattha vesārajjānīti visāradabhāvā, ñāṇappahānaantarāyikaniyyānikadhammadesanānimittaṁ kutocipi asantassanabhāvā nibbhayabhāvāti attho. ‘‘Vesārajja’’nti hi catūsu ṭhānesu sārajjābhāvaṁ paccavekkhantassa uppannasomanassamayañāṇassetaṁ nāmaṁ. Aññehi pana asādhāraṇataṁ dassetuṁ ‘‘tathāgatassa tathāgatavesārajjānī’’ti vuttaṁ. ‘‘Yathā vā pubbabuddhānaṁ vesārajjāni puññussayasampattiyā āgatāni, tathā āgatavesārajjānī’’ti vā dutiyassa tathāgatasaddassa tulyādhikaraṇattā evaṁ vuttaṁ. Ayaṁ aṭṭhakathānayo. Neruttikā pana vadanti ‘‘samāse siddhe sāmaññattā, saññāsaddattā ca tathā vutta’’nti. Āsabhaṁ ṭhānanti seṭṭhaṭṭhānaṁ uttamaṭṭhānaṁ. Sabbaññutaṁ paṭijānanavasena abhimukhaṁ gacchanti, aṭṭhaparisaṁ upasaṅkamantīti vā āsabhā, buddhā, tesaṁ ṭhānantipi attho.",
  "tika-s0105t6:57": "Apica tayo puṅgavā – gavasatajeṭṭhako usabho, gavasahassajeṭṭhako vasabho. Vajasatajeṭṭhako vā usabho, vajasahassajeṭṭhako vasabho. Ekagāmakhette vā jeṭṭho usabho, dvīsu gāmakhettesu jeṭṭho vasabho, sabbagavaseṭṭho sabbattha jeṭṭho sabbaparissayasaho seto pāsādiko mahābhāravaho asanisatasaddehipi akampanīyo nisabhoti. Nisabhova idha ‘‘usabho’’ti adhippeto. Idampi hi tassa pariyāyavacanaṁ. Usabhassa idanti āsabhaṁ, idaṁ pana āsabhaṁ viyāti āsabhaṁ. Yatheva hi nisabhasaṅkhāto usabho usabhabalena samannāgato catūhi pādehi pathaviṁ uppīḷetvā acalaṭṭhānena tiṭṭhati, evaṁ tathāgatopi dasatathāgatabalena samannāgato catūhi vesārajjapādehi aṭṭhaparisāpathaviṁ uppīḷetvā sadevake loke kenaci paccatthikena paccāmittena akampiyo acalaṭṭhānena tiṭṭhati. Evaṁ tiṭṭhamānova taṁ āsabhaṁ ṭhānaṁ paṭivijānāti upagacchati na paccakkhāti attani āropeti. Tena vuttaṁ ‘‘āsabhaṁ ṭhānaṁ paṭijānātī’’ti.",
  "tika-s0105t6:58": "Sīhanādaṁnadatīti ‘‘seṭṭhanādaṁ abhītanādaṁ nadatī’’ti vuttovāyamattho. Atha vā sīhanādasadisaṁ nādaṁ nadati. Ayamattho khandhavaggasaṁyutte āgatena sīhanādasuttena (saṁ. ni. 3.78) dīpetabbo. Yathā vā sīho migarājā parissayānaṁ sahanato, goṇamahiṁ samattavāraṇādīnaṁ hananato ca ‘‘sīho’’ti vuccati, evaṁ tathāgato munirājā lokadhammānaṁ sahanato, parappavādānaṁ hananato ca ‘‘sīho’’ti vuccati. Evaṁ vuttassa sīhassa nādaṁ nadati. Tattha yathā migasīho sīhabalena samannāgato sabbattha visārado vigatalomahaṁso sīhanādaṁ nadati, evaṁ tathāgatasīho dasatathāgatabalena samannāgato aṭṭhasu parisāsu visārado vigatalomahaṁso ‘‘iti rūpa’’ntiādinā (saṁ. ni. 3.78; a. ni. 8.2) nayena nānāvidhadesanāvilāsasampannaṁ sīhanādaṁ nadati. Tena vuttaṁ ‘‘parisāsu sīhanādaṁ nadatī’’ti.",
  "tika-s0105t6:59": "Pañhaṁ abhisaṅkharitvāti ñātumicchitaṁ atthaṁ attano ñāṇabalānurūpaṁ abhisaṅkharitvā. Taṅkhaṇaññevāti pucchitakkhaṇeyeva ṭhānuppattikapaṭibhānena vissajjeti. Ajjhāsayānurūpaṁ, atthadhammānurūpañca vissajjanato cittaṁ paritosetiyeva. Assāti samaṇassa gotamassa. Sotabbaṁ maññantīti aṭṭhakkhaṇavajjitena navamena khaṇena labbhamānattā ‘‘yaṁ no satthā sāsati, taṁ mayaṁ sossāmā’’ti ādarabhāvajātā mahanteneva ussāhena sotabbaṁ sampaṭicchitabbaṁ maññati. Kallacittā muducittāti pasādābhivuddhiyā vigatupakkilesatāya kallacittā muducittā honti. Muddhappasannāti tucchappasannā niratthakappasannā. Pasannākāro nāma pasannehi kātabbasakkāro, so duvidho dhammāmisapūjāvasena, tattha āmisapūjaṁ dassento ‘‘paṇītānī’’tiādimāha. Dhammapūjā pana pāḷiyameva ‘‘tathattāya paṭipajjantī’’ti iminā dassitā. Tathābhāvāyāti yathābhāvāya yassa vaṭṭadukkhanissaraṇassa atthāya dhammo desito, tathābhāvāya. Tadevatthaṁ dassetuṁ ‘‘dhammānudhammapaṭipattipūraṇatthāyā’’ti vuttaṁ. Dhammānudhammapaṭipatti hi vaṭṭadukkhanissaraṇapariyosānā, sā ca dhammānudhammapaṭipatti yāya anupubbiyā paṭipajjitabbā, paṭipajjantānañca sati ajjhattikaṅgasamavāye ekaṁsikā tassā pāripūrīti taṁ anupubbiṁ dassento ‘‘keci saraṇesū’’tiādimāha. Yathā pūrentā pūretuṁ sakkoti nāma, tathā pūraṇaṁ dassetuṁ ‘‘sabbākārena pana pūrentī’’ti vuttaṁ.",
  "tika-s0105t6:60": "Imasmiṁ panokāseti ‘‘paṭipannā ca ārādhentī’’ti sīhanādakiccapāripūriṭṭhapane pāḷipadese. Samodhānetabbāti saṅkalayitabbā. Ekaccaṁ…pe… passāmīti bhagavato eko sīhanādo asādhāraṇo aññehi appaṭivattiyo seṭṭhanādo abhītanādoti katvā. Esa nayo sesesupi. Aparaṁ tapassinti adhikāro. Purimānaṁ dasannanti ‘‘ekaccaṁ tapassiṁ niraye nibbattaṁ passāmī’’ti vuttasīhanādato paṭṭhāya yāva ‘‘vimuttiyā mayhaṁ sadiso natthī’’ti vuttasīhanādā purimakānaṁ dasannaṁ sīhanādānaṁ, niddhāraṇe cetaṁ sāmivacanaṁ. Tenāha ‘‘ekekassā’’ti. ‘‘Parisāsu ca nadatī’’ti ādayo ‘‘paṭipannā ca maṁ ārādhentī’’ti pariyosānā dasa dasa sīhanādā parivārā. ‘‘Ekaccaṁ tapassiṁ niraye nibbattaṁ passāmī’’ti hi sīhanādaṁ nadanto bhagavā parisāsu nadati visārado hutvā nadati, tattha ca pañhaṁ pucchanti, pañhaṁ vissajjeti, vissajjanena parassa cittaṁ ārādheti, sutvā sotabbaṁ maññanti, sutvā ca bhagavato pasīdanti, pasannā ca pasannākāraṁ karonti, yaṁ paṭipattiṁ deseti, tathattāya paṭipajjanti, paṭipannā ca maṁ ārādhentīti evaṁ parivāretvā atthayojanā sambhavati. Ayameva nayo sesesupi navasu.",
  "tika-s0105t6:61": "‘‘Eva’’ntiādinā yathāvuttānaṁ sīhanādānaṁ saṅkalayitvā dassanaṁ. Te dasāti ‘‘parisāsu ca nadatī’’ti ādayo dasa sīhanādā. Purimānaṁ dasannanti yathāvuttānaṁ mūlabhūtānaṁ purimakānaṁ dasasīhanādānaṁ. Parivāravasenāti mūliṁ katvā paccekaṁ parivāravasena yojiyamānā sataṁ sīhanādā. Purimā ca dasāti mūlamūliyo katvā parivāravasena ayojiyamānā purimakā ca dasāti evaṁ dasādhikaṁ sīhanādasataṁ hoti. Aññasmiṁ pana sutteti majjhimāgamacūḷasīhanādasuttādimhi (ma. ni. 1.193) tenāti saṅkhyāmahattena. Mahāsīhanādattā idaṁ suttaṁ ‘‘mahāsīhanāda’’nti vuccati, na pana majjhimanikāye mahāsīhanādasuttamiva cūḷasīhanādasuttamupādāyāti adhippāyo.",
  "tika-s0105t6:62": "Titthiyaparivāsakathāvaṇṇanā",
  "tika-s0105t6:63": "404.Paṭisedhetvāti tathā bhāvābhāvadassanena paṭikkhipitvā. Yaṁ bhagavā pāthikavagge udumbarikasutte (dī. ni. 3.57) ‘‘idha nigrodha tapassī’’tiādinā upakkilesavibhāgaṁ, pārisuddhivibhāgañca dassento saparisassa nigrodhaparibbājakassa purato sīhanādaṁ nadati, taṁ dassetuṁ ‘‘idānī’’tiādi vuttaṁ. Naditapubbanti udumbarikasutte āgatanayena pubbe nigrodhaparibbājakassa naditaṁ . Tapabrahmacārīti uttamatapacārī, tapena vā vīriyena brahmacārī. Idanti ‘‘rājagahe…pe… pañhaṁ apucchī’’ti pāḷiyaṁ āgatavacanaṁ. Ācariyena (dī. ni. ṭī. 1.403) pana yathāvuttaṁ aṭṭhakathāvacanameva paccāmaṭṭhaṁ. Ettha ca kāmaṁ yadā nigrodho pañhamapucchi, bhagavā cassa vissajjesi, na tadā bhagavā gijjhakūṭe pabbate viharati, rājagahasamīpeyeva udumbarikāya deviyā uyyāne viharati tattheva tathā pucchitattā, vissajjitattā ca, tathāpi gijjhakūṭe pabbate bhagavato vihāro na tāva vicchinno, tasmā pāḷiyaṁ ‘‘tatra ma’’ntiādivacanaṁ, aṭṭhakathāyañca ‘‘tatra rājagahe gijjhakūṭe pabbate viharantaṁ ma’’ntiādivacanaṁ vuttanti imamatthampi ‘‘yaṁ taṁ bhagavā’’tiādinā viññāpetīti daṭṭhabbaṁ. ‘‘Gijjhakūṭe pabbate’’ti idaṁ tattha katavihāraṁ sandhāya vuttanti dasseti ‘‘gijjhakūṭe mahāvihāre’’ti iminā. Udumbarikāyāti tannāmikāya. Uyyāneti tattha kataparibbājakārāmaṁ sandhāya vadati. Nigrodho nāma channaparibbājako. Sandhāno nāma pañcaupāsakasataparivāro anāgāmiupāsako. Kathāsallāpanti ‘‘yagghe gahapati jāneyyāsi, kena samaṇo gotamo saddhiṁ sallapatī’’tiādinā (dī. ni. 3.53) sallāpakathaṁ. Paranti atisayatthe nipāto. Viyāti padapūraṇamatte yathā taṁ ‘‘ativiyā’’ti. Andhabālanti paññācakkhunā andhaṁ bālajanaṁ. Yogeti naye, dukkhanissaraṇūpāyeti attho.",
  "tika-s0105t6:64": "405.Anenāti bhagavatā. Khandhaketi mahāvagge pabbajjakhandhake (mahāva. 96) yaṁ parivāsaṁ parivasatīti yojanā. ‘‘Pubbe aññatitthiyo bhūtoti aññatitthiyapubbo’’ti (sārattha. ṭī. 76) ācariyasāriputtattherena vuttaṁ. Paṭhamaṁ pabbajjaṁ gahetvāva parivasatīti āha ‘‘sāmaṇerabhūmiyaṁ ṭhito’’ti. Tanti dvīhi ākārehi vuttaṁ parivāsaṁ. Pabbajjanti ‘‘ākaṅkhati pabbajjaṁ, ākaṅkhati upasampada’’nti ettha vuttaṁ pabbajjaggahaṇaṁ. ‘‘Uttaridirattatirattaṁ sahaseyyaṁ kappeyyā’’ti (pāci. 51) ettha dirattaggahaṇaṁ viya vacanasiliṭṭhatāvaseneva vuttaṁ. Yasmā pana sāmaṇerabhūmiyaṁ ṭhiteneva parivasitabbaṁ, na gihibhūtena, tasmā aparivasitvāyeva pabbajjaṁ labhati. Na gāmappavesanādīnīti ettha ādisaddena navesiyāvidhavāthullakumārikapaṇḍakabhikkhunigocaratā, sabrahmacārīnaṁ kiṁ karaṇīyesu dakkhānalasāditā, uddesaparipucchādīsu tibbacchandatā, yassa titthāyatanato idhāgato, tassa avaṇṇabhaṇane attamanatā, buddhādīnaṁ avaṇṇabhaṇane anattamanatā, yassa titthāyatanato idhāgato, tassa vaṇṇabhaṇane anattamanatā, buddhādīnaṁ vaṇṇabhaṇane attamanatāti imesaṁ sattavattānaṁ saṅgaho veditabbo. Pūrentena parivasitabbanti yadā parivasati, tadā pūramānena parivasitabbaṁ. Aṭṭhavattapūraṇenāti yathāvuttānaṁ aṭṭhannaṁ vattānaṁ pūraṇena. Etthāti parivāse, upasampadāya vā. Ghaṁsitvā koṭṭetvāti ajjhāsayavīmaṁsanavasena suvaṇṇaṁ viya ghaṁsitvā koṭṭetvā. Pabbajjāyāti nidassanamattaṁ. Upasampadāpi hi tena saṅgayhati.",
  "tika-s0105t6:65": "‘‘Gaṇamajjhe nisīditvāti upasampadākammassa gaṇappahonakānaṁ bhikkhūnaṁ majjhe saṅghatthero viya tassa anuggahatthaṁ nisīditvā’’ti (dī. ni. ṭī. 1.405) ācariyena vuttaṁ, idāni pana bahūsupi potthakesu ‘‘taṁ nisīdāpetvā’’ti kāritavasena pāṭho dissati. Aciramupasampannassa assāti acirūpasampanno, atthamattaṁ pana dassetuṁ ‘‘upasampanno hutvā naciramevā’’ti āha. Kāyacittavivekāva idhādhippetā upadhivivekatthaṁ paṭipajjanādhikārattāti vuttaṁ ‘‘kāyena ceva cittena cā’’ti. Vūpakaṭṭhoti vivitto. Tādisassa sīlavisodhane appamādo avuttasiddhoti kammaṭṭhāne appamādameva dasseti. Pesitacittoti nibbānaṁ pati pesitacitto, tanninno tappoṇo tappabbhāroti vuttaṁ hoti, evaṁbhūto ca tathā anapekkhatāya vissajjitakāyo nāmāti adhippāyamāvikātuṁ ‘‘vissaṭṭhaattabhāvo’’ti vuttaṁ. Attāti cettha cittaṁ vuccati rūpakāyassa avisayattā. Yassāti arahattaphalassa. Jātikulaputtāpi ācārasampannā eva arahattādhigamāya pabbajjāpekkhā hontīti tepi jātikulaputte teheva ācārakulaputtehi ekasaṅgahe karonto ‘‘ācārakulaputtā’’ti āha. Iminā hi ācārasampannā jātikulaputtāpi saṅgahitā honti. Ācārasampannānamevādhippetabhāvo ca ‘‘sammadevā’’ti saddantarena viññāyati. ‘‘Otiṇṇomhi jātiyā’’tiādinā nayena hi saṁvegapubbikaṁ yathānusiṭṭhaṁ pabbajjaṁ sandhāya ‘‘sammadevā’’ti vuttaṁ. Tenāha ‘‘hetunāva kāraṇenevā’’ti. Tattha hetunāti nayena upāyena. Kāraṇenevāti tabbivaraṇavacanaṁ . Tanti arahattaphalaṁ. Tadeva hi ‘‘anuttaraṁ brahmacariyapariyosāna’’nti vattumarahati aññesaṁ tathā abhāvato. ‘‘Yaṁtaṁsaddā niccasambandhā’’ti saddanayenapi tadatthaṁ dasseti ‘‘tassa hī’’tiādinā. ‘‘Yassatthāya…pe… pabbajjantī’’ti pubbe vuttassa tassa arahattaphalassa atthāya kulaputtā pabbajanti, tasmā arahattaphalamidhādhippetanti viññāyatīti adhippāyo. Natthi paro jano tathā sacchikaraṇe paccayo yassāti aparappaccayo, taṁ. Upa-saddo viya saṁ-saddopi dhātusaddānuvattakoti vuttaṁ ‘‘pāpuṇitvā’’ti, patvā adhigantvāti attho. Upa-saddo vā dhātusaddānuvattako, saṁ-saddo pana dhātuvisesakoti āha ‘‘sampādetvā’’ti, asekkhā sīlasamādhipaññāyo nipphādetvā, paripūretvāvāti attho.",
  "tika-s0105t6:66": "Niṭṭhāpetunti nigamanavasena pariyosāpetuṁ. ‘‘Brahmacariyapariyosānaṁ…pe… vihāsī’’ti iminā eva hi arahattanikūṭena desanā pariyosāpitā, taṁ pana nigametuṁ ‘‘aññataro…pe… ahosī’’ti dhammasaṅgāhakehi vuttaṁ. Ekatova idha aññataro, na pana nāmagottādīhi apākaṭato. Arahantānanti ubbāhane cetaṁ sāmivacanaṁ. Tathā ubbāhitattā ca tesamabbhantaroti attho āpannoti adhippāyaṁ dassento ‘‘bhagavato’’tiādimāha. Keci pana evaṁ vadanti – arahantānanti cetaṁ sambandheyeva sāmivacanaṁ, ato cettha saha pāṭhasesena adhippāyamatthaṁ dassetuṁ ‘‘bhagavato’’tiādi vuttanti. Yaṁ panettha atthato na vibhattaṁ, taṁ suviññeyyameva.",
  "tika-s0105t6:67": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthappakāsaniyā mahāsīhanādasuttavaṇṇanāya līnatthapakāsanā.",
  "tika-s0105t6:68": "Mahāsīhanādasuttavaṇṇanā niṭṭhitā."
}