{
  "tika-vin05t7:0": "7. Anāmāsavinicchayakathā",
  "tika-vin05t7:1": "40.Anāmāsanti na parāmasitabbaṁ. Tatrāyaṁ vinicchayo (pārā. aṭṭha. 2.281) – yasmā mātā vā hotu dhītā vā bhaginī vā, itthī nāma sabbāpi brahmacariyassa pāribanthikāva anāmāsā ca, tasmā ‘‘ayaṁ me mātā, ayaṁ me dhītā, ayaṁ me bhaginī’’ti gehassitapemena āmasatopi dukkaṭameva vuttaṁ. Imaṁ pana bhagavato āṇaṁ anussarantena sacepi nadīsotena vuyhamānaṁ mātaraṁ passati, neva hatthena parāmasitabbā, paṇḍitena pana bhikkhunā nāvā vā phalakaṁ vā kadalikkhandho vā dārukkhandho vā upasaṁharitabbo. Tasmiṁ asati kāsāvampi upasaṁharitvā purato ṭhapetabbaṁ, ‘‘ettha gaṇhāhī’’ti pana na vattabbā. Gahite ‘‘parikkhāraṁ kaḍḍhāmī’’ti kaḍḍhantena gantabbaṁ. Sace pana bhāyati, purato purato gantvā ‘‘mā bhāyī’’ti samassāsetabbā. Sace bhāyamānā puttassa sahasā khandhe vā abhiruhati, hatthe vā gaṇhāti, na ‘‘apehi mahallike’’ti niddhunitabbā, thalaṁ pāpetabbā. Kaddame laggāyapi kūpe patitāyapi eseva nayo. Tatrāpi hi yottaṁ vā vatthaṁ vā pakkhipitvā hatthena gahitabhāvaṁ ñatvā uddharitabbā, na tveva āmasitabbā.",
  "tika-vin05t7:2": "Na kevalañca mātugāmassa sarīrameva anāmāsaṁ, nivāsanapārupanampi ābharaṇabhaṇḍampi antamaso tiṇaṇḍupakaṁ vā tālapaṇṇamuddikaṁ vā upādāya anāmāsameva. Tañca kho nivāsanapāvuraṇaṁ piḷandhanatthāya ṭhapitameva. Sace pana nivāsanaṁ vā pārupanaṁ vā parivattetvā cīvaratthāya pādamūle ṭhapeti, vaṭṭati. Ābharaṇabhaṇḍesu pana sīsapasādhanadantasūciādikappiyabhaṇḍaṁ ‘‘imaṁ, bhante, tumhākaṁ dema, gaṇhathā’’ti dīyamānaṁ sipāṭikāsūciādiupakaraṇatthāya gahetabbaṁ. Suvaṇṇarajatamuttādimayaṁ pana anāmāsameva, dīyamānampi na gahetabbaṁ. Na kevalañca etāsaṁ sarīrūpagameva anāmāsaṁ, itthisaṇṭhānena kataṁ kaṭṭharūpampi dantarūpampi ayarūpampi loharūpampi tipurūpampi potthakarūpampi sabbaratanarūpampi antamaso piṭṭhamayarūpampi anāmāsameva. Paribhogatthāya pana ‘‘idaṁ tumhākaṁ hotū’’ti labhitvā ṭhapetvā sabbaratanamayaṁ avasesaṁ bhinditvā upakaraṇārahaṁ upakaraṇe, paribhogārahaṁ paribhoge upanetuṁ vaṭṭati.",
  "tika-vin05t7:3": "41. Yathā ca itthirūpakaṁ, evaṁ sattavidhaṁ dhaññampi anāmāsameva. Tasmā khettamajjhena gacchantena tatthajātakampi dhaññaphalaṁ na āmasantena gantabbaṁ. Sace gharadvāre vā antarāmagge vā dhaññaṁ pasāritaṁ hoti, passena ca maggo atthi, na maddantena gantabbaṁ. Gamanamagge asati maggaṁ adhiṭṭhāya gantabbaṁ. Antaraghare dhaññassa upari āsanaṁ paññapetvā denti, nisīdituṁ vaṭṭati. Keci āsanasālāya dhaññaṁ ākiranti, sace sakkā hoti harāpetuṁ, harāpetabbaṁ. No ce, ekamantaṁ dhaññaṁ amaddantena pīṭhakaṁ paññapetvā nisīditabbaṁ. Sace okāso na hoti, manussā dhaññamajjheyeva paññapetvā denti, nisīditabbaṁ. Tatthajātakāni muggamāsādīni aparaṇṇānipi tālapanasādīni vā phalāni kīḷantena na āmasitabbāni. Manussehi rāsikatesupi eseva nayo. Araññe pana rukkhato patitāni phalāni ‘‘anupasampannānaṁ dassāmī’’ti gaṇhituṁ vaṭṭati.",
  "tika-vin05t7:4": "42. Muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅko masāragallanti imesu dasasu ratanesu muttā adhotā aviddhā yathājātāva āmasituṁ vaṭṭati, sesā anāmāsāti vadanti, taṁ na gahetabbaṁ. Mahāpaccariyaṁ pana ‘‘muttā dhotāpi adhotāpi anāmāsā, bhaṇḍamūlatthāya ca sampaṭicchituṁ na vaṭṭati, kuṭṭharogassa bhesajjatthāya pana vaṭṭatī’’ti vuttaṁ, taṁ yuttaṁ. Antamaso jātiphalikaṁ upādāya sabbopi nīlapītādivaṇṇabhedo maṇi dhotaviddhavaṭṭito anāmāso, yathājāto pana ākaramutto pattādibhaṇḍamūlatthaṁ sampaṭicchituṁ vaṭṭatīti vuttaṁ, tampi mahāpaccariyaṁ paṭikkhittaṁ. Pacitvā kato kācamaṇiyeveko vaṭṭatīti vuttaṁ. Veḷuriyepi maṇisadisova vinicchayo.",
  "tika-vin05t7:5": "Saṅkho dhamanasaṅkho ca dhotaviddho ca ratanamisso anāmāso, pānīyasaṅkho dhotopi adhotopi āmāsova. Sesañca añjanādibhesajjatthāyapi bhaṇḍamūlatthāyapi sampaṭicchituṁ vaṭṭati. Silā dhotaviddhā ratanasaṁyuttā muggavaṇṇāva anāmāsā, sesā satthakanighaṁsanādiatthāya gaṇhituṁ vaṭṭati. Ettha ca ratanasaṁyuttāti suvaṇṇena saddhiṁ yojetvā pacitvā katāti vadanti. Pavāḷaṁ dhotaviddhaṁ anāmāsaṁ, sesaṁ āmāsañca bhaṇḍamūlatthañca sampaṭicchituṁ vaṭṭatīti vadanti, taṁ na gahetabbaṁ . Mahāpaccariyaṁ pana ‘‘dhotampi adhotampi sabbaṁ anāmāsañca na ca sampaṭicchituṁ vaṭṭatī’’ti vuttaṁ, taṁ yuttaṁ.",
  "tika-vin05t7:6": "Rajatañca jātarūpañca katabhaṇḍampi akatabhaṇḍampi sabbena sabbaṁ bījato paṭṭhāya anāmāsañca asampaṭicchanīyañca. Uttararājaputto kira suvaṇṇacetiyaṁ kārāpetvā mahāpadumattherassa pesesi. Thero ‘‘na kappatī’’ti paṭikkhipi. Cetiyaghare suvaṇṇapadumasuvaṇṇabubbuḷakādīni honti, etānipi anāmāsāni. Cetiyagharagopakā pana rūpiyachaḍḍakaṭṭhāne ṭhitā , tasmā tesaṁ keḷāpayituṁ vaṭṭatīti vuttaṁ. Kurundhiyaṁ pana tampi paṭikkhittaṁ, suvaṇṇacetiye kacavarameva harituṁ vaṭṭatīti ettakameva anuññātaṁ. Ārakūṭalohampi jātarūpagatikameva anāmāsanti sabbaṭṭhakathāsu vuttaṁ. Senāsanaparibhoge pana sabbopi kappiyo, tasmā jātarūparajatamayā sabbepi senāsanaparikkhārā āmāsā, bhikkhūnaṁ dhammavinayavaṇṇanaṭṭhāne ratanamaṇḍape karonti phalikatthambhe ratanadāmapaṭimaṇḍite, tattha sabbūpakaraṇāni bhikkhūnaṁ paṭijaggituṁ vaṭṭanti. Lohitaṅkamasāragallā dhotaviddhā anāmāsā, itare āmāsā, bhaṇḍamūlatthāya ca sampaṭicchituṁ vaṭṭatīti vuttaṁ. Mahāpaccariyaṁ pana ‘‘dhotāpi adhotāpi sabbaso anāmāsā, na ca sampaṭicchituṁ vaṭṭantī’’ti paṭikkhittaṁ.",
  "tika-vin05t7:7": "43. Sabbaṁ āvudhabhaṇḍaṁ anāmāsaṁ, bhaṇḍamūlatthāya dīyamānampi na sampaṭicchitabbaṁ. Satthavaṇijjā nāma na vaṭṭati. Suddhadhanudaṇḍopi dhanujiyāpi patodopi tomaropi aṅkusopi antamaso vāsipharasuādīnipi āvudhasaṅkhepena katāni anāmāsāni. Sace kenaci vihāre satti vā tomaro vā ṭhapito hoti, vihāraṁ jaggantena ‘‘harantū’’ti sāmikānaṁ pesetabbaṁ. Sace na haranti, taṁ acālentena vihāro paṭijaggitabbo. Yuddhabhūmiyaṁ pana patitaṁ asiṁ vā sattiṁ vā tomaraṁ vā disvā pāsāṇena vā kenaci vā asiṁ bhinditvā satthakatthāya gahetuṁ vaṭṭati. Itarānipi viyojetvā kiñci satthakatthāya, kiñci kattaradaṇḍādiatthāya gahetuṁ vaṭṭati. ‘‘Idaṁ gaṇhathā’’ti dīyamānaṁ pana vināsetvā ‘‘kappiyabhaṇḍaṁ karissāmī’’ti sabbampi sampaṭicchituṁ vaṭṭati.",
  "tika-vin05t7:8": "Macchajālapakkhijālādīnipi phalakajālikādīnipi saraparittāṇānipi sabbāni anāmāsāni, paribhogatthāya labbhamānesu pana jālaṁ tāva ‘‘āsanassa vā cetiyassa vā upari bandhissāmi, chattaṁ vā veṭhessāmī’’ti gahetuṁ vaṭṭati. Saraparittāṇaṁ sabbampi bhaṇḍamūlatthāya sampaṭicchituṁ vaṭṭati. Parūparodhanivāraṇañhi etaṁ, na uparodhakaranti. Phalakaṁ ‘‘dantakaṭṭhabhājanaṁ karissāmī’’ti gahetuṁ vaṭṭati.",
  "tika-vin05t7:9": "Cammavinaddhāni vīṇābheriādīni anāmāsāni. Kurundiyaṁ pana ‘‘bherisaṅghāṭopi vīṇāsaṅghāṭopi tucchapokkharampi mukhavaṭṭiyaṁ āropitacammampi vīṇādaṇḍakopi sabbaṁ anāmāsa’’nti vuttaṁ. Onahituṁ vā onahāpetuṁ vā vādetuṁ vā vādāpetuṁ vā na labbhatiyeva. Cetiyaṅgaṇe pūjaṁ katvā manussehi chaḍḍitaṁ disvāpi acāletvāva antarantare sammajjitabbaṁ, kacavarachaḍḍanakāle pana kacavaraniyāmeneva haritvā ekamantaṁ nikkhipituṁ vaṭṭatīti mahāpaccariyaṁ vuttaṁ. Bhaṇḍamūlatthāya sampaṭicchitumpi vaṭṭati, paribhogatthāya labbhamānesu pana vīṇādoṇikañca bheripokkharañca dantakaṭṭhabhājanaṁ karissāma, cammaṁ satthakakosakanti evaṁ tassa tassa parikkhārassa upakaraṇatthāya gahetvā tathā tathā kātuṁ vaṭṭati.",
  "tika-vin05t7:10": "Iti pāḷimuttakavinayavinicchayasaṅgahe",
  "tika-vin05t7:11": "Anāmāsavinicchayakathā samattā."
}