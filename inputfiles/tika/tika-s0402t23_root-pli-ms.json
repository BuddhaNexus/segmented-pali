{
  "tika-s0402t23:0": "(6) 1. Brāhmaṇavaggo",
  "tika-s0402t23:1": "1. Paṭhamadvebrāhmaṇasuttavaṇṇanā",
  "tika-s0402t23:2": "52. Brāhmaṇavaggassa paṭhame jarājiṇṇāti jarāvasena jiṇṇā, na byādhiādīnaṁ vasena jiṇṇasadisattā jiṇṇā. Vayovuddhāti vayaso vuddhippattiyā vuddhā, na sīlādivuddhiyā. Jātimahallakāti jātiyā mahantatāya cirarattaññutāya jātimahallakā. Tayo addhe atikkantāti paṭhamo, majjhimo, pacchimoti tayo addhe atītā. Tatiyaṁ vayaṁ anuppattāti tato eva pacchimaṁ vayaṁ anuppattā. Akatabhayaparittāṇāti ettha bhayaparittāṇanti duggatibhayato parittāyakaṁ puññaṁ, taṁ akataṁ etehīti akatabhayaparittāṇā. Patiṭṭhākammanti sugatisaṅkhātappatiṭṭhāvahaṁ kammaṁ. Upasaṁharīyatīti sampāpīyati. ‘‘Upanīyatī’’ti vuttaṁ, kiṁ kena upanīyatīti āha ‘‘ayañhi jātiyā jaraṁ upanīyatī’’tiādi. Ayanti loko. Jāto na jātabhāveneva tiṭṭhati, atha kho tato paraṁ jaraṁ pāpīyati, jarāya byādhiṁ pāpīyati. Evaṁ parato paraṁ dukkhameva upanīyati.",
  "tika-s0402t23:3": "Tāyanaṭṭhenāti rakkhanaṭṭhena. Nilīyanaṭṭhenāti nilīnaṭṭhānabhāvena. Patiṭṭhānaṭṭhenāti patiṭṭhānabhāvena. Avassayanaṭṭhenāti avassayitabbabhāvena. Uttamagativasenāti paramagatibhāvena.",
  "tika-s0402t23:4": "Paṭhamadvebrāhmaṇasuttavaṇṇanā niṭṭhitā.",
  "tika-s0402t23:5": "2. Dutiyadvebrāhmaṇasuttavaṇṇanā",
  "tika-s0402t23:6": "53. Dutiye bhajitabbaṭṭhena paresaṁ bhājitabbaṭṭhena bhājanaṁ, bhaṇḍakaṁ.",
  "tika-s0402t23:7": "Dutiyadvebrāhmaṇasuttavaṇṇanā niṭṭhitā.",
  "tika-s0402t23:8": "3-4. Aññatarabrāhmaṇasuttādivaṇṇanā",
  "tika-s0402t23:9": "54-55. Tatiye yesaṁ rāgādīnaṁ appahānena purisassa attabyābādhādīnaṁ sambhavo, pahānena asambhavoti evaṁ rāgādīnaṁ pahāyako ariyadhammo mahānubhāvatāya mahānisaṁsatāya ca sāmaṁ passitabboti sandiṭṭhiko. Iminā nayena sesesu padesupi yathārahaṁ nīharitvā vattabbo. Saddattho pana visuddhimaggasaṁvaṇṇanāsu (visuddhi. mahāṭī. 1.147) vuttanayena veditabbo. Catutthaṁ uttānatthameva.",
  "tika-s0402t23:10": "Aññatarabrāhmaṇasuttādivaṇṇanā niṭṭhitā.",
  "tika-s0402t23:11": "5. Nibbutasuttavaṇṇanā",
  "tika-s0402t23:12": "56. Pañcame na kālantare pattabbanti yadā saccappaṭivedho, tadā eva laddhabbattā na kālantare pattabbaṁ. Maggañāṇena upanetabbattā upaneyyaṁ. Upaneyyameva opaneyyikanti āha ‘‘paṭipattiyā upagantabba’’nti.",
  "tika-s0402t23:13": "Nibbutasuttavaṇṇanā niṭṭhitā.",
  "tika-s0402t23:14": "6. Palokasuttavaṇṇanā",
  "tika-s0402t23:15": "57. Chaṭṭhe ācariyapācariyānanti ācariyānampi ācariyānaṁ. Nirantaraphuṭo nerayikasattehi nirayagāmikammassa kārakānaṁ bahubhāvā. Ubhayampetanti yathāvuttaṁ atthadvayaṁ. Ghananivāsatanti gāmānaṁ ghanasannivāsataṁ. Ekanteneva adhammoti ayonisomanasikārahetukattā anatthahetutāya ca niyameneva adhammo. Na adhammarāgoti adhippetoti paraparikkhāresu rāgo viya na mahāsāvajjoti katvā vuttaṁ. Tathā hi sakasakaparikkhāravisayo rāgo visamalobho viya na ekantato apāyuppattijanako. Paraparikkhāresu uppajjamānassa mahāsāvajjatāya adhammarāgatā. Lobhassa samakālo nāma natthi kāyaduccaritādīnaṁ viya ayonisomanasikārasamuṭṭhānattā. Esāti eso pāpadhammo. Samalobho visamalakkhaṇābhāvato. Tathā hi taṁsamuṭṭhāno payogo micchācāroti na vuccati. Avatthupaṭisevanasaṅkhātenāti yaṁ lokiyasādhusamanuññātaṁ rāgassa vatthuṭṭhānaṁ, tato aññasmiṁ vatthusmiṁ paṭisevanasaṅkhātena.",
  "tika-s0402t23:16": "Vividhasassānanti sālivīhiādinānappakārasassānaṁ. Dussassanti paccayadūsena dūsitaṁ sassaṁ. Sampajjamāneti nipphajjanato pageva gabbhaparivuddhikāle. Pāṇakāti salabhādipāṇakā. Patantīti sassānaṁ matthake patanti. Salākāmattameva sampajjatīti vaḍḍhitvā gabbhaṁ gahetuṁ asamatthaṁ sampajjati. Teti vāḷaamanussā. Laddhokāsāti yakkhādhipatīhi anuññātattā laddhokāsā.",
  "tika-s0402t23:17": "Palokasuttavaṇṇanā niṭṭhitā.",
  "tika-s0402t23:18": "7. Vacchagottasuttavaṇṇanā",
  "tika-s0402t23:19": "58. Sattame mahāvipākanti uḷāraphalaṁ bahuvipākaṁ. Dhammo nāma kathitakathā ‘‘atthaṁ dahati vidahatī’’ti katvā. Anudhammo nāma paṭikathanaṁ ‘‘taṁ anugato dhammo’’ti katvā. Saha dhammenāti sahadhammo, so eva sahadhammiko. Dhammasaddo cettha kāraṇapariyāyoti āha ‘‘sakāraṇo’’ti. Vādassāti vacanassa. Anupāto anupacchā pavatti.",
  "tika-s0402t23:20": "Paripanthe tiṭṭhatīti pāripanthiko. Panthe ṭhatvā paresaṁ sāpateyyaṁ chindanato panthadūhanacoro. Yadi paccavekkhaṇañāṇaṁ, kathaṁ taṁ asekkhanti āha ‘‘asekkhassa pavattattā’’ti. Itarānīti sīlakkhandhādīni. Sayampīti pi-saddo ‘‘asekkhassa pavattā cā’’ti imamatthaṁ sampiṇḍeti.",
  "tika-s0402t23:21": "Nibbisevanoti visevanarahito vigatavilomabhāvo. Na upaparikkhantīti na vicārenti. Jātiṁ nibbattiṁ yāti upagacchatīti jātiyo, jātoti attho. Tenāha ‘‘yattha katthaci kulajāte’’ti.",
  "tika-s0402t23:22": "Kevalīti kevalavā, pāripūrimāti attho. Tenāha ‘‘paripuṇṇabhāvena yutto’’ti. Etaṁ kevalīti padaṁ. Abhiññāpāranti abhijānassa pāraṁ. Pariyantaṁ gatattā pāragū. Esa nayo sesapadesupi. Khettavinicchayasavanenāti ‘‘imehi sīlādiguṇasampannā sadevake loke puññassa khettaṁ, tadañño na khetta’’nti evaṁ khettavinicchayasavanena rahitā.",
  "tika-s0402t23:23": "Vacchagottasuttavaṇṇanā niṭṭhitā.",
  "tika-s0402t23:24": "8. Tikaṇṇasuttavaṇṇanā",
  "tika-s0402t23:25": "59. Aṭṭhame durāsadāti durupasaṅkamanā. Garahā muccissatīti mayi evaṁ kathente samaṇo gotamo kiñci kathessati, evaṁ me vacanamattampi na laddhanti ayaṁ garahā muccissatīti. Paṇḍitāti paṇḍiccena samannāgatā. Dhīrāti dhitisampannā. Byattāti paravādamaddanasamatthena veyyattiyena samannāgatā. Bahussutāti bāhusaccavanto. Vādinoti vādimaggakusalā. Sammatāti bahuno janassa sādhusammatā. Paṇḍitādiākāraparicchedanti tesaṁ tevijjānaṁ paṇḍitākārādiākāraparicchedaṁ. Ākārasaddo kāraṇapariyāyo, paricchedasaddo parimāṇatthoti āha ‘‘ettakena kāraṇenā’’ti.",
  "tika-s0402t23:26": "Yathāti yenākārena, yena kāraṇenāti attho. Tenāha ‘‘yathāti kāraṇavacana’’nti. ‘‘Dvīhipi pakkhehī’’ti vatvā te pakkhe sarūpato dassento ‘‘mātito ca pitito cā’’ti āha. Tesaṁ pakkhānaṁ vasenassa sujātataṁ dassetuṁ ‘‘yassa mātā’’tiādi vuttaṁ. Janakajanikābhāvena vināpi loke mātāpitusamaññā dissati, idha pana sā orasaputtavaseneva icchitāti dassetuṁ ‘‘saṁsuddhagahaṇiko’’ti vuttaṁ. Gabbhaṁ gaṇhāti dhāretīti gahaṇī, gabbhāsayasaññito mātukucchippadeso. Yathābhuttassa āhārassa vipācanavasena gaṇhanato achaḍḍanato gahaṇī, kammajatejodhātu.",
  "tika-s0402t23:27": "Pitā ca mātā ca pitaro, pitūnaṁ pitaro pitāmahā, tesaṁ yugo pitāmahayugo, tasmā ‘‘yāva sattamā pitāmahayugā pitāmahadvandā’’ti evamettha attho daṭṭhabbo. Aṭṭhakathāyaṁ pana dvandaṁ aggahetvā ‘‘yuganti āyuppamāṇaṁ vuccatī’’ti vuttaṁ. Yuga-saddassa ca atthakathā dassitā ‘‘pitāmahoyevapitāmahayuga’’nti. Pubbapurisāti purisaggahaṇañcettha ukkaṭṭhaniddesavasena katanti daṭṭhabbaṁ. Evañhi ‘‘mātito’’ti pāḷivacanaṁ samatthitaṁ hoti. Akkhittoti akkhepo. Anavakkhittoti saddhathālipākādīsu anavakkhitto na chaḍḍito. Jātivādenāti hetumhi karaṇavacananti dassetuṁ ‘‘kena kāraṇenā’’tiādi vuttaṁ. Ettha ca ‘‘ubhato…pe… pitāmahayugā’’ti etena brāhmaṇassa yonidosābhāvo dassito saṁsuddhagahaṇikatākittanato. ‘‘Akkhitto’’ti iminā kiriyāparādhābhāvo. Saṁsuddhajātikāpi hi sattā kiriyāparādhena khepaṁ pāpuṇanti. ‘‘Anupakkuṭṭho’’ti iminā ayuttasaṁsaggābhāvo. Ayuttasaṁsaggañhi paṭicca sattā suddhajātikā kiriyāparādharahitāpi akkosaṁ labhanti.",
  "tika-s0402t23:28": "Tanti garahāvacanaṁ. Mante parivattetīti vede sajjhāyati, pariyāpuṇātīti attho. Mante dhāretīti yathāadhīte mante asammuṭṭhe katvā hadaye ṭhapeti.",
  "tika-s0402t23:29": "Oṭṭhapahatakaraṇavasenāti atthāvadhāraṇavasena. Sanighaṇḍukeṭubhānanti ettha vacanīyavācakabhāvena atthaṁ saddañca khaṇḍati bhindati vibhajja dassetīti nikhaṇḍu, so eva idha kha-kārassa gha-kāraṁ katvā ‘‘nighaṇḍū’’ti vutto. Kiṭati gameti kiriyādivibhāgaṁ, taṁ vā anavasesapariyādānato gamento pūretīti keṭubhaṁ. Vevacanappakāsakanti pariyāyasaddadīpakaṁ, ekekassa atthassa anekapariyāyavacanavibhāvakanti attho. Nidassanamattañcetaṁ anekesampi atthānaṁ ekasaddavacanīyatāvibhāvanavasenapi tassa ganthassa pavattattā. Vacībhedādilakkhaṇā kiriyā kappīyati vikappīyati etenāti kiriyākappo, so pana vaṇṇapadasambandhapadatthādivibhāgato bahukappoti āha ‘‘kiriyākappavikappo’’ti. Idañca mūlakiriyākappaganthaṁ sandhāya vuttaṁ. So hi mahāvisayo satasahassaparimāṇo namācariyādippakaraṇaṁ. Ṭhānakaraṇādivibhāgato nibbacanavibhāgato ca akkharā pabhedīyanti etehīti akkharappabhedā, sikkhāniruttiyo. Etesanti catunnaṁ vedānaṁ.",
  "tika-s0402t23:30": "Padanti catubbidhaṁ, pañcavidhaṁ vā padaṁ, taṁ padaṁ kāyatīti padako, teyeva vā vede padaso kāyatīti padako. Tadavasesanti vuttāvasesaṁ vākyaṁ. Ettāvatā saddabyākaraṇaṁ vatvā puna ‘‘byākaraṇa’’nti atthabyākaraṇamāha. Taṁ taṁ saddaṁ tadatthañca byākaroti byācikkhati etenāti byākaraṇaṁ, saddasatthaṁ. Āyatiṁ hitaṁ tena loko na yatati na īhatīti lokāyataṁ. Tañhi ganthaṁ nissāya sattā puññakiriyāya cittampi na uppādenti.",
  "tika-s0402t23:31": "Asīti mahāsāvakāti aññāsikoṇḍañño, vappo, bhaddiyo, mahānāmo, assaji, nāḷako, yaso, vimalo, subāhu, puṇṇaji, gavampati, uruvelakassapo, nadīkassapo, gayākassapo, sāriputto, mahāmoggallāno, mahākassapo, mahākaccāno, mahākoṭṭhiko, mahākappino, mahācundo, anuruddho, kaṅkhārevato, ānando, nandako, bhagu, nandiyo, kimilo, bhaddiyo, rāhulo, sīvali, upāli, dabbo, upaseno, khadiravaniyarevato, puṇṇo mantāniputto, puṇṇo sunāparantako, soṇo kuṭikaṇṇo, soṇo koḷiviso, rādho, subhūti, aṅgulimālo, vakkali, kāḷudāyī, mahāudāyī, pilindavaccho, sobhito, kumārakassapo, raṭṭhapālo, vaṅgīso, sabhiyo, selo, upavāṇo, meghiyo, sāgato, nāgito, lakuṇḍakabhaddiyo, piṇḍolo bhāradvājo, mahāpanthako, cūḷapanthako, bākulo, kuṇḍadhāno, dārucīriyo, yasojo, ajito , tissametteyyo, puṇṇako, mettagu, dhotako, upasīvo, nando, hemako, todeyyo, kappo, jatukaṇṇī, bhadrāvudho, udayo, posalo, mogharājā, piṅgiyoti ete asīti mahāsāvakā nāma.",
  "tika-s0402t23:32": "Kasmā panete eva therā ‘‘mahāsāvakā’’ti vuccantīti? Abhinīhārassa mahantabhāvato. Tathā hi dve aggasāvakāpi mahāsāvakesu antogadhā. Te hi sāvakapāramiñāṇassa matthakappattiyā sāvakesu aggadhammādhigamena aggaṭṭhāne ṭhitāpi abhinīhāramahantatāsāmaññena ‘‘mahāsāvakā’’tipi vuccanti, itare pana pakatisāvakehi sātisayaṁ mahābhinīhārā. Tathā hi te padumuttarassa bhagavato kāle katapaṇidhānā, tato eva sātisayaṁ abhiññāsamāpattīsu vasino pabhinnappaṭisambhidā ca. Kāmaṁ sabbepi arahanto sīlavisuddhiādike sampādetvā catūsu satipaṭṭhānesu suppatiṭṭhitacittā satta bojjhaṅge yathābhūtaṁ bhāvetvā maggappaṭipāṭiyā anavasesato kilese khepetvā aggaphale patiṭṭhahanti, tathāpi yathā saddhāvimuttato diṭṭhippattassa, paññāvimuttato ca ubhatobhāgavimuttassa pubbabhāgabhāvanāvisesasiddho maggabhāvanāviseso, evaṁ abhinīhāramahantattapubbayogamahantattā hi sasantāne sātisayassa guṇavisesassa nipphāditattā sīlādīhi guṇehi mahantā sāvakāti mahāsāvakā. Tesuyeva pana ye bodhipakkhiyadhammesu pāmokkhabhāvena dhurabhūtānaṁ sammādiṭṭhisaṅkappādīnaṁ sātisayaṁ kiccānubhāvanipphattiyā kāraṇabhūtāya tajjābhinīhārābhinīhaṭāya sakkaccaṁ nirantaraṁ cirakālasambhāvitāya sammāpaṭipattiyā yathākkamaṁ paññāya samādhismiñca ukkaṭṭhapāramippattiyā savisesaṁ sabbaguṇehi aggabhāve ṭhitā, te sāriputtamoggallānā. Itare aṭṭhasattati therā sāvakapāramiyā matthake sabbasāvakānaṁ aggabhāvena aṭṭhitattā ‘‘mahāsāvakā’’icceva vuccanti. Pakatisāvakā pana abhinīhāramahantattābhāvato pubbayogamahantattābhāvato ca ‘‘satthusāvakā’’icceva vuccanti. Te pana aggasāvakā viya mahāsāvakā viya ca na parimitā, atha kho anekasatā anekasahassā.",
  "tika-s0402t23:33": "Vayatīti vayo, ādimajjhapariyosānesu katthaci aparikilamanto avitthāyanto te ganthe santāneti paṇetīti attho. Dve paṭisedhā pakatiṁ gamentīti dassetuṁ ‘‘avayo na hotī’’ti vatvā tattha avayaṁ dassetuṁ ‘‘avayo nāma…pe… na sakkotī’’ti vuttaṁ.",
  "tika-s0402t23:34": "Idhāti imasmiṁ sutte. Etanti ‘‘vivicceva kāmehī’’tiādivacanaṁ. Tatiyavijjādhigamāya paṭipattikkamo visuddhimagge (visuddhi. 1.70) sātisayaṁ vitthārito, tathā idha avattukāmatāya bhayabheravasuttādīsu (ma. ni. 1.34 ādayo) viya saṅkhepato ca vattukāmatāya ‘‘dvinnaṁ vijjāna’’micceva vuttaṁ.",
  "tika-s0402t23:35": "Vijjāti pubbenivāsappaṭicchādakassa mohakkhandhassa vijjanaṭṭhenapi vijjā. Moho paṭicchādakaṭṭhena tamoti vuccati tamo viyāti katvā. Kātabbato karaṇaṁ, obhāsova karaṇaṁ obhāsakaraṇaṁ, attano paccayehi obhāsabhāvena nibbattetabbaṭṭhenāti attho. Ayaṁ atthoti ayameva adhippetattho. Pasaṁsāvacananti tasseva atthassa thomanāvacanaṁ paṭipakkhavidhamanapavattivisesānaṁ bodhanato. Yojanāti pasaṁsāvasena vuttapadānaṁ atthadassanavasena vuttapadassa ca yojanā. Avijjā vihatāti etena vijjanaṭṭhena vijjāti ayampi attho dīpitoti daṭṭhabbaṁ. Yasmā vijjā uppannāti etena vijjāpaṭipakkhā avijjā, paṭipakkhatā cassā pahātabbabhāvena vijjāya ca pahāyakabhāvenāti dasseti. Itarasmimpi padadvayeti ‘‘tamo vihato, āloko uppanno’’ti padadvayepi. Eseva nayoti yathāvuttayojanaṁ atidisati. Tatthāyaṁ yojanā – evaṁ adhigatavijjassa tamo vihato viddhasto. Kasmā? Yasmā āloko uppanno ñāṇāloko pātubhūtoti. Pesitattassāti yathādhippetatthasiddhippattiṁ vissaṭṭhacittassa, paṭhamavijjādhigamāya pesitacittassāti vuttaṁ hoti.",
  "tika-s0402t23:36": "Vipassanāpādakanti iminā tassa jhānacittassa nibbedhabhāgiyatamāha. Vipassanā tividhā vipassakapuggalabhedena. Mahābodhisattānañhi paccekabodhisattānañca vipassanā cintāmayañāṇasaṁvaḍḍhitattā sayambhuñāṇabhūtā, itaresaṁ sutamayañāṇasaṁvaḍḍhitattā paropadesasambhūtā. Sā ‘‘ṭhapetvā nevasaññānāsaññāyatanaṁ avasesarūpārūpajjhānānaṁ aññatarato vuṭṭhāyā’’tiādinā anekadhā arūpamukhavasena catudhātuvavatthāne vuttānaṁ tesaṁ tesaṁ dhātupariggahamukhānaṁ aññataramukhavasena ca anekadhāva visuddhimagge (visuddhi. 1.306) nānānayato vibhāvitā. Mahābodhisattānaṁ pana catuvīsatikoṭisatasahassamukhena pabhedagamanato nānānayaṁ sabbaññutaññāṇasannissayassa ariyamaggañāṇassa adhiṭṭhānabhūtaṁ pubbabhāgañāṇagabbhaṁ gaṇhāpentaṁ paripākaṁ gacchantaṁ paramagambhīraṁ saṇhasukhumataraṁ anaññasādhāraṇaṁ vipassanāñāṇaṁ hoti, yaṁ aṭṭhakathāsu ‘‘mahāvajirañāṇa’’nti vuccati. Yassa ca pavattivibhāgena catuvīsatikoṭisatasahassappabhedassa pādakabhāvena samāpajjiyamānā catuvīsatikoṭisatasahassasaṅkhā devasikaṁ satthu vaḷañjanakasamāpattiyo vuccanti, svāyaṁ buddhānaṁ vipassanācāro paramatthamañjūsāyaṁ visuddhimaggasaṁvaṇṇanāyaṁ (visuddhi. mahāṭī. 1.144) dassito, atthikehi tato gahetabboti. Idha pana sāvakānaṁ vipassanācāraṁ sandhāya ‘‘vipassanāpādaka’’nti vuttaṁ.",
  "tika-s0402t23:37": "Kāmaṁ heṭṭhimamaggañāṇānipi āsavānaṁ khepanañāṇāni eva, anavasesato pana tesaṁ khepanaṁ aggamaggañāṇenevāti āha ‘‘arahattamaggañāṇatthāyā’’ti. Āsavavināsanatoti āsavānaṁ nissesaṁ samucchindanato. Āsavānaṁ khaye ñāṇaṁ āsavakkhayañāṇanti dassento ‘‘tatra cetaṁ ñāṇa’’nti vatvā ‘‘khaye’’ti ādhāre bhummaṁ, na visayeti dassento ‘‘tattha pariyāpannattā’’ti āha. Abhinīharatīti abhimukhaṁ nīharati, yathā maggābhisamayo hoti, savanaṁ tadabhimukhaṁ pavatteti. Idaṁ dukkhanti dukkhassa ariyasaccassa tadā bhikkhunā paccakkhato gahitabhāvadassanaṁ. Ettakaṁ dukkhanti tassa paricchijja gahitabhāvadassanaṁ. Na ito bhiyyoti tassa anavasesato gahitabhāvadassanaṁ. Tenāha ‘‘sabbampi dukkhasacca’’ntiādi. Sarasalakkhaṇapaṭivedhenāti sabhāvasaṅkhātassa lakkhaṇassa asammohato paṭivijjhanena. Asammohapaṭivedhoti ca yathā tasmiṁ ñāṇe pavatte pacchā dukkhasaccassa sarūpādiparicchede sammoho na hoti, tathā pavatti. Tenevāha ‘‘yathābhūtaṁ pajānātī’’ti. Dukkhaṁ samudeti etasmāti dukkhasamudayo. Yaṁ ṭhānaṁ patvāti yaṁ nibbānaṁ maggassa ārammaṇapaccayaṭṭhena kāraṇabhūtaṁ āgamma. Patvāti ca tadubhayavato puggalassa pavattiyāti katvā vuttaṁ. Patvāti vā pāpuṇanahetu. Appavattinti appavattinimittaṁ. Te vā na pavattanti etthāti appavatti, nibbānaṁ. Tassāti dukkhanirodhassa. Sampāpakanti sacchikiriyāvasena sammadeva pāpakaṁ.",
  "tika-s0402t23:38": "Kilesavasenāti āsavasaṅkhātakilesavasena. Yasmā āsavānaṁ dukkhasaccapariyāyo tappariyāpannattā sesasaccānañca taṁsamudayādipariyāyo atthi, tasmā vuttaṁ ‘‘pariyāyato’’ti. Dassento saccānīti yojanā. Āsavānañcettha gahaṇaṁ ‘‘āsavānaṁ khayañāṇāyā’’ti āraddhattā. Tathā hi ‘‘kāmāsavāpi cittaṁ vimuccatī’’tiādinā āsavavimuttisīseneva sabbakilesavimutti vuttā. ‘‘Idaṁ dukkhanti yathābhūtaṁ pajānātī’’tiādinā missakamaggo idha kathitoti ‘‘saha vipassanāya koṭippattaṁ maggaṁ kathesī’’ti vuttaṁ. Jānato passatoti iminā pariññāsacchikiriyābhāvanābhisamayā vuttā. Vimuccatīti iminā pahānābhisamayo vuttoti āha ‘‘iminā maggakkhaṇaṁ dassetī’’ti. Jānatopassatoti vā hetuniddeso. Yaṁ jānanahetu kāmāsavāpi cittaṁ vimuccatīti yojanā. Dhammānañhi samānakālikānampi paccayapaccayuppannatā sahajātakoṭiyā labbhati. Bhavāsavaggahaṇeneva ettha bhavarāgassa viya bhavadiṭṭhiyāpi samavarodhoti diṭṭhāsavassapi saṅgaho daṭṭhabbo.",
  "tika-s0402t23:39": "Khīṇā jātītiādīhi padehi. Tassāti paccavekkhaṇañāṇassa. Bhūminti pavattiṭṭhānaṁ. Yenādhippāyena ‘‘katamā panassā’’tiādinā codanā katā, taṁ vivaranto ‘‘na tāvassā’’tiādimāha . Tattha na tāvassa atītā jāti khīṇā maggabhāvanāyāti adhippāyo. Tattha kāraṇamāha ‘‘pubbeva khīṇattā’’ti. Na anāgatā assa jāti khīṇāti yojanā. Na anāgatāti ca anāgatabhāvasāmaññaṁ gahetvā lesena codeti. Tenāha ‘‘anāgate vāyāmābhāvato’’ti. Anāgataviseso panettha adhippeto, tassa khepane vāyāmo labbhateva. Tenāha ‘‘yā pana maggassā’’tiādi. Ekacatupañcavokārabhavesūti bhavattayaggahaṇaṁ vuttanayena anavasesato jātiyā khīṇabhāvadassanatthaṁ. Tanti yathāvuttaṁ jātiṁ. Soti khīṇāsavo bhikkhu.",
  "tika-s0402t23:40": "Brahmacariyavāso nāma idha maggabrahmacariyassa nibbattanamevāti āha ‘‘parivuttha’’nti. Sammādiṭṭhiyā catūsu saccesu pariññādikiccasādhanavasena pavattamānāya sammāsaṅkappādīnampi dukkhasacce pariññābhisamayānuguṇā pavatti, itaresu ca saccesu nesaṁ pahānābhisamayādivasena pavatti pākaṭā eva. Tena vuttaṁ ‘‘catūsu saccesu catūhi maggehi pariññāpahānasacchikiriyābhāvanābhisamayavasenā’’ti. Puthujjanakalyāṇakādayoti ādi-saddena sattasekhaṁ saṅgaṇhāti.",
  "tika-s0402t23:41": "Itthattāyāti ime pakārā itthaṁ, tabbhāvo itthattaṁ, tadatthanti vuttaṁ hoti. Te pana pakārā ariyamaggabyāpārabhūtā pariññādayo idhādhippetāti āha ‘‘evaṁsoḷasavidhakiccabhāvāyā’’ti. Te hi maggaṁ paccavekkhato maggānubhāvena pākaṭā hutvā upaṭṭhahanti, pariññādīsu ca pahānameva padhānaṁ tadatthattā itaresanti āha ‘‘kilesakkhayāya vā’’ti. Pahīnakilesapaccavekkhaṇavasena vā etaṁ vuttaṁ. Dutiyavikappe itthattāyāti nissakke sampadānavacananti āha ‘‘itthabhāvato’’ti . Aparanti anāgataṁ. Ime pana carimakattabhāvasaṅkhātā pañcakkhandhā. Pariññātā tiṭṭhantīti etena tesaṁ appatiṭṭhataṁ dasseti. Apariññāmūlakā hi patiṭṭhā. Yathāha ‘‘kabaḷīkāre ce, bhikkhave, āhāre atthi rāgo, atthi nandī, atthi taṇhā, patiṭṭhitaṁ tattha viññāṇaṁ viruḷha’’ntiādi (saṁ. ni. 2.64; kathā. 296; mahāni. 7). Tenevāha – ‘‘chinnamūlakā rukkhā viyā’’tiādi.",
  "tika-s0402t23:42": "Yassāti puthujjanassa. Tassa hi sīlaṁ kadāci vaḍḍhati, kadāci hāyati. Sekkhāpi pana sīlesu paripūrakārinova, asekkhesu vattabbameva natthi. Tenāha ‘‘khīṇāsavassā’’tiādi. Vasippattanti vasībhāvappattaṁ. Suṭṭhu samāhitanti aggaphalasamādhinā sammadeva samāhitaṁ. Dhitisampannanti aggaphaladhitiyā samannāgataṁ. Maccuṁ jahitvā ṭhitanti āyatiṁ punabbhavābhāvato vuttaṁ. Kathaṁ punabbhavābhāvoti āha ‘‘sabbe pāpadhamme pajahitvā ṭhita’’nti. Sabbassapi ñeyyadhammassa catusaccantogadhattā vuttaṁ ‘‘buddhanti catusaccabuddha’’nti. Buddhasāvakāti sāvakabuddhā namassanti, pageva itarā pajā. Itarā hi pajā sāvakepi namassanti. Iti ettakena ṭhānena sammāsambuddhassa vasena gāthānaṁ atthaṁ vatvā idāni sāvakassapi vasena atthaṁ yojetvā dassetuṁ ‘‘atha vā’’tiādi vuttaṁ. Sāvakopi gotamo mukhanibbattena sampattena sambandhena, yato sabbepi ariyasāvakā bhagavato orasaputtāti vuccantīti.",
  "tika-s0402t23:43": "Nivussatīti nivāso, nivuttho khandhasantānoti āha ‘‘nivutthakkhandhaparampara’’nti. Aveti, avedīti pāṭhadvayenapi pubbenivāsañāṇassa kiccasiddhiṁyeva dasseti. Ekattakāyaekattasaññibhāvasāmaññato vehapphalāpi ettheva saṅgahaṁ gacchantīti ‘‘cha kāmāvacare, nava brahmaloke’’icceva vuttaṁ. Itare pana apacurabhāvato na vuttā. Ekaccānaṁ avisayabhāvato ca avacanaṁ daṭṭhabbaṁ. Jāti khīyati etenāti jātikkhayo, arahattanti āha ‘‘arahattaṁ patto’’ti. ‘‘Abhiññāyā’’ti vattabbe yakāralopena ‘‘abhiññā’’ti niddeso katoti āha ‘‘jānitvā’’ti. Kiccavosānenāti catūhi maggehi kattabbassa soḷasavidhassa kiccassa pariyosānena. Vositoti pariyosito, niṭṭhitoti attho. Moneyyena samannāgatoti kāyamoneyyādīhi samannāgato. Lapitaṁ lapatīti lapitalāpano. Attapaccakkhato ñatvāti iminā tesaṁ vijjānaṁ paṭiladdhabhāvaṁ dīpeti.",
  "tika-s0402t23:44": "Tikaṇṇasuttavaṇṇanā niṭṭhitā.",
  "tika-s0402t23:45": "9. Jāṇussoṇisuttavaṇṇanā",
  "tika-s0402t23:46": "60. Navame deyyadhammassetaṁ nāmanti yāgaṁ karontena dātabbadeyyadhammaṁ sandhāya vadati tadaññassa pāḷiyaṁ deyyadhammaggahaṇeneva gahitattā. Matakabhattanti matake uddissa dātabbabhattaṁ, pitupiṇḍanti vuttaṁ hoti. Varapurisānanti visiṭṭhapurisānaṁ, uttamapurisānanti attho. Sabbametaṁ dānanti yathāvuttabhedaṁ yaññasaddhādidānaṁ.",
  "tika-s0402t23:47": "Jāṇussoṇisuttavaṇṇanā niṭṭhitā.",
  "tika-s0402t23:48": "10. Saṅgāravasuttavaṇṇanā",
  "tika-s0402t23:49": "61. Dasame jiṇṇānaṁ hatthisālādīnaṁ paṭisaṅkharaṇaṁ puna pākatikakaraṇaṁ jiṇṇapaṭisaṅkharaṇaṁ , tassa kārako jiṇṇapaṭisaṅkharaṇakārako. Bāhirasamayeti satthusāsanato bāhire aññatitthiyasamaye. Sabbacatukkenātiādīsu sabbesu dvipadacatuppadādibhedesu pāṇesu ekekasmiṁ cattāro cattāro pāṇe vadhitvā yajitabbaṁ yaññaṁ sabbacatukkaṁ nāma. Sesesupi iminā nayena attho veditabbo. Yassa vā tassa vāti nissakke sāmivacananti āha ‘‘yasmā vā tasmā vā’’ti. Evamassāyanti ettha assūti nipātamattanti āha ‘‘evaṁ santepi aya’’nti.",
  "tika-s0402t23:50": "Vaḍḍhentoti paṭṭhapento. Maggabrahmacariyassa ogadhaṁ mūlaṁ patiṭṭhābhūtaṁ brahmacariyogadhaṁ. Tenāha ‘‘arahattamaggasaṅkhātassā’’tiādi. Ukkaṭṭhaniddesena cettha arahattamaggasseva gahaṇaṁ katanti daṭṭhabbaṁ. Uttamaṁ patiṭṭhābhūtaṁ ārammaṇūpanissayabhāvena.",
  "tika-s0402t23:51": "Appehi veyyāvaccakarādīhi attho etissāti appaṭṭhā ttha-kārassa ṭṭha-kāraṁ katvā. Tenāha ‘‘yattha bahū’’tiādi. Yatthāti yassaṁ paṭipadāyaṁ . Appo samārambho etassāti appasamārambho. Pāsaṁsāti pasaṁsārahā. Etaṁ yeva kathāpessāmīti eteneva brāhmaṇena kathāpessāmi.",
  "tika-s0402t23:52": "Soppenāti niddāya. Pamādenāti jāgariyādīsu ananuyuñjanato sativippavāsalakkhaṇena pamādena. Paccanīkapaṭiharaṇavasenāti paṭipakkhāpanayanavasena. Tathā hi bhagavato ca sāsanassa ca paṭipakkhā titthiyā, tesaṁ haraṇato paṭihāriyaṁ. Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā hontīti. ‘‘Paṭī’’ti vā ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhasmiṁ, añño āgañchi brāhmaṇo’’tiādīsu (su. ni. 985; cūḷani. vatthugāthā 4) viya, tasmā samāhite citte vigatūpakkilese katakiccena pacchā haritabbaṁ pavattetabbanti paṭihāriyaṁ, attano vā upakkilesesu catutthajjhānamaggehi haritesu pacchāharaṇaṁ paṭihāriyaṁ, iddhiādesanānusāsaniyo ca vigatūpakkilesena katakiccena ca sattahitatthaṁ puna pavattetabbā, haritesu ca attano upakkilesesu parasattānaṁ upakkilesaharaṇāni hontīti paṭihāriyāni bhavanti, paṭihāriyameva pāṭihāriyaṁ. Paṭihāriye vā iddhiādesanānusāsanisamudāye bhavaṁ ekekaṁ pāṭihāriyanti vuccati. Paṭihāriyaṁ vā catutthajjhānaṁ maggo ca paṭipakkhaharaṇato, tattha jātaṁ nimittabhūte, tato vā āgatanti pāṭihāriyaṁ.",
  "tika-s0402t23:53": "Āgatanimittenāti āgatākārasallakkhaṇavasena. Esa nayo sesesupi. Eko rājāti dakkhiṇamadhurādhipati eko paṇḍurājā. Evampi te manoti iminā ākārena tava mano pavattoti attho. Tena pakārena pavattoti āha ‘‘somanassito vā’’tiādi. Sāmaññajotanā visese avatiṭṭhatīti adhippāyenevaṁ vuttaṁ. ‘‘Evaṁ tava mano’’ti idañca manaso somanassitatādimattadassanaṁ, na pana yena so somanassito vā domanassito vā, taṁdassanaṁ. Somanassaggahaṇena cettha tadekaṭṭhā rāgādayo saddhādayo ca dassitā honti, domanassaggahaṇena dosādayo. Dutiyanti ‘‘itthampi te mano’’ti padaṁ. Itipīti ettha iti-saddo nidassanattho ‘‘atthīti kho, kaccāna, ayameko anto’’tiādīsu (saṁ. ni. 2.15; 3.90) viya. Tenāha ‘‘imañca imañca atthaṁ cintayamāna’’nti. Pi-saddo vuttatthasampiṇḍanattho.",
  "tika-s0402t23:54": "Kathentānaṁ sutvāti kathentānaṁ saddaṁ sutvā. Tassa vasenāti tassa vitakkitassa vasena. Aṭṭakārakenāti vinicchayakārakena.",
  "tika-s0402t23:55": "Na ariyānanti ariyānaṁ maggaphalacittaṁ na jānātīti attho. Tañhi tena anadhigatattā cetopariyañāṇenapi na sakkā viññātuṁ, aññaṁ pana cittaṁ jānātiyeva. Heṭṭhimo uparimassa cittaṁ na jānātītiādīnipi maggaphalacittameva sandhāya vuttānīti veditabbāni. Sotāpannādayopi hi attanā adhigatameva maggaphalaṁ parehi uppāditaṁ sammā cetopariyañāṇena jānituṁ sakkonti, na attanā anadhigataṁ. Sabbepi ariyā attano phalaṁ samāpajjanti adhigatattāti dassento ‘‘etesu cā’’tiādimāha. Yadi ariyā attanā adhigataphalaṁ samāpajjanti, uparimāpi heṭṭhimaṁ phalaṁ samāpajjanti adhigatattā lokiyasamāpattiyo viyāti kassaci āsaṅkā siyā, tannivattanatthamāha ‘‘uparimo heṭṭhimaṁ na samāpajjatī’’ti.",
  "tika-s0402t23:56": "Uparimoti sakadāgāmiādiariyapuggalo. Heṭṭhimanti sotāpattiphalādiṁ. Na samāpajjatīti satipi adhigatatte na samāpajjati. Kasmāti ce? Kāraṇamāha ‘‘tesañhī’’tiādi, tesaṁ sakadāgāmiādīnaṁ heṭṭhimā heṭṭhimā phalasamāpatti tesu tesuyeva heṭṭhimesu ariyapuggalesu pavattati, na uparimesūti attho. Iminā heṭṭhimaṁ phalacittaṁ uparimassa na uppajjatīti dasseti. Kasmāti ce? Puggalantarabhāvūpagamanena paṭippassaddhattā. Etena uparimo ariyo heṭṭhimaṁ phalasamāpattiṁ samāpajjati attanā adhigatattā yathā taṁ lokiyasamāpattinti evaṁ pavatto hetu byabhicāritoti daṭṭhabbaṁ. Na hi lokiyajjhānesu puggalantarabhāvūpagamanaṁ nāma atthi visesābhāvato, idha pana asamugghāṭitakammakilesanirodhanena puthujjanehi viya sotāpannassa sotāpannādīhi sakadāgāmiādīnaṁ puggalantarabhāvūpagamanaṁ atthi. Yato heṭṭhimā heṭṭhimā phaladhammā uparūparimaggadhammehi nivattitā paṭipakkhehi viya abhibhūtā appavattidhammataṁyeva āpannā. Teneva vuttaṁ ‘‘paṭippassaddhattā’’ti.",
  "tika-s0402t23:57": "Apica kusalakiriyappavatti nāma aññā, vipākappavatti ca aññāti anantaraphalattā ca lokuttarakusalānaṁ heṭṭhimato uparimo bhavantaragato viya hoti. Taṁtaṁphalavaseneva hi ariyānaṁ sotāpannādināmalābho. Te sace aññaphalasamaṅginopi honti, sotāpannādināmampi tesaṁ avavatthitaṁ siyā. Tassa tassa vā ariyassa taṁ taṁ phalaṁ sadisanti katvā na uparimassa heṭṭhimaphalasamaṅgitāya lesopi sambhavati, kuto tassā samāpajjananti daṭṭhabbaṁ. Heṭṭhimā ca sotāpannādayo uparimaṁ sakadāgāmiphalādiṁ na samāpajjanti anadhigatattā. Na hi anadhigataṁ samāpattiṁ samāpajjituṁ sakkā, tasmā sabbepi ariyā attanoyeva phalaṁ samāpajjantīti niṭṭhamettha gantabbaṁ.",
  "tika-s0402t23:58": "Pavattentāti pavattakā hutvā, pavattanavasenāti attho. Evanti yathānusiṭṭhāya anusāsaniyā vidhivasena paṭisedhavasena ca pavattitākāraparāmasanaṁ. Sā ca sammāvitakkā nāma micchāvitakkānañca pavattiākāradassanavasena pavattati. Tattha ānisaṁsassa ādīnavassa ca vibhāvanatthaṁ aniccasaññameva, na niccasaññanti attho. Paṭiyoginivattanatthañhi eva-kāraggahaṇaṁ. Idhāpi evasaddaggahaṇassa attho payojanañca vuttanayeneva veditabbaṁ. Idaṁ-gahaṇepi eseva nayo. Pañcakāmaguṇarāganti nidassanamattaṁ daṭṭhabbaṁ tadaññarāgassa dosādīnañca pahānassa icchitattā tappahānassa ca tadaññarāgādikhepassa upāyabhāvato. Tathā vuttaṁ duṭṭhalohitavimocanassa pubbaduṭṭhamaṁsakhepanūpāyatā viya. Lokuttaradhammamevāti avadhāraṇaṁ paṭikkhepabhāvato sāvajjadhammanivattanaparaṁ daṭṭhabbaṁ, tassa adhigamūpāyānisaṁsabhūtānaṁ tadaññesaṁ anavajjadhammānaṁ nānantariyabhāvato.",
  "tika-s0402t23:59": "Cintāmaṇikavijjāsarikkhakatanti iminā ‘‘cintāmaṇī’’ti evaṁ laddhanāmā loke ekā vijjā atthi, yāya paresaṁ cittaṁ vijānantīti dīpeti. ‘‘Tassā kira vijjāya sādhako puggalo tādise desakāle mantaṁ parijappitvā yassa cittaṁ jānitukāmo, tassa diṭṭhahatthādivisesasañjānanamukhena cittācāraṁ anuminanto kathetī’’ti keci. Apare ‘‘vācaṁ niccharāpetvā tattha akkharasallakkhaṇavasenā’’ti vadanti.",
  "tika-s0402t23:60": "Idañcapana sabbanti ‘‘bhavaṁ gotamo anekavihitaṁ iddhividhaṁ paccanubhotī’’tiādinayappavattaṁ sabbampi.",
  "tika-s0402t23:61": "Saṅgāravasuttavaṇṇanā niṭṭhitā.",
  "tika-s0402t23:62": "Brāhmaṇavaggavaṇṇanā niṭṭhitā."
}