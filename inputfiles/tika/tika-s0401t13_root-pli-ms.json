{
  "tika-s0401t13:0": "15. Aṭṭhānapāḷi (dutiyavagga)",
  "tika-s0401t13:1": "(15) 2. Aṭṭhānapāḷi-dutiyavaggavaṇṇanā",
  "tika-s0401t13:2": "278.Vivādupacchedatoti vivādupacchedakāraṇā. Dvīsu uppannesu yo vivādo bhaveyya, tassa anuppādoyevettha vivādupacchedo. Ekasmiṁ dīpetiādinā dīpantarepi ekajjhaṁ na uppajjati, pageva ekadīpeti dasseti. Sopi parihāyethāti cakkavāḷassa padese eva pavattitabbattā parihāyeyya.",
  "tika-s0401t13:3": "279-280.Manussattanti manussabhāvo tasseva pabbajjādiguṇānaṁ yoggabhāvato. Liṅgasampattīti purisabhāvo. Hetūti manovacīpaṇidhānapubbikā hetusampadā. Satthāradassananti satthusammukhībhāvo. Pabbajjāti kammakiriyavādīsu tāpasesu, bhikkhūsu vā pabbajjā. Guṇasampattīti abhiññādiguṇasampadā. Adhikāroti buddhe uddissa adhiko kāro, savisesā upakārakiriyā adhiko sakkāroti vuttaṁ hoti. Chandova chandatā, sammāsambodhiṁ uddissa sātisayo kattukamyatākusalacchando. Aṭṭhadhammasamodhānāti etesaṁ aṭṭhannaṁ dhammānaṁ samāyogena. Abhinīhāroti kāyapaṇidhānaṁ. Samijjhatīti nipphajjati. Ayamettha saṅkhepo, vitthāro pana paramatthadīpaniyā cariyāpiṭakavaṇṇanāya (cariyā. aṭṭha. pakiṇṇakakathā) vuttanayena veditabbo. Sabbākāraparipūramevāti paripuṇṇalakkhaṇatāya sattuttamādīhi sabbākārena sampannameva. Na hi itthiyā kosohitavatthaguyhatādi sambhavati. Dutiyapakati ca nāma paṭhamapakatito nihīnā eva. Tenevāha – anantaravāre ‘‘yasmā’’tiādi.",
  "tika-s0401t13:4": "281.Idha purisassa tattha nibbattanatoti imasmiṁ manussaloke purisabhūtassa tattha brahmaloke brahmattabhāvena nibbattanato. Tena asatipi purisaliṅge purisākārā brahmāno hontīti dasseti. Taṁyeva ca purisākāraṁ sandhāya vuttaṁ bhagavatā ‘‘yaṁ puriso brahmattaṁ kāreyyā’’ti. Tenevāha – ‘‘samānepī’’tiādi. Yadi evaṁ itthiyo brahmaloke na uppajjeyyunti āha – ‘‘brahmatta’’ntiādi.",
  "tika-s0401t13:5": "290-295. ‘‘Kāyaduccaritassā’’tiādipāḷiyā kammaniyāmo nāma kathito. Samañjanaṁ samaṅgo, samannāgamo, so etassa atthīti samaṅgī, samannāgato, samañjanasīlo vā samaṅgī, pubbabhāge upakaraṇasamudāyato pabhuti āyūhanavasena āyūhanasamaṅgītā, sanniṭṭhāpakacetanāvasena cetanāsamaṅgitā. Cetanāsantativasena vā āyūhanasamaṅgitā, taṁtaṁcetanākkhaṇavasena cetanāsamaṅgītā. Katūpacitassa avipakkavipākassa kammassa vasena kammasamaṅgitā. Kamme pana vipaccituṁ āraddhe vipākappavattivasena vipākasamaṅgitā. Kammādīnaṁ upaṭṭhānakālavasena upaṭṭhānasamaṅgitā. Kusalākusalakammāyūhanakkhaṇeti kusalakammassa akusalakammassa ca samīhanakkhaṇe. Tathāti iminā kusalākusalakammapadaṁ ākaḍḍhati. Yathā kataṁ kammaṁ phaladānasamatthaṁ hoti, tathā kataṁ upacitaṁ. Vipākārahanti dutiyabhavādīsu vipaccanārahaṁ. Uppajjamānānaṁ upapattinimittaṁ upaṭṭhātīti yojanā. Upapattiyā uppajjanassa nimittaṁ kāraṇanti upapattinimittaṁ, kammaṁ, kammanimittaṁ, gatinimittañca. Aṭṭhakathāyaṁ pana gatinimittavaseneva yojanā dassitā. Kammakammanimittānampi upaṭṭhānaṁ yathārahaṁ daṭṭhabbaṁ. ‘‘Yānissa tāni pubbe katāni kammāni, tānissa tasmiṁ samaye olambanti ajjholambanti abhilambanti’’ti (ma. ni. 3.248) vacanato sāyanhe mahantānaṁ pabbatakūṭānaṁ chāyā viya āsannamaraṇassa sattassa citte supine viya vipaccituṁ katokāsaṁ kammaṁ, tassa nimittaṁ gatinimittaṁ upatiṭṭhateva. Calatīti parivattati. Ekena hi kammunā tajje nimitte upaṭṭhite paccayavisesavasena tato aññena kammunā tadaññassa nimittassa upaṭṭhānaṁ parivattanaṁ. Sesā niccalā avasesā catubbidhāpi samaṅgitā niccalā aparivattanato.",
  "tika-s0401t13:6": "Sunakhavājikoti sunakhehi migavājavasena vajanasīlo, sunakhaluddakoti attho. Talasantharaṇapūjanti bhūmitalassa pupphehi santharaṇapūjaṁ. Āyūhanacetanā kammasamaṅgitāvasenāti kāyaduccaritassa aparāparaṁ āyūhanena sanniṭṭhāpakacetanāya tasseva pakappane kammakkhayakarañāṇena akhepitattā yathūpacitakammunā ca samaṅgibhāvassa vasena.",
  "tika-s0401t13:7": "Kammanti akusalakammaṁ. Tasmiṁyeva khaṇeti āyūhanakkhaṇeyeva. Tassāti kammasamaṅgino puggalassa saggo vārito, tañce kammaṁ vipākavāraṁ labheyyāti adhippāyo. Saggo vāritoti ca nidassanamattaṁ. Manussalokopissa vāritovāti. Apare pana purimehi vipākāvaraṇassa anuddhaṭattā ‘‘tasmiṁyeva khaṇe’’ti ca avisesena vuttattā taṁ dosaṁ pariharituṁ ‘‘āyūhitakammaṁ nāmā’’tiādimāha. Yadā kammaṁ vipākavāraṁ labhatīti idaṁ katokāsassa appaṭibāhiyattā vuttaṁ . Tathā hi bhagavā tatiyapārājikavatthusmiṁ (pārā. 162 ādayo) paṭisallīyi, imasmiṁ sutte ‘‘kāyaduccaritasamaṅgī’’ti āgatattā vipākūpaṭṭhānasamaṅgitā na labbhanti.",
  "tika-s0401t13:8": "(Dutiyavaggavaṇṇanā niṭṭhitā.)",
  "tika-s0401t13:9": "Aṭṭhānapāḷivaṇṇanāyaṁ anuttānatthadīpanā niṭṭhitā."
}