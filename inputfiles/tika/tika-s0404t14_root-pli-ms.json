{
  "tika-s0404t14:0": "2. Nāthavaggo",
  "tika-s0404t14:1": "1-4. Senāsanasuttādivaṇṇanā",
  "tika-s0404t14:2": "11-14. Dutiyassa paṭhame nātidūranti gocaraṭṭhānato aḍḍhagāvutato orabhāgatāya nātidūraṁ. Nāccāsannanti pacchimena pamāṇena gocaraṭṭhānato pañcadhanusatikatāya na atiāsannaṁ. Tāya ca pana nātidūranāccāsannatāya gocaraṭṭhānapaṭiparissayādirahitamaggatāya ca gamanassa ca āgamanassa ca yuttarūpattā gamanāgamanasampannaṁ. Divasabhāge mahājanasaṁkiṇṇatābhāvena divā appākiṇṇaṁ. Abhāvattho hi ayaṁ appa-saddo ‘‘appiccho’’tiādīsu viya. Rattiyaṁ manussasaddābhāvena rattiṁ appasaddaṁ. Sabbadāpi janasannipātanigghosābhāvena appanigghosaṁ.",
  "tika-s0404t14:3": "Appakasirenāti akasirena sukheneva. Sīlādiguṇānaṁ thirabhāvappattiyā therā. Suttageyyādi bahu sutaṁ etesanti bahussutā. Tamuggahadhāraṇena sammadeva garūnaṁ santike āgamitabhāvena ca āgato pariyattidhammasaṅkhāto āgamo etesanti āgatāgamā. Suttābhidhammasaṅkhātassa dhammassa dhāraṇena dhammadharā. Vinayassa dhāraṇena vinayadharā. Tesaṁ dhammavinayānaṁ mātikāya dhāraṇena mātikādharā. Tattha tattha dhammaparipucchāya paripucchati. Atthaparipucchāya paripañhati vīmaṁsati vicāreti. Idaṁ, bhante, kathaṁ, imassa ko atthoti paripucchāparipañhākāradassanaṁ. Avivaṭañceva pāḷiyā atthaṁ padesantarapāḷidassanena āgamato vivaranti. Anuttānīkatañca yuttivibhāvanena uttāniṁ karonti. Kaṅkhāṭhāniyesu dhammesu saṁsayuppattiyā hetutāya gaṇṭhiṭṭhānabhūtesu pāḷippadesesu yāthāvato vinicchayappadānena kaṅkhaṁ paṭivinodenti.",
  "tika-s0404t14:4": "Ettha ca nātidūraṁ nāccāsannaṁ gamanāgamanasampannanti ekaṁ aṅgaṁ, divā appākiṇṇaṁ, rattiṁ appasaddaṁ, appanigghosanti ekaṁ, appaḍaṁsamakasavātātapasarīsapasamphassanti ekaṁ, tasmiṁ kho pana senāsane viharantassa…pe… parikkhārāti ekaṁ, tasmiṁ kho pana senāsane therā…pe… kaṅkhaṁ paṭivinodentīti ekaṁ. Evaṁ pañca aṅgāni veditabbāni. Dutiyādīni uttānatthāni.",
  "tika-s0404t14:5": "Senāsanasuttādivaṇṇanā niṭṭhitā.",
  "tika-s0404t14:6": "5-6. Appamādasuttādivaṇṇanā",
  "tika-s0404t14:7": "15-16. Pañcame kārāpakaappamādo nāma ‘‘ime akusalā dhammā pahātabbā, ime kusalā dhammā upasampādetabbā’’ti taṁtaṁparivajjetabbavajjanasampādetabbasampādanavasena pavatto appamādo. Esāti appamādo. Lokiyova na lokuttaro. Ayañcāti ca esāti ca appamādameva vadati. Tesanti cātubhūmakadhammānaṁ. Paṭilābhakattenāti paṭilābhāpanakattena.",
  "tika-s0404t14:8": "Jaṅgalānanti jaṅgalacārīnaṁ. Jaṅgala-saddo cettha kharabhāvasāmaññena pathavīpariyāyo, na anupaṭṭhānavidūradesavācī. Tenāha ‘‘pathavītalacārīna’’nti. Padānaṁ vuccamānattā ‘‘sapādakapāṇāna’’nti visesetvā vuttaṁ. Samodhānanti antogadhabhāvaṁ. Tenāha ‘‘odhānaṁ pakkhepa’’nti. ‘‘Upakkhepa’’ntipi paṭhanti, upanetvā pakkhipitabbanti attho. Vassikāya pupphaṁ vassikaṁ yathā ‘‘āmalakiyā phalaṁ āmalaka’’nti. Mahātalasminti uparipāsāde. Chaṭṭhaṁ uttānameva.",
  "tika-s0404t14:9": "Appamādasuttādivaṇṇanā niṭṭhitā.",
  "tika-s0404t14:10": "7-8. Paṭhamanāthasuttādivaṇṇanā",
  "tika-s0404t14:11": "17-18. Sattame yehi sīlādīhi samannāgato bhikkhu dhammasaraṇatāya dhammeneva nāthati āsīsati abhibhavatīti nātho vuccati, te tassa nāthabhāvakarā dhammā nāthakaraṇāti vuttāti āha ‘‘attano sanāthabhāvakarā patiṭṭhakarāti attho’’ti. Tattha attano patiṭṭhakarāti yassa nāthabhāvakarā, tassa attano patiṭṭhāvidhāyino. Appatiṭṭho anātho, sappatiṭṭho sanāthoti patiṭṭhattho nātha-saddo. Kalyāṇaguṇayogato kalyāṇāti dassento ‘‘sīlādiguṇasampannā’’ti āha. Mijjanalakkhaṇā mettā etassa atthīti mitto. So vuttanayena kalyāṇo assa atthīti tassa atthitāmattaṁ kalyāṇamittapadena vuttaṁ. Assa tena sabbakālaṁ avijahitavāsoti taṁ dassetuṁ ‘‘kalyāṇasahāyo’’ti vuttanti āha ‘‘tevassā’’ti. Te eva kalyāṇamittā assa bhikkhuno. Saha ayanatoti saha pavattanato. Asamodhāne cittena, samodhāne pana cittena ceva kāyena ca sampavaṅko. Sukhaṁ vaco etasmiṁ anukūlagāhimhi ādaragāravavati puggaleti suvaco. Tenāha ‘‘sukhena vattabbo’’tiādi. Khamoti khanto. Tamevassa khamabhāvaṁ dassetuṁ ‘‘gāḷhenā’’tiādi vuttaṁ. Vāmatoti micchā, ayoniso vā gaṇhāti. Paṭippharatīti paṭāṇikabhāvena tiṭṭhati. Padakkhiṇaṁ gaṇhātīti sammā, yoniso vā gaṇhāti.",
  "tika-s0404t14:12": "Uccāvacānīti vipulakhuddakāni. Tatrupagamaniyāyāti tatra tatra mahante khuddake ca kamme sādhanavasena upāyena upagacchantiyā, tassa tassa kammassa nipphādane samatthāyāti attho. Tatrupāyāyāti vā tatra tatra kamme sādhetabbe upāyabhūtāya.",
  "tika-s0404t14:13": "Dhamme assa kāmoti dhammakāmoti byadhikaraṇānampi bāhirattho samāso hotīti katvā vuttaṁ. Kāmetabbato vā piyāyitabbato kāmo, dhammo. Dhammo kāmo assāti dhammakāmo. Dhammoti pariyattidhammo adhippetoti āha ‘‘tepiṭakaṁ buddhavacanaṁ piyāyatīti attho’’ti. Samudāharaṇaṁ kathanaṁ samudāhāro, piyo samudāhāro etassāti piyasamudāhāro. Sayañcāti ettha ca-saddena ‘‘sakkacca’’nti padaṁ anukaḍḍhati. Tena sayañca sakkaccaṁ desetukāmo hotīti yojanā. Abhidhammo satta pakaraṇāni ‘‘adhiko abhivisiṭṭho ca pariyattidhammo’’ti katvā. Vinayo ubhatovibhaṅgā vinayanato kāyavācānaṁ. Abhivinayo khandhakaparivārā visesato ābhisamācārikadhammakittanato. Ābhisamācārikadhammapāripūrivaseneva hi ādibrahmacariyakadhammapāripūrī. Dhammo eva piṭakadvayassapi pariyattidhammabhāvato. Maggaphalāni abhidhammo ‘‘nibbānadhammassa abhimukho’’ti katvā. Kilesavūpasamakaraṇaṁ pubbabhāgiyā tisso sikkhā saṅkhepato vivaṭṭanissito samatho vipassanā ca. Uḷārapāmojjoti balavapāmojjo. Kāraṇattheti nimittatthe. Kusaladhammanimittaṁ hissa vīriyārambho. Tenāha ‘‘tesaṁ adhigamatthāyā’’ti. Kusalesu dhammesūti vā nipphādetabbe bhummaṁ yathā ‘‘cetaso avūpasame ayonisomanasikārapadaṭṭhāna’’nti. Aṭṭhame natthi vattabbaṁ.",
  "tika-s0404t14:14": "Paṭhamanāthasuttādivaṇṇanā niṭṭhitā.",
  "tika-s0404t14:15": "9. Paṭhamaariyāvāsasuttavaṇṇanā",
  "tika-s0404t14:16": "19. Navame ariyānaṁ eva āvāsāti ariyāvāsā anariyānaṁ tādisānaṁ asambhavato. Ariyāti cettha ukkaṭṭhaniddesena khīṇāsavā gahitā. Te ca yasmā tehi sabbakālaṁ avijahitavāsā eva, tasmā vuttaṁ ‘‘te āvasiṁsu āvasanti āvasissantī’’ti. Tattha āvasiṁsūti nissāya āvasiṁsu. Pañcaṅgavippahīnatādayo hi ariyānaṁ apassayā. Tesu pañcaṅgavippahānapaccekasaccapanodanaesanāosaṭṭhāni, ‘‘saṅkhāyekaṁ paṭisevati, adhivāseti parivajjeti vinodetī’’ti (dī. ni. 3.308; ma. ni. 2.168; a. ni. 10.20) vuttesu apassenesu vinodanañca maggakiccāneva, itare maggena ca samijjhantīti.",
  "tika-s0404t14:17": "Paṭhamaariyāvāsasuttavaṇṇanā niṭṭhitā.",
  "tika-s0404t14:18": "10. Dutiyaariyāvāsasuttavaṇṇanā",
  "tika-s0404t14:19": "20. Dasame kasmā pana bhagavā kurusu viharanto imaṁ suttaṁ abhāsīti āha ‘‘yasmā’’tiādi. Kururaṭṭhaṁ kira tadā tannivāsisattānaṁ yonisomanasikāravantatādinā yebhuyyena suppaṭipannatāya pubbe ca katapuññatābalena vā tadā utuādisampattiyuttameva ahosi. Keci pana ‘‘pubbe pavattakuruvattadhammānuṭṭhānavāsanāya uttarakuru viya yebhuyyena utuādisampannameva hoti. Bhagavato kāle sātisayaṁ utusappāyādiyuttaṁ raṭṭhaṁ ahosī’’ti vadanti. Tattha bhikkhū bhikkhuniyo upāsakā upāsikāyo utupaccayādisampannattā tassa raṭṭhassa sappāyautupaccayasevanena niccaṁ kallasarīrā kallacittā ca honti. Te cittasarīrakallatāya anuggahitapaññābalā gambhīrakathaṁ paṭiggahetuṁ samatthā paṭiccasamuppādanissitānaṁ gambhīrapaññānañca kārakā honti. Tenāha ‘‘kururaṭṭhavāsino bhikkhū gambhīrapaññākārakā’’tiādi.",
  "tika-s0404t14:20": "Yuttappayuttāti satipaṭṭhānabhāvanāya yuttā ceva payuttā ca. Tasmiñhi (dī. ni. aṭṭha. 2.373; ma. ni. aṭṭha. 1.106) janapade catasso parisā pakatiyāva satipaṭṭhānabhāvanānuyogamanuyuttā viharanti, antamaso dāsakammakaraparijanāpi satipaṭṭhānappaṭisaṁyuttameva kathaṁ kathenti. Udakatitthasuttakantanaṭṭhānādīsupi niratthakakathā nāma nappavattati. Sace kāci itthī, ‘‘amma, tvaṁ kataraṁ satipaṭṭhānabhāvanaṁ manasi karosī’’ti pucchitā ‘‘na kiñcī’’ti vadati, taṁ garahanti ‘‘dhīratthu tava jīvitaṁ, jīvamānāpi tvaṁ matasadisā’’ti. Atha naṁ ‘‘mā dāni puna evamakāsī’’ti ovaditvā aññataraṁ satipaṭṭhānaṁ uggaṇhāpenti. Yā pana ‘‘ahaṁ asukaṁ satipaṭṭhānaṁ nāma manasi karomī’’ti vadati, tassā ‘‘sādhu sādhū’’ti sādhukāraṁ datvā ‘‘tava jīvitaṁ sujīvitaṁ, tvaṁ nāma manussattaṁ pattā, tavatthāya sammāsambuddho uppanno’’tiādīhi pasaṁsanti. Na kevalañcettha manussajātikāyeva satipaṭṭhānamanasikārayuttā, te nissāya viharantā tiracchānagatāpi.",
  "tika-s0404t14:21": "Tatridaṁ vatthu – eko kira naṭako suvapotakaṁ gahetvā sikkhāpento vicarati. So bhikkhuniupassayaṁ upanissāya vasitvā gamanakāle suvapotakaṁ pamussitvā gato. Taṁ sāmaṇeriyo gahetvā paṭijaggiṁsu, ‘‘buddharakkhito’’ti cassa nāmaṁ akaṁsu. Taṁ ekadivasaṁ purato nisinnaṁ disvā mahātherī āha ‘‘buddharakkhitā’’ti. Kiṁ, ayyoti. Atthi te koci bhāvanāmanasikāroti? Natthayyeti. Āvuso , pabbajitānaṁ santike vasantena nāma vissaṭṭhaattabhāvena bhavituṁ na vaṭṭati, kocideva manasikāro icchitabbo, tvaṁ pana aññaṁ na sakkhissasi, ‘‘aṭṭhi aṭṭhī’’ti sajjhāyaṁ karohīti. So theriyā ovāde ṭhatvā ‘‘aṭṭhi aṭṭhī’’ti sajjhāyanto carati.",
  "tika-s0404t14:22": "Taṁ ekadivasaṁ pātova toraṇagge nisīditvā bālātapaṁ tapamānaṁ eko sakuṇo nakhapañjarena aggahesi. So ‘‘kiri kirī’’ti saddamakāsi. Sāmaṇeriyo sutvā, ‘‘ayye, buddharakkhito sakuṇena gahito, mocema na’’nti leḍḍuādīni gahetvā anubandhitvā mocesuṁ. Taṁ ānetvā purato ṭhapitaṁ therī āha, ‘‘buddharakkhita, sakuṇena gahitakāle kiṁ cintesī’’ti. Ayye, na aññaṁ cintesiṁ, ‘‘aṭṭhipuñjova aṭṭhipuñjaṁ gahetvā gacchati, katarasmiṁ ṭhāne vippakirissatī’’ti evaṁ, ayye, aṭṭhipuñjameva cintesinti. Sādhu sādhu, buddharakkhita , anāgate bhavakkhayassa te paccayo bhavissatīti. Evaṁ tattha tiracchānagatāpi satipaṭṭhānamanasikārayuttā.",
  "tika-s0404t14:23": "Dīghanikāyādīsu mahānidānādīnīti dīghanikāye mahānidānaṁ (dī. ni. 2.95 ādayo) satipaṭṭhānaṁ (dī. ni. 2.372 ādayo) majjhimanikāye satipaṭṭhānaṁ (ma. ni. 1.105 ādayo) sāropamaṁ (ma. ni. 1.307 ādayo) rukkhopamaṁ raṭṭhapālaṁ māgaṇḍiyaṁ āneñjasappāyanti (ma. ni. 3.66 ādayo) evamādīni.",
  "tika-s0404t14:24": "Ñāṇādayoti ñāṇañceva taṁsampayuttadhammā ca. Tenāha ‘‘ñāṇanti vutte’’tiādi. Ñāṇasampayuttacittāni labbhanti tehi vinā sampajānatāya asambhavato. Mahācittānīti aṭṭhapi mahākiriyacittāni labbhanti ‘‘satatavihārā’’ti vacanato ñāṇuppattipaccayarahitakālepi pavattijotanato. Dasa cittānīti aṭṭha mahākiriyacittāni hasituppādavoṭṭhabbanacittehi saddhiṁ dasa cittāni labbhanti. Arajjanādussanavasena pavatti tesampi sādhāraṇāti. ‘‘Upekkhako viharatī’’ti vacanato chaḷaṅgupekkhāvasena āgatānaṁ imesaṁ satatavihārānaṁ somanassaṁ kathaṁ labbhatīti āha ‘‘āsevanavasena labbhatī’’ti. Kiñcāpi khīṇāsavo iṭṭhāniṭṭhepi ārammaṇe majjhatto viya bahulaṁ upekkhako viharati attano parisuddhapakatibhāvāvijahanato. Kadāci pana tathā cetobhisaṅkhārābhāve yaṁ taṁ sabhāvato iṭṭhaṁ ārammaṇaṁ , tattha yāthāvasabhāvaggahaṇavasenapi arahato cittaṁ somanassasahagataṁ hutvā pavattateva, tañca kho pubbāsevanavasena. Tena vuttaṁ ‘‘āsevanavasena labbhatī’’ti. Ārakkhakiccaṁ sādheti sativepullappattattā. Caratotiādinā niccasamādānaṁ dasseti, taṁ vikkhepābhāvena daṭṭhabbaṁ.",
  "tika-s0404t14:25": "Pabbajjūpagatāti yaṁ kiñci pabbajjaṁ upagatā, na samitapāpā. Bhovādinoti jātimattabrāhmaṇe vadati. Pāṭekkasaccānīti tehi tehi diṭṭhigatikehi pāṭiyekkaṁ gahitāni ‘‘idameva sacca’’nti abhiniviṭṭhāni diṭṭhisaccādīni. Tānipi hi ‘‘idameva sacca’’nti gahaṇaṁ upādāya ‘‘saccānī’’ti voharīyanti. Tenāha ‘‘idamevā’’tiādi. Nīhaṭānīti attano santānato nīharitāni apanītāni. Gahitaggahaṇassāti ariyamaggādhigamato pubbe gahitassa diṭṭhiggāhassa. Vissaṭṭhabhāvavevacanānīti ariyamaggena sabbaso pariccāgabhāvassa adhivacanāni.",
  "tika-s0404t14:26": "Natthi etāsaṁ vayo vekallanti avayāti āha ‘‘anūnā’’ti, anavasesoti attho. Esanāti kāmesanādayo. Maggassa kiccanipphatti kathitā rāgādīnaṁ pahīnabhāvadīpanato. Paccavekkhaṇaphalaṁ kathitanti paccavekkhaṇamukhena ariyaphalaṁ kathitaṁ. Adhigate hi aggaphale sabbaso rāgādīnaṁ anuppādadhammataṁ pajānāti, tañca pajānanaṁ paccavekkhaṇañāṇanti.",
  "tika-s0404t14:27": "Dutiyaariyāvāsasuttavaṇṇanā niṭṭhitā.",
  "tika-s0404t14:28": "Nāthavaggavaṇṇanā niṭṭhitā."
}