{
  "tika-s0301t6:0": "6. Brahmasaṁyuttaṁ",
  "tika-s0301t6:1": "1. Paṭhamavaggo",
  "tika-s0301t6:2": "1. Brahmāyācanasuttavaṇṇanā",
  "tika-s0301t6:3": "172.Parivitakkoudapādīti dhammagambhīratāpaccavekkhaṇahetuko dhammadesanāya appossukko uppajji. Ayaṁ parivitakko kasmā udapādi? Kattha ca udapādīti taṁ sabbaṁ vibhāvetuṁ ‘‘sabbabuddhāna’’ntiādi āraddhaṁ. Tattha āciṇṇasamāciṇṇoti ācarito ceva ācarantehi ca sammadeva ācaritoti attho. Etena ayaṁ parivitakko sabbabuddhānaṁ paṭhamābhisambodhiyaṁ uppajjatevāti ayamettha dhammatāti dasseti. Tattha aṭṭhame sattāheti idaṁ sattamasattāhato paraṁ sattāhabbhantare uppannattā vuttaṁ, na pana itaresaṁ viya aṭṭhamassa nāma sattāhassa pavattitassa sabbhāvā. Sapaccaggheti mahagghe. ‘‘Paccagghe’’ti vā pāṭho, abhinaveti attho. Selamayeti muggavaṇṇasilāmaye.",
  "tika-s0301t6:4": "Paṭividdhoti sayambhuñāṇena ‘‘idaṁ dukkha’’ntiādinā paṭimukhaṁ nibbijjhanavasena patto, yāthāvato avabuddhoti attho. Dhammoti catusaccadhammo tabbinimuttassa paṭivijjhitabbadhammassa abhāvato. Gambhīroti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṁ ñāṇena alabbhaneyyapatiṭṭho. Tenāha ‘‘uttānapaṭikkhepavacanameta’’nti. Yo alabbhaneyyapatiṭṭho, so ogāhituṁ asakkuṇeyyatāya sarūpato visesato ca passituṁ na sakkāti āha ‘‘gambhīrattāva duddaso’’ti. Dukkhena daṭṭhabboti kicchena kenaci kadācideva daṭṭhabbo. Yaṁ pana daṭṭhumeva na sakkā, tassa ogāhetvā anu anu bujjhanako kadāci natthīti āha ‘‘duddasattāva duranubodho’’ti. Dukkhena avabujjhitabbo avabodhassa dukkarabhāvato. Imasmiṁ ṭhāne ‘‘taṁ kiṁ maññatha, bhikkhave, katamaṁ nu kho dukkarataraṁ vā durabhisambhavataraṁ vā’’ti (saṁ. ni. 5.1115) suttapadaṁ vattabbaṁ. Santārammaṇatāya vā santo. Nibbutasabbapariḷāhatāya nibbuto. Attano paccayehi padhānabhāvaṁ nītoti vā paṇīto. Atittikaraṇaṭṭhena atappako sādurasabhojanaṁ viya. Tattha ca nirodhasaccaṁ santaṁ ārammaṇanti santārammaṇaṁ, maggasaccaṁ santaṁ santārammaṇañcāti santārammaṇaṁ, anupasantasabhāvānaṁ kilesānaṁ saṅkhārānañca abhāvato santo. Nibbutasabbapariḷāhattā nibbuto. Santapaṇītabhāveneva tadatthāya asecanakatāya atappakatā daṭṭhabbā. Tenāha ‘‘idaṁ dvayaṁ lokuttarameva sandhāya vutta’’nti. Uttamañāṇassa visayattā na takkena avacaritabbo. Tato eva nipuṇañāṇagocaratāya saṇhasukhumasabhāvattā ca nipuṇo. Bālānaṁ avisayattā yathāvuttehi paṇḍitehi eva veditabboti paṇḍitavedanīyo. Ālīyanti abhiramitabbaṭṭhena sevīyantīti ālayā, pañca kāmaguṇā. Ālayanti allīyanti abhiramaṇavasena sevantīti ālayā, taṇhāvicaritāni. Ramantīti ratiṁ vindanti kīḷanti laḷanti. Ālayaratāti ālayaniratā.",
  "tika-s0301t6:5": "Ṭhānaṁ sandhāyāti ṭhānasaddaṁ sandhāya, atthako pana ṭhānanti ca paṭiccasamuppādo eva adhippeto. Tiṭṭhati phalaṁ tadāyattavuttitāyāti hi ṭhānaṁ, saṅkhārādīnaṁ paccayabhūtā avijjādayo. Imesaṁ saṅkhārādīnaṁ paccayā idappaccayā, avijjādayo. Idappaccayā eva idappaccayatā yathā ‘‘devo eva devatā’’. Idappaccayānaṁ vā avijjādīnaṁ attano phalaṁ pati paccayabhāvo uppādanasamatthatā idappaccayatā. Tena paramatthapaccayalakkhaṇo paṭiccasamuppādo dassito hoti. Paṭicca samuppajjati phalaṁ etasmāti paṭiccasamuppādo. Padadvayenapi dhammānaṁ paccayaṭṭho eva vibhāvito. Tenāha ‘‘saṅkhārādipaccayānaṁ etaṁ adhivacana’’nti. Saṅkhārādīnaṁ paccayā saṅkhārādipaccayā, avijjādayo. Tesaṁ saṅkhārādipaccayānaṁ. Ayamettha saṅkhepo, vitthāro pana visuddhimaggasaṁvaṇṇanāyaṁ (visuddhi. mahāṭī. 2.572-573) vuttanayena veditabbo. Sabbasaṅkhārasamathotiādi sabbanti sabbasaṅkhārasamathādiabhidheyyaṁ sabbaṁ atthato nibbānameva. Idāni assa nibbānabhāvaṁ dassetuṁ ‘‘yasmā hī’’tiādi vuttaṁ. Tanti nibbānaṁ. Āgammāti paṭicca ariyamaggassa ārammaṇapaccayahetu. Sammantīti paṭippassaddhivūpasamavasena sammanti. Tathā santā ca savisesaṁ upasantā nāma hontīti āha ‘‘vūpasammantī’’ti. Etena sabbe saṅkhārā sammanti etthāti sabbasaṅkhārasamatho, nibbānanti dasseti. Sabbasaṅkhāravisaṁyutte hi nibbāne sabbasaṅkhāravūpasamapariyāyo aṭṭhakathāyaṁ vutto eva. Sesapadesupi eseva nayo.",
  "tika-s0301t6:6": "Upadhīyati ettha dukkhanti upadhi, khandhādayo. Paṭinissaṭṭhāti samucchedavasena pariccattā honti. Sabbā taṇhāti aṭṭhasatappabhedā sabbāpi taṇhā. Sabbe kilesarāgāti kāmarāgarūparāgādibhedā sabbepi kilesabhūtā rāgā, sabbepi vā kilesā idha ‘‘kilesarāgā’’ti adhippetā, na lobhavisesā eva cittassa pariḷāhabhāvāpādanato. Yathāha ‘‘rattampi cittaṁ vipariṇataṁ , duṭṭhampi cittaṁ vipariṇataṁ, mūḷhampi cittaṁ vipariṇata’’nti (pārā. 271). Virajjantīti palujjanti vikkhambhanato sabbaso tena visaṁyuttabhāvato. Sabbaṁ dukkhanti jarāmaraṇādibhedaṁ sabbaṁ vaṭṭadukkhaṁ. Bhavena bhavanti tena tena bhavena bhavantaraṁ bhavanikantibhāvena saṁsibbati. Phalena vā saddhiṁ kammaṁ sataṇhasseva āyatiṁ punabbhavabhāvato. Tato vānato nikkhantaṁ tattha tassa sabbaso abhāvato. Ciranisajjācirabhāsanehi piṭṭhiāgilāyanatālugalasosādivasena kāyakilamatho ceva kāyavihesā ca veditabbā. Sā ca kho desanāya atthamajānantānaṁ apaṭipajjantānañca vasena, jānantānaṁ pana paṭipajjantānañca desanāya kāyaparissamopi satthu aparissamoyeva. Tenāha bhagavā – ‘‘na ca maṁ dhammādhikaraṇaṁ vihesesī’’ti (udā. 10). Tenevāha – ‘‘yā ajānantānaṁ desanā nāma, so mama kilamatho assā’’ti. Ubhayanti cittakilamatho cittavihesā cāti ubhayampetaṁ buddhānaṁ natthi bodhimūle eva samucchinnattā. Anubrūhanaṁ sampiṇḍanaṁ. Soti apissūti nipāto. Vuddhippattā vā acchariyā anacchariyā, vuddhiatthopi hi -kāro hoti yathā ‘‘asekkhā dhammā’’ti. Kappānaṁ satasahassaṁ cattāri ca asaṅkhyeyyāni sadevakassa lokassa dhammasaṁvibhāgakaraṇatthameva pāramiyo pūretvā idāni samadhigatadhammarajjassa tattha appossukkatāpattidīpanatā gāthatthassa ca acchariyatā tassa vuddhippattīti veditabbaṁ. Atthadvārena hi gāthānaṁ anacchariyatā. Gocarā ahesunti upaṭṭhahiṁsu. Upaṭṭhānañca vitakketabbatāvāti āha ‘‘parivitakkayitabbataṁ pāpuṇiṁsū’’ti.",
  "tika-s0301t6:7": "Yadi sukhāpaṭipadāva, kathaṁ kicchatāti āha ‘‘pāramīpūraṇakāle panā’’tiādi. Evamādīni duppariccajāni dentassa. Ha-iti vā byattanti etasmiṁ atthe nipāto. ‘‘Ekaṁsatthe’’ti keci. Ha byattaṁ, ekaṁsena vā alaṁ nippayojanaṁ evaṁ kicchena adhigatassa pakāsituṁ desitunti yojanā. Halanti vā alanti iminā samānatthapadaṁ ‘‘halanti vadāmī’’tiādīsu viya. Rāgadosaphuṭṭhehīti phuṭṭhavisena viya sappena rāgena dosena ca phuṭṭhehi abhibhūtehi. Rāgadosānugatehīti rāgadosehi anubandhehi.",
  "tika-s0301t6:8": "Niccādīnanti niccādīnaṁ catunnaṁ vipallāsānaṁ. Evaṁgatanti evaṁ aniccantiādinā ākārena pavattaṁ bujjhitabbaṁ. Kāmarāgarattā ca bhavarāgarattā ca nīvaraṇehi nivutacittatāya diṭṭhirāgarattā viparītābhinivesena na dakkhanti yāthāvato dhammaṁ na paṭivijjhissanti. Sabhāvenāti aviparītasabhāvena. Evaṁ gāhāpetunti aniccantiādinā sabhāvena yāthāvato dhammaṁ jānāpetuṁ. Rāgadosaparetatāpi nesaṁ sammūḷhabhāvenevāti āha ‘‘tamokhandhena āvuṭā’’ti.",
  "tika-s0301t6:9": "Dhammadesanāya appossukkatāpattiyā kāraṇaṁ vibhāvetuṁ ‘‘kasmā panā’’tiādinā sayameva codanaṁ samuṭṭhāpeti. Aññātavesenāti imassa bhagavato sāvakabhāvūpagamanena aññātavesena. ‘‘Aññataratāpasavesenā’’ti keci, so panassa arahattādhigamaneneva vigaccheyya. Tividhaṁ kāraṇaṁ appossukkatāpattiyā paṭipakkhassa balavabhāvo, dhammassa gambhīratā, tattha ca bhagavato sātisayaṁ gāravanti taṁ dassetuṁ ‘‘tassa hī’’tiādi āraddhaṁ. Tattha paṭipakkhā nāma rāgādayo kilesā sammāpaṭipattiyā antarāyakarattā. Tesaṁ balavabhāvato ciraparibhāvanāya sattasantānato dubbisodhiyatāya te satte mattahatthino viya dubbalapurisaṁ adhibhavitvā ajjhottharitvā anayabyasanaṁ āpādentā anekasatayojanāyāmavitthāraṁ sunicitaṁ ghanasannivesaṁ kaṇṭakaduggampi adhisenti. Dūrapabhedaducchejjatāhi dubbisodhiyataṁ pana dassetuṁ ‘‘athassā’’tiādi vuttaṁ. Tattha ca anto amaṭṭhatāya kañjiyapuṇṇā lābu, cirapārivāsikatāya takkabharitā cāṭi, snehatintadubbalabhāvena vasāpītapilotikā, telamissitatāya añjanamakkhitahattho dubbisodhanīyā vuttā. Hīnūpamā cetā rūpapabandhabhāvato acirakālikattā ca malīnatāya, kilesasaṁkileso eva pana dubbisodhanīyataro anādikālikattā arūpanissitattā ca. Tenāha ‘‘atisaṁkiliṭṭhā’’ti.",
  "tika-s0301t6:10": "Yathā ca dubbisodhanīyataratāya, evaṁ gambhīraduddasaduranubodhānampi vuttaupamā hīnūpamāva. Gambhīropi dhammo paṭipakkhavidhamanena ñāṇena visadabhāvaṁ āpannena supākaṭo bhaveyya, paṭipakkhavidhamanaṁ pana sammāpaṭipattipaṭibaddhaṁ, sā saddhammassavanādhīnā, taṁ satthari dhamme ca pasādāyattaṁ. So garuṭṭhāniyānaṁ ajjhesanahetukoti paṇālikāya sattānaṁ dhammasampaṭipattiyā brahmāyācanānimittanti taṁ dassento ‘‘apicā’’tiādimāha.",
  "tika-s0301t6:11": "Upakkilesabhūtaṁ appaṁ rāgādirajaṁ etassāti apparajaṁ, apparajaṁ akkhi paññācakkhu yesaṁ te taṁsabhāvāti katvā apparajakkhajātikāti imamatthaṁ dassento ‘‘paññāmaye’’tiādimāha. Appaṁ rāgādirajaṁ yesaṁ taṁsabhāvā apparajakkhajātikāti evamettha attho veditabbo. Assavanatāti ‘‘sayaṁ abhiññā’’tiādīsu viya karaṇe paccattavacananti āha ‘‘assavanatāyā’’ti. Dasapuññakiriyavasenāti dānādidasavidhapuññakiriyavatthūnaṁ vasena. Tenāha ‘‘katādhikārā’’tiādi. Papañcasūdaniyaṁ (ma. ni. aṭṭha. 1.282) pana ‘‘dvādasapuññakiriyavasenā’’ti vuttaṁ, taṁ dānādīsu saraṇagamana-parahitapariṇāmanādipakkhipanavasena vuttaṁ.",
  "tika-s0301t6:12": "Rāgādimalena samalehi pūraṇādīhi chahi satthārehi satthupaṭiññehi kabbaracanāvasena cintākaviādibhāve ṭhatvā takkapariyāhataṁ vīmaṁsānucaritaṁ sayaṁpaṭibhānaṁ cintito. Te kira buddhakolāhalānussavena sañjātakutūhalaṁ lokaṁ vañcentā kohaññe ṭhatvā sabbaññutaṁ paṭijānantā yaṁ kañci adhammameva ‘‘dhammo’’ti dīpesuṁ. Tenāha ‘‘te hi puretaraṁ uppajjitvā’’tiādi. Apāpuretanti etaṁ kassapassa bhagavato sāsanantaradhānato pabhuti pihitaṁ nibbānamahādvāraṁ ariyamaggaṁ saddhammadesanāhatthena apāpura vivara.",
  "tika-s0301t6:13": "Selo pabbato ucco hoti thiro ca, na paṁsupabbato missakapabbato cāti āha ‘‘sele yathā pabbatamuddhanī’’ti. Dhammamayaṁ pāsādanti lokuttaradhammamāha. So hi sabbaso pasādāvaho, sabbadhamme atikkamma abbhuggataṭṭhena pāsādasadiso ca. Paññāpariyāyo vā idha dhamma-saddoti vuttaṁ ‘‘paññāmaya’’nti. Sā hi abbhuggataṭṭhena pāsādoti abhidhamme āgatā. Tathā cāha –",
  "tika-s0301t6:14": "‘‘Paññāpāsādamāruyha, asoko sokiniṁ pajaṁ;",
  "tika-s0301t6:15": "Pabbataṭṭhova bhūmaṭṭhe, dhīro bāle avekkhatī’’ti. (dha. pa. 28);",
  "tika-s0301t6:16": "Yathā hītiādīsu yathā ca pabbate ṭhatvā andhakāre heṭṭhā olokentassa purisassa khettakedārapāḷikuṭikāyo tattha sayitamanussā ca na paññāyanti anujjalabhāvato, kuṭikāsu pana aggijālā paññāyati samujjalabhāvato, evaṁ dhammapāsādamāruyha sattalokaṁ olokayato bhagavato ñāṇassa āpāthaṁ nāgacchanti akatakalyāṇā sattā, ñāṇagginā anujjalabhāvato anuḷārabhāvato ca rattiṁ khittā sarā viya honti, katakalyāṇā pana bhabbapuggalā dūre ṭhitāpi bhagavato āpāthaṁ āgacchanti paripakkañāṇaggitāya samujjalabhāvato uḷārasantānatāya himavantapabbato viya cāti evaṁ yojanā veditabbā.",
  "tika-s0301t6:17": "Garuṭṭhānīyaṁ payirupāsitvā garutaraṁ payojanaṁ uddissa abhipatthanā ajjhesanā, sāpi atthato yācanāva hotīti āha ‘‘ajjhesananti yācana’’nti. Padesavisayaṁ ñāṇadassanaṁ ahutvā buddhānaṁyeva āveṇikabhāvato idaṁ ñāṇadvayaṁ ‘‘buddhacakkhū’’ti vuccatīti āha ‘‘imesañhi dvinnaṁ ñāṇānaṁ ‘buddhacakkhū’ti nāma’’nti. Tiṇṇaṁ magggañāṇānanti heṭṭhimānaṁ tiṇṇaṁ maggañāṇānaṁ ‘‘dhammacakkhū’’ti nāmaṁ catusaccadhammadassanamattabhāvato. Yato tāni ñāṇāni vijjūpamabhāvena vuttāni, aggamaggañāṇaṁ pana ñāṇakiccassa sikhāppattiyā dassanamattaṁ na hotīti ‘‘dhammacakkhū’’ti na vuccati, yato taṁ vajirūpamabhāvena vuttaṁ. Vuttanayenāti ‘‘apparajakkhajātikā’’ti ettha vuttanayena. Yasmā mandakilesā ‘‘apparajakkhā’’ti vuttā, tasmā bahalakilesā ‘‘mahārajakkhā’’ti veditabbā. Paṭipakkhavidhamanasamatthatāya tikkhāni sūrāni visadāni, vuttavipariyāyena mudūni. Saddhādayo ākārāti saddahanādippakāre vadati. Sundarāti kalyāṇā. Sammohavinodaniyaṁ pana ‘‘yesaṁ āsayādayo koṭṭhāsā sundarā, te svākārā’’ti vuttaṁ, taṁ imāya atthavaṇṇanāya aññadatthu saṁsandatīti daṭṭhabbaṁ. Kāraṇaṁ nāma paccayākāro, saccāni vā. Paralokanti samparāyaṁ. Taṁ dukkhāvahaṁ vajjaṁ viya bhayato passitabbanti vuttaṁ ‘‘paralokañceva vajjañca bhayato passantī’’ti. Sampattibhavato vā aññattā vipattibhavo paralokoti vuttaṁ ‘‘para…pe… passantī’’ti.",
  "tika-s0301t6:18": "Ayaṁ panettha pāḷīti ettha ‘‘apparajakkhā’’ti padānaṁ atthavibhāvane ayaṁ tassa tathābhāvasādhanapāḷi. Saddhādīnañhi vimuttaparipācakadhammānaṁ balavabhāvo tappaṭipakkhānaṁ pāpadhammānaṁ dubbalabhāve sati hoti. Tesañca balavabhāvo saddhādīnaṁ dubbalabhāveti vimuttiparipācakadhammānaṁ savisesaṁ atthitānatthitāvasena apparajakkhā mahārajakkhātiādayo pāḷiyaṁ (paṭi. ma. 1.111) vibhajitvā dassitā ‘‘saddho puggalo apparajakkho’’tiādinā. Khandhādayo eva lujjanapalujjanaṭṭhena loko sampattibhavabhūto loko sampattibhavaloko, sugatisaṅkhāto upapattibhavo. Sampatti bhavati etenāti sampattisambhavaloko, sugatisaṁvattaniyo kammabhavo. Duggatisaṅkhātaupapattibhava-duggatisaṁvattaniyakammabhavā vipattibhavaloka-vipattisambhavalokā. Puna ekakadukādivasena lokaṁ vibhajitvā dassetuṁ ‘‘eko loko’’tiādi vuttaṁ. Āhārādayo viya hi āhāraṭṭhitikā saṅkhārā sabbe lujjanaṭṭhena lokoti. Tattha eko loko sabbe sattā āhāraṭṭhitikāti yāyaṁ puggalādhiṭṭhānāya kathāya sabbesaṁ saṅkhārānaṁ paccayāyattavuttitā vuttā, tāya sabbo saṅkhāraloko eko ekavidho pakārantarassa abhāvato. Dve lokātiādīsupi iminā nayena attho veditabbo. Nāmaggahaṇena cettha nibbānassa aggahaṇaṁ tassa alokasabhāvattā.",
  "tika-s0301t6:19": "Nanu ca ‘‘āhāraṭṭhitikā’’ti ettha paccayāyattavuttitāya maggaphalānampi lokatā āpajjatīti? Nāpajjati, pariññeyyānaṁ dukkhasaccadhammānaṁ idha ‘‘loko’’ti adhippetattā. Atha vā na lujjati na palujjatīti yo gahito tathā na hoti, so lokoti taṁgahaṇarahitānaṁ lokuttarānaṁ natthi lokatā. Upādānānaṁ ārammaṇabhūtā khandhā upādānakkhandhā. Anurodhādivatthubhūtā lābhādayo aṭṭhalokadhammā. Dasāyatanānīti dasa rūpāyatanāni. Sesaṁ suviññeyyameva. Vivaṭṭajjhāsayassa adhippetattā tassa ca sabbaṁ tebhūmakakammaṁ garahitabbaṁ vajjitabbañca hutvā upaṭṭhātīti vuttaṁ ‘‘sabbe abhisaṅkhārā vajjā, sabbe bhavagāmikammā vajjā’’ti . Apparajakkhatādīsu pañcasu dukesu ekekasmiṁ dasa dasa katvā ‘‘paññāsāya ākārehi imāni pañcindriyāni jānātī’’ti vuttaṁ. Atha vā anvayato byatirekato ca saddhādīnaṁ indriyānaṁ paropariyattaṁ jānātīti katvā tathā vuttaṁ. Ettha ca apparajakkhādibhabbādivasena āvajjentassa bhagavato te sattā puñjapuñjāva hutvā upaṭṭhahanti, na ekekā.",
  "tika-s0301t6:20": "Uppalāni ettha santīti uppalinī. Uppalagacchopi jalāsayopi ca. Idha pana jalāsayo adhippetoti āha ‘‘uppalavane’’ti. Yāni hi udakassa anto nimuggāneva hutvā pusanti vaḍḍhanti, tāni antonimuggaposīni. Dīpitānīti aṭṭhakathāyaṁ pakāsitāni, idheva vā ‘‘aññānipī’’tiādinā dassitāni. Ugghaṭitaññūti ugghaṭanaṁ nāma ñāṇugghaṭanaṁ, ñāṇena ugghaṭitamatteneva jānātīti attho. Vipañcitaṁ vitthāritameva atthaṁ jānātīti vipañcitaññū. Niddesādīhi dhammābhisamayāya netabboti neyyo. Pajjati attho etenāti padaṁ, pajjate ñāyateti vā padaṁ, tadattho. Padaṁ paramaṁ etassa, na saccābhisambodhoti padaparamo.",
  "tika-s0301t6:21": "Udāhaṭavelāyāti udāhāre dhammassa uddese udāhaṭamatteyeva. Dhammābhisamayoti catusaccadhammassa ñāṇena saddhiṁ abhisamayo. Ayaṁ vuccatīti ayaṁ ‘‘cattāro satipaṭṭhānā’’tiādinā nayena saṁkhittena mātikāya ṭhapiyamānāya desanānusārena ñāṇaṁ pesetvā arahattaṁ gaṇhituṁ samattho puggalo ‘‘ugghaṭitaññū’’ti vuccati. Ayaṁ vuccatīti saṁkhittena mātikaṁ ṭhapetvā vitthārena atthe vibhajiyamāne arahattaṁ pāpuṇituṁ samattho puggalo ‘‘vipañcitaññū’’ti vuccati. Uddesatoti uddesahetu. Uddisantassa uddisāpentassa vāti attho. Paripucchatoti atthaṁ paripucchantassa. Anupubbena dhammābhisamayo hotīti anukkamena arahattappatti hoti. Na tāya jātiyā dhammābhisamayo hotīti tena attabhāvena maggaṁ vā phalaṁ vā antamaso jhānaṁ vā vipassanaṁ vā nibbattetuṁ na sakkoti. Ayaṁ vuccati padaparamoti ayaṁ puggalo chabbidhaṁ byañjanapadaṁ chabbidhaṁ atthapadanti idaṁ padameva paramaṁ assāti padaparamoti vuccatīti attho.",
  "tika-s0301t6:22": "Vāsanāhotīti desanā phalavohārena vāsanā hotīti vuttā. Na hi kāci buddhānaṁ desanā niratthakā. Yeti ye duvidhe puggale. Vibhaṅge kammāvaraṇenāti pañcavidhena ānantariyakammena. Vipākāvaraṇenāti ahetukapaṭisandhiyā. Yasmā pana duhetukānampi ariyamaggapaṭivedho natthi, tasmā duhetukā paṭisandhipi vipākāvaraṇamevāti veditabbā. Kilesāvaraṇenāti niyatamicchādiṭṭhiyā. Assaddhāti buddhādīsu saddhārahitā. Acchandikāti kattukamyatāchandarahitā. Uttarakurukā manussā acchandikaṭṭhānaṁ paviṭṭhā. Duppaññāti bhavaṅgapaññāya parihīnā. Bhavaṅgapaññāya pana paripuṇṇāyapi yassa bhavaṅgacalanaṁ lokuttarassa paccayo na hoti, sopi duppañño eva nāma. Abhabbā niyāmaṁ okkamituṁ kusalesu dhammesu sammattanti kusalesu dhammesu sammattaniyāmasaṅkhātaṁ maggaṁ okkamituṁ adhigantuṁ abhabbā. Na kammāvaraṇenātiādīni vuttavipariyāyena veditabbāni. Rāgacaritādiādīsu yaṁ vattabbaṁ, taṁ paramatthadīpaniyaṁ visuddhimaggasaṁvaṇṇanāyaṁ (visuddhi. mahāṭī. 1.43) vuttanayena veditabbaṁ.",
  "tika-s0301t6:23": "Nibbānassa dvāraṁ pavisanamaggo vivaritvā ṭhapito mahākaruṇūpanissayena sayambhuñāṇena adhigatattā. Saddhaṁ pamuñcantūti attano saddhaṁ dhammasampaṭicchanayogyaṁ katvā vissajjentu, saddahanākārena naṁ upaṭṭhapentūti attho. Sukhena akicchena pavattanīyatāya suppavattitaṁ. Na bhāsiṁ na bhāsissāmīti cintesiṁ.",
  "tika-s0301t6:24": "Satthu santikaṁ upagatānaṁ devānaṁ brahmānañca tassa purato antaradhānaṁ nāma atiṭṭhananti āha ‘‘sakaṭṭhānameva gato’’ti. Saddhindriyādi sammādiṭṭhiādiko dhammo eva vineyyasantāne pavattanaṭṭhena cakkanti dhammacakkaṁ. Atha vā cakkanti āṇā. Dhammanti desanā. Atha vā atthadhammato anapetattā dhammañca taṁ pavattanaṭṭhena cakkañcāti dhammacakkaṁ. Dhammena ñāyena cakkantipi dhammacakkaṁ. Yathāha ‘‘dhammañca pavatteti cakkañcāti dhammacakkaṁ, cakkañca pavatteti dhammañcāti dhammacakkaṁ, dhammena pavattetīti dhammacakkaṁ, dhammacariyāya pavattetīti dhammacakka’’ntiādi (paṭi. ma. 2.40-41). Pavattesīti paṭṭhapesi.",
  "tika-s0301t6:25": "Brahmāyācanasuttavaṇṇanā niṭṭhitā.",
  "tika-s0301t6:26": "2. Gāravasuttavaṇṇanā",
  "tika-s0301t6:27": "173.Ayaṁvitakkoti ayaṁ ‘‘kintāhaṁ vihareyya’’nti evaṁ pavattitavitakko. Aññasminti parasmiṁ. Attā na hotīti hi añño, paro. So panettha na yo koci adhippeto, atha kho garuṭṭhānīyo. Tenāha ‘‘kañci garuṭṭhāne aṭṭhapetvā’’ti. Patissavati garuno ‘‘āmā’’ti sampaṭicchatīti patisso, na patissoti appatisso. Patissayarahito garupassayarahitoti attho.",
  "tika-s0301t6:28": "Sadevaketi avayavena viggaho samudāyo samāsattho. Sadevakaggahaṇena pañcakāmāvacaradevaggahaṇaṁ pārisesañāyena itaresaṁ padantarehi saṅgahitattā, samārakaggahaṇena chaṭṭhakāmāvacaradevaggahaṇaṁ paccāsattiñāyena. Tattha hi māro jāto tannivāsī ca hoti. Sabrahmakavacanena brahmakāyikādibrahmaggahaṇaṁ paccāsattiñāyeneva. ‘‘Sassamaṇabrāhmaṇiyā pajāyā’’ti sāsanassa paccatthikasamaṇabrāhmaṇaggahaṇaṁ. Nidassanamattañcetaṁ apaccatthikānaṁ asamitapāpānaṁ abāhitapāpānañca samaṇabrāhmaṇānaṁ teneva vacanena gahitattā. Kāmaṁ ‘‘sadevake’’tiādivisesanānaṁ vasena sattavisayo lokasaddoti viññāyati tulyayogavisayattā tesaṁ. ‘‘Salomako sapakkhako’’tiādīsu pana atulyayogepi ayaṁ samāso labbhatīti byabhicāradassanato pajāgahaṇanti pajāvacanena sattalokaggahaṇaṁ. Devabhāvasāmaññena mārabrahmesu gahitesupi itarehi tesaṁ labbhamānavisesadassanatthaṁ visuṁ gahaṇanti dassento ‘‘māro nāmā’’tiādimāha. Māro brahmānampi vicakkhukammāya pahotīti āha ‘‘sabbesa’’nti. Uparīti uparibhāve. Brahmāti dasasahassibrahmānaṁ sandhāyāha. Tathā cāha ‘‘dasahi aṅgulīhī’’tiādi. Idha dīghanikāyādayo viya bāhirakānampi ganthanikāyo labbhatīti āha ‘‘ekanikāyādivasenā’’ti.",
  "tika-s0301t6:29": "Vatthuvijjādīti ādi-saddena vijjāṭṭhānāni saṅgahitāni. Yathāsakaṁ kammakilesehi pajātattā nibbattattā pajā, sattanikāyo. Tassā pajāya. Sadevamanussāyāti vā iminā sammutidevaggahaṇaṁ tadavasiṭṭhamanussalokaggahaṇañca daṭṭhabbaṁ. Evaṁ bhāgaso lokaṁ gahetvā yojanaṁ dassetvā idāni abhāgaso lokaṁ gahetvā yojanaṁ dassetuṁ ‘‘apicetthā’’tiādi vuttaṁ. Lokavasena vuttāni ‘‘lokīyanti ettha kammakammaphalānī’’ti katvā, pajāvasena ‘‘hetupaccayehi pajāyatī’’ti katvā. Sīlasampannataranti ettha paripuṇṇasampannatā adhippetā ‘‘sampannaṁ sālikedāra’’ntiādīsu (jā. 1.14.1) viya. Tenāha ‘‘adhikataranti attho’’ti. Paripuṇṇampi ‘‘adhikatara’’nti vattabbatamarahati. Sesesūti ‘‘samādhisampannatara’’ntiādīsu.",
  "tika-s0301t6:30": "Kāraṇantiādīsu kāraṇanti yuttiṁ. Atthanti aviparītatthaṁ. Vuḍḍhinti abhivuḍḍhinimittaṁ.",
  "tika-s0301t6:31": "Iminā vacanenāti imasmiṁ sutte anantaraṁ vuttavacanena. Na kevalaṁ imināva, suttantarampi ānetvā paṭibāhitabboti dassento ‘‘na me ācariyo atthī’’tiādimāha. Ettha yaṁ vattabbaṁ, taṁ sumaṅgalavilāsiniyā dīghanikāyaṭṭhakathāya (dī. ni. aṭṭha. 3.162) vuttameva. Saranti karaṇe etaṁ paccattavacananti āha ‘‘sarantenā’’ti, saranti vā saraṇahetūti attho.",
  "tika-s0301t6:32": "Gāravasuttavaṇṇanā niṭṭhitā.",
  "tika-s0301t6:33": "3. Brahmadevasuttavaṇṇanā",
  "tika-s0301t6:34": "174.Ekakoti vivekaṭṭhitatāya nissaṭo. Gaṇasaṅgaṇikābhāvo tassānena dīpito, kilesasaṅgaṇikābhāvo pana ‘‘appamatto’’tiādīhi pakāsito. Pesitattoti nibbānaṁ pati pesitacitto. Sammadevāti ñāyeneva. So pana yadi āgamanato paṭṭhāya labbhati, vattabbameva natthi, atha paṭipadārambhato paṭṭhāya labbhati, evampi vaṭṭatevāti dassetuṁ ‘‘yathā vā tathā vā’’tiādi vuttaṁ. Aggamaggādhigamena asammohapaṭivedhassa sikhāppattattā maggadhammesu viya phaladhammesupi sātisayo asammohoti ‘‘sayaṁ abhiññā’’ti vuttanti āha ‘‘sāmaṁ jānitvā’’ti. Yathā jānanā panassa sacchikaraṇaṁ attapaccakkhakiriyāti ‘‘sacchikatvā’’ti vuttanti āha ‘‘paccakkhaṁ katvā’’ti. Tathā sacchikiriyā cassa vipassanāpaṭilābhoti ‘‘upasampajjā’’ti vuttanti āha ‘‘paṭilabhitvā’’ti. Etenāti ‘‘khīṇā jātī’’tiādivacanena.",
  "tika-s0301t6:35": "Jātikhīṇāti ettha jātisīsena tabbikāravanto khandhā vuttā. Pubbeva khīṇattāti maggādhigamanato pageva atītabhāveneva khīṇattā. Tattha anāgatesu. Vāyāmābhāvatoti avijjamānattā. Anāgatabhāvasāmaññaṁ gahetvā lesena vuttaṁ. Na paccuppannā vijjamānattāti saṁkiliṭṭhā ca maggabhāvanāti siyāti vacanaseso. Yathā ajātaphalataruṇarukkhamūle chinne āyatiuppajjanārahāni phalāni chedanapaccayā anuppajjamānāni naṭṭhāni nāma honti, evameva bhāvanāya asati uppajjanārahā kilesā tappaccayā jāti ca maggabhāvanāya sati na uppajjamānā pahīnāti vuccantīti imamatthaṁ dasseti ‘‘maggassa panā’’tiādinā. Anuppādadhammataṁ āpajjanena ñāṇena khīṇarāgavasena.",
  "tika-s0301t6:36": "Soḷasakiccabhāvāyāti soḷasakiccatāya, soḷasavidhassa vā kiccassa bhāvāya uppādanāya. Pāḷiyaṁ sapadānanti sapadānacāro vutto bhāvanapuṁsakaniddesenāti āha ‘‘sapadānacāra’’nti. Anukkammāti anatikkamitvā. Āhutipiṇḍanti juhitabbapiṇḍaṁ, juhanavasena aggimhi pakkhipitabbapāyāsapiṇḍanti adhippāyo. Bhūtabalikammanti tathā pakkhipitvā balikammakaraṇaṁ. Haritupalittanti allagomayena kataparibhaṇḍaṁ. Vanamālaparikkhittanti manoharāhi vanapupphamālāhi parikkhittaṁ. Dhūmakaṭacchūti dhūmapānaṁ. Sīlagandhanti sīlaṁ paṭicca uppannakittigandhaṁ. Ghāyamānassāti upagataṁ gaṇhantassa.",
  "tika-s0301t6:37": "Imamhāṭhānāti imasmā manussānaṁ vasanaṭṭhānā, mahāpathavitalatoti adhippāyo. Sabbaheṭṭhimoti brahmapārisajjānaṁ vāsabrahmalokamāha. Brahmapatho nāma cattāri kusalajjhānāni brahmalokamaggabhāvato. Jīvitapatho nāma jīvitapavattiupāyabhāvato. ‘‘Bhuñjatu bhavaṁ mahābrahmā’’ti vacanaṁ sandhāyāha ‘‘kiṁ jappasī’’tiādi. Tiṇabījānīti sālitaṇḍulādīni. Goyūsanti khīraṁ jigucchanto vadati. Ayampi attho ‘‘netādiso brahmabhakkho’’ti vadantena dīpitoti.",
  "tika-s0301t6:38": "Atidevapattopi pañcakhandhūpadhīnaṁ atthitāya kilesūpadhiādīnaṁyeva virahitabhāvo gahito. Aññatra hi bhāvapaccayaṁ tadattho viññāyatīti āha ‘‘atidevabhāvaṁ patto’’ti. Yasmā brahmānopi devagatipariyāpannattā devā eva, tasmā vuttaṁ ‘‘atibrahmabhāvaṁ patto’’ti.",
  "tika-s0301t6:39": "Attānaṁbhāvetvāti sīlādīhi guṇehi attānaṁ vaḍḍhetvā paribrūhitvā ṭhito.",
  "tika-s0301t6:40": "Puthujjanā tasā taṇhāmānadiṭṭhiparittāsavasena tāsanato. Khīṇāsavā thāvarā nāma sabbaso gatīsu sañcaraṇābhāvato. Tathā hi catunnaṁ saccānaṁ sabbaso adiṭṭhattā bhavadāyajjassa taṇhādāsabyassa bhāvato ekaccāsu gatīsu sañcaraṇasabhāvato sekkhā thāvarā na honti. Bhajamānāti bhajāpiyamānā. Thāvarapakkhameva bhajanti sabbaseṭṭhapakkhaṁ ekantapasaṭṭhaṁ bhajamānabhāvaṁ upādāya.",
  "tika-s0301t6:41": "Pahīnakileso khīṇāsavo viseno. Sukhaṁ āyati sukhāyati, tassa kārakaṁ sukhāyatikaṁ.",
  "tika-s0301t6:42": "Brahmadevasuttavaṇṇanā niṭṭhitā.",
  "tika-s0301t6:43": "4. Bakabrahmasuttavaṇṇanā",
  "tika-s0301t6:44": "175. ‘‘Sassato attā ca loko cā’’ti evaṁ pavattā diṭṭhi sassatadiṭṭhi. Saha kāyenāti saha tena brahmattabhāvena. Brahmaṭṭhānanti attano brahmavatthuṁ. Aniccaṁ ‘‘nicca’’nti vadati aniccatāya attano apaññāyamānattā. Thiranti daḷhaṁ, vināsābhāvato sārabhūtanti attho. Uppādavipariṇāmābhāvato sadā vijjamānaṁ. Kevalanti paripuṇṇaṁ. Tenāha ‘‘akhaṇḍa’’nti. Kevalanti vā jātiādīhi asammissaṁ, virahitanti adhippāyo. Uppādādīnaṁ abhāvato eva acavanadhammaṁ. Koci jāyanako…pe… upapajjanako vā natthi niccabhāvato ṭhānena saddhiṁ tannivāsīnaṁ. Niccabhāvañhi so paṭijānāti. Tisso jhānabhūmiyoti dutiyatatiyacatutthajjhānabhūmiyo. Catutthajjhānabhūmivisesā hi asaññasuddhāvāsāruppabhavā. Nibbānanti vā ettha iti-saddo ādiattho, na parisamāpanattho, tasmā ‘‘sabba’’nti iminā ‘‘asañña…pe… bhavā’’ti vuttaṁ saṅgaṇhāti. Paṭibāhatīti santaṁyeva samānaṁ ajānantova ‘‘natthī’’ti paṭikkhipati. Eke uttaravihāravāsino.",
  "tika-s0301t6:45": "Heṭṭhūpapattikoti heṭṭhā bhūmīsu uppannaupapattiko. Idāni tamatthaṁ vivarituṁ ‘‘anuppanne’’tiādi vuttaṁ. Heṭṭhupapattikaṁ katvāti yathāṭhitabhūmito heṭṭhā tatiyajjhānabhūmiyaṁ upapattijhānaṁ katvā, na uparijhānassa viya patthanāmattanti adhippāyo. Paṭhamakāleti tasmiṁ bhave paṭhamakāle. Aññāsi āsannabhāvato. Ubhayanti taṁ taṁ attanā katakammañceva nibbattaṭṭhānañcāti ubhayaṁ. Pamussitvā nibbattiṁ anupadhārento.",
  "tika-s0301t6:46": "Avijjāya gatoti avijjāya saha pavatto. Sahayoge hi idaṁ karaṇavacanaṁ. Tenāha ‘‘samannāgato’’ti. Aññāṇīti avidvā. Paññācakkhuvirahato andhībhūto, andhabhāvaṁ āpannoti attho. Anāgate saddo hotāyaṁ ‘‘vakkhatī’’ti yatrasaddapayogena, attho pana vattamānakāliko. Tenāha ‘‘bhaṇatī’’ti. Tenāha ‘‘yatrā’’tiādi.",
  "tika-s0301t6:47": "Maggacoroti maggaparibundhakacoro. Santajjiyamānoti ‘‘avijjāgato vata, bho, bako brahmā’’tiādinā santajjiyamāno. Satiṁ labhitvāti teneva santajjanena yoniso ummujjitvā purimajātivisayaṁ satiṁ labhitvā. Nippīḷitukāmoti ghaṁsetukāmo dosaṁ dassetukāmo ‘‘idaṁ passa yāvañca te aparaddha’’nti. Puññakammāti puññakārino. Vedehi ñāṇehi gatattā pavattattā. Antimā brahmupapattīti sabbapacchimā brahmabhāvappatti. Asmābhijappantīti asme abhijappanti. Āyuvaṇṇādivasena brūhitaguṇattā brahmā. Aññehi mahantā brahmā mahābrahmā. Abhibhūti taṁ brahmalokaṁ jeṭṭhakabhāvena abhibhavitvā ṭhito. Anabhibhūtoti aññehi na abhibhūto. Aññadatthūti ekaṁsavacanametaṁ. Dassanavasena daso, sabbaṁ passatīti adhippāyo. Vasavattīti sabbajanaṁ vase vatteti. Issaroti loke issaro. Kattā nimmātāti lokassa kattā nimmātā. Seṭṭho sajitāti ayaṁ lokassa uttamo saṁvibhajitā ca. Vasī pitā bhūtabhabyānanti āciṇṇavasittā vasī, ayaṁ pitā bhūtānaṁ nibbattānaṁ bhabyānaṁ sambhavesīnanti patthenti vikatthenti pihenti mānenti.",
  "tika-s0301t6:48": "Etanti viparītasaññāvasena ‘‘idaṁ niccaṁ idaṁ dhuvaṁ idaṁ sassata’’ntiādinā vuttaṁ etaṁ appaṁ parittakanti taṁ bhagavā paricchinditvā dasseti. Taṁ pana ‘‘ekasmiṁ kosalake tilavāhe vassasate vassasate ekekatiluddhāre kayiramāne tilāni parikkhayaṁ gacchanti, na tveva abbude āyū’’ti evaṁ vutto abbudo, taṁvasena vīsatiguṇaṁ nirabbudo, tesaṁ nirabbudānaṁ vasena nirabbudasatasahassaṁ. Ayamettha saṅkhepo, vitthārato pana padume āyuno vassagaṇanā imasmiṁyeva saṁyutte parato āgamissati. Anantadassīti anantassa ñeyyassa anavasesato dassī. Vatasīlavattanti samādānavasena vatabhūtaṁ cārittasīlavasena samāciṇṇattā sīlavattaṁ. Taṁ pana ekamevāti āha ‘‘sīlamevā’’ti.",
  "tika-s0301t6:49": "Apāyesīti ettha yadā so pipāsite manusse pānīyaṁ pāyesi, taṁ samudāgamato paṭṭhāya dassetuṁ ‘‘tatrā’’tiādi āraddhaṁ. Pubbeti purimajātiyaṁ. Esa brahmā ‘‘jarāmaraṇassa antaṁ karissāmī’’ti ajjhāsayavasena jhānaṁ nibbattetvā brahmaloke nibbatti, so tattha nibbānasaññī ahosi. Jhānaratiyā vītināmetīti tadā tassā kiriyāya avicchedato pavattiṁ upādāya vattamānapayogo. Rattandhakāre purato purato gacchantassa sakaṭassa anussaraṇavasena gacchantānaṁ sakaṭānaṁ nivattanaṁ hotīti ‘‘sabbasakaṭāni tatheva nivattitvā’’ti vuttaṁ.",
  "tika-s0301t6:50": "Kammasajjāti yuddhasajjā. Vilopanti viluttabhaṇḍaṁ. Eṇikūlasminti ettha ‘‘panihatāya niccagaṅgāya nāma’’nti keci. ‘‘Eṇimigabahulatāya so gaṅgāya tīrappadeso eṇikūlanti vutta’’nti apare. Gaṅgeyyakoti gaṅgāsannivāsī.",
  "tika-s0301t6:51": "Baddhacaroti paṭibaddhacariyo. Tenāha ‘‘antevāsiko’’ti. Yasmā buddho sabbaññū, tasmā aññāsi, idha mayhaṁ pamuṭṭhañca sabbaṁ jānāsīti adhippāyo. Sabbaṁ brahmalokaṁ obhāsayanto sabbampimaṁ brahmalokaṁ bhagavā obhāsaṁ abhibhavitvā anaññasādhāraṇaṁ attano obhāsaṁ obhāsento tiṭṭhati.",
  "tika-s0301t6:52": "Bakabrahmasuttavaṇṇanā niṭṭhitā.",
  "tika-s0301t6:53": "5. Aññatarabrahmasuttavaṇṇanā",
  "tika-s0301t6:54": "176.Tejokasiṇaparikammaṁkatvāti ‘‘tejokasiṇaparikammajjhānaṁ samāpajjissāmī’’ti cittuppādo evettha tejokasiṇaparikammaṁ. Na hi buddhānaṁ aññesaṁ viya tattha jhānasamāpajjanena parikammapapañco atthi sabbattheva ciṇṇavasībhāvassa paramukkaṁsabhāvappattattā. Tassa kira brahmuno ‘‘yathāhaṁ evaṁ mahānubhāvo añño natthī’’ti laddhi, yaṁ sandhāya vuttaṁ – ‘‘natthi so samaṇo vā brāhmaṇo vā, yo idha āgaccheyyā’’ti. Bhagavā tassa taṁ laddhiṁ vissajjetuṁ tejodhātuṁ samāpajjitvā tassa upari ākāse nisīdi. Tena vuttaṁ ‘‘tejodhātuṁ…pe… tathāgataṁ disvā’’ti. Aṭṭhivedhaṁ viyaṁ vijjhitabbo aṭṭhivedhī, yathā aṭṭhiṁ vijjhitvā aṭṭhimiñjaṁ āhacca tiṭṭhati, evaṁ vijjhitabboti attho. Ayaṁ pana aṭṭhivedhī viya aṭṭhivedhī, yathā so laddhiṁ vissajjeti, evaṁ paṭipajjitabboti attho. Sesānanti mahākassapamahākappinaanuruddhattherānaṁ.",
  "tika-s0301t6:55": "Aññabrahmasarīravimānālaṅkārādīnaṁ pabhāti brahmānaṁ sarīrappabhā vimānappabhā alaṅkāravatthādīnaṁ pabhāti imasmiṁ brahmaloke imā sabbā pabhā attano pabhassarabhāvena abhibhavantaṁ. Natthi me sāti idāni me sā diṭṭhi natthi, ‘‘natthi so samaṇo vā brāhmaṇo vā, yo idha āgaccheyyā’’ti ayaṁ laddhi natthi. Tenāha ‘‘tatrāssa…pe… pahīnā’’ti. Etthāti etasmiṁ samāgame. Yathā tassa brahmuno sabbaso diṭṭhigataṁ vimuccati dhammacakkhu uppajjati, evaṁ mahantaṁ dhammadesanaṁ desesi.",
  "tika-s0301t6:56": "‘‘Ajjāpi te, āvuso’’tiādinā vuttena tattakeneva. Sarūpena vuttāti paṭhamena pādena catasso, dutiyena ekanti evaṁ pañca abhiññā sarūpena vuttā. Kasmā ettha dibbasotaṁ nāgatanti? Āha ‘‘tāsaṁ vasena āgatamevā’’ti. Yena imā lokuttarā abhiññā adhigatā, na tassa dibbasotasampādanaṁ bhāriyaṁ paṭipakkhavigamena sukheneva ijjhanato.",
  "tika-s0301t6:57": "Aññatarabrahmasuttavaṇṇanā niṭṭhitā.",
  "tika-s0301t6:58": "6. Brahmalokasuttavaṇṇanā",
  "tika-s0301t6:59": "177.Paccekaṁdvārabāhanti paccekaṁ dvārabāhaṁ. Pacceka-saddo cettha āvuttivasena veditabbo; ‘‘paccekaṁ pacceka’’nti āha ‘‘ekeko ekeka’’nti. Tesu hi eko paccekabrahmā gandhakuṭiyā ekadvārabāhaṁ nissāya ṭhito, aparo aññaṁ. Paccekabrahmāti ca ekacārī brahmā, na parisacārī brahmāti attho. Samiddhi nāma sagge sukhupakaraṇehi, brahmānañca jhānaṁ sukhupakaraṇanti jhānasukhena samiddhoti. Sampattiyā vepullappattatā brahmānañca abhiññāguṇehi vepullappattīti āha ‘‘phītoti abhiññāpupphehi supupphito’’ti. Asahantoti nasahanto narocento.",
  "tika-s0301t6:60": "Satapadanti satasaddo. Rūpavasenāti rūpasaddavasena, rūpasaddena saddhinti attho. Tathā pantivasenāti etthāpi. Ekacceti eke migārī, tesaṁ byagghīnisārūpakānaṁ pañcasatānīti attho. ‘‘Kassa aññassa upaṭṭhānaṁ gamissāmī’’ti vimānasampattiyaṁ vimhayakkhiko ahaṅkāravasena vadati. Raṇanti nindanti etehīti raṇā, dosā. Virodhipaccayasannipāte vikāruppatti ruppanaṁ rūpassa pavedhananti āha ‘‘sītādīhi ca niccaṁ pavedhita’’nti. Sumedho sundarapañño so satthā rūpe na ramati, kiṁ pana mandapañño rūpe saraṇañca pavedhitañca apassanto ramasīti adhippāyo.",
  "tika-s0301t6:61": "Brahmalokasuttavaṇṇanā niṭṭhitā.",
  "tika-s0301t6:62": "7. Kokālikasuttavaṇṇanā",
  "tika-s0301t6:63": "178. Pamāṇakarānaṁ rāgādīnaṁ abhāvato khīṇāsavo rāgādivasena na sakkā imaṁ pamātunti appameyyo, appameyyāni vā cattāri ariyasaccāni vijjhitvā ṭhitattā pamitaṁ pameyyaṁ tassa kato parimeyyo natthi. Tenāha ‘‘khīṇāsavo…pe… dīpetī’’ti. Tanti khīṇāsavaṁ. Pametuṁ randhagavesī hutvā vajjato paricchindituṁ. Yathāsabhāvato tassa minane nihīnapaññatāya avakujjapaññaṁ.",
  "tika-s0301t6:64": "Kokālikasuttavaṇṇanā niṭṭhitā.",
  "tika-s0301t6:65": "8. Katamodakatissasuttavaṇṇanā",
  "tika-s0301t6:66": "179. Kiṁ kusalagavesitāya ‘‘kiṁ kusalaṁ akusala’’ntiādinā kinti suṇāti etāyāti kissa vā vuccati paññā.",
  "tika-s0301t6:67": "Katamodakatissasuttavaṇṇanā niṭṭhitā.",
  "tika-s0301t6:68": "9. Turūbrahmasuttavaṇṇanā",
  "tika-s0301t6:69": "180. Ābādho etassa atthīti ābādhiko. Anantarasutteti anāgatānantare sutte. Varākoti anuggahavacanameva, na nippariyāyena vuttavacanaṁ. Piyasīlāti iminā etasmiṁ atthe niruttinayena ‘‘pesalā’’ti padasiddhīti dasseti. Kabarakkhīnīti byādhibalena paribhinnavaṇṇatāya kabarabhūtāni akkhīni. Yattakanti yaṁ tvaṁ bhagavato vacanaṁ aññathā karosi, tattakaṁ tayā aparaddhaṁ, tassa pamāṇaṁ natthīti attho. Yasmā anāgāmino nāma kāmacchandabyāpādā pahīnā honti, tvañca diṭṭho kāmacchandabyāpādavasena idhāgato, tasmā yāva te idaṁ aparaddhanti ayamevettha attho daṭṭhabbo.",
  "tika-s0301t6:70": "Adiṭṭhippattoti appattadiṭṭhinimitto. Gilaviso viya visaṁ gilitvā ṭhito viya. Kuṭhārisadisā mūlapacchindanaṭṭhena. Uttamattheti arahatte. Khīṇāsavoti vadati sunakkhatto viya acelaṁ korakkhattiyaṁ. Yo aggasāvako viya pasaṁsitabbo khīṇāsavo, taṁ ‘‘dussīlo aya’’nti yo vā vadati. Samakova vipākoti pasaṁsiyanindā vijjamānaguṇaparidhaṁsanavasena pavattā yāva mahāsāvajjatāya kaṭukataravipākā, tāva nindiyapasaṁsāpi mahāsāvajjatāya samavipākā tattha avijjamānaguṇasamāropanena attano paresaṁ micchāpaṭipattihetubhāvato pasaṁsiyena tassa samabhāvakaraṇato ca. Lokepi hi ayaṁ pure samaṇagārayho hoti, pageva duppaṭipannaduppaṭipannoti samaṁ karontīti.",
  "tika-s0301t6:71": "Sakenāti attano sāpateyyena. Ayaṁ appamattako aparādho diṭṭhadhammikattā sappatikārattā ca tassa. Ayaṁ mahantataro kali katūpacitassa samparāyikattā appatikārattā ca.",
  "tika-s0301t6:72": "‘‘Nirabbudo’’ti gaṇanāviseso ekoti āha ‘‘nirabbudagaṇanāyā’’ti, satasahassaṁ nirabbudānanti attho. Nirabbudaparigaṇanaṁ pana heṭṭhā vuttameva. Yamariyagarahī nirayaṁ upetīti ettha yathāvuttaṁ āyuppamāṇaṁ pākatikena ariyūpavādinā vuttanti veditabbaṁ. ‘‘Aggasāvakānaṁ pana guṇamahantatāya tatopi ativiya mahantatarā evā’’ti vadanti.",
  "tika-s0301t6:73": "Turūbrahmasuttavaṇṇanā niṭṭhitā.",
  "tika-s0301t6:74": "10. Kokālikasuttavaṇṇanā",
  "tika-s0301t6:75": "181. Dve kokālikanāmakā bhikkhū, tato idha adhippetaṁ niddhāretvā dassetuṁ – ‘‘ko ayaṁ kokāliko’’ti? Pucchā. Suttassa aṭṭhuppattiṁ dassetuṁ – ‘‘kasmā ca upasaṅkamī’’ti? Pucchā . Ayaṁ kirātiādi yathākkamaṁ tāsaṁ vissajjanaṁ. Vivekavāsaṁ vasitukāmattā appicchatāya ca mā kassaci…pe… vasiṁsu.",
  "tika-s0301t6:76": "Pakkamissantīti āghātaṁ uppādesi attano icchāvighātanato. Therā bhikkhusaṅghassa niyyādayiṁsu payuttavācāya akatattā therehi ca adīpitattā. Pubbepi…pe… maññeti iminā therānaṁ kohaññe ṭhitabhāvaṁ āsaṅkati avaṇe vaṇaṁ passanto viya, suddhe ādāsatale lekhaṁ uṭṭhāpento viya ca.",
  "tika-s0301t6:77": "Aparajjhitvāti bhagavato sammukhā ‘‘pāpabhikkhū jātā’’ti vatvā. Āha ‘‘saddhāya ākaro pasādāvaho’’ti. Pavattasaddhāyiko vāti atthoti āha ‘‘saddhātabbavacano’’ti.",
  "tika-s0301t6:78": "Pīḷakā nāma bāhirato paṭṭhāya aṭṭhiṁ bhindati, imā pana paṭhamaṁyeva aṭṭhiṁ bhinditvā uggatā. Taruṇabeluvamattiyoti taruṇabillaphalamattiyo. Visagilitoti khittapaharaṇo. Tañca baḷisaṁ visasamaññā loke. ‘‘Ārakkhadevatānaṁ sutvā’’ti padaṁ ānetvā sambandho.",
  "tika-s0301t6:79": "Magadharaṭṭhe saṁvohārato māgadhako patto, tena. Tilasakaṭaṁ tilavāhāeti vutto. Paccitabbaṭṭhānassāti nirayadukkhena paccitabbapadesassa. Etaṁ ‘‘abbudo’’ti nāmaṁ.",
  "tika-s0301t6:80": "Vassagaṇanāti ekato paṭṭhāya dasaguṇitaṁ abbudaāyumhi, tato paraṁ vīsatiguṇaṁ nirabbudādīsu vassagaṇanā veditabbā. Sabbatthāti ababādīsu padumapariyosānesu sabbesu nirayesu. Eseva nayoti heṭṭhimato uparimassa uparimassa vīsatiguṇataṁ atidisati.",
  "tika-s0301t6:81": "Kokālikasuttavaṇṇanā niṭṭhitā.",
  "tika-s0301t6:82": "Paṭhamavaggavaṇṇanā niṭṭhitā.",
  "tika-s0301t6:83": "2. Dutiyavaggo",
  "tika-s0301t6:84": "1. Sanaṅkumārasuttavaṇṇanā",
  "tika-s0301t6:85": "182.Porāṇakattāti nibbattitvā cirakālattā. Jātattā jano, taṁ ito janeto, tasmiṁ. Khattiyo seṭṭho lokamariyādaparipālanādinā sammāpaṭipattiyaṁ sattānaṁ niyojanena bahukārattā. So hi pare tathā paṭipādento sayampi tattha patiṭṭhitoyeva hotīti seṭṭho vutto. Paṭipakkhavijjhanaṭṭhena pubbenivāsādīnaṁ viditakaraṇaṭṭhena vijjāti. Saddhāhirottappabāhusaccavīriyasatipaññāti ime satta saddhammā. Caranti agatapubbaṁ disaṁ etehīti caraṇāni, sīlādayo pannarasa dhammā.",
  "tika-s0301t6:86": "Sanaṅkumārasuttavaṇṇanā niṭṭhitā.",
  "tika-s0301t6:87": "2. Devadattasuttavaṇṇanā",
  "tika-s0301t6:88": "183. Appaññatte eva sikkhāpade chejjagāmikammassa katattā saliṅgeneva ca ṭhitattā ‘‘devadatto sāsanato pakkanto’’ti na vattabboti acirapakkanteti ettha ‘‘sāsanato pakkante’’ti avatvā ‘‘veḷuvanatogayāsīsaṁ gate’’ti vuttaṁ. Pakatatto hi bhikkhusaṅghaṁ bhindeyya, na apakatattoti. Vaḷavāyāti vaḷavāya kucchiyaṁ jātaṁ.",
  "tika-s0301t6:89": "Devadattasuttavaṇṇanā niṭṭhitā.",
  "tika-s0301t6:90": "3. Andhakavindasuttavaṇṇanā",
  "tika-s0301t6:91": "184.Janatanti janānaṁ samūhaṁ, janasañcaraṇaṭṭhānanti attho. Manussānaṁ anupacāreti yattake kasanādikiccaṁ karontānaṁ sañcāro hoti, ettakaṁ atikkamitvā anupacāre. Saṁyojanavippamokkhāti saṁyojanavimokkhahetu. Vivekaratiṁ pavivekasukhajjhānaṁ alabhanto. Cittānurakkhaṇatthanti pubbe maṁ manussā ‘‘araññavāsena pavivitto asaṁsaṭṭho āraddhavīriyo’’ti maññiṁsu, idāni gāmante vasantaṁ disvā gaṇasaṅgaṇikāya nivuṭṭhoti appasādaṁ āpajjissanti. Yadipi me idha abhirati natthi, evaṁ santepi idheva vasissāmīti vikkhittacittena hutvā na vasitabbaṁ, ko attho cittavasaṁ gantvāti adhippāyo. Satipaṭṭhānaparāyaṇoti satipaṭṭhānabhāvanārato. Evaṁ hissa gaṇavāsopi pāsaṁso vivekavāsena vinā samaṇakiccassa asijjhanato.",
  "tika-s0301t6:92": "Vaṭṭabhayato pamutto ajjhāsayavasenāti adhippāyo.",
  "tika-s0301t6:93": "Nisīdi tattha bhikkhūti iminā sattūpaladdhiyā anissitattā yathāruciyā tesaṁ nisajjaṁ dasseti. Tenāha ‘‘iminā’’tiādi.",
  "tika-s0301t6:94": "Iminā ca iminā ca ākārena jātanti na anussavadassanametaṁ, na anussavaggahaṇaṁ. Takkahetu nayahetu vā na vadāmīti yojanā. Piṭakaṁ gantho sampadīyati etassāti piṭakasampadānaṁ, ganthassa uggaṇhanato tena piṭakassa uggaṇhanakabhāvena, kenaci ganthānusārena evaṁ na vadāmīti attho. Brahmassa seṭṭhassa dhammassa cariyaṁ vācasikaṁ pavattatīti brahmacariyaṁ, dhammadesanā. Bhāvitena maraṇassa sabbaso bhāgena vippahānena maraṇapariccāgīnaṁ. Te ca khīṇajātikāti āha ‘‘khīṇāsavāna’’nti.",
  "tika-s0301t6:95": "Dasadhādasāti dasakkhattuṁ dasa. Aññanti pañcasatādhikasahassato aññaṁ. Puññabhāginoti vivaṭṭanissitapuññassa bhāgino tassā desanāya ettakā sattā jātāti gaṇetuṁ ahaṁ na sakkomīti dasseti. Brahmadhammadesananti brahmunā vuttaṁ āha.",
  "tika-s0301t6:96": "Andhakavindasuttavaṇṇanā niṭṭhitā.",
  "tika-s0301t6:97": "4. Aruṇavatīsuttavaṇṇanā",
  "tika-s0301t6:98": "185.Abhibhū sambhavoti tesaṁ dvinnaṁ mahātherānaṁ nāmāni. Tesaṁ vibhāgaṁ dassetuṁ ‘‘tesū’’tiādi vuttaṁ. Ete dve tassa bhagavato aggasāvakāti dasseti. Avajjhāyantīti heṭṭhā katvā cintenti. Khiyyanti taṁ lāmakato cintetabbataṁ pāpenti pāpakataṁ karonti. Vitthārayantāti tameva lāmakato cintetabbataṁ vepullaṁ pāpentā. Sabbe pāsaṇḍā attano attano samaye siddhante sabbe devamanussā attano attano samaye paṭilābhe paṭiladdhaatthe purisakāraṁ vaṇṇayantīti yojanā.",
  "tika-s0301t6:99": "Ārambhavīriyanti maccusenāsaṅkhātakilesadhunane ārambhavīriyaṁ, yā ‘‘ārambhadhātū’’ti vuccati . Nikkamavīriyanti kosajjapaṭipakkhabhūtaṁ vīriyaṁ, yā ‘‘nikkamadhātū’’ti vuccati. Payogaṁ karothāti paraṁ paraṁ ṭhānaṁ akkamanato tatopi balavataraṁ bhāvanābhiyogaṁ pavattethāti attho. Tenāha ‘‘parakkamathā’’ti. Kilesasenā nāma rāgādikilesasamūho, so maraṇapaccayabhāvato ‘‘maccuno senā’’ti vuccati. Tañhi sandhāya vuttaṁ ‘‘mahāsenena maccunā’’ti (ma. ni. 3.272, 275, 276). Khandhānaṁ paṭhamābhinibbatti jāti, tadaññaṁ pana tesaṁ paṭipāṭi pavattaṁ saṁsāroti adhippāyenāha ‘‘jātiñca saṁsārañcā’’ti. Yasmā ‘‘ekampi jātiṁ dvepi jātiyo’’tiādīsu tasmiṁ tasmiṁ bhave ādānanikkhepaparicchinnakhandhappavatti ‘‘jātī’’ti vuccati, sā eva yāva parinibbānā aparāparaṁ pavattamāno saṁsāro ‘‘ito cito saṁsaraṇa’’nti katvā, tasmā āha ‘‘jātisaṅkhātaṁ vā saṁsāra’’nti. Paricchedanti pariyosānaṁ. Obhāsaṁ pharīti sambandho. Ālokaṭṭhāneti attanā kataālokaṭṭhāne. Ālokakiccaṁ natthīti andhakāraṭṭhāne ālokadassanaṁ viya ālokaṭṭhāne ālokadassanakiccaṁ natthi. Tasmā tesaṁ sattānaṁ ‘‘kiṁ āloko ayaṁ, kassa nu kho ayaṁ āloko’’ti? Vicinantānaṁ cintentānaṁ. Sabbeti sahassilokadhātuyaṁ sabbe devamanussā. Osaṭāya parisāyāti dhammassavanatthaṁ sabbosaṭāya paricitaparicchinnāya parisāya. Saddaṁ suṇiṁsūti na kevalaṁ saddameva suṇiṁsu, atha kho atthopīti yathādhippeto tesaṁ pakatisavanupacāre viya pākaṭo ahosi, tisahassilokadhātuṁ viññāpesīti.",
  "tika-s0301t6:100": "Aruṇavatīsuttavaṇṇanā niṭṭhitā.",
  "tika-s0301t6:101": "5. Parinibbānasuttavaṇṇanā",
  "tika-s0301t6:102": "186.Evaṁ taṁ kusinārāya hotīti yathā anurodhapurassa thūpārāmo dakkhiṇapacchimadisāyaṁ, evaṁ taṁ uyyānaṁ kusinārāya dakkhiṇapacchimadisāyaṁ hoti. Tasmāti yasmā nagaraṁ pavisitukāmā uyyānato upecca vattanti gacchanti etenāti upavattananti vuccati, tasmā. Tanti sālapantibhāvena ṭhitaṁ sālavanaṁ. Antarenāti vemajjhe. Appamajjanaṁ appamādo, so pana atthato ñāṇūpasaṁhitā sati. Yasmā tattha satiyā byāpāro sātisayo, tasmā ‘‘satiavippavāsenā’’ti vuttaṁ. Appamādapadeyeva pakkhipitvā abhāsi atthato tassa sakalassa buddhavacanassa saṅgaṇhanato.",
  "tika-s0301t6:103": "Jhānādīsu citte ca paramukkaṁsagatavasībhāvatāya ‘‘ettake kāle ettakā samāpattiyo samāpajjitvā parinibbāyissāmī’’ti kālaparicchedaṁ katvā samāpattisamāpajjanaṁ parinibbānaparikammanti adhippetaṁ. Theroti anuruddhatthero.",
  "tika-s0301t6:104": "Ayampi cāti yathāvuttapañcasaṭṭhiyā jhānānaṁ samāpannakathāpi saṅkhepakathā eva. Kasmā? Yasmā bhagavā tadā devasikaṁ vaḷañjanasamāpattiyo sabbāpi aparihāpetvā samāpajji evāti dassento ‘‘nibbānapuraṁ pavisanto’’tiādimāha. Catuvīsati…pe… pavisitvāti ettha keci tāva āhu ‘‘bhagavā devasikaṁ dvādasakoṭisatasahassakkhattuṁ mahākaruṇāsamāpattiṁ samāpajjati, dvādasakoṭisatasahassakkhattumeva phalasamāpattiṁ samāpajjati, tasmā tadāpi catuvīsatikoṭisatasahassasaṅkhā samāpattiyo samāpajjati. Vuttañhetaṁ bhagavatā ‘tathāgataṁ, bhikkhave, arahantaṁ sammāsambuddhaṁ dve vitakkā bahulaṁ samudācaranti khemo ca vitakko paviveko ca vitakko’ti (itivu. 38). Khemo hi vitakko bhagavato mahākaruṇāsamāpattiṁ pūretvā ṭhito, pavivekavitakko arahattaphalasamāpattiṁ. Buddhānaṁ hi bhavaṅgaparivāso lahuko matthakappatto samāpattīsu vasībhāvo, tasmā samāpajjanavuṭṭhānāni katipayacittakkhaṇeheva ijjhanti. Pañca rūpāvacarasamāpattiyo catasso arūpasamāpattiyo appamaññāsamāpattiyā saddhiṁ nirodhasamāpatti arahattaphalasamāpatti cāti dvādasetā samāpattiyo bhagavā paccekaṁ divase divase koṭisatasahassakkhattuṁ purebhattaṁ samāpajjati, tathā pacchābhattanti evaṁ catuvīsatikoṭisatasahassasaṅkhā devasikaṁ vaḷañjanakakasiṇasamāpattiyo’’ti.",
  "tika-s0301t6:105": "Apare panāhu ‘‘yaṁ taṁ bhagavatā abhisambodhidivase pacchimayāme paṭiccasamuppādaṅgamukhena paṭilomanayena jarāmaraṇato paṭṭhāya ñāṇaṁ otāretvā anupadadhammavipassanaṁ ārabhantena yathā nāma puriso suviduggaṁ mahāgahanaṁ mahāvanaṁ chindanto antarantarā nisānasilāyaṁ pharasuṁ nisitaṁ karoti, evamevaṁ nisānasilāsadisiyo samāpattiyo antarantarā samāpajjitvā ñāṇassa tikkhavisadabhāvaṁ sampādetuṁ anulomapaṭilomato paccekaṁ paṭiccasamuppādaṅgesu lakkhakoṭisamāpattisamāpajjanavasena sammasanañāṇaṁ pavatteti, tadanusārena bhagavā buddhabhūtopi anulomapaṭilomato paṭiccasamuppādaṅgamukhena vipassanāvasena divase divase lakkhakoṭiphalasamāpattiyo samāpajjati, taṁ sandhāya vuttaṁ, ‘catuvīsatikoṭisatasahassasaṅkhā samāpattiyo pavisitvā’’’ti.",
  "tika-s0301t6:106": "Imāni dvepi samanantarāneva paccavekkhaṇāyapi yebhuyyena nānantariyakatāya jhānapakkhikabhāvato. Yasmā sabbapacchimaṁ bhavaṅgacittaṁ tato tato cavanato ‘‘cutī’’ti vuccati , tasmā na kevalaṁ ayameva bhagavā, atha kho sabbepi sattā bhavaṅgacitteneva cavantīti dassetuṁ ‘‘ye hi kecī’’tiādi vuttaṁ. Dukkhasaccenāti dukkhasaccapariyāpannena cuticittena kālaṁ kālakiriyaṁ karonti pāpuṇanti, kālagamanato vā karonti peccāti.",
  "tika-s0301t6:107": "Paṭibhāgapuggalavirahito sīlādiguṇehi asadisatāya sadisapuggalarahito. Saṅkhārā vūpasammanti etthāti vūpasamoti evaṁ saṅkhātaṁ ñātaṁ kathitaṁ nibbānameva sukhanti. Lomahaṁsanakoti lomānaṁ haṭṭhabhāvāpādano. Bhiṁsanakoti avītarāgānaṁ bhayajanako āsi ahosi. Sabbākāravaraguṇūpeteti sabbehi ākāravarehi uttamakāraṇehi sīlādiguṇehi samannāgate. Asaṅkuṭitenāti akuṭitena vipphārikābhāvato. Suvikasitenevāti pītisomanassayogato suṭṭhu vikasitena. Vedanaṁ adhivāsesi sabhāvasamudayādito suṭṭhu paññātattā. Anāvaraṇavimokkho sabbaso nibbidabhāvo. Tenāha ‘‘apaññattibhāvūpagamo’’ti. Pajjotanibbānasadisoti padīpassa nibbānasadiso tattha vilīyitvā avaṭṭhānābhāvato.",
  "tika-s0301t6:108": "Parinibbānasuttavaṇṇanā niṭṭhitā.",
  "tika-s0301t6:109": "Dutiyavaggavaṇṇanā niṭṭhitā.",
  "tika-s0301t6:110": "Sāratthappakāsiniyā saṁyuttanikāya-aṭṭhakathāya",
  "tika-s0301t6:111": "Brahmasaṁyuttavaṇṇanāya līnatthappakāsanā samattā."
}