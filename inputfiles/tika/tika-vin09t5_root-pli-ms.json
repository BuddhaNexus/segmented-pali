{
  "tika-vin09t5:0": "Pācittiyakaṇḍaṁ",
  "tika-vin09t5:1": "4. Bhojanavaggo",
  "tika-vin09t5:2": "2. Gaṇabhojanasikkhāpadavaṇṇanā",
  "tika-vin09t5:3": "Devadatto kāle viññāpetvā bhuñjati, tappaccayā bhagavatā ‘‘gaṇabhojane pācittiya’’nti (pāci. 209) sikkhāpadaṁ paññattaṁ. Padabhājane pana ‘‘nimantitā bhuñjantī’’ti (pāci. 218) nimantanameva gahetvā vibhattaṁ. Andhakaṭṭhakathāyaṁ pana vatthuvasena viññattiyā yācanampi vuttanti likhitaṁ. Kasmā? Parivāre eva ‘‘gaṇabhojanaṁ dvīhākārehi pasavati viññattito vā nimantanato vā’’ti (pari. 322) vuttattā. Tasmā aṭṭhuppattiyaṁyeva pākaṭattā padabhājane na vuttanti veditabbaṁ. ‘‘‘Ekato gaṇhantī’ti ca gahitabhattāpi aññe yāva gaṇhanti, tāva ce tiṭṭhanti, ekato gaṇhanti eva nāmā’’ti ca, ‘‘yo koci pabbajitoti sahadhammikesu, titthiyesu vāti attho’’ti ca, ‘‘samayābhāvoti sattannaṁ anāpattisamayānaṁ abhāvo’’ti ca, ‘‘samayaladdhakena saha cattāro hontī’’ti ca, ‘‘samayaladdhako sayameva muccati, sesānaṁ gaṇapūrakattā āpattikaro hotī’’ti ca likhitaṁ.",
  "tika-vin09t5:4": "Etthāha – ‘‘paṭiggahaṇameva hettha pamāṇa’’nti vuttaṁ, atha kasmā pāḷiyaṁ ‘‘gaṇabhojanaṁ nāma yattha cattāro…pe… bhuñjantī’’ti (pāci. 218) vuttanti? Vuccate – tattha ‘‘bhuñjantī’’ti paṭiggahaṇaniyamavacanaṁ. Na hi appaṭiggahitakaṁ bhikkhū bhuñjantīti.",
  "tika-vin09t5:5": "Gaṇabhojanasikkhāpadavaṇṇanā niṭṭhitā.",
  "tika-vin09t5:6": "3. Paramparabhojanasikkhāpadavaṇṇanā",
  "tika-vin09t5:7": "Aññatrasamayāti pana nimantanato pasavanato bhojanāpekkhaṁ pācittiyanti eke. Eko bhikkhu piṇḍāya caranto bhattaṁ labhati, tamañño cūpāsako nimantetvā ghare nisīdāpesi, na ca tāva bhattaṁ sampajjati . Sace so bhikkhu piṇḍāya caritvā laddhabhattaṁ bhuñjati, āpatti. Kasmāti ce? ‘‘Paramparabhojanaṁ nāma pañcannaṁ bhojanānaṁ aññatarena bhojanena nimantito taṁ ṭhapetvā aññaṁ pañcannaṁ bhojanānaṁ aññataraṁ bhojanaṁ bhuñjati, etaṁ paramparabhojanaṁ nāmā’’ti (pāci. 227) vuttattā. Paṭhamakathinasadisāni, idaṁ pana kiriyākiriya’’nti pāṭho.",
  "tika-vin09t5:8": "Paramparabhojanasikkhāpadavaṇṇanā niṭṭhitā.",
  "tika-vin09t5:9": "4. Kāṇamātāsikkhāpadavaṇṇanā",
  "tika-vin09t5:10": "Dvattipattapūrā paṭiggahetabbāti tathānītapūvehi atthikena ukkaṭṭhapattappamāṇavasena gahetabbā. ‘‘Mā kho tvaṁ ettha paṭiggaṇhī’’ti apātheyyādiatthāya sajjitasaññāya atirekappaṭiggahaṇena ārocane, asaṁvibhāge ca na muccati acittakattā sikkhāpadassa. Atha uggahitakaṁ gaṇhāti, na muccati eva. Asaṁvibhāge pana anāpatti akappiyattā. Acittakatā paṇṇattijānanābhāveneva, na vatthujānanābhāvenāti eke. ‘‘Na pātheyyādiatthāya sajjitabhāvajānana’’nti aṅgesu avuttattā sace sañcicca na vadati, pācittiyanti porāṇā vadanti. Atirekappaṭiggahaṇanti tattha pañcamaṁva aṅgaṁ vuttaṁ, tasmā appaṭiggahitattā na pācittiyaṁ, kattabbākaraṇato pana dukkaṭaṁ. Aññathā kiriyākiriyaṁ idaṁ āpajjati. Anivāraṇaṁ, anārocanaṁ vā chaṭṭhamaṅgaṁ vattabbaṁ siyā.",
  "tika-vin09t5:11": "Kāṇamātāsikkhāpadavaṇṇanā niṭṭhitā.",
  "tika-vin09t5:12": "5. Paṭhamapavāraṇāsikkhāpadavaṇṇanā",
  "tika-vin09t5:13": "Bhuttāvī pavāraṇaṁ nāma pañcaṅgikaṁ. Tesu ‘‘asanaṁ paññāyattī’’ti eteneva ‘‘bhuttāvī’’ti etassa siddhattā visuṁ atthasiddhi na dissati. Dissati ce, aṅgānaṁ chakkattadassananti (vajira. ṭī. pācittiya 238-239) likhitaṁ. ‘‘Bhojanaṁ paññāyatī’’ti abhihaṭaṁ sandhāya vuttaṁ.",
  "tika-vin09t5:14": "Koṭṭetvākatacuṇṇampīti pi-kārena kuṇḍakaṁ sampiṇḍeti. Samapākabhajjitānaṁ pana ātapasukkhānaṁ vā kuṇḍakaṁ vā ye keci taṇḍulā vāti ettakameva vuttattā samapākabhajjitānaṁ vīhīnaṁ, vīhipalāsānaṁ vā taṇḍulacuṇṇaṁ pavāreti. Tathā kharapākabhajjitānaṁ kuṇḍakampi pavāreti. Bhajjitasattuyo piṇḍetvā kato apakkasattumodakopi pavāretīti likhitaṁ. Sace avasiṭṭhaṁ natthi, na pavāreti. Kasmā? Asanasaṅkhātassa vippakatabhojanassa abhāvato.",
  "tika-vin09t5:15": "Akappiyamaṁsaṁ pana kiñcāpi paṭikkhipitabbaṭṭhāne ṭhitaṁ, khādiyamānaṁ pana maṁsabhāvaṁ na jahāti, tasmā pavāreti. Bhojanasālāya bhuñjanto ce attano apāpuṇanakoṭṭhāsaṁ abhihaṭaṁ paṭikkhipati, na pavāreti. Kāmaṁ paṭikkhipati, patte pana ārāmikā ākiranti, taṁ bhuñjituṁ na vaṭṭati. Idañhi buddhappaṭikuṭṭhāya anesanāya uppanneyeva saṅkhaṁ gacchati. Yathā hi saṅghato laddhaṁ piṇḍaṁ dussīlo deti, tañce paṭikkhipati, na pavāreti, evaṁsampadamidanti ca, vibhāgo lajjī ce deti, taṁ so na ajjhoharitukāmatāya paṭikkhipati, pavāretīti ca, ‘‘samaṁsarasaṁ samaccharasa’’nti āpajjanato ‘‘maṁsarasa’’nti vutte pana paṭikkhipato hoti, ‘‘maṁsassa rasaṁ maṁsarasa’’nti ayaṁ viggaho nādhippetoti ca vuttaṁ. Bhattamissakaṁ yāguṁ āharitvā ‘‘yāguṁ gaṇhathā’’ti vadati, na pavāreti. ‘‘Bhattaṁ gaṇhathā’’ti vutte pavāreti. Kasmā? Yenāpucchito, tassa atthitāya. Ettha pana ‘‘yāgumissakaṁ gaṇhathā’’ti vadati, tatra ce yāgu bahutarā vā hoti, samasamā vā. Bhattaṁ mandaṁ, na pavāreti. Yāgu ce mandā, bhattaṁ bahutaraṁ, pavāreti. Idañca sabbaaṭṭhakathāsu vuttattā na sakkā paṭikkhipituṁ. Kāraṇaṁ panettha duddasaṁ. ‘‘Bhattamissakaṁ gaṇhathā’’ti vadati. Tatra bhattaṁ bahutaraṁ vā samakaṁ vā appataraṁ vā hoti, pavāreti eva. Bhattaṁ vā yāguṁ vā anāmasitvā ‘‘missakaṁ gaṇhathā’’ti vadati. Tatra ce bhattaṁ bahutaraṁ, samakaṁ vā hoti, pavāreti. Appataraṁ na pavāreti. Taṁ sabbaṁ vīmaṁsitabbanti.",
  "tika-vin09t5:16": "Phalaṁvā kandamūlādi vā pañcahi samaṇakappehi kappiyaṁ akatanti ettha kappiyaṁ akārāpitehi kadaliphalādīhi saddhiṁ atirittaṁ kārāpetvāpi taṁ kadaliphalādiṁ ṭhapetvā avasesaṁ bhuñjituṁ vaṭṭati. Amissakarasattā puna tāni kappiyaṁ kārāpetvā aññasmiṁ bhājane ṭhapetvā kāretvā bhuñjituṁ vaṭṭati. Kasmā? Pubbe tesu vinayakammassa anāruḷhattāti vadanti.",
  "tika-vin09t5:17": "Patte rajaṁ patitaṁ appaṭiggahitameva hoti. Tasmā paṭiggahetvāva bhikkhā gaṇhitabbā. ‘‘Apaṭiggahetvā gaṇhato vinayadukkaṭa’’nti (pāci. aṭṭha. 265) vuttattā etamaññesampi na vaṭṭatīti vadanti. ‘‘Taṁ pana puna paṭiggahetvā bhuñjantassa anāpattī’’ti etthāpi evameva. Imasmiṁ pana ‘‘atirittaṁ kataṁ anatirittakataṁ hotī’’ti etthāpi evameva. Imasmiṁ pana ‘‘atirittaṁ kataṁ, anatirittaṁ kataṁ hotī’’tiādīhi upaparikkhitvā vinicchayo veditabboti dīpitaṁ. Alametaṁ sabbanti idampi te adhikaṁ, ito aññaṁ na lacchasīti attho.",
  "tika-vin09t5:18": "Āhāratthāyāti vikāle evāti eke. ‘‘Paṭhamakathinasadisāni. Idaṁ pana kiriyākiriya’’nti pāṭho. Kāyakammaṁ ajjhoharaṇato. Vacīkammaṁ vācāya ‘‘atirittaṁ karotha, bhante’’ti akārāpanatoti veditabbaṁ.",
  "tika-vin09t5:19": "Paṭhamapavāraṇāsikkhāpadavaṇṇanā niṭṭhitā.",
  "tika-vin09t5:20": "6. Dutiyapavāraṇāsikkhāpadavaṇṇanā",
  "tika-vin09t5:21": "‘‘Bhuttasmiṁ pācittiya’’nti (pāci. 243) mātikāyaṁ vuttattā ‘‘bhojanapariyosāne pācittiya’’nti vuttaṁ, na ajjhohāre ajjhohāre.",
  "tika-vin09t5:22": "Dutiyapavāraṇāsikkhāpadavaṇṇanā niṭṭhitā.",
  "tika-vin09t5:23": "7. Vikālabhojanasikkhāpadavaṇṇanā",
  "tika-vin09t5:24": "Jambudīpassa kālena paricchedoti evaṁ kira.",
  "tika-vin09t5:25": "Vikālabhojanasikkhāpadavaṇṇanā niṭṭhitā.",
  "tika-vin09t5:26": "8. Sannidhikārakasikkhāpadavaṇṇanā",
  "tika-vin09t5:27": "‘‘Duddhotohotī’’tiādinā nayena idha vuttattā, ‘‘duddhotaṁ pattaṁ dhovitvā puna",
  "tika-vin09t5:28": "Tattha acchodakaṁ vā āsiñcitvā, aṅguliyā vā ghaṁsitvā nisnehabhāvo jānitabbo’’ti (pāci. aṭṭha. 253) samantapāsādikāyaṁ vuttattā ca mattikāpattassa kapālena pīto sneho sannidhiṁ karotīti siddhanti likhitaṁ. Sayaṁ paṭiggahetvā apariccattamevāti ettha apariccattaṁ nāma anupasampannānaṁ nirapekkhaapariccattaṁ avijahitaṁ. ‘‘Paṭiggahaṇanti ettha paṭiggahitabhāvamavijahitameva sannidhiṁ janetī’’ti dhammasiritthero, taṁ ‘‘paṭiggaṇhāti, āpatti dukkaṭassā’’ti (pāci. 255) pāḷiyā virujjhati. Tassa pana puna paṭiggaṇhanakiccābhāvato vīmaṁsitabbaṁ.",
  "tika-vin09t5:29": "Sannidhikārakasikkhāpadavaṇṇanā niṭṭhitā.",
  "tika-vin09t5:30": "9. Paṇītabhojanasikkhāpadavaṇṇanā",
  "tika-vin09t5:31": "‘‘Tesaṁ maṁsañca khīradadhīni ca idha adhippetānī’’ti idaṁ pācittiyavatthuparicchedo, na pana kappiyakhīrādiparicchedo, tasmā yassa kassaci khīrādīni vaṭṭantīti ca, ‘‘mahānāmasikkhāpadena kāretabbo’’ti saṅghavasena pavārite bhesajjatthāya sappiādibhesajjapañcakaṁ viññāpeti ce, tattha ‘‘na bhesajjakaraṇīyena bhesajjaṁ viññāpetī’’ti ettha saṅgahaṁ gacchati, tasmā ‘‘tena pācittiya’’nti (vajira. ṭī. pācittiya 261) ca likhitaṁ.",
  "tika-vin09t5:32": "Paṇītabhojanasikkhāpadavaṇṇanā niṭṭhitā.",
  "tika-vin09t5:33": "10. Dantaponasikkhāpadavaṇṇanā",
  "tika-vin09t5:34": "‘‘Sarīrāvayavenā’’ti vuttattā mukhena paṭiggahaṇaṁ anuññātaṁ. ‘‘Ciñcādipattesu bhūmiyaṁ atthatesu na vaṭṭati, kallakhette tattha vaṭṭatī’’ti ca, ‘‘sāmaṁ gahetvā’’ti iminā na kevalaṁ sappadaṭṭhaṁyeva, aññampi daṭṭhaṁ viseseti. Sāmaṁ gahetvā paribhuñjituṁ vaṭṭatī’’ti ca likhitaṁ.",
  "tika-vin09t5:35": "Dantaponasikkhāpadavaṇṇanā niṭṭhitā.",
  "tika-vin09t5:36": "Bhojanavaggo catuttho.",
  "tika-vin09t5:37": "5. Acelakavaggo",
  "tika-vin09t5:38": "1. Acelakasikkhāpadavaṇṇanā",
  "tika-vin09t5:39": "Acelakādayo yasmā, titthiyāva matā idha;",
  "tika-vin09t5:40": "Tasmā titthiyanāmena, tikacchedo kato tato.",
  "tika-vin09t5:41": "Atitthiyassa naggassa, tathā titthiyaliṅgino;",
  "tika-vin09t5:42": "Gahaṭṭhassāpi bhikkhussa, kappatīti vinicchayo.",
  "tika-vin09t5:43": "Atitthiyassa cittena, titthiyassa ca liṅgino;",
  "tika-vin09t5:44": "Sotāpannādino dātuṁ, kappatītīdha no mati.",
  "tika-vin09t5:45": "Acelakasikkhāpadavaṇṇanā niṭṭhitā.",
  "tika-vin09t5:46": "3. Sabhojanasikkhāpadavaṇṇanā",
  "tika-vin09t5:47": "Anupavisitvā nisīdanacittena sacittakatāti veditabbā.",
  "tika-vin09t5:48": "Sabhojanasikkhāpadavaṇṇanā niṭṭhitā.",
  "tika-vin09t5:49": "4-5. Rahopaṭicchannarahonisajjasikkhāpadavaṇṇanā",
  "tika-vin09t5:50": "Catutthaṁ paṭhamāniyate, pañcamaṁ dutiyāniyate vuttanayameva. Idha pañcamaṁ upanandassa catutthaṁ hoti.",
  "tika-vin09t5:51": "Rahopaṭicchannarahonisajjasikkhāpadavaṇṇanā niṭṭhitā.",
  "tika-vin09t5:52": "6. Cārittasikkhāpadavaṇṇanā",
  "tika-vin09t5:53": "Sabhattosamānoti nimantanabhattoti porāṇā. Santaṁ bhikkhuṁ, anāpucchā, purebhattaṁ pacchābhattaṁ, aññatra samayāti ayamettha catubbidhā anupaññatti. Tattha samayā dve samayā. Bhattiyagharanti nimantitassa gharaṁ vā salākābhattādidāyakānaṁ vā gharaṁ. ‘‘Samuṭṭhānādīni paṭhamakathinasadisāni, idaṁ pana kiriyākiriya’’nti pāṭho, ‘‘idha nimantanā akappiyanimantanā’’ti eke.",
  "tika-vin09t5:54": "Purebhattañca piṇḍāya, caritvā yadi bhuñjati;",
  "tika-vin09t5:55": "Siyā paramparāpatti, pacchābhattaṁ na sā siyā.",
  "tika-vin09t5:56": "Pacchābhattañca gamiko, pubbagehaṁ yadi gacche;",
  "tika-vin09t5:57": "Eke āpattiyevāti, anāpattīti ekacce.",
  "tika-vin09t5:58": "Kulantarassokkamane, āpattimatayo hi te;",
  "tika-vin09t5:59": "Samānabhattapaccāsā, iti āhu idhāpare.",
  "tika-vin09t5:60": "Matā gaṇikabhattena, samenti naṁ nimantane;",
  "tika-vin09t5:61": "Vissajjanaṁ samānanti, eke sammukhatāpare.",
  "tika-vin09t5:62": "Sanniṭṭhānatthikeheva, vicāretabbabhedato;",
  "tika-vin09t5:63": "Viññū cārittamicceva, sikkhāpadamidaṁ vidū. (vajira. ṭī. pācittiya 294);",
  "tika-vin09t5:64": "Cārittasikkhāpadavaṇṇanā niṭṭhitā.",
  "tika-vin09t5:65": "7. Mahānāmasikkhāpadavaṇṇanā",
  "tika-vin09t5:66": "Paṇītabhojanasikkhāpade ‘‘mahānāmasikkhāpadena kāretabbo’’ti (kaṅkhā. aṭṭha. paṇītabhojanasikkhāpadavaṇṇanā) yaṁ vuttaṁ, tassattho saṅghavasena pavārite bhesajjatthāya sappiādibhesajjapañcakaṁ viññāpeti ce, ‘‘nabhesajjena karaṇīyena bhesajjaṁ viññāpetī’’ti (pāci. 309) vacanena pācittiyanti (vajira. ṭī. pācittiya 310) likhitaṁ. ‘‘Tayā imināva pavāritamhā, amhākañca iminā ca iminā ca attho’’ti yathābhūtaṁ ācikkhitvā viññāpetuṁ gilānova labhati, na itaroti ca, ‘‘aññassa atthāyā’’ti assa ñātakappavārite, attano vā ñātakappavāriteti atthoti ca, ‘‘apariyantappavāraṇāya pavārite’’ti saṅghavasena, puggalavasena ca pavāretvā dāyakā. Tasmā ‘‘saṅghappavāraṇatā’’ti vatvā ‘‘puggalappavāraṇatā’’ti na vuttanti ca, ‘‘pariyantātikkamo’’ti vacanena gilāno gahito, tasmā ‘‘gilānāgilānatā’’ti na vuttaṁ. Evaṁ santepi ‘‘saṅghappavāraṇāya pavāraṇatā’’ti pāṭhoti ca likhitaṁ, vīmaṁsitabbaṁ.",
  "tika-vin09t5:67": "Mahānāmasikkhāpadavaṇṇanā niṭṭhitā.",
  "tika-vin09t5:68": "8. Uyyuttasenāsikkhāpadavaṇṇanā",
  "tika-vin09t5:69": "Hatthiādīsu ekamekanti antamaso ekapurisāruḷhahatthimpi, ekaṁ sarahatthaṁ purisampi. Samuṭṭhānādīni eḷakalomasadisāni, idaṁ pana lokavajjaṁ, akusalacittaṁ tivedana’’nti pāṭho.",
  "tika-vin09t5:70": "Uyyuttasenāsikkhāpadavaṇṇanā niṭṭhitā.",
  "tika-vin09t5:71": "9. Senāvāsasikkhāpadavaṇṇanā",
  "tika-vin09t5:72": "Kenaci palibuddhassāti verikena vā issarena vā kenaci ruddhassa. Senāparikkhepena vā parikkhepārahaṭṭhānena vā sañcaraṇaṭṭhānapariyantena vā paricchinditabbā.",
  "tika-vin09t5:73": "Senāvāsasikkhāpadavaṇṇanā niṭṭhitā.",
  "tika-vin09t5:74": "Acelakavaggo pañcamo.",
  "tika-vin09t5:75": "6. Surāpānavaggo",
  "tika-vin09t5:76": "1. Surāpānasikkhāpadavaṇṇanā",
  "tika-vin09t5:77": "‘‘Surā’’ti vā ‘‘na vaṭṭatī’’ti vā jānitvā pivane akusalamevāti likhitaṁ. Akusalacittanti yebhuyyena taṁ sandhāya kira vuttaṁ. Atha kasmā vinayaṭṭhakathāyaṁ ‘‘akusaleneva pātabbatāyā’’ti (pāci. aṭṭha. 329) vuttanti ce? Sacittakapakkhe akusaleneva pātabbatāyāti.",
  "tika-vin09t5:78": "Surāpānasikkhāpadavaṇṇanā niṭṭhitā.",
  "tika-vin09t5:79": "2. Aṅgulipatodakasikkhāpadavaṇṇanā",
  "tika-vin09t5:80": "Kāyasaṁsaggasaṅghādisesāpattibhāve samānepi bhikkhuniyāpi anupasampannepi dukkaṭaṁ, upasampanne eva pācittiyanti evaṁ puggalāpekkhaṁ dassetuṁ ‘‘aṅgulipatodake pācittiya’’nti vuttaṁ. Sati karaṇīyeti ettha purisaṁ sati karaṇīye āmasatoti adhippāyo, na itthiṁ.",
  "tika-vin09t5:81": "Aṅgulipatodakasikkhāpadavaṇṇanā niṭṭhitā.",
  "tika-vin09t5:82": "3. Hasadhammasikkhāpadavaṇṇanā",
  "tika-vin09t5:83": "‘‘Cikkhallaṁ vā’’ti vacanato sakkharampi khipanakīḷāya kīḷato dukkaṭameva. Uparigopphake pācittiyaṁ, aññattha dukkaṭanti pācittiyavatthuatthavasena ‘‘udake hasadhamme pācittiya’’nti vuttaṁ.",
  "tika-vin09t5:84": "Idaṁ saññāvimokkhaṁ ce, tikapācittiyaṁ kathaṁ;",
  "tika-vin09t5:85": "Kīḷitaṁva akīḷāti, micchāgāhena taṁ siyā.",
  "tika-vin09t5:86": "Ettāvatā kathaṁ kīḷā, iti kīḷāyaṁ evāyaṁ;",
  "tika-vin09t5:87": "Akīḷāsaññī hotettha, vinayatthaṁ samādaye.",
  "tika-vin09t5:88": "Ekantākusalo yasmā, kīḷāyābhiratamano;",
  "tika-vin09t5:89": "Tasmā akusalaṁ cittaṁ, ekamevettha labbhatīti. (vajira. ṭī. pācittiya 336);",
  "tika-vin09t5:90": "Hasadhammasikkhāpadavaṇṇanā niṭṭhitā.",
  "tika-vin09t5:91": "4. Anādariyasikkhāpadavaṇṇanā",
  "tika-vin09t5:92": "Tassavacananti ‘‘ayaṁ ukkhittako vā vambhito vā garahito vā imassa vacanaṁ akataṁ bhavissatī’’ti anādariyaṁ karoti. Dhammanti kathāyaṁ dhammo nasseyya vā vinasseyya vā antaradhāyeyya vā, taṁ vā asikkhitukāmo anādariyaṁ karoti. ‘‘Lokavajjaṁ atikkamitvā ‘idaṁ amhākaṁ ācariyuggaho’ti vadantassa na vaṭṭatī’’ti (vajira. ṭī. pācittiya 344) likhitaṁ.",
  "tika-vin09t5:93": "Anādariyasikkhāpadavaṇṇanā niṭṭhitā.",
  "tika-vin09t5:94": "6. Jotisikkhāpadavaṇṇanā",
  "tika-vin09t5:95": "‘‘Visibbanāpekkho’’ti vuttattā aññassa vaṭṭati, aññesañca.",
  "tika-vin09t5:96": "Jotinekamaneke vā, jālenti munayo saha;",
  "tika-vin09t5:97": "Eko sopeti nāneko, adhippāyavisesato.",
  "tika-vin09t5:98": "Jotisikkhāpadavaṇṇanā niṭṭhitā.",
  "tika-vin09t5:99": "8. Dubbaṇṇakaraṇasikkhāpadavaṇṇanā",
  "tika-vin09t5:100": "Morakkhimaṇḍalamaṅgulapiṭṭhīnanti na ekantato, adhikaṁ, orañcāti vadanti. Ekakoṇepi vaṭṭati, evaṁ yattha katthaci ekabindupi vaṭṭatīti.",
  "tika-vin09t5:101": "Dubbaṇṇakaraṇasikkhāpadavaṇṇanā niṭṭhitā.",
  "tika-vin09t5:102": "9. Vikappanasikkhāpadavaṇṇanā",
  "tika-vin09t5:103": "‘‘Samuṭṭhānādīni paṭhamakathinasadisāni, idaṁ pana kiriyākiriya’’nti pāṭho. Ettha paribhogena kāyakammaṁ. Apaccuddharaṇena vacīkammaṁ.",
  "tika-vin09t5:104": "Vikappanasikkhāpadavaṇṇanā niṭṭhitā.",
  "tika-vin09t5:105": "10. Apanidhānasikkhāpadavaṇṇanā",
  "tika-vin09t5:106": "Sasūcike sūcighare sūcigaṇanāya āpattiyoti porāṇā.",
  "tika-vin09t5:107": "Apanidhānasikkhāpadavaṇṇanā niṭṭhitā.",
  "tika-vin09t5:108": "Surāpānavaggo chaṭṭho.",
  "tika-vin09t5:109": "7. Sappāṇakavaggo",
  "tika-vin09t5:110": "1. Sañciccasikkhāpadavaṇṇanā",
  "tika-vin09t5:111": "Vatthugaṇanāya kammabandhagaṇanācetanāmāraṇānaṁ, na kammabandhagaṇanāya cetanāmāraṇā. Ettha ekacetanāya bahupāṇakā marantīti ayaṁ vibhāgo veditabbo.",
  "tika-vin09t5:112": "Sañciccasikkhāpadavaṇṇanā niṭṭhitā.",
  "tika-vin09t5:113": "2. Sappāṇakasikkhāpadavaṇṇanā",
  "tika-vin09t5:114": "Sappāṇakanti pāṇakānaṁ maraṇavasena pācittiyaṁ, na sappāṇakaudakaparibhogavasena pācittiyaṁ, tasmā eva ‘‘paṇṇattivajja’’nti vuttaṁ. Asuddhacittattā pācittiyaṁ, suddhacitte anāpatti. Padīpujjalane viya paṇṇattivajjatā vuttāti likhitaṁ.",
  "tika-vin09t5:115": "Jale pakkhipanaṁ pubbaṁ, jalappavesanaṁ idaṁ;",
  "tika-vin09t5:116": "Evaṁ ubhinnaṁ nānāttaṁ, ñeyyaṁ ñāṇavatā sadāti. (vajira. ṭī. pācittiya 387)",
  "tika-vin09t5:117": "Sappāṇakasikkhāpadavaṇṇanā niṭṭhitā.",
  "tika-vin09t5:118": "5. Ūnavīsativassasikkhāpadavaṇṇanā",
  "tika-vin09t5:119": "Aññaṁ upasampādetīti –",
  "tika-vin09t5:120": "Upajjhāyo sace sāmaṁ, kammavācañca sāveti;",
  "tika-vin09t5:121": "Kammaṁ ruhati icceke, neti vinayakovido.",
  "tika-vin09t5:122": "Dukkaṭaṁ vihitaṁ yasmā, ācariyassa gaṇassa ca;",
  "tika-vin09t5:123": "Tasmā bhinnāva ācariya-upajjhāyā visuṁ idhāti.",
  "tika-vin09t5:124": "Ūnavīsativassasikkhāpadavaṇṇanā niṭṭhitā.",
  "tika-vin09t5:125": "7. Saṁvidhānasikkhāpadavaṇṇanā",
  "tika-vin09t5:126": "Idha ekatoupasampannā, sikkhamānā, sāmaṇerīti imā tissopi saṅgahaṁ gacchanti, imāsaṁ pana tissannaṁ samayo rakkhati, ayamimāsaṁ, mātugāmassa ca visesoti veditabbaṁ.",
  "tika-vin09t5:127": "Saṁvidhānasikkhāpadavaṇṇanā niṭṭhitā.",
  "tika-vin09t5:128": "9. Ukkhittasambhogasikkhāpadavaṇṇanā",
  "tika-vin09t5:129": "‘‘Taṁdiṭṭhiṁ appaṭinissaṭṭhenāti laddhinānāsaṁvāsakaṁ sandhāyā’’ti likhitaṁ. Ticittanti ettha vipākābyākatacittena sahaseyyaṁ kappeyyāti evamattho daṭṭhabbo. Aññathā sacittakattā sikkhāpadassa kiriyābyākataṁ sandhāya na yujjati.",
  "tika-vin09t5:130": "Ukkhittasambhogasikkhāpadavaṇṇanā niṭṭhitā.",
  "tika-vin09t5:131": "10. Kaṇṭakasikkhāpadavaṇṇanā",
  "tika-vin09t5:132": "‘‘Ayaṁ samaṇuddeso pārājiko hoti. Sace taṁ diṭṭhiṁ paṭinissajjati, saṅghassa ārocetvā saṅghānumatiyā pabbājetabbo’’ti porāṇagaṇṭhipade vuttaṁ, taṁ na yuttaṁ. Daṇḍakammanāsanā hi idhādhippetā. Yadi so pārājiko hoti, liṅganāsanā nāma siyā. ‘‘Te paṭisevato nālaṁ antarāyāyā’’ti ca diṭṭhi satthari asatthādidiṭṭhi na hoti. Sace sā yassa uppajjati, so pārājiko hoti, tasmimpi evameva paṭipajjitabbaṁ, saṁvare atiṭṭhanto liṅganāsanāya nāsetabboti (vajira. ṭī. pācittiya 428) ācariyassa takko.",
  "tika-vin09t5:133": "Kaṇṭakasikkhāpadavaṇṇanā niṭṭhitā.",
  "tika-vin09t5:134": "Sappāṇakavaggo sattamo.",
  "tika-vin09t5:135": "8. Sahadhammikavaggo",
  "tika-vin09t5:136": "4. Pahārasikkhāpadavaṇṇanā",
  "tika-vin09t5:137": "Aṅgesu na mokkhādhippāyatā viya amaraṇādhippāyatā vattabbāti ce? Na vattabbā. Kasmā? Yo bhikkhu sayaṁ pahāraṁ dātukāmo, so adhippāyena tassa maraṇe payogavirahovāti katvā amaraṇādhikārattā kevalaṁ amaraṇādhippāyo eva soti tā viya tā na vuttā. Mokkhādhippāyassa pana kopo natthi, tasmā anāpattīti vuttaṁ.",
  "tika-vin09t5:138": "Pahārasikkhāpadavaṇṇanā niṭṭhitā.",
  "tika-vin09t5:139": "5. Talasattikasikkhāpadavaṇṇanā",
  "tika-vin09t5:140": "Talameva talasattikaṁ. ‘‘Pothanasamatthaṭṭhena sattika’’nti eke. Yasmā paharitukāmatāya paharato purimena pācittiyaṁ, kevalaṁ uccāretukāmatāya uggiraṇamatte kate iminā pācittiyaṁ. Iminā pana virajjhitvā pahāro dinno, tasmā napaharitukāmatāya dinnattā dukkaṭaṁ. Kimidaṁ dukkaṭaṁ pahārapaccayā, udāhu uggiraṇapaccayāti? Pahārapaccayā eva dukkaṭaṁ, purimaṁ uggiraṇapaccayā pācittiyanti sadukkaṭaṁ pācittiyaṁ yujjati. Purimañhi uggiraṇaṁ, pacchā pahāro. Na ca pacchimaṁ pahāraṁ nissāya purimaṁ uggiraṇaṁ anāpattivatthukaṁ bhavitumarahatīti no takkoti (vajira. ṭī. pācittiya 456) ācariyo.",
  "tika-vin09t5:141": "Talasattikasikkhāpadavaṇṇanā niṭṭhitā.",
  "tika-vin09t5:142": "7. Sañciccasikkhāpadavaṇṇanā",
  "tika-vin09t5:143": "Paro kukkuccaṁ uppādetu vā, mā vā, taṁ appamāṇaṁ. ‘‘Kukkuccupādana’’nti tatiyamaṅgaṁ tassa adhippāyavasena vuttanti veditabbaṁ.",
  "tika-vin09t5:144": "Sañciccasikkhāpadavaṇṇanā niṭṭhitā.",
  "tika-vin09t5:145": "8. Upassutisikkhāpadavaṇṇanā",
  "tika-vin09t5:146": "Upassutinti yathā upakujjhaṁ ‘‘samīpakujjha’’nti vuccati, tathā upassuti ‘‘samīpassutī’’ti veditabbā. Yattha ṭhito suṇāti, taṁ ṭhānanti attho. Sutīti panettha paresaṁ vacanasaddo ca. So hi suyyatīti suti nāma. Upasuyyati vā etthāti upassuti. Okāso hi suti nāma. Imesaṁ sutvāti ettha ‘‘vacana’’nti pāṭhaseso.",
  "tika-vin09t5:147": "Samuṭṭhānādīni atītadvayasadisānīti na gahetabbāni. Theyyasatthasamuṭṭhānaṁ. Siyā kiriyaṁ gantvā savane. Siyā akiriyaṁ ṭhitaṭṭhānaṁ āgantvā vadantānaṁ ajānāpanavasena samuṭṭhānato. ‘‘Saññāvimokkhaṁ, sacittakaṁ, lokavajjaṁ, kāyakammaṁ, vacīkammaṁ, akusalacittaṁ, dukkhavedana’’nti likhitaṁ.",
  "tika-vin09t5:148": "Upassutisikkhāpadavaṇṇanā niṭṭhitā.",
  "tika-vin09t5:149": "9. Kammappaṭibāhanasikkhāpadavaṇṇanā",
  "tika-vin09t5:150": "Appamattakavissajjanakena pana cīvaraṁ karontassa senāsanakkhandhakavaṇṇanāyaṁ (cūḷava. 328) vuttappabhedāni sūciādīni anapaloketvāpi dātabbāni. Tato atirekaṁ dentena apalokanakammaṁ kātabbaṁ. Evaṁ kataṁ pana apalokanaṁ kammalakkhaṇamevāti adhippāyo. Evaṁ sabbattha kammalakkhaṇaṁ veditabbaṁ. Gāmasīmāvihāresu osāraṇādīni saṅghakammāniyeva na vaṭṭanti. Vissajjiyavebhaṅgiyāni pana vaṭṭanti. ‘‘Saṅghassa santaka’’nti sāmaññato avatvā ‘‘imasmiṁ vihāre saṅghassa santaka’’nti apaloketabbanti ca, ‘‘samuṭṭhānādīni adinnādānasadisāni, idaṁ pana dukkhavedana’’nti pāṭhoti ca likhitaṁ.",
  "tika-vin09t5:151": "Kammappaṭibāhanasikkhāpadavaṇṇanā niṭṭhitā.",
  "tika-vin09t5:152": "10. Chandaṁadatvāgamanasikkhāpadavaṇṇanā",
  "tika-vin09t5:153": "Sannipātaṁ anāgantvā ce chandaṁ na deti, anāpattīti eke. Dukkaṭanti eke dhammakammantarāyakaraṇādhippāyattā.",
  "tika-vin09t5:154": "Chandaṁadatvāgamanasikkhāpadavaṇṇanā niṭṭhitā.",
  "tika-vin09t5:155": "11. Dubbalasikkhāpadavaṇṇanā",
  "tika-vin09t5:156": "Akappiyena vāti suvaṇṇarajatamayamañcādinā. Kappiyamañco sampaṭicchitabboti ‘‘saṅghassa demā’’ti dinnaṁ sandhāya vuttaṁ, tehi pana ‘‘vihārassa demā’’ti vutte suvaṇṇarajatamayādiakappiyamañcāpi sampaṭicchitabbāti ca, ‘‘arañjaro bahuudakagaṇhanako’’ti ca, ‘‘saṅghikapaabhogena vāti sace ārāmikādayo paṭisāmetvā paṭidenti, paribhuñjituṁ vaṭṭatī’’ti ca, ‘‘kaṁsalohādibhājanaṁ saṅghassa dinnampi pārihāriyaṁ na vaṭṭatī’’ti (cūḷava. aṭṭha. 321) samantapāsādikāyaṁ vuttattā attano hatthena gahetvā paṭisāmituṁ na labhatīti ca, ‘‘vedhako kāyabandhanassāti vadantī’’ti ca, ‘‘hiṅgu hiṅguliharitālamanosilā añjanānī’’ti pāṭhoti ca, ‘‘dārumayo vā…pe… apādakopi samuggo’’ti pāṭhoti ca, ‘‘dārumayo tumboti dārumayo udakatumbo’’ti ca, ‘‘thambhatulāsopānaphalakādīsū’’ti ca likhitaṁ.",
  "tika-vin09t5:157": "Dubbalasikkhāpadavaṇṇanā niṭṭhitā.",
  "tika-vin09t5:158": "12. Pariṇāmanasikkhāpadavaṇṇanā",
  "tika-vin09t5:159": "Eko bhikkhu ukkhittakassa dātukāmo hoti, tassa dānaṁ nivāretvā aññassa dāpeti, anāpatti. Tathā saddhādeyyavinipātanaṁ karontassa dāpeti, attano nissitakā itthannāmassa pattaṁ dātukāmā āpucchanti, ‘‘visabhāgo eso, sabhāgassa dehī’’ti vadati. Anāpatti attano bhārabhūtattā. Tassa pana dātukāmaṁ aññassa dāpeti , āpatti eva. Sabbattha āpucchitvā dātukāmaṁ yathāsukhaṁ vicāretuṁ labhati.",
  "tika-vin09t5:160": "Pariṇāmanasikkhāpadavaṇṇanā niṭṭhitā.",
  "tika-vin09t5:161": "Sahadhammikavaggo aṭṭhamo.",
  "tika-vin09t5:162": "9. Ratanavaggo",
  "tika-vin09t5:163": "1. Antepurasikkhāpadavaṇṇanā",
  "tika-vin09t5:164": "Asayanighareti parikkhittassa bahibhūtesu rukkhamūlādīsu. ‘‘Sace khattiyova hoti, nābhisitto, abhisittova hoti, na khattiyo, rakkhatī’’ti ācariyo ‘‘khattiyatā, abhisittatā’’ti āpattiyā aṅgabhāvena vuttattā. Samuṭṭhānādīni paṭhamakathinasadisāni, idaṁ pana kiriyākiriya’’nti pāṭho.",
  "tika-vin09t5:165": "Antepurasikkhāpadavaṇṇanā niṭṭhitā.",
  "tika-vin09t5:166": "2. Ratanasikkhāpadavaṇṇanā",
  "tika-vin09t5:167": "Sabbopi kathāmaggo bhaṇḍāgārikasīsena nikkhipanaṁ, gopanañca paṭikkhipitvā pavatto.",
  "tika-vin09t5:168": "Ratanasikkhāpadavaṇṇanā niṭṭhitā.",
  "tika-vin09t5:169": "3. Vikālagāmappavesanasikkhāpadavaṇṇanā",
  "tika-vin09t5:170": "‘‘Santaṁ bhikkhu’’nti ca ‘‘anāpucchā’’ti ca ‘‘tathārūpā accāyikāti ca imāti ettha tisso’’ti pāṭho. ‘‘Samuṭṭhānādīni kathinasadisāni, idaṁ pana kiriyākiriya’’nti pāṭho.",
  "tika-vin09t5:171": "Vikālagāmappavesanasikkhāpadavaṇṇanā niṭṭhitā.",
  "tika-vin09t5:172": "4. Sūcigharasikkhāpadavaṇṇanā",
  "tika-vin09t5:173": "Taṁassāti taṁ bhedanakaṁ assa pācittiyassa atthi paṭhamaṁ bhedanaṁ katvā pacchā desetabbattā. Esa nayo itaresupi. Vāsijaṭeti vāsidaṇḍake.",
  "tika-vin09t5:174": "Sūcigharasikkhāpadavaṇṇanā niṭṭhitā.",
  "tika-vin09t5:175": "5. Mañcapīṭhasikkhāpadavaṇṇanā",
  "tika-vin09t5:176": "Aṭṭhaṅgulapādakanti bhāvanapuṁsakaṁ. Tulāsaṅghāte ṭhapanameva aṭṭakaraṇaṁ.",
  "tika-vin09t5:177": "Mañcapīṭhasikkhāpadavaṇṇanā niṭṭhitā.",
  "tika-vin09t5:178": "6. Tūlonaddhasikkhāpadavaṇṇanā",
  "tika-vin09t5:179": "Kiñcāpi paṭilābheyeva pācittiyaṁ viya dissati, paribhoge eva pana āpatti daṭṭhabbā. ‘‘Aññena kataṁ paṭilabhitvā paribhuñjati, āpatti dukkaṭassā’’ti (pāci. 529) vacanaṁ ettha sādhakaṁ.",
  "tika-vin09t5:180": "Tūlonaddhasikkhāpadavaṇṇanā niṭṭhitā.",
  "tika-vin09t5:181": "7. Nisīdanasikkhāpadavaṇṇanā",
  "tika-vin09t5:182": "Kiñcāpi nisīdanassa jāti na dissati ettha, tathāpi cīvarakkhandhake anuññātattā, ‘‘nava cīvarāni adhiṭṭhātabbānī’’ti ettha ca pariyāpannattā cīvarajāti evassa jātīti veditabbaṁ. ‘‘Lābhe sadasaṁ, alābhe adasampi vaṭṭatī’’ti eke, taṁ na yuttaṁ ‘‘nisīdanaṁ nāma sadasaṁ vuccatī’’ti (pāci. 531-532) tassa saṇṭhānaniyamanato.",
  "tika-vin09t5:183": "Nisīdanasikkhāpadavaṇṇanā niṭṭhitā.",
  "tika-vin09t5:184": "Ratanavaggo navamo.",
  "tika-vin09t5:185": "Suddhapācittiyavaṇṇanā niṭṭhitā."
}