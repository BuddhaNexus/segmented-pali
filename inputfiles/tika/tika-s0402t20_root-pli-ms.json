{
  "tika-s0402t20:0": "3. Puggalavaggo",
  "tika-s0402t20:1": "1. Samiddhasuttavaṇṇanā",
  "tika-s0402t20:2": "21. Tatiyassa paṭhame ruccatīti kāyasakkhiādīsu puggalesu ativiya sundaratarapaṇītatarabhāvena te cittassa abhiruciuppādako katamoti pucchati. Saddhindriyaṁ dhuraṁ ahosi saddhādhuraṁ maggavuṭṭhānanti katvā, sesindriyāni pana kathanti āha ‘‘sesānī’’tiādi. Paṭividdhamaggovāti tīhipi therehi attano attano paṭividdhaarahattamaggo eva kathito, tasmā na sukaraṁ ekaṁsena byākātuṁ ‘‘ayaṁ…pe… paṇītataro cā’’ti. Bhummantareneva kathesi ‘‘tīsupi puggalesu aggamaggaṭṭhova paṇītataro’’ti.",
  "tika-s0402t20:3": "Samiddhasuttavaṇṇanā niṭṭhitā.",
  "tika-s0402t20:4": "2. Gilānasuttavaṇṇanā",
  "tika-s0402t20:5": "22. Dutiye hitānīti bhabyāni. Vuddhikarānīti ārogyādivuddhikarāni. Anucchavikanti upaṭṭhānakiriyāya anurūpaṁ. Vātāpamārarogenāti vātarogena ca apamārarogena ca, vātanidānena vā apamārarogena. Niṭṭhappattagilānoti ‘‘iminā rogena na cirasseva marissatī’’ti niṭṭhaṁ patto gilāno. Khipitakaṁ nāma vamathurogo. Kacchūti thullakacchuābādho. Tiṇapupphakajaro visamavātasamphassajarogo. Yesanti yesaṁ rogānaṁ. Paṭijagganenāti paṭikāramattena. Phāsukanti byādhivūpasamanena sarīrassa phāsubhāvo. Byādhinidānasamuṭṭhānajānanena paṇḍito, paṭikārakiriyāya yuttakāritāya dakkho, uṭṭhānavīriyasampattiyā analaso.",
  "tika-s0402t20:6": "Padaparamopuggalo kathito sammattaniyāmokkamanassa ayoggabhāvato. Alabhantova tathāgatappaveditaṁ dhammavinayaṁ savanāya okkamati niyāmaṁ kusalesu dhammesu sammattaṁ paccekabodhiṁ. Yanti, yato. Ovādaṁ labhitvāti ābhisamācārikavattaṁ ovādamattaṁ. Ettakopi hi tassa hitāvahoti. Tannissitovāti vipañcitaññunissitova hoti. Punappunaṁ desetabbova sammattaniyāmokkamanassa yoggabhāvato.",
  "tika-s0402t20:7": "Gilānasuttavaṇṇanā niṭṭhitā.",
  "tika-s0402t20:8": "3. Saṅkhārasuttavaṇṇanā",
  "tika-s0402t20:9": "23. Tatiye vividhehi ākārehi ābādhanato byābādhova byābajjhaṁ, kāyikaṁ cetasikañca dukkhaṁ. Saha byābajjhena vattatīti sabyābajjhaṁ. Tenāha ‘‘sadukkha’’nti. Cetanārāsinti pubbacetanādirāsiṁ. Cetanaṁ punappunaṁ pavattento ‘‘rāsiṁ karoti piṇḍaṁ karotī’’ti ca vutto. Sadukkhanti nirantaradukkhaṁ. Tenāha ‘‘sābādhaṁ nirassāda’’nti. Atthīti ujukaṁ dukkhavedanā natthīti avattabbattā vuttaṁ. Aniṭṭhasabhāvattā aniṭṭhārammaṇattā ca dukkhapakkhikāva sā daṭṭhabbā. Na hi akusalavipākā iṭṭhā nāma atthī, kusalavipākā pana upekkhāvedanā tattha appāvasarā. Aṭṭhakathāyaṁ pana nirayassa dukkhabahulattā dukkhassa ca tattha balavatāya sā abbohārikaṭṭhāne ṭhitāti vuttaṁ. Upamaṁ katvā āhaṭo viseso viya sāmaññassa yathā ayopiṇḍirohino viya rūpānanti. Paṭibhāgaupamāti paṭibimbaupamā.",
  "tika-s0402t20:10": "Te aggahetvāti heṭṭhimabrahmaloke aggahetvā. Vomissakasukhadukkhanti vimissakasukhadukkhaṁ pītimissakabhāvato. Kammanti pāpakammaṁ. Kammasīsena phalaṁ vadati. Kāmañcettha ‘‘abyābajjhaṁ lokaṁ upapajjatī’’ti āgataṁ, ‘‘abyābajjhā phassā phusantī’’ti pana vacanena lokuttaraphassāpi saṅgayhantīti ‘‘tīṇi sucaritāni lokiyalokuttaramissakāni kathitānī’’ti vuttaṁ.",
  "tika-s0402t20:11": "Saṅkhārasuttavaṇṇanā niṭṭhitā.",
  "tika-s0402t20:12": "4. Bahukārasuttavaṇṇanā",
  "tika-s0402t20:13": "24. Catutthe avassayaṁ gatoti vaṭṭadukkhaparimuttiyā avassayo mayhanti saraṇagamanakkamena upagato hoti. Satantikanti sapariyattidhammaṁ. Aggahitasaraṇapubbassāti aggahitapubbasaraṇassa. Akatābhinivesassa vasena vuttanti tasmiṁ attabhāve na kato saraṇagamanābhiniveso yenāti akatābhiniveso, tassa vasena vuttaṁ. Kāmaṁ pubbepi saraṇadāyako ācariyo vutto, pabbajjādāyakopi saraṇadāyakova. Pubbe pana upāsakabhāvāpādakavasena saraṇadāyako adhippeto. Idaṁ pana gahitapabbajjassa saraṇagamanaṁ. Pabbajā hi savisesaṁ saraṇagamananti pabbajjādāyako puna vutto. Eteti pabbajjādāyakādayo. Duvidhena paricchinnāti lokiyadhammasampāpako lokuttaradhammasampāpakoti dvippakārena paricchinnā, katābhinivesaakatābhinivesavasena vā. Uparīti paṭhamamaggato upari. Neva sakkotīti ācariyena katassa upakārassa mahānubhāvattā tassa patikāraṁ nāma kātuṁ na sakkoti.",
  "tika-s0402t20:14": "Bahukārasuttavaṇṇanā niṭṭhitā.",
  "tika-s0402t20:15": "5. Vajirūpamasuttavaṇṇanā",
  "tika-s0402t20:16": "25. Pañcame aruiti purāṇaṁ duṭṭhavaṇaṁ vuccati. Ka-kāro padasandhikaroti arukūpamaṁ cittaṁ etassāti arukūpamacitto appamattakassapi dukkhassa asahanato. Sesapadadvayepi eseva nayo. Ittarakālobhāsenāti parittameva kālo ñāṇobhāsavirahena. Lagatīti kodhāsaṅgavasena kuppanto puggalo sammukhā, ‘‘kiṁ vadasī’’tiādinā parammukhā ca upanayhanavasena lagati, na taṇhāsaṅgavasena. Kuppatīti kujjhati. Byāpajjatīti vipannacitto hoti. Thaddhabhāvaṁ āpajjati īsakampi muduttābhāvato. Duṭṭhārukoti maṁsalohitānaṁ duṭṭhabhāvena pakatibhāvaṁ jahitvā ṭhito duṭṭhavaṇo. ‘‘Duṭṭhārutā’’tipi paṭhanti, tatthāpi tākāro padasandhikaro.",
  "tika-s0402t20:17": "Tassāti duṭṭhārukassa. Savananti asucivisandanaṁ. Uddhumātassa viyāti kodhena uddhaṁ uddhaṁ dhumātakassa viya kodhūpāyāsassa avissajjanato. Caṇḍikatassāti kupitassa. Ettha ca kiñcāpi heṭṭhimamaggavajjhāpi kilesā tehi anuppattidhammataṁ āpāditattā samucchinnā, tathāpi tasmiṁ santāne aggamaggassa anuppannattā tattha appahīnāpi kilesā atthevāti katvā tesaṁ ñāṇānaṁ vijjūpamatā vuttā, na tehi maggehi pahīnānaṁ kilesānaṁ atthibhāvatoti daṭṭhabbaṁ.",
  "tika-s0402t20:18": "Vajirūpamasuttavaṇṇanā niṭṭhitā.",
  "tika-s0402t20:19": "6. Sevitabbasuttavaṇṇanā",
  "tika-s0402t20:20": "26. Chaṭṭhe upasaṅkamitabboti kālena kālaṁ upasaṅkamitabbo. Allīyitabboti chāyāya viya vinā bhāvanāya nillīyitabbo. Punappunaṁ upāsitabboti abhiṇhaso upanisīditabbo. Anuddayāti mettāpubbabhāgo. Upasaṅkamituṁ vaṭṭatīti ‘‘etassa sīlena abhivuddhi bhavissatī’’ti upakāratthaṁ upasevanādi vaṭṭati.",
  "tika-s0402t20:21": "Na paṭihaññissatīti ‘‘apehi, kiṁ etenā’’ti paṭikkhepābhāvato piyasīlattā na paṭihaññissati. Phāsu bhavissatīti dvīsu hi sīlavantesu ekena sīlassa vaṇṇe kathite itaro anumodati. Tena tesaṁ kathā phāsu ceva hoti pavattinī ca. Ekasmiṁ pana dussīle sati dussīlassa sīlakathā dukkathā, neva sīlakathā hoti, na phāsu hoti, na pavattinī. Dussīlassa hi sīlakathā aphāsu bhavissati. Sīlakathāya vuttamatthaṁ samādhipaññākathāsupi atidisati ‘‘samādhipaññākathāsupi eseva nayo’’ti. Dve hi samādhilābhino samādhikathaṁ sappaññā ca paññākathaṁ kathentā rattiṁ vā divasaṁ vā atikkamantampi na jānanti.",
  "tika-s0402t20:22": "Tattha tattha paññāya anuggahessāmīti tasmiṁ tasmiṁ anuggahetabbe paññāya sodhetabbe vaḍḍhetabbe ca adhikasīlaṁ nissāya uppannapaññāya anuggahessāmīti attho. Tañca anuggaṇhanaṁ sīlassa asappāyānupakāradhamme vajjetvā tappaṭipakkhasevanena hotīti āha ‘‘sīlassa asappāye’’tiādi. Sīlassa asappāyānupakāradhammā nāma anācārāgocarādayo, tappaṭipakkhato upakāradhammā veditabbā. Tasmiṁ tasmiṁṭhāneti taṁtaṁsikkhākoṭṭhāsapadaṭṭhāne. Anuggaṇhāti nāmāti abhinnaṁ asaṁkiliṭṭhaṁ katvā anuggaṇhāti nāma. Khāraparissāvaneti rajakānaṁ ūsakhārādikhāraparissāvanapaṭe. Hāyatīti sīlādinā parihāyati. Seṭṭhaṁ puggalanti sīlādiguṇehi seṭṭhaṁ uttaritaraṁ uttamaṁ puggalaṁ.",
  "tika-s0402t20:23": "Sevitabbasuttavaṇṇanā niṭṭhitā.",
  "tika-s0402t20:24": "7. Jigucchitabbasuttavaṇṇanā",
  "tika-s0402t20:25": "27. Sattame abbhuggacchatīti ettha abhi-saddāpekkhāya ‘‘na’’nti sāmiatthe upayogavacananti āha ‘‘assā’’ti ‘‘taṁ kho pana bhavanta’’ntiādīsu viya. Pāpako kittisaddoti lāmakabhāvena kathetabbasaddo. Gūthakūpo viya dussīlyanti etena dussīlassa gūthasadisattameva dasseti. Vacananti aniṭṭhavacanaṁ. Purimanayenevāti ‘‘gūthakūpo viya dussīlya’’ntiādinā pubbe vuttanayena. Sucimittoti sīlācārasuddhiyā sucimitto. Saha ayanti pavattantīti sahāyāti āha ‘‘sahagāmino’’ti.",
  "tika-s0402t20:26": "Jigucchitabbasuttavaṇṇanā niṭṭhitā.",
  "tika-s0402t20:27": "8. Gūthabhāṇīsuttavaṇṇanā",
  "tika-s0402t20:28": "28. Aṭṭhame gūthabhāṇīti gūthasadisavacanattā gūthabhāṇī. Yathā hi gūthaṁ nāma mahājanassa aniṭṭhaṁ hoti, evameva imassa puggalassa vacanaṁ devamanussānaṁ aniṭṭhaṁ hoti. Duggandhakathanti kilesāsucisaṁkiliṭṭhatāya gūthaṁ viya duggandhavāyanakathaṁ. Pupphabhāṇīti supupphasadisavacanattā pupphabhāṇī . Yathā hi phullāni vassikāni vā adhimuttikāni vā mahājanassa iṭṭhāni kantāni honti, evameva imassa puggalassa vacanaṁ devamanussānaṁ iṭṭhaṁ hoti kantaṁ. Pupphāni viyāti campakasumanādisugandhapupphāni viya. Sugandhakathanti sucigandhavāyanakathaṁ kilesaduggandhābhāvato. Madhubhāṇīti ettha ‘‘mudubhāṇī’’tipi paṭhanti. Ubhayatthāpi hi madhuravacanoti attho. Yathā hi catumadhuraṁ nāma madhuraṁ paṇītaṁ, evameva imassa puggalassa vacanaṁ devamanussānaṁ madhuraṁ hoti. Madhurakathanti kaṇṇasukhatāya pemanīyatāya ca saddato atthato ca madhurasabhāvakathaṁ. Attahetu vāti attano vā hatthapādādicchedanaharaṇahetu. Parahetu vāti etthāpi eseva nayo. Tenāha ‘‘attano vā’’tiādi.",
  "tika-s0402t20:29": "‘‘Nelaṅgoti kho, bhante, sīlānametaṁ adhivacana’’nti sutte (saṁ. ni. 4.347) āgatattā vuttaṁ ‘‘ettha vuttasīlaṁ viyā’’ti. Pūreti guṇānaṁ pāripūriyaṁ. Sukumārāti apharusatāya mudukā komalā. Purassāti ettha pura-saddo tannivāsivācako daṭṭhabbo ‘‘gāmo āgato’’tiādīsu viya. Tenāha ‘‘nagaravāsīna’’nti. Manaṁ appāyati vaḍḍhetīti manāpā. Tenāha ‘‘cittavuddhikarā’’ti.",
  "tika-s0402t20:30": "Gūthabhāṇīsuttavaṇṇanā niṭṭhitā.",
  "tika-s0402t20:31": "9. Andhasuttavaṇṇanā",
  "tika-s0402t20:32": "29. Navame andhotiādīsu pāḷipadesu paṭhamo diṭṭhadhammikabhogasaṁharaṇapaññācakkhuno ca samparāyikatthasādhanapaññācakkhuno ca abhāvā ‘‘andho’’ti vuccati dutiyopi, tatiyo pana dvinnampi bhāvā ‘‘dvicakkhū’’ti vuccati. Paññācakkhūti āyakosallabhūtā paññācakkhu. Tenāha ‘‘phātiṁ kareyyā’’ti. Adhamuttameti adhame ceva uttame ca. Paṭipakkhavasenāti paṭipakkhassa atthitāvasena. Sukkasappaṭibhāgāti sukkadhammehi pahāyakehi sappaṭibhāgāti jāneyya. Kaṇhasappaṭibhāgāti kaṇhadhammehi pahātabbehi sappaṭibhāgāti jāneyya.",
  "tika-s0402t20:33": "Tathājātikāti yādisehi saputtadāraparijanasañātimittabandhavaggaṁ attānaṁ sukheti pīṇeti, tādisā bhogāpi na santi. Puññāni ca na karotīti samaṇabrāhmaṇakapaṇaddhikayācakānaṁ santappanavasena puññāni na karoti. Ubhayatthāti ubhayasmiṁ loke, ubhayasmiṁ vā attheti viggahoti dassento ‘‘idhaloke’’tiādimāha. Ubhayenāti vuttamatthaṁ yojetvā dassetuṁ ‘‘katha’’ntiādi vuttaṁ. Yasmiṁ ṭhāneti yasmiṁyeva ṭhāne. Na socatīti sokahetūnaṁ tattha abhāvato na socati.",
  "tika-s0402t20:34": "Andhasuttavaṇṇanā niṭṭhitā.",
  "tika-s0402t20:35": "10. Avakujjasuttavaṇṇanā",
  "tika-s0402t20:36": "30. Dasame avakujjapaññoti nikkujjapañño. Tenāha ‘‘adhomukhapañño’’ti. Pubbapaṭṭhapanāti paṭhamārambho. Sanniṭṭhānanti kathāpariyosānaṁ. Appanāti desanāya niṭṭhāpanaṁ. Aneke vā anusandhiyoti yojetabbaṁ. Samādhi vātiādīsu lokuttaradhammā paramatthato sāsananti tadatthopādakasamādhi tassa ādīti vutto, tadāsannattā vipassanā, tassa mūlabhāvena ekadesattā maggo.",
  "tika-s0402t20:37": "Sāsanassa pāripūrisuddhiyo nāma satthārā desitaniyāmeneva siddhā, tā panettha kathentassa vasena gahetabbāti dassetuṁ ‘‘anūnaṁ katvā desentī’’ti, ‘‘niggaṇṭhiṁ katvā desentī’’ti ca vuttaṁ. Tattha nijjaṭanti niggumbaṁ anākulaṁ. Niggaṇṭhinti gaṇṭhiṭṭhānarahitaṁ suviññeyyaṁ katvā.",
  "tika-s0402t20:38": "Ākiṇṇānīti ākiritvā saṁkiritvā ṭhapitānīti attho. Tenāha ‘‘pakkhittānī’’ti. Ucchaṅgo viya ucchaṅgapañño puggalo daṭṭhabboti ucchaṅgasadisapaññatāya ucchaṅgapañño. Evaṁ paññā viya puggalopi ucchaṅgo viya hoti, tasmiṁ dhammānaṁ aciraṭṭhānatoti adhippāyena vuttaṁ. Yathā ca ucchaṅgasadisā paññā, evaṁ nikkujjakumbhasadisā paññā evāti daṭṭhabbā.",
  "tika-s0402t20:39": "Saṁvidahanapaññāyāti ‘‘evaṁ kate idaṁ nāma bhavissatī’’ti evaṁ taṁtaṁatthakiccaṁ saṁvidhātuṁ samatthatāya vicāraṇapaññāya rahito. Seyyoti seṭṭho pāsaṁso. Pubbabhāgapaṭipadanti cittavisuddhiādikaṁ ariyamaggassa adhigamāya pubbabhāgapaṭipattiṁ.",
  "tika-s0402t20:40": "Avakujjasuttavaṇṇanā niṭṭhitā.",
  "tika-s0402t20:41": "Puggalavaggavaṇṇanā niṭṭhitā."
}