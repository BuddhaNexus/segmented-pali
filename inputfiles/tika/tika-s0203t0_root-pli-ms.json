{
  "tika-s0203t0:0": " Namo tassa bhagavato arahato sammāsambuddhassa",
  "tika-s0203t0:1": "Majjhimanikāye",
  "tika-s0203t0:2": "Uparipaṇṇāsa-ṭīkā",
  "tika-s0203t0:3": "1. Devadahavaggo",
  "tika-s0203t0:4": "1. Devadahasuttavaṇṇanā",
  "tika-s0203t0:5": "1. Dibbanti kāmaguṇehi kīḷanti, laḷanti, tesu vā viharanti, vijayasamatthatāyogena paccatthike vijetuṁ icchanti; issariyaṭṭhānādisakkāradānaggahaṇaṁ taṁtaṁatthānusāsanañca karontā voharanti, puññānubhāvappattāya jutiyā jotenti vāti devā vuccanti rājāno. Tathā hi te catūhi saṅgahavatthūhi janaṁ rañjayantā sayaṁ yathāvuttehi visesehi rājanti dibbanti sobhantīti ca, ‘‘rājāno’’ti vuccanti. Tatthāti tasmiṁ nigamadese. Sāti pokkharaṇī. Tanti taṁ, ‘‘devadaha’’nti laddhanāmaṁ pokkharaṇiṁ upādāya, tassa adūrabhavattāti keci. Sabbaṁ sukhādibhedaṁ vedayitaṁ. Pubbeti purimajātiyaṁ. Katakammapaccayāti katassa kammassa paccayabhāvato jātaṁ kammaṁ paṭicca. Tena sabbāpi vedanā kammaphalabhūtā eva anubhavitabbāti dasseti. Tenāha ‘‘iminā’’tiādi. Aniyametvā vuttanti, ‘‘santi, bhikkhave, eke samaṇabrāhmaṇā evaṁvādino’’ti evaṁ ime nāmāti avisesetvā vuttamatthaṁ. Niyametvāti, ‘‘evaṁvādino, bhikkhave, nigaṇṭhā’’ti evaṁ visesetvā dasseti.",
  "tika-s0203t0:6": "Kalisāsananti parājayaṁ. Kalīti hi anattho vuccati, kalīti sasati vippharatīti kalisāsanaṁ, parājayo. Kalīti vā kodhamānādikilesajāti, tāya pana ayuttavāditā kalisāsanaṁ. Taṁ āropetukāmo vibhāvetukāmo . Ye kammaṁ kataṁ akataṁ vāti na jānanti, te kathaṁ taṁ edisanti jānissanti. Ye ca kammaṁ pabhedato na jānanti, te kathaṁ tassa vipākaṁ jānissanti; vipākapariyositabhāvaṁ jānissanti, ye ca pāpassa kammassa paṭipakkhameva na jānanti; te kathaṁ tassa pahānaṁ kusalakammassa ca sampādanavidhiṁ jānissantīti imamatthaṁ dassento, ‘‘uttari pucchāyapi eseva nayo’’ti āha.",
  "tika-s0203t0:7": "2. Kiñcāpi cūḷadukkhakkhandhepi, (ma. ni. 1.180) ‘‘evaṁ sante’’ti iminā tesaṁ nigaṇṭhānaṁ ajānanabhāvo eva ujukaṁ pakāsito heṭṭhā desanāya tathā pavattattā. Tathā hi aṭṭhakathāyaṁ (ma. ni. aṭṭha. 1.180) vuttaṁ – ‘‘evaṁ santeti tumhākaṁ evaṁ ajānanabhāve satī’’ti, tathāpi tattha uparidesanāya sambaddho evamattho vuccamāno yujjati, na aññathāti dassetuṁ idha, ‘‘mahānigaṇṭhassa vacane sacce santeti attho’’ti vuttaṁ. Ettakassa ṭhānassāti yathāvuttassa pañcaparimāṇassa kāraṇassa.",
  "tika-s0203t0:8": "3. Anekavāraṁ visarañjanaṁ idha gāḷhāpalepanaṁ, na sāṭakassa viya littatāti āha – ‘‘bahalūpa…pe… littena viyā’’ti. Vuttameva, na puna vattabbaṁ, tattha vuttanayeneva veditabbanti adhippāyo.",
  "tika-s0203t0:9": "Imesaṁ nigaṇṭhānaṁ tādisassa tesaṁ abhāvato, ‘‘jānanakālo siyā’’ti parikappavasena vadati. Tena evaṁ jānituṁ tehi sakkā siyā, tesañca dassanaṁ saccaṁ siyā. Yasmā tesaṁ dassanaṁ asaccaṁ, tasmā te na jāniṁsūti dasseti. Catūsu kālesūti vaṇamukhassa parikantanakālo, sallassa esanakālo, abbuhanakālo, vaṇamukhe agadaṅgāraodahanakāloti imesu catūsu kālesu. Suddhanteti suddhakoṭṭhāse, dukkhassa anavasesato nijjīraṇaṭṭhena niddukkhabhāveti attho. Ekāya upamāyāti, ‘‘sallena viddhassa hi viddhakāle vedanāya pākaṭakālo viyā’’ti imāya ekāya upamāya. Tayo atthāti pubbe ahuvamhā vā no vā, pāpakammaṁ akarimhā vā no vā, evarūpaṁ vā pāpakammaṁ akarimhāti ime tayo atthā. Catūhi upamāhīti vaṇamukhaparikantanādīhi catūhi upamāhi. Eko atthoti, ‘‘ettakaṁ dukkhaṁ nijjiṇṇa’’ntiādinā vutto eko attho. So hi dukkhanijjīraṇabhāvasāmaññā eko atthoti vutto.",
  "tika-s0203t0:10": "4.Imepana nigaṇṭhā. Āsaṅkāya viddhosmīti saññaṁ uppādetvā. Paccāharitunti paccāvattituṁ, pariharitunti attho.",
  "tika-s0203t0:11": "5.Atītavādaṁ saddahantānanti, ‘‘atthi kho, bho, nigaṇṭhā pubbe pāpakammaṁ kata’’nti evaṁ atītaṁsaṁ ārabbha pavattaṁ mahānigaṇṭhassa vādaṁ saddahantānaṁ. Bhūtattāti yathābhūtattā kiṁ aviparītameva atthaṁ ārammaṇaṁ katvā pavattāti pucchati. Sesapadesupi eseva nayo. Saha dhammenāti sahadhammo, so eva sahadhammiko yathā ‘‘venayiko’’ti (a. ni. 8.11; pārā. 8). ‘‘Dhammo’’ti ettha kāraṇaṁ adhippetanti āha – ‘‘sahetukaṁ sakāraṇa’’nti. Paṭiharati paṭivattetīti paṭihāro, vādo eva paṭihāro vādapaṭihāro; taṁ, uttaranti attho. Tenāha – ‘‘paccāgamanakavāda’’nti, codanaṁ parivattetvā paṭipākatikakaraṇanti attho. Tesanti idaṁ āvuttivasena gahetabbaṁ, ‘‘tesaṁ saddhāchedakavādaṁ nāma tesaṁ dassetī’’ti.",
  "tika-s0203t0:12": "6.Avijjā aññāṇā sammohāti pariyāyavacanametaṁ. Avijjāti vā avijjāya karaṇabhūtāya. Aññāṇenāti ajānanena. Sammohenāti sammuyhanena mahāmuḷhatāya. Sāmaṁyeva opakkamikā etarahi attano upakkamahetu dukkhavedanaṁ vediyamānaṁ – ‘‘yaṁkiñcāyaṁ…pe… pubbekatahetū’’ti viparītato saddahatha. Pubbekatahetuvādasaññitaṁ vipallāsaggāhaṁ gaṇhatha.",
  "tika-s0203t0:13": "7.Diṭṭhadhammo vuccati paccakkhabhūto, tattha veditabbaṁ phalaṁ diṭṭhadhammavedanīyaṁ. Tenāha – ‘‘imasmiṁyeva attabhāve vipākadāyaka’’nti. Payogenāti kāyikena payogena vā vācasikena vā payogena. Padhānenāti padahanena cetasikena ussāhanena. Āsanne bhavantare vipācetuṁ na sakkā, pageva dūreti dassetuṁ, ‘‘dutiye vā tatiye vā attabhāve’’ti vuttaṁ. Nibbattakabhāvato sukhavedanāya hitanti sukhavedanīyaṁ. Sā pana vipākavedanābhāvato ekantato iṭṭhārammaṇā eva hotīti āha ‘‘iṭṭhārammaṇavipākadāyaka’’nti. Viparītanti aniṭṭhārammaṇavipākadāyakaṁ. Nipphanneti saddhiṁ aññena kammena nibbatte. Samparāyavedanīyassāti upapajjavedanīyassa aparāpariyavedanīyassa. Evaṁ santepīti kāmaṁ paripakkavedanīyanti diṭṭhadhammavedanīyameva vuccati, tathāpi atthettha atisayo diṭṭhadhammavisesabhāvato paripakkavedanīyassāti dassetuṁ, ‘‘ayametthā’’tiādi vuttaṁ. Yasmiṁ divase kataṁ, tato sattadivasabbhantare.",
  "tika-s0203t0:14": "Tatrāti tasmiṁ paripakkavedanīyakammassa sattadivasabbhantare vipākadāne. Ekavāraṁ kasitvā nisīdi chātajjhatto hutvā. Āgacchantī āha – ‘‘ussūre bhattaṁ āharīyitthā’’ti domanassaṁ anuppādetvā yathā katapuññaṁ anumodati. Vijjotamānaṁ disvā, ‘‘kiṁ nu kho idampi tappakāro, mama cittavikappamattaṁ, udāhu suvaṇṇamevā’’ti vīmaṁsanto yaṭṭhiyā paharitvā.",
  "tika-s0203t0:15": "Vāḷayakkhasañcaraṇattā rājagahūpacārassa nagare sahassabhaṇḍikaṁ cāresuṁ. Uppannarāgo cūḷāya ḍaṁsi. Rañño ācikkhitvāti taṁ pavattiṁ rañño ācikkhitvā. Mallikāya vatthu dhammapadavatthumhi (dha. pa. aṭṭha. 2.mallikādevīvatthu) āgatena nayena kathetabbaṁ.",
  "tika-s0203t0:16": "Maraṇasantikepi kataṁ, pageva tato puretaraṁ atītattabhāvesu ca kataṁ. Idha nibbattitavipākoti vutto avassaṁbhāvibhāvato. Samparāyavedanīyameva bhavantare vipākadāyakabhāvato. Idha nibbattitaguṇotveva vutto, na idha nibbattitavipākoti vimuttibhāvato. Paripakkavedanīyanti veditabbaṁ heṭṭhā vuttaparipakkavedanīyalakkhaṇānativattanato. Sabbalahuṁ phaladāyikāti etena phaluppādanasamatthatāyogena kammassa paripakkavedanīyatāti dasseti.",
  "tika-s0203t0:17": "Catuppañcakkhandhaphalatāya saññābhavūpagaṁ kammaṁ bahuvedanīyanti vuttaṁ. Ekakhandhaphalattā asaññābhavūpagaṁ kammaṁ appavedanīyaṁ. Keci pana, ‘‘arūpāvacarakammaṁ bahukālaṁ veditabbaphalattā bahuvedanīyaṁ, itaraṁ appavedanīyaṁ. Rūpārūpāvacarakammaṁ vā bahuvedanīyaṁ, parittakammaṁ appavedanīya’’nti vadanti. Savipākaṁ kammanti paccayantarasamavāye vipākuppādanasamatthaṁ, na āraddhavipākameva. Avipākaṁ kammanti paccayavekallena vipaccituṁ asamatthaṁ ahosikammādibhedaṁ.",
  "tika-s0203t0:18": "8.Diṭṭhadhammavedanīyādīnanti diṭṭhadhammavedanīyādīnaṁ dasannaṁ kammānaṁ upakkamena kammānaṁ aññāthābhāvassa anāpādanīyattā yathāsabhāveneva kammāni tiṭṭhanti. Tattha nigaṇṭhānaṁ upakkamo nippayojanoti āha ‘‘aphalo’’ti. Nigaṇṭhānaṁ padahanassa micchāvāyāmassa nipphalabhāvappavedano padhānacchedakavādo. Parehi vuttakāraṇehīti yehi kāraṇehi nigaṇṭhānaṁ vādesu dosaṁ dassenti. Tehi parehi vuttakāraṇehi. Na hi lakkhaṇayuttena hetunā vinā paravādesu dosaṁ dassetuṁ sakkā. Tenāha ‘‘sakāraṇā hutvā’’ti. Nigaṇṭhānaṁ vādā ca anuvādā cāti nigaṇṭhehi vuccamānā sakasakasamayappavedikā vādāceva sāvakehi vuccamānā tesaṁ anuvādā ca. Viññūhi garahitabbaṁ kāraṇaṁ āgacchantīti, ‘‘ayamettha doso’’ti tattha tattha viññūhi paṇḍitehi garahārahaṁ kāraṇaṁ upagacchanti, pāpuṇantīti attho. Tassatthotiādīsu ayaṁ saṅkhepattho , ‘‘vuttanayena parehi vuttena kāraṇena sakāraṇā hutvā dosadassanavasena nigaṇṭhānaṁ vādā anuppattā, tato eva taṁ vādaṁ appasādanīyabhāvadassanena sosentā hetusampattivohārasukkhanena milāpentā dukkaṭakammakārinotiādayo dasa gārayhāpadesā upagacchantī’’ti.",
  "tika-s0203t0:19": "9.Saṅgatibhāvahetūti tattha tattha yadicchāya samuṭṭhitasaṅgatinimittaṁ. Sā pana saṅgati niyatilakkhaṇāti āha ‘‘niyatibhāvakāraṇā’’ti. Acchejjasuttāvutaabhejjamaṇi viya hi paṭiniyatatā niyatipavattīti. Chaḷabhijātihetūti kaṇhābhijāti nīlābhijāti lohitābhijāti haliddābhijāti sukkābhijāti paramasukkābhijātīti imāsu abhijātīsu jātinimittaṁ. Pāpasaṅgatikāti nihīnasaṅgatikā.",
  "tika-s0203t0:20": "10.Anaddhabhūtanti ettha adhi-saddena samānattho addha-saddoti āha – ‘‘anaddhabhūtanti anadhibhūta’’nti. Yathā āpāyiko attabhāvo mahatā dukkhena abhibhuyyati, na tathā ayanti āha – ‘‘dukkhena anadhibhūto nāma manussattabhāvo vuccatī’’ti. ‘‘Acelako hotī’’tiādinā (dī. ni. 1.394) vuttāya nānappakārāya dukkarakārikāya kilamathena. Yadi evaṁ kathaṁ dhutaṅgadharāti āha ‘‘ye panā’’tiādi. Niyyānikasāsanasmiñhi vīriyanti vivaṭṭasannissitaṁ katvā pavattiyamānaṁ vīriyaṁ sarīraṁ khedantampi sammāvāyāmo nāma hoti ñāyāraddhabhāvato.",
  "tika-s0203t0:21": "Theroti ettha āgatamahārakkhitatthero. Tisso sampattiyo manussadevanibbānasampattiyo, sīlasamādhipaññāsampattiyo vā. Khuraggeyevāti khure sīsagge eva, khure sīsaggato apanīte evāti adhippāyo. Ayanti, ‘‘issarakule nibbatto’’tiādinā vutto. Na sabbe eva sakkārapubbakaṁ pabbajitvā arahattaṁ pāpuṇantīti āha ‘‘yo dāsikucchiya’’ntiādi. Rajatamuddikanti rajatamayaṁ aṅgulimuddikaṁ. Gorakapiyaṅgumattenapīti kapitthachallikaṅgupupphagandhamattenapi.",
  "tika-s0203t0:22": "Dhammena ñāyena āgatasukhaṁ dhammasukhanti āha – ‘‘saṅghato vā…pe… paccayasukha’’nti. Amucchitoti anajjhāpanno. Idāni taṁ anajjhāpannataṁ tassa ca phalaṁ dassetuṁ ‘‘dhammikaṁ hī’’tiādi vuttaṁ. Imassāti samudayassa. So hi pañcakkhandhassa dukkhassa kāraṇabhūtattā āsanno paccakkho katvā vutto. Tenāha ‘‘paccuppannāna’’ntiādi. Saṅkhāranti yathāraddhāya sātisayaṁ karaṇato saṅkhāranti laddhanāmaṁ balavavīriyaṁ ussoḷhiṁ. Padahatoti payuñjantassa pavattentassa. Maggena virāgo hotīti ariyamaggena dukkhanidānassa virajjanā hoti. Tenāha ‘‘idaṁ vuttaṁ hotī’’ti. Iminā sukhāpaṭipadā khippābhiññā kathitā akasireneva sīghataraṁ maggapajānatāya bodhitattā. Majjhattatākāroti vīriyūpekkhamāha. Saṅkhāraṁ tattha padahatīti padhānasaṅkhāraṁ tattha dukkhanidānassa virajjananimittaṁ virajjanatthaṁ padahati. Kathaṁ? Maggappadhānena catukiccappadhāne ariyamagge vāyāmena padahati vāyamati. Ajjhupekkhatoti vīriyassa anaccāraddhanātisithilatāya vīriyasamatāyojane byāpārākaraṇena ajjhupekkhato. Tenāha ‘‘upekkhaṁ bhāventassā’’ti. Upekkhābhāvanā ca nāmettha tathāpavattā ariyamaggabhāvanā evāti āha – ‘‘maggabhāvanāya bhāvetī’’ti.",
  "tika-s0203t0:23": "Ettha ca evaṁ pāḷiyā padayojanā veditabbā, – ‘‘so evaṁ pajānāti. Kathaṁ? Saṅkhāraṁ me padahato saṅkhārapadahanā imassa dukkhanidānassa virāgo hoti , ajjhupekkhato me upekkhanā imassa dukkhanidānassa virāgo hotī’’ti. Paṭipajjamānassa cāyaṁ pubbabhāgavīmaṁsassāti gahetabbaṁ. Tattha saṅkhārappadhānāti sammasanapadena sukheneva khippataraṁ bhāvanāussukkāpanavīriyaṁ dassitanti sukhāpaṭipadā khippābhiññā dassitā. Ajjhupekkhatoti ettha kassaci nātidaḷhaṁ katvā pavattitavīriyenapi dukkhanidānassa virāgo hoti vipassanamanuyuñjatīti dassitaṁ. Ubhayatthāpi catutthīyeva paṭipadā vibhāvitāti daṭṭhabbaṁ. Idāni, ‘‘yassa hi khvāssa…pe… upekkhaṁ tattha bhāvetī’’ti vārehi tāsaṁyeva paṭipadānaṁ vasena tesaṁ puggalānaṁ paṭipatti dassitā. Vaṭṭadukkhanidānassa parijiṇṇaṁ imehi vārehi dukkhakkhayo vibhāvito.",
  "tika-s0203t0:24": "11.Baddhacittoti sambaddhacitto. Bahalacchandoti bahalataṇhāchando. Aticaritvāti atikkamitvā. Naṭasatthavidhinā naccanakā naṭā, naccakā itare. Somanassaṁ uppajjati, ‘‘īdisaṁ nāma itthiṁ pariccaji’’nti. Chijjāti dvidhā hotu. Bhijjāti bhijjatu. ‘‘Chijja vā bhijjavā’’ti padadvayenapi vināsameva vadati. Ñatvāti pubbabhāgañāṇena jānitvā. Tadubhayanti saṅkhārapadahanaupekkhābhāvanaṁ.",
  "tika-s0203t0:25": "12.Pesentassāti vāyamantassa. Taṁ sandhāyāti dukkhāya paṭipadāya niyyānataṁ sandhāya.",
  "tika-s0203t0:26": "Usukāro viya yogī tejanassa viya cittassa ujukaraṇato. Gomuttavaṅkaṁ, candalekhākuṭilaṁ, naṅgalakoṭijimhaṁ cittaṁ. Alātā viya vīriyaṁ ātāpana-paritāpanato. Kañcikatelaṁviya saddhā sinehanato. Namanadaṇḍako viya lokuttaramaggo nibbānārammaṇe cittassa nāmanato. Lokuttaramaggena cittassa ujukaraṇaṁ bhāvanābhisamayato daṭṭhabbaṁ. Antadvayavajjitā majjhimā paṭipattīti katvā kilesagaṇavijjhanaṁ pahānābhisamayo. Itarā pana paṭipadā dandhābhiññāti imesaṁ dvinnaṁ bhikkhūnaṁ imāsu dvīsu yathāvuttāsu khippābhiññāsu kathitāsu, itarāpi kathitāva honti lakkhaṇahāranayena paṭipadāsāmaññato. Sahāgamanīyāpi vā paṭipadā kathitāva, ‘‘na heva anaddhabhūtaṁ atthāna’’ntiādinā pubbabhāgapaṭipadāya kathitattā. ‘‘Āgamanīyapaṭipadā pana na kathitā’’ti idaṁ savisesaṁ ajjhupekkhassa akathitataṁ sandhāya vuttanti daṭṭhabbaṁ. Nikkhamanadesananti nikkhamanupāyaṁ desanaṁ. Sesaṁ suviññeyyameva.",
  "tika-s0203t0:27": "Devadahasuttavaṇṇanāya līnatthappakāsanā samattā.",
  "tika-s0203t0:28": "2. Pañcattayasuttavaṇṇanā",
  "tika-s0203t0:29": "21.Eketi ettha eka-saddo aññattho, na gaṇanādiatthoti taṁ dassento ‘‘ekacce’’ti āha. Yaṁ pana pāḷiyaṁ ‘‘santī’’ti vuttaṁ. Tena tesaṁ diṭṭhigatikānaṁ vijjamānatāya avicchinnatā; tato ca nesaṁ micchāgahaṇato sithilakaraṇavivecanehi attano desanāya kiccakāritā avitathatā ca dīpitā hoti. Paramatthasamaṇabrāhmaṇesu aparantakappikatāya lesopi natthīti āha ‘‘paribbajupagatabhāvenā’’tiādi. Sassatādivasena aparantaṁ kappentīti aparantakappino, te eva aparantakappikā. Yasmā tehi aparantaṁ purimatarasiddhehi taṇhādiṭṭhikappehi kappetvā āsevanabalavatāya ca vikappetvā aparabhāgasiddhehi abhinivesabhūtehi taṇhādiṭṭhiggāhehi gaṇhanti abhinivisanti parāmasanti; tasmā vuttaṁ – ‘‘aparantaṁ kappetvā vikappetvā gaṇhantī’’ti. Taṇhupādānavasena kappanagahaṇāni veditabbāni. Taṇhāpaccayā hi upādānaṁ. Vuttampi cetaṁ mahāniddese uddānato saṅkhepato. Taṇhādiṭṭhivasenāti taṇhāya diṭṭhiyā ca vasena. Diṭṭiyā vā upanissayabhūtāya sahajātāya abhinandanakāya ca taṇhāya sassatādiākārena abhinivisantassa micchāgāhassa ca vasena. Anāgatadhammavisayāya adhippetattā anāgatakālavācako idha apara-saddo. Rūpādikhandhavinimuttassa kappanavatthuno abhāvā anta-saddo bhāgavācakoti āha – ‘‘anāgataṁ khandhakoṭṭhāsa’’nti. Kappetvāti ca tasmiṁ aparante taṇhāya nābhinivesānaṁ samattanaṁ pariniṭṭhāpanamāha. Ṭhitāti tassā laddhiyā avijahanaṁ.",
  "tika-s0203t0:30": "Anugatāti ārammaṇakaraṇavasena anu anu gatā aparante pavattā. Ārabbhāti ālambitvā. Visayo hi tassā diṭṭhiyā aparanto. Visayabhāvato eva hi so tassā āgamanaṭṭhānaṁ ārammaṇapaccayo cāti vuttaṁ ‘‘āgamma paṭiccā’’ti. Adhivacanapadānīti paññattipadāni, dāsādīsu sirivaḍḍhakādisaddo viya vacanamattameva adhikāraṁ katvā pavattiyā adhivacanaṁ paññatti. Atha vā adhi-saddo uparibhāve, vuccatīti vacanaṁ, upari vacanaṁ adhivacanaṁ, upādānabhūtarūpādīnaṁ upari paññāpiyamānā upādāpaññattīti attho, tasmā paññattidīpakapadānīti attho. Paññattimattañhetaṁ vuccati, yadidaṁ, ‘‘attā loko’’ti ca, na rūpavedanādayo viya paramattho. Adhikavuttitāya vā adhimuttiyoti diṭṭhiyo vuccanti. Adhikañhi sabhāvadhammesu sassatādiṁ pakatiādiṁ drabyādiṁ jīvādiṁ kāyādiñca abhūtamatthaṁ ajjhāropetvā diṭṭhiyo pavattantīti. Abhivadantīti, ‘‘idameva saccaṁ moghamañña’’nti abhinivisitvā vadanti, ‘‘ayaṁ dhammo, nāyaṁ dhammo’’tiādinā vivadanti. Abhivadanakiriyāya ajjāpi avicchedabhāvadassanatthaṁ vattamānakālavacanaṁ.",
  "tika-s0203t0:31": "Saññā etassa atthīti saññīti āha ‘‘saññāsamaṅgī’’ti. Natthi etassa rogo bhaṅgoti arogoti arogasaddassa niccapariyāyatā veditabbā. Rogarahitatāsīsena vā nibbikāratāya niccataṁ paṭijānāti diṭṭhigatikoti āha ‘‘arogoti nicco’’ti. Imināti, ‘‘saññī attā arogo paraṁ maraṇā’’ti iminā vacanena. Soḷasa saññīvādāti – rūpīcatukkaṁ, arūpīcatukkaṁ, antavācatukkaṁ, ekantasukhīcatukkanti – imesaṁ catunnaṁ catukkānaṁ vasena soḷasa saññīvādā kathitā. Imesuyeva purimānaṁ dvinnaṁ catukkānaṁ vasena aṭṭha saññīvādā aṭṭha ca nevasaññīnāsaññīvādā veditabbā. Satta ucchedavādāti manussattabhāve kāmāvacaradevattabhāve rūpāvacaradevattabhāve catubbidhāruppattabhāve cavitvā sattassa ucchedapaññāpanavasena satta ucchedavādā kathitā. Asato vināsāsambhavato atthibhāvanibandhano ucchedavādoti vuttaṁ ‘‘satoti vijjamānassā’’ti. Yāvāyaṁ attā na ucchijjati, tāva vijjati evāti gahaṇato nirudayavināso idha ucchedoti adhippetoti āha ‘‘upaccheda’’nti. Visesena nāso vināso, abhāvo, so pana maṁsacakkhu-paññācakkhu-dassanapathātikkamovāti āha ‘‘adassana’’nti. Adassane hi nāsa-saddo loke niruḷho. Bhavavigamanti sabhāvāpagamanaṁ yo hi nirudayavināsavasena ucchijjati, na so attano sabhāveneva tiṭṭhati.",
  "tika-s0203t0:32": "Pañca diṭṭhadhammanibbānavādāti pañcakāmaguṇasukhamanubhogavasena catubbidharūpajjhānasukhaparibhogavasena ca diṭṭhadhamme nibbānappattipaññāpanavādā. Diṭṭhadhammoti dassanabhūtena ñāṇena upaladdhadhammo. Tattha yo anindriyavisayo, sopi supākaṭabhāvena indriyavisayo viya hotīti āha – ‘‘diṭṭhadhammoti paccakkhadhammo vuccatī’’ti. Teneva ca, ‘‘tattha tattha paṭiladdhaattabhāvassetaṁ adhivacana’’nti vuttaṁ. Saññīti ādivasena tīhākārehi santanti saññī asaññī nevasaññīnāsaññīti imehi ākārehi vijjamānaṁ, sadā upalabbhamānaṁ sassatanti attho. Saññī attātiādīni tīṇi dassanāni. Santaatthavasena ekanti sassatassa attano vasena ekaṁ dassanaṁ. Itarāni dveti ucchedavāda-diṭṭhadhammanibbānavādasaññitāni dve dassanāni. Tīṇi hutvā pañca hontīti idaṁ, ‘‘santaatthavasena eka’’nti saṅgahavasena vuttassa saññīti ādivibhāgavasena vuttattā suviññeyyanti aṭṭhakathāyaṁ na uddhaṭaṁ.",
  "tika-s0203t0:33": "22.Rūpīṁvāti ettha (dī. ni. ṭī. 1.76-77) yadi rūpaṁ assa atthīti rūpīti ayamattho adhippeto. Evaṁ sati rūpavinimuttena attanā bhavitabbaṁ saññāya viya rūpassapi attaniyattā. Na hi saññī attāti ettha saññā attā. Tathā hi vuttaṁ sumaṅgalavilāsiniyaṁ (dī. ni. aṭṭha. 1.76-77) ‘‘tattha pavattasaññañcassa saññāti gahetvāti vutta’’nti. Evaṁ sante, ‘‘kasiṇarūpaṁ attāti gaṇhātī’’ti idaṁ kathanti? Na kho panetaṁ evaṁ daṭṭhabbaṁ – ‘‘rūpaṁ assa atthīti rūpī’’ti, atha kho ‘‘ruppanasīlo rūpī’’ti. Ruppanañcettha rūpasarikkhatāya kasiṇarūpassa vaḍḍhitāvaḍḍhitakālavasena visesāpatti, sā ca natthīti na sakkā vattuṁ parittavipulatādivisesasabbhāvato. Yadi evaṁ imassa vādassa sassatadiṭṭhisaṅgaho na yujjatīti? No na yujjati kāyabhedato uddhaṁ attano nibbikāratāya tena adhippetattā. Tathā hi vuttaṁ ‘‘arogo paraṁ maraṇā’’ti. Atha vā ‘‘rūpaṁ assa atthīti rūpī’’ti vuccamānepi na doso. Kappanāsiddhenapi hi bhedena sāminiddesadassanato yathā ‘‘silāputtakassa sarīra’’nti . Ruppanaṁ vā ruppanasabhāvo rūpaṁ, taṁ etassa atthīti rūpī, attā ‘‘rūpino dhammā’’tiādīsu (dha. sa. 11 dukamātikā) viya. Evañca katvā rūpasabhāvattā attano ‘‘rūpaṁ attā’’ti vacanaṁ ñāyāgatamevāti ‘‘kasiṇarūpaṁ attāti gaṇhātī’’ti vuttaṁ. Arūpinti ettāpi vuttanayānusārena yathārahaṁ attho vattabbo. Santasukhumaṁ muñcitvā tabbiparītassa gahaṇe kāraṇaṁ natthīti lābhī, ‘‘kasiṇarūpaṁ attā’’ti gaṇhātīti lābhitakkino ṭhapetvā, sesatakkī lābhiggahaṇeneva gahitā. Anussutitakkikopi suddhatakkikopi vā niraṅkusattā takkanassa kasiṇarūpampi attāti kadācipi gaṇheyyāti vuttaṁ – ‘‘ubhopi rūpāni gaṇhātiyevā’’ti. Suddhatakkikassa ubhayaggahaṇaṁ na kataṁ, tasmā sāsaṅkavacanaṁ.",
  "tika-s0203t0:34": "Kasiṇugghāṭimākāsa-paṭhamāruppaviññāṇa-natthibhāvaākiñcaññāyatanāni arūpasamāpattinimittaṁ. Ṭhapetvā saññākkhandhanti idaṁ saññāya attaniyataṁ hadaye katvā vuttaṁ. ‘‘Rūpiṁ vā’’ti ettha vuttanayena pana atthe vuccamāne saññākkhandhaṁ bahiddhā akatvā ‘‘arūpadhamme’’icceva vattabbaṁ siyā. Missakaggāhavasenāti rūpārūpasamāpattīnaṁ nimittāni ekajjhaṁ katvā, ‘‘eko attā’’ti, tattha pavattasaññañcassa, ‘‘saññā’’ti gahaṇavasena. Ayañhi diṭṭhigatiko rūpārūpasamāpattilābhitāya taṁnimittaṁ rūpabhāvena arūpabhāvena ca gahetvā upatiṭṭhati, tasmā, ‘‘rūpī arūpī cā’’ti abhinivesaṁ janeti ajjhattavādino viya takkamatteneva vā rūpārūpadhamme missakavasena gahetvā, ‘‘rūpī ca arūpīca attā hotī’’ti. Takkagāhenevāti saṅkhārāvasesasukhumabhāvappattadhammā viya ca accantasukhumabhāvapattiyā sakiccasādhanāsamatthatāya thambhakuṭṭahatthapādānaṁ saṅghāto viya neva rūpī, rūpasabhāvānativattanato na arūpīti evaṁ pavattatakkagāhena. Lābhivasenapi vā antānantikacatutthavāde vakkhamānanayena aññamaññapaṭipakkhavasena attho veditabbo. Kevalaṁ pana tattha desakālabhedavasena tatiyacatutthavādā icchitā; idha kālavatthu bhedavasenāti ayameva viseso. Kālabhedavasena cettha tatiyavādassa pavatti rūpārūpanimittānaṁ saha anupaṭṭhānato; catutthavādassa pana vatthubhedavasena pavatti rūpārūpadhammānaṁ samūhato, ‘‘eko attā’’ti takkavasenāti tattha vakkhamānanayānusārena veditabbaṁ.",
  "tika-s0203t0:35": "Yadipi aṭṭhasamāpattilābhino diṭṭhigatikassa vasena samāpattibhedena saññānānattasambhavato dutiyadiṭṭhipi samāpannakavasena labbhati; tathāpi samāpattiyaṁ ekarūpeneva saññāya upaṭṭhānato, ‘‘paṭhamadiṭṭhi samāpannakavārena kathitā’’ti āha. Tenevettha samāpannakaggahaṇaṁ kataṁ. Ekasamāpattilābhino eva vā vasena attho veditabbo. Samāpatti bhedena saññābhedasambhavepi bahiddhā puthuttārammaṇe saññānānattena oḷārikena nānattasaññīti, ‘‘dutiyadiṭṭhi asamāpannakavārenā’’ti āha. Avaḍḍhitakasiṇavasena parittasaññitaṁ, vaḍḍhitakasiṇavasena appamāṇasaññitaṁ dassetuṁ, ‘‘tatiyadiṭṭhi suppamattena vā sarāvamattena vā’’tiādi vuttaṁ. ‘‘Aṅguṭṭhappamāṇo vā attā yavappamāṇo, aṇumatto vā attā’’tiādidassanavasena (udā. aṭṭha. 54; dī. ni. ṭī. 1.76-77) paritto saññīti parittasaññī. Kapilakaṇādādayo (vibha. anuṭī. 189) viya attano sabbagatabhāvapaṭijānanavasena appamāṇo saññīti appamāṇasaññīti evampettha attho daṭṭhabbo.",
  "tika-s0203t0:36": "Etanti, ‘‘rūpiṁ vā’’tiādinā yathāvuttaattavādaṁ. Ekesanti ekaccānaṁ. Upātivattatanti atikkamantānaṁ. Niddhāraṇe cetaṁ sāmivacanaṁ. Viññāṇakasiṇameke abhivadantīti yojanā. Tenāha – ‘‘saññaṁ…pe… abhivadantī’’ti. Tattha ‘‘saññaṁ ṭhapetvā sesāni tīṇī’’ti idaṁ saññāya catukkampi paripuṇṇameva gahetvā, apare aṭṭhakanti vadanti. Tadubhayanti taṁ saññāaṭṭhakanti vuttaṁ ubhayaṁ. Parato āvi bhavissatīti, ‘‘catasso rūpasaññī’’tiādinā upari pakāsessati. Vakkhati hi – ‘‘koṭṭhāsato aṭṭha, atthato pana satta saññā hontī’’ti (ma. ni. aṭṭha. 3.22). Etthāti, ‘‘etaṁ vā panā’’ti etasmiṁ vākye. Samatikkamituṁ sakkonti tattha ādīnavadassanena taduddhaṁ ānisaṁsadassanena ca brūhitasaddhādi guṇattā, vipariyāyena asakkuṇanaṁ veditabbaṁ. Ye sakkonti, teva gahitā tesaṁyeva vasena vakkhamānassa visesassa vattuṁ sakkuṇeyyattā. Sakkontānañca nesaṁ upātivattanaṁ attano ñāṇabalānurūpanti imamatthaṁ upamāya dassetuṁ, ‘‘tesaṁ panā’’tiādi vuttaṁ. Tattha appamāṇanti appamāṇārammaṇo , appamāṇārammaṇatā cassa āgamanavasena veditabbā anantārammaṇato vā. Na hi ārammaṇe anantanti paramānantassa pamāṇaṁ vā gaṇhāti. Sukhadukkhehi aniñjanato rūpavirāgabhāvanāvisesatāya ca āneñjaṁ patvā tiṭṭhati, ayaṁ no attāti abhivadantā tiṭṭhanti. Viññāṇakasiṇameketi viññāṇañcāyatanaṁ eke diṭṭhigatikā attāti vadanti. Tenāha – ‘‘viññāṇañcāyatanaṁ tāva dassetu’’nti. Tassa pana ārammaṇabhūtaṁ kasiṇugghāṭimākāse pavattaviññāṇanti apare. Tañhi kasiṇaṁ manasikāravasena, ‘‘viññāṇakasiṇa’’nti, viññāṇañca taṁ ārammaṇaṭṭhena āyatanañcāti, ‘‘viññāṇañcāyatana’’nti ca vuccati. Ākiñcaññāyatanameketi etthāpi eseva nayo.",
  "tika-s0203t0:37": "Tayidanti ya-kāro padasandhikaroti āha ‘‘taṁ ida’’nti. Diṭṭhigatanti yathā vuttaṁ ‘‘saññī attā’’ti evaṁ vuttaṁ diṭṭhiṁ. Diṭṭhiyeva hi diṭṭhigataṁ ‘‘muttagataṁ (ma. ni. 2.119; a. ni. 9.11), saṅkhāragata’’ntiādīsu (mahāni. 41) viya. Gantabbābhāvato vā diṭṭhiyā gatamattaṁ diṭṭhigataṁ, diṭṭhiyā gahaṇamattanti attho. Diṭṭhipakāro vā diṭṭhigataṁ. Lokiyā hi vidhayuttagatapakārasadde samānatthe icchanti. Diṭṭhipaccayo diṭṭhikāraṇaṁ, avijjādi diṭṭhiṭṭhānanti attho. Tattha avijjāpi hi diṭṭhiṭṭhānaṁ upanissayādibhāvato. Yathāha – ‘‘assutavā, bhikkhave, puthujjano ariyānaṁ adassāvī ariyadhammassa akovido’’tiādi (dha. sa. 1007). Phassopi diṭṭhiṭṭhānaṁ. Yathāha ‘‘tadapi phassapaccayā’’ti (dī. ni. 1.118-124). Saññāpi diṭṭhiṭṭhānaṁ. Yathāha ‘‘saññānidānā hi papañcasaṅkhā’’ti (su. ni. 880; mahāni. 109). Vitakkopi diṭṭhiṭṭhānaṁ. Yathāha – ‘‘takkañca diṭṭhīsu pakappayitvā, saccaṁ musāti dvayadhammamāhū’’ti (su. ni. 892; mahāni. 121). Ayonisomanasikāropi diṭṭhiṭṭhānaṁ. Yathāha – ‘‘tassevaṁ manasikaroto channaṁ diṭṭhīnaṁ aññatarā diṭṭhi uppajjati, atthi me attāti tassa saccato thetato diṭṭhi uppajjatī’’ti (ma. ni. 1.19). Diṭṭhārammaṇanti diṭṭhiārammaṇabhūtaṁ upādānakkhandhapañcakaṁ. Tenāha – ‘‘rūpaṁ attato samanupassatī’’tiādi (paṭi. ma. 1.130). Rūpavedanādivinimuttassa diṭṭhiyā ārammaṇassa abhāvato anādiyitvā idameva dasseti – ‘‘iminā paccayena idaṁ nāma dassanaṁ gahita’’nti. Iminā paccayenāti vā ettha paccayaggahaṇena ārammaṇampi gahitamevāti daṭṭhabbaṁ.",
  "tika-s0203t0:38": "Tadevāti diṭṭhigatañceva diṭṭhipaccayañca. Rūpasaññānanti ettha iti-saddo ādiattho. Evaṁ-saddo pakārattho, ‘‘yadi rūpasaññāna’’ntiādinā pakārena vuttasaññānanti attho. Nirupakkilesā nīvaraṇādi upakkilesavimuttito. Uttamā paṇītabhāvappattito, tato eva seṭṭhā, seṭṭhattā eva uttaritarābhāvato anuttariyā. Akkhāyatīti upaṭṭhāti. Ākiñcaññāyatanasaññāya visuṁ vuccamānattā catutthāruppasaññāya ca imasmiṁ saññīvāde anotaraṇato, ‘‘yadi āruppasaññānanti iminā ākāsānañcāyatana-viññāṇañcāyatanasaññā’’icceva vuttaṁ. Itarehi pana dvīhīti, ‘‘yadi ekattasaññānaṁ, yadi nānattasaññāna’’nti imehi dvīhi padehi. Samāpannakavāro ca tathā idha kathitoti adhippāyo. Koṭṭhāsato aṭṭha saññā catukkadvayasaṅgahato. Ekattasaññīpadaṁ ṭhapetvā atthato pana satta saññā honti aggahitaggahaṇenāti adhippāyo. Tenāha – ‘‘samāpannaka…pe… saṅgahitoyevā’’ti.",
  "tika-s0203t0:39": "Saññāgatanti saññāvasena gataṁ, saññāsaṅgahaṁ gataṁ vā. Tassa pana adiṭṭhigatassapi upalabbhamānattā, ‘‘saddhiṁ diṭṭhigatenā’’ti vuttaṁ. Paccayehi samāgantvā katanti saha kāraṇabhūtehi paccayehi teneva saha kāraṇabhāvena samāgantvā nibbattitaṁ; paṭiccasamuppannanti attho. Saṅkhatattā oḷārikaṁ uppādavayaññathattasabbhāvato. Yassa hi uppādo paññāyati, vayo paññāyati, ṭhitassa aññathattaṁ paññāyati, taṁ khaṇe khaṇe bhijjanasabhāvato passantassa pākaṭabhūtavikāraṁ oḷārikaṁ siyā. Na cettha maggaphaladhammā nidassetabbā tesaṁ tathā ananupassitabbato; tesampi saṅkhatabhāvena itarehi samānayogakkhamatāya dunnivārayabhāvato. Tathā hi ‘‘asesavirāganirodhā’’ti (udā. 3) vacanato maggassapi nissaraṇabhāvena ‘‘atthi kho pana saṅkhārānaṁ nirodho’’ti nibbānamevettha paṭiyogabhāvena uddhaṭaṁ ‘‘nirujjhanti etthā’’ti katvā. Nirodhasaṅkhātaṁ nibbānaṁ nāma atthīti ettha, – ‘‘atthi, bhikkhave, ajātaṁ abhūtaṁ asaṅkhata’’nti suttapadaṁ (udā. 73) ānetvā vattabbaṁ. Nibbānadassīti sacchikiriyābhisamayavasena nibbānadassī, tato eva itarābhisamayatthasiddhiyā taṁ saṅkhataṁ atikkanto.",
  "tika-s0203t0:40": "23.Aṭṭhasu asaññīvādesūti idaṁ brahmajāle (dī. ni. 1.78-80) āgatanayena vuttameva hi sandhāya heṭṭhā, ‘‘saññīti iminā aṭṭha asaññīvādā kathitā’’ti vuttaṁ. Idha pana cattāro vādā eva uddhaṭā. Tenāha ‘‘asaññī’’tiādi. Esa nayo parato ‘‘aṭṭhasu nevasaññīnāsaññīvādesū’’ti etthāpi. Saññāya sati tāya vedanāgāhasabbhāvato ‘‘ābādhanaṭṭhena saññā rogo’’ti vuttaṁ. Dukkhatāsūlayogato kilesāsucipaggharaṇato uppādajarābhaṅgehi uddhumātapakkapabhijjanato ca saññā gaṇḍo; svāyamattho dosaduṭṭhatāya eva hotīti āha – ‘‘sadosaṭṭhena gaṇḍo’’ti. Pīḷājananato antotudanato duruddharaṇato ca saññā sallaṁ; svāyamattho attabhāvaṁ anupavisitvā avaṭṭhānenāti āha ‘‘anupaviṭṭhaṭṭhena salla’’nti. Paṭisandhiggahaṇe viññāṇaṁ kutoci āgataṁ viya hotīti vuttaṁ ‘‘paṭisandhivasena āgati’’nti. Gatinti pavattiṁ. Sā pana tāsu tāsu gatīsu vutti hotīti vuttaṁ – ‘‘cutivasena gati’’nti; vaḍḍhanavasena ghanapabandhavasenāti attho. Tenāha ‘‘aparāpara’’nti. Aparāparañhi pabandhavasena pavattamānaṁ viññāṇaṁ nandūpasecanaṁ; itaraṁ khandhattayaṁ vā nissāya abhivuddhiṁ patiṭṭhaṁ mahantañca pāpuṇātīti. Pavaḍḍhavasena vā gatiṁ, nikkhepavasena cutiṁ, tato aparāparañca rūpapavattanavasena upapattiṁ, indriyaparipākavasena vuḍḍhiṁ tassa tassa kammassa katūpacitabhāvena viruḷhiṁ; tassa kammassa phalanibbattiyā vepullanti yojetabbaṁ.",
  "tika-s0203t0:41": "Kāmañcātiādinā ‘‘aññatra rūpā’’tiādikā codanā lakkhaṇavasena vuttāti dassetvā ayañca nayo codanāya avisiṭṭhavisayatāya siyā; visiṭṭhavisayā panāyaṁ codanāti dassetuṁ, ‘‘ayaṁ pana pañho’’tiādi vuttaṁ. Ettake khandheti yathāvutte rūpavedanādike cattāro khandhe. Aññatra rūpāti iminā yattha katthaci rūpena vinā viññāṇassa pavatti natthīti dīpitaṁ hoti. Bhavavisesacodanāya sabhāvato eva viññāṇena vinā rūpassapi pavatti natthīti dīpitaṁ hotīti āha – ‘‘arūpabhavepi rūpaṁ, asaññābhave ca viññāṇaṁ atthī’’ti. Nirodhasamāpannassāti saññāvedayitanirodhaṁ samāpannassapi viññāṇaṁ atthi. Byañjanacchāyāya ce atthaṁ paṭibāhasīti yadi saddatthameva gahetvā adhippāyaṁ na gaṇhasi neyyatthaṁ suttanti. Ettha ca asaññabhave nibbattasattavasena paṭhamavādo; saññaṁ attato samanupassatīti ettha vuttanayena saññaṁyeva attāti gahetvā tassa kiñcanabhāvena ṭhitāya aññāya saññāya abhāvato asaññīti pavatto dutiyavādo; tathā saññāya saha rūpadhamme sabbe eva vā rūpārūpadhamme attāti gahetvā pavatto tatiyavādo; takkaggāhavaseneva pavatto catutthavādo. Tesu yaṁ vattabbaṁ, taṁ heṭṭhā vuttanayeneva veditabbaṁ. Nevasaññīnāsaññīvādepi asaññabhave nibbattassa sattassa cutipaṭisandhīsu; sabbattha vā paṭusaññākiccaṁ kātuṁ asamatthāya sukhumāya saññāya atthibhāvapaṭijānanavasena paṭhamavādo; asaññīvāde vuttanayena sukhumāya saññāya vasena sañjānanasabhāvatāpaṭijānanavasena ca dutiyavādādayo pavattāti. Evamettha etesaṁ vādānaṁ sabbhāvo veditabbo. Sesaṁ vuttanayameva.",
  "tika-s0203t0:42": "24. Yattha na saññā, tattha ñāṇassa sambhavo eva natthīti āha – ‘‘asaññā sammoho’’ti, asaññabhāvo nāma sammohappavattīti attho. Yathā niyyantīti niyyāniyāti bahulaṁ vacanato kattusādhano niyyāniyasaddo, evaṁ idha viññātabbasaddoti āha – ‘‘vijānātītiviññātabba’’nti, vijānanaṁ viññāṇanti attho. Tena diṭṭhasutamutaviññātabbamattenāti diṭṭhasutamutaviññāṇappamāṇenāti attho daṭṭhabbo. Tenāha – ‘‘pañcadvārikasaññāpavattimattenā’’ti, nibbikappabhāvato pañcadvārikasaññāpavattisamena bhāvanābhinīhārenāti attho. Oḷārikasaṅkhārappavattimattenāti oḷārikānaṁ saṅkhārānaṁ pavattiyā. Oḷārikasaṅkhārāti cettha ākiñcaññāyatanapariyosānā samāpattidhammā adhippetā. Upasampadanti ye saññāya, asaññibhāve ca dosaṁ disvā nevasaññānāsaññāyatanaṁ vaṇṇentāpi rūpajjhānapaṭilābhamattena tassa sampādanaṁ paṭilābhaṁ adhigamaṁ paññapenti, tesaṁ tassa byasanaṁ akkhāyati anupāyabhāvato. Tenāha ‘‘vināso’’tiādi. Vuṭṭhānanti sadisasamāpajjanapubbakaṁ parivuṭṭhānaṁ. Samāpatti eva tesaṁ natthi anadhigatattā. Oḷārikasaṅkhārappavattiyā antamaso ākiñcaññāyatanasaṅkhārappavattiyāpi pattabbanti na akkhāyati tepi samatikkamitvā pattabbato. Saṅkhārānanti niddhāraṇe sāmivacanaṁ. Avasesāti ito paraṁ sukhumabhāvo nāma natthīti sukhumabhāvāpattiyā avasesā. Tenāha – ‘‘bhāvanāvasena sabbasukhumabhāvaṁ pattā saṅkhārā’’ti. Etanti nevasaññānāsaññāyatanaṁ, pattabbaṁ nāma hoti tādisasaṅkhārappattiyaṁ tabbohārato. Saṅkhataṁ samecca sambhuyya paccayehi katattā.",
  "tika-s0203t0:43": "25. ‘‘Ye te samaṇabrāhmaṇā sato sattassa ucchedaṁ vināsaṁ vibhavaṁ paññapentī’’ti (ma. ni. 3.25) vakkhamānattā sabuddhiyaṁ viparivattamāne ekajjhaṁ gahetvā, ‘‘tatrā’’ti bhagavatā vuttanti āha – ‘‘tatrāti sattasu ucchedavādesu bhumma’’nti. Uddhaṁ saranti uddhaṁ gataṁ sarantāti taṁ dassento āha ‘‘uddhaṁ vuccatī’’tiādi. Sarantāti yattha patthenti na labhanti, taṁ jānantā. Āsattinti āsīsanaṁ. Peccāti paraloke. Vāṇijūpamā viyāti bhavapariyāpannaphalavisesāpekkhāya paṭipajjanato. Sakkāyassa bhayāti santo kāyoti sakkāyo, paramatthato vijjamāno dhammasamūhoti katvā upādānakkhandhapañcakaṁ, tato bhāyanena. Mā khīyi mā parikkhayaṁ agamāsi. Mā osīdi mā heṭṭhā bhassi. Abbhanti ākāsaṁ mā undriyi mā bhijjitvā pati. Gaddulena baddho gaddulabaddho. Daḷhathambho viya khīlo viya ca sakkāyo dummocanīyato. Sā viya diṭṭhigatiko tassa anuparivattanato. Daṇḍako viya diṭṭhi chedanakaraṇāya asamatthabhāvakaraṇato. Rajju viya taṇhā bandhanato ca, ārammaṇakaraṇavasena samannāgamanavasena ca sambaddhabhāvato. Tena vuttaṁ – ‘‘diṭṭhidaṇḍake pavesitāya taṇhārajjuyā’’ti.",
  "tika-s0203t0:44": "26. Bhagavā attano desanāvilāsena veneyyajjhāsayavasena (catucattārīsa aparantakappikavādā tattha tattha antogadhāti) uddesavasena pañceva saṅgahetvā yathuddesaṁ nigamento, ‘‘imānevapañcāyatanānī’’ti āha. Tattha dukkhassa nimittabhāvato diṭṭhigatānaṁ kāraṇaṭṭhena āyatanatthoti vuttaṁ – ‘‘imāneva pañca kāraṇānī’’ti. Saññīādivasena tīṇi ucchedavādoti cattāri bhājitāni. Itaraṁ pana diṭṭhadhammanibbānaṁ kuhiṁ paviṭṭhaṁ? Sarūpato abhājitattā yathābhājitesu vādesu kattha antogadhanti pucchati. Uddese pana sarūpato gahitameva, ‘‘diṭṭhadhammanibbānaṁ vā paneke abhivadantī’’ti. Itaro ekattasaññīvāde nānattasaññīvāde antogadhanti dassento ‘‘ekatta…pe… veditabba’’nti āha yathāsukhañcetaṁ vuttaṁ. Paṭhamo hi diṭṭhadhammanibbānavādo nānattasaññīvāde antogadho, itare cattāro ekattasaññīvāde.",
  "tika-s0203t0:45": "27.Atītakoṭṭhāsasaṅkhātanti atītaṁ khandhakoṭṭhāsasaṅkhātaṁ pubbantaṁ. Pubbe nivutthadhammavisayā kappanā idhādhippetā, tasmā atītakālavācako idha pubbasaddo, rūpādikhandhavinimuttañca kappanāvatthu natthi, antasaddo ca koṭṭhāsavācako. Tena vuttaṁ ‘‘atītakoṭṭhāsasaṅkhātaṁ pubbantaṁ kappetvā’’ti. ‘‘Kappetvā’’ti ca tasmiṁ pubbante taṇhāyanābhinivisānaṁ samatthanaṁ pariniṭṭhāpanaṁ vadati. Sesampīti ‘‘pubbantānudiṭṭhī’’ti evamādikaṁ. Pubbe vuttappakāranti ‘‘aparantānudiṭṭhino’’tiādīsu vuttappakāraṁ. Ekekasmiñca attāti āhito ahaṁmāno etthāti katvā, lokoti lokiyanti ettha puññapāpāni tabbipākā cāti katvā, taṁ taṁ gahaṇavisesaṁ upādāya paññāpanaṁ hotīti āha – ‘‘rūpādīsu aññataraṁ attāti ca lokoti ca gahetvā’’ti. Sabbadābhāvena sassato. Amaro nicco dhuvoti tasseva vevacanāni. Maraṇābhāvena amaro, uppādābhāvena sabbakālaṁ vattanato nicco, thiraṭṭhena vikārābhāvena dhuvo, yathāhātiādinā yathāvuttamatthaṁ niddesapaṭisambhidāpāḷīhi vibhāveti. Ayañca attho ‘‘rūpaṁ attato samanupassati, vedanaṁ… saññaṁ… saṅkhāre… viññāṇaṁ attato samanupassatī’’ti (paṭi. ma. 1.130-131) imissā pañcavidhāya sakkāyadiṭṭhiyā vasena vutto. ‘‘Rūpavanta’’ntiādikāya (paṭi. ma. 1.130-131) pana pañcadasavidhāya sakkāyadiṭṭhiyā vasena cattāro cattāro khandhe, ‘‘attā’’ti gahetvā tadaññaṁ – ‘‘loko’’ti paññapentīti ayampi attho labbhati, tathā ekaṁ khandhaṁ, ‘‘attā’’ti gahetvā tadaññe ‘‘loko’’ti paññapentīti evamettha attho daṭṭhabbo. Eseva nayoti iminā yathā ‘‘rūpādīsu aññataraṁ attāti ca lokoti ca gahetvā sassato…pe… dhuvo’’ti attho vutto; evaṁ asassato anicco adhuvo ucchijjati vinassati na hoti paraṁ maraṇā; nicco ca anicco ca nevanicco nāniccoti evamādimatthaṁ atidisati.",
  "tika-s0203t0:46": "Cattāro sassatavādāti lābhīvasena tayo, takkīvasena ekoti evaṁ cattāro. Pubbenivāsañāṇalābhī titthiyo mandapañño anekajātisatasahassamattaṁ anussarati, majjhimapañño dasa saṁvaṭṭavivaṭṭakappāni, tikkhapañño cattārīsa saṁvaṭṭavivaṭṭakappāni, na tato paraṁ. So evaṁ anussaranto attā ca loko cāti abhivadati. Takkī pana takkapariyāhataṁ vīmaṁsānucaritaṁ sayaṁpaṭibhānaṁ sassato attā ca loko cāti abhivadati. Tena vuttaṁ – ‘‘lābhīvasena tayo, takkīvasena ekoti evaṁ cattāro sassatavādā’’ti. Eteneva ca adhiccasamuppattikavādo viya sassatavādo kasmā duvidhena na vibhattoti ce? Paṭikkhittattāti daṭṭhabbaṁ.",
  "tika-s0203t0:47": "Ettha ca, ‘‘sassato attā ca loko cā’’ti vāde ayamayuttatāvibhāvanā – yadi hi parena parikappito attā, loko vā sassato siyā, tassa nibbikāratāya purimarūpāvijahanato kassaci visesādhānassa kātuṁ asakkuṇeyyatāya ahitato nivattanatthaṁ hite ca paṭipattiatthaṁ upadeso eva nippayojano siyā sassatavādino. Kathaṁ vā so upadeso pavattīyati vikārābhāvato; evañca attano ajaṭākāsassa viya dānādikiriyā hiṁsādikiriyā ca na sambhavati; tathā sukhassa dukkhassa ca anubhavananibandho eva sassatavādino na yujjati kammabaddhābhāvato, jātiādīnaṁ asambhavato kuto vimokkho. Atha pana dhammamattaṁ tassa uppajjati ceva vinassati ca, yassa vasenāyaṁ kiriyādivohāroti vadeyya. Evampi purimarūpāvijahanena avaṭṭhitassa attano dhammamattanti na sakkā sambhāvetuṁ; te vā panassa dhammā avatthābhūtā tato aññe vā siyuṁ anaññe vā, yadi aññe, na tāhi tassa uppannāhipi koci viseso atthi. Yo hi karoti paṭisaṁvedeti cavati upapajjati cāti icchitaṁ. Tasmā tadavattho eva yathāvuttadoso, kiñca dhammakappanāpi niratthakā siyā. Atha anaññe, uppādavināsavantīhi avatthāhi anaññassa attano tāsaṁ viya uppādavināsasambhavāpattito kuto niccatāvakāso. Tāsampi vā attano viya niccatāti bandhanavimokkhānaṁ asambhavo evāti na yujjati eva sassatavādo; na cettha koci vādī dhammānaṁ sassatabhāve parisuddhaṁ yuttiṁ vattuṁ samattho atthi; yuttirahitañca vacanaṁ na paṇḍitānaṁ cittamārādhetīti viññūhi chaḍḍito evāyaṁ sassatavādoti.",
  "tika-s0203t0:48": "Satta ucchedavādāti ettha te sarūpamattato heṭṭhā dassitā eva, tattha dve janā ucchedadiṭṭhiṁ gaṇhanti lābhī ca alābhī ca. Tattha lābhī nāma dibbacakkhuñāṇalābhī dibbena cakkhunā arahato cutiṁ disvā upapattiṁ apassanto. Yo vā puthujjanānampi cutimattameva daṭṭhuṁ sakkoti, pubbayogābhāvena parikammākaraṇena vā upapātaṁ daṭṭhuṁ na sakkoti. So ‘‘tattha tattheva attā ucchijjatī’’ti ucchedadiṭṭhiṁ gaṇhāti. Alābhī – ‘‘ko paralokaṁ jānāti, ettako jīvavisayo, yāva indriyagocaro’’ti attano dhītuyā hatthaggaṇhanakarājā viya kāmasukhagiddhatāya vā, ‘‘yathā rukkhapaṇṇāni rukkhato patitāni na paṭisandhiyanti, evaṁ sabbepi sattā appaṭisandhikamaraṇameva gacchanti, jalabubbuḷakūpamā sattā’’ti takkamattavasena vā ucchedadiṭṭhiṁ gaṇhāti. Tattha yaṁ heṭṭhā vuttaṁ – ‘‘manussattabhāve kāmāvacaradevattabhāve rūpāvacaradevattabhāve catubbidhaarūpattabhāve cavitvā sattassa ucchedapaññāpanavasena satta ucchedavādā kathitā’’ti. Tattha yuttaṁ tāva purimesu tīsu vādesu ‘‘kāyassa bhedā’’ti vuttaṁ; pañcavokārabhavapariyāpannaṁ attabhāvaṁ ārabbha pavattattā tesaṁ vādānaṁ, na yuttaṁ catuvokārabhavapariyāpannaṁ attabhāvaṁ nissāya pavattesu catutthādīsu catūsu vādesu, ‘‘kāyassa bhedā’’ti vuttaṁ. Na hi arūpīnaṁ kāyo atthīti? Saccametaṁ, rūpabhave pavattavohāreneva diṭṭhigatiko arūpabhavepi kāyavohāramāropetvā āha ‘‘kāyassa bhedā’’ti. Yathā diṭṭhigatikehi diṭṭhiyo paññattā, tatheva bhagavā dassesīti. Arūpakāyabhāvato vā phassādidhammasamūhabhūte arūpattabhāve kāyaniddeso daṭṭhabbo.",
  "tika-s0203t0:49": "Etthāha – ‘‘kāmāvacaradevattabhāvādiniravasesavibhavapatiṭṭhāpakānaṁ dutiyavādādīnaṁ yutto aparantakappikabhāvo anāgataddhavisayattā tesaṁ vādānaṁ; na pana diṭṭhigatika-paccakkhabhūta-manussattabhāva-samucchedapatiṭṭhāpakassa paṭhamavādassa paccuppannavisayattā’’ti. Yadi evaṁ yathā hi dutiyādivādānaṁ, purimapurimavādasaṅgahitasseva attano uttaruttarabhavopapattiyā samucchedanato yujjati aparantakappikatā, tathā ca ‘‘no ca kho, bho, ayaṁ attā ettāvatā sammā samucchinno hotī’’tiādi vuttaṁ. Evaṁ anāgatasseva manussattabhāvasamucchedassa adhippetattā paṭhamavādassapi aparantakappikatā yujjati. Evaṁ sabbassapi pubbantato āgatassa ucchedapaññāpanavasena idha pubbantakappikesu desanā gatā. Ete ucchedavādā heṭṭhā aparantakappikesu desanā gatā. Ete ucchedavādā heṭṭhā aparantakappikesu tattha tattheva ucchijjati, na tato uddhaṁ pavatti atthīti dassanatthaṁ vuttā. Jalabubbuḷakūpamā hi sattāti tassa laddhi.",
  "tika-s0203t0:50": "Idhāti pubbantakappikesu. Idheva manussattabhāvādike ucchijjati vinaṭṭhavināsavasena. Evaṁ anāgate anuppattidassanaparānaṁ ucchedavādānaṁ aparantakappikesu gahaṇaṁ; pubbantato pana āgatassa attano idheva ucchedadassanaparānaṁ pubbantakappikesu gahaṇaṁ. Ito paraṁ na gacchatīti pana idaṁ atthato āpannassa atthassa dassanaṁ. Sattesu saṅkhāresu ca ekaccasassatanti pavatto ekaccasassatavādo . So pana brahmakāyika-khiḍḍāpadosika-manopadosikattabhāvato cavitvā idhāgatānaṁ takkino ca uppajjanavasena catubbidhoti āha ‘‘cattāro ekaccasassatavādā’’ti. ‘‘Saṅkhārekaccasassatikā’’ti idaṁ tehi sassatabhāvena gayhamānānaṁ dhammānaṁ yathāsabhāvadassanavasena vuttaṁ, na panekaccasassatikamatadassanavasena. Tassa hi sassatābhimataṁ asaṅkhatamevāti laddhi. Tathā hi vuttaṁ (dī. ni. 1.49) brahmajāle – ‘‘cittanti vā manoti vā viññāṇanti vā ayaṁ attā nicco dhuvo sassato avipariṇāmadhammo sassatisamaṁ tatheva ṭhassatī’’ti. Na hi yassa bhāvassa paccayehi abhisaṅkhatabhāvaṁ paṭijānāti; tasseva niccadhuvādibhāvo anummattakena na sakkā paṭiññātuṁ. Etena, ‘‘uppādavayadhuvatāyuttabhāvā siyā niccā, siyā aniccā, siyā na vattabbā’’tiādinā pavattassa sattabhaṅgavādassa ayuttatā vibhāvitā hoti.",
  "tika-s0203t0:51": "Tatthāyaṁ (dī. ni. ṭī. 1.38) ayuttatāvibhāvanā – yadi, ‘‘yena sabhāvena yo dhammo atthīti vuccati, teneva sabhāvena so dhammo natthī’’tiādinā vucceyya, siyā anekantavādo; atha aññena, siyā na anekantavādo; na cettha desantarādisambaddhabhāvo yutto vattuṁ tassa sabbalokasiddhattā vivādābhāvato. Ye pana vadanti – ‘‘yathā suvaṇṇaghaṭe makuṭe kate ghaṭabhāvo nassati, makuṭabhāvo uppajjati, suvaṇṇabhāvo tiṭṭhatiyeva, evaṁ sabbabhāvānaṁ koci dhammo nassati, koci uppajjati, sabhāvo pana tiṭṭhatī’’ti. Te vattabbā – kiṁ taṁ suvaṇṇaṁ, yaṁ ghaṭe makuṭe ca avaṭṭhitaṁ? Yadi rūpādi, so saddo viya anicco, atha rūpādisamūho, samūho nāma sammutimattaṁ. Tassa vohāramattassa atthitā natthitā niccatā vā na vattabbā. Tassa paramatthasabhāvena anupalabbhanatoti anekantavādo na siyā. Dhammā ca dhammito aññe vā siyuṁ anaññe vā. Yadi aññe, na tesaṁ aniccatāya dhammī anicco aññattā. Na hi rūpā cakkhuviññāṇaṁ aññattā, na ca rūpe cakkhuviññāṇasaddo hoti; kiñca dhammakappanāpi niratthikā siyā dhammino niccāniccatāya asijjhanato atha anaññe; uppādavināsavantehi anaññassa dhammino tesaṁ viya uppādavināsasabbhāvato kuto niccatāvakāso, tesampi vā dhammino viya niccatāpatti siyā. Apica niccāniccanavattabbarūpo attā ca loko ca paramatthato vijjamānatāpaṭijānanato yathā niccādīnaṁ aññataraṁ rūpaṁ, yathā vā dīpādayo. Na hi dīpādīnaṁ udayabbayasabhāvānaṁ niccāniccanavattabbasabhāvatā sakkā vattuṁ jīvassa niccādīsu aññataraṁ rūpaṁ viyāti evaṁ sattabhaṅgassa viya sesabhaṅgānampi asambhavoyevāti sattabhaṅgavādassa ayuttatā veditabbāti.",
  "tika-s0203t0:52": "Ettha ca, ‘‘issaro nicco, aññe sattā aniccā’’ti evaṁ pavattavādā sattekaccasassatavādā; seyyathāpi issaravādādayo. ‘‘Paramāṇavo niccā dhuvā, dviaṇukādayo aniccā’’ti evaṁ pavattavādā saṅkhārekaccasassatavādā; seyyathāpi kaṇādavādādayo. Nanu ca ‘‘ekacce dhammā sassatā, ekacce asassatā’’ti; etasmiṁ vāde cakkhādīnaṁ asassatatāsanniṭṭhānaṁ yathāsabhāvāvabodho eva, tayidaṁ kathaṁ micchādassananti, ko evamāha – ‘‘cakkhādīnaṁ asassatabhāvasanniṭṭhānaṁ micchādassana’’nti? Asassatesuyeva pana kesañci dhammānaṁ sassatabhāvābhiniveso idha micchādassanaṁ; tena pana ekavāre pavattamānena cakkhādīnaṁ asassatabhāvāvabodho vidūsito saṁsaṭṭhabhāvato; visasaṁsaṭṭho viya sappimaṇḍo sakiccakāraṇāsamattatāya sammādassanapakkhe ṭhapetabbataṁ nārahati. Atha vā asassatabhāvena nicchitāpi cakkhuādayo samāropitajīvasabhāvā eva diṭṭhigati kehi gayhantīti tadavabodhassa micchādassanabhāvo na sakkā nivāretuṁ. Tathā hi vuttaṁ brahmajāle (dī. ni. 1.49) – ‘‘cakkhunti vā…pe… kāyoti vā ayaṁ me attā’’tiādi. Evañca katvā asaṅkhatāya saṅkhatāya ca dhātuyā vasena yathākkamaṁ ekacce dhammā sassatā; ekacce asassatāti evaṁ pavatto vibhajjavādopi ekaccasassatavādo āpajjatīti evaṁpakārā codanā anokāsā hoti aviparītadhammasabhāvasampaṭipattibhāvato.",
  "tika-s0203t0:53": "Na maratīti amarā. Kā sā? ‘‘Evantipi me no’’tiādinā (dī. ni. 1.62) nayena pariyantarahitā diṭṭhigatikassa diṭṭhi ca vācā ca, amarāya diṭṭhiyā vācāya vividho khepoti amarāvikkhepo. So etassa atthīti amarāvikkhepo. Atha vā amarāti ekā macchajāti, sā ummujjananimmujjanādivasena udake sandhāvamānā gāhaṁ na gacchati; evamevaṁ ayampi vādo ito cito ca sandhāvati, gāhaṁ nāgacchatīti amarāvikkhepo, so eva amarāvikkhepiko. Svāyaṁ vādo musāvādaanuyogachandarāgamohahetukatāya catudhā pavattoti āha – ‘‘cattāro amarāvikkhepikā vuttā’’ti. Nanu cettha (dī. ni. ṭī. 1.65-66) catubbidhopi amarāvikkhepiko kusalādike dhamme paralokattikādīni ca yathābhūtaṁ anavabujjhamāno, tattha tattha pañhaṁ puṭṭho pucchāya vikkhepanamattaṁ āpajjatīti tassa kathaṁ diṭṭhigatikabhāvo. Na hi avattukāmassa viya pucchitamatthaṁ ajānantassa vikkhepakaraṇamattena diṭṭhigatikatā yuttāti? Na hevaṁ pucchāvikkhepakaraṇamattena tassa diṭṭhigatikatā icchitā, atha kho micchābhinivesena. Sassatavasena micchābhiniviṭṭhoyeva hi mandabuddhitāya kusalādidhamme paralokattikādīni ca, yāthāvato appaṭipajjamāno attanā aviññātassa atthassa paraṁ viññāpetuṁ asamatthatāya musāvādādibhayena ca vikkhepaṁ āpajjatīti. Tathā hissa vādassa sassatadiṭṭhisaṅgaho vutto. Atha vā puññapāpānaṁ, tabbipākānañca anavabodhena, asaddahanena ca, ‘‘tabbisayāya pucchāya vikkhepakaraṇaṁyeva yuttaṁ sundarañcā’’ti, khantiṁ ruciṁ uppādetvā abhinivisantassa uppannā visuṁyevekā esā diṭṭhi sattabhaṅgadiṭṭhi viyāti daṭṭhabbā. Tathā ceva vuttaṁ – ‘‘pariyantarahitā diṭṭhigatikassa diṭṭhi ceva vācā cā’’ti (dī. ni. aṭṭha. 1.61). Kathaṁ panassā sassatadiṭṭhisaṅgaho? Ucchedavasena anabhinivesato. ‘‘Natthi koci dhammānaṁ yathābhūtavedī vivādabahulattā lokassa; ‘evameva’nti pana saddantarena dhamme nijjhānanā anādikālikā loke’’ti gāhavasena sassatalesopettha labbhatiyeva.",
  "tika-s0203t0:54": "Amati gacchati ettha sabhāvo osānanti anto, mariyādo, so etassa atthīti antavā. Tenāha ‘‘sapariyanto’’ti. Avaḍḍhitakasiṇassa puggalassa evaṁ hotīti yojanā. Dutiyavādo ‘‘anantavā loko’’ti vādo. Tatiyavādo ‘‘antavā ca anantavā cā’’ti vādo. Catutthavādo ‘‘nevantavā nānantavā’’ti vādo. Ete eva cattāro vādino sandhāya brahmajāle (dī. ni. 1.53) – ‘‘antānantikā antānantaṁ lokassa paññapenti catūhi vatthūhī’’ti vuttaṁ. Tattha (dī. ni. ṭī. 1.53) yuttaṁ tāva purimānaṁ tiṇṇaṁ vādīnaṁ antattañca anantattañca antānantattañca ārabbha pavattavādattā antānantikattaṁ. Pacchimassa pana tadubhayapaṭisedhavasena pavattavādattā kathamantānantikattanti? Tadubhayapaṭisedhavasena pavattavādattā eva. Yasmā paṭisedhavādopi antānantavisayo eva taṁ ārabbha pavattattā. Apare āhu – ‘‘yathā tatiyavāde sambhedavasena etasseva antavantatā anantatā ca sambhavati, evaṁ takkīvādepi kālabhedavasena ubhayasambhavato aññamaññapaṭisedhena ubhayaññeva vuccati. Kathaṁ? Antavantatāpaṭisedhena hi anantatā vuccati, anantatāpaṭisedhena ca antavantatā, antānantānañca tatiyavādabhāvo kālabhedassa adhippetattā. Idaṁ vuttaṁ hoti yasmā ayaṁ lokasaññito attā jhāyīhi adhigatavisesehi ananto kadāci sakkhi diṭṭho anusuyyati; tasmā nevantavā. Yasmā pana tehi eva kadāci antavā sakkhi diṭṭho anusuyyati, tasmā na pana anantavā’’ti. Yathā ca anussutitakkīvasena, evaṁ jātissaratakkiādīnañca vasena yathāsambhavaṁ yojetabbaṁ. Ayañhi takkiko avaḍḍhitabhāvapubbakattā paṭibhāganimittānaṁ vaḍḍhitabhāvassa vaḍḍhitakālavasena apaccakkhakāritāya anussavādimatte ṭhatvā – ‘‘nevantavā’’ti paṭikkhipati, avaḍḍhitakālavasena pana ‘‘nānanto’’ti. Na pana antavantatānantatānaṁ accantamabhāvena yathā taṁ ‘‘nevasaññīnāsaññī’’ti, avassañca etaṁ evaṁ viññātabbaṁ, aññathā vikkhepapakkhaṁyeva bhajeyya catutthavādo. Na hi antavantatānantatātadubhayavinimutto attano pakāro atthi, takkīvādī ca yuttimaggako, kālabhedavasena ca tadubhayampi ekasmiṁ na na yujjatīti. Anantaracatukkanti ekattasaññīti āgatasaññīcatukkaṁ.",
  "tika-s0203t0:55": "Ekantasukhīti ekanteneva sukhī. Taṁ panassa sukhaṁ dukkhena avomissaṁ hotīti āha ‘‘nirantarasukhī’’ti. Ekantasukhamevāti idaṁ sukhabahulataṁ sandhāya vuttaṁ. Atītāsu sattasu jātīsūti idaṁ tato paraṁ jātissarañāṇena anussarituṁ na sakkāti katvā vuttaṁ. Tādisamevāti sukhasamaṅgimeva attabhāvaṁ. ‘‘Evaṁ sukhasamaṅgī’’ti taṁ anussarantassa jātissarassa atītajātiyampi idha viya dukkhaphuṭṭhassa taṁ anussarantassa.",
  "tika-s0203t0:56": "Sabbesampīti lābhīnaṁ takkīnampi. Tathāti iminā ‘‘sabbesampī’’ti idaṁ padaṁ ākaḍḍhati. Kāmāvacaraṁ nāma adukkhamasukhaṁ anuḷāraṁ avibhūtanti āha ‘‘catutthajjhānavasenā’’ti. Catutthajjhānaṁ kāraṇabhūtaṁ etassa atthi, tena vā nibbattanti catutthajjhānikaṁ. Majjhattassāti majjhattabhūtassa majjhattavedanābahulassa. Majjhattabhūtaṭṭhānameva attano majjhattatāpattameva bhūtapubbaṁ anussarantassa. Ekaccasassatikāti ekaccasassatavādino vuttā. Puggalādhiṭṭhānena hi ekaccasassatikā. Esa nayo sesesupi. Adhiccasamuppannavādo sassatavādasamuddiṭṭhoti katvā ‘‘dve adhiccasamuppannikā’’ti ca vuttaṁ.",
  "tika-s0203t0:57": "28.Diṭṭhuddhāranti yathāvuttānaṁ diṭṭhīnaṁ aniyyānikabhāvadassanavasena paduddharaṇaṁ. Paccattaṁyeva ñāṇanti aparappaccayaṁ attaniyeva ñāṇaṁ. Taṁ pana attapaccakkhaṁ hotīti āha ‘‘paccakkhañāṇa’’nti. Suvaṇṇassa viya dosāpagamena upakkilesavigamena ñāṇassa visuddhanti āha ‘‘parisuddhanti nirupakkilesa’’nti. Kilesandhakāravigamato sappabhāsamujjalameva hotīti vuttaṁ – ‘‘pariyodātanti pabhassara’’nti bāhirasamayasmimpi honti jhānassa samijjhanato. Mayamidaṁ jānāmāti ‘‘sassato attā ca loko ca idameva saccaṁ moghamañña’’nti ca micchāgāhavasena aññāṇabhāgameva paribrūhetvā tato eva yathāgahitaṁ gāhaṁ sandhāya – ‘‘mayamidaṁ atthaṁ tattha jānāmā’’ti evaṁ tattha micchāgāhe avijjamānaṁ ñāṇakoṭṭhāsaṁ otārentiyeva anuppavesentiyeva. Na taṁ ñāṇaṁ, micchādassanaṁ nāmetaṁ, kiṁ pana taṁ micchādassanaṁ nāma? Sassato attā ca loko cātiādinā micchābhinivesabhāvato. Tenāha ‘‘tadapi…pe… attho’’ti. Yaṁ taṁ diṭṭhiyā upanissayabhūtaṁ ñāṇaṁ, taṁ sandhāyāha – ‘‘jānanamattalakkhaṇattā ñāṇabhāgamattamevā’’ti. Ñāṇampi hi diṭṭhiyā upanissayo hotiyeva lābhino itarassa ca tathā tathā micchābhinivesato. Anupātivattanato anatikkamanato. Asādhāraṇato na upātivattanti etenāti anupātivattanaṁ, tato. Upādānapaccayatoti upādānassa paccayabhāvato. Etena phalūpacāreneva upādānamāha. Yadi brahmajāle āgatā sabbāpi diṭṭhiyo idha kathitā honti, evaṁ sante idaṁ suttaṁ brahmajālasuttena ekasadisanti āha – ‘‘brahmajāle panā’’tiādi. ‘‘Aññatra rūpaṁ aññatra vedanā sakkāyaṁyeva anuparidhāvantī’’ti vacanato idha sakkāyadiṭṭhi āgatā. Brahmajālaṁ kathitameva hoti tattha āgatānaṁ dvāsaṭṭhiyāpi diṭṭhīnaṁ idhāgatattā. Sassatucchedābhiniveso attābhinivesapubbako, ‘‘attā sassato attā ucchedo’’ti pavattanato.",
  "tika-s0203t0:58": "30.Dvāsaṭṭhi…pe… dassetunti kathaṁ panāyamattho ‘‘idha, bhikkhave, ekacco’’tiādipāḷiyā dassito hotīti? Appahīnasakkāyadiṭṭhikassa pubbantāparantadiṭṭhiupādiyanajotanato. Pariccāgenāti vikkhambhanena. Catutthajjhānanirodhā tatiyajjhānaṁ upasampajja viharatīti ettha na parihīnacatutthajjhānassa tatiyajjhānaṁ bhavati, tatiyajjhānā vuṭṭhitassa pana catutthajjhānā vuṭṭhitassa ca tatiyaṁ paṭilomanayena sambhavati. Tenāha ‘‘ayaṁpanetthā’’tiādi. Evaṁsampadamidaṁ veditabbanti ‘‘pavivekā pīti nirujjhatī’’ti idaṁ, ‘‘nirāmisasukhassanirodhā’’ti ettha viya vuṭṭhānanirodhavasena vuttanti veditabbanti attho. Hīnajjhānapariyādānakadomanassanti nīvaraṇasahagatadomanassamāha. Tañhi jhānapariyādānakaraṁ. Kammanīyabhāvoti samāpattiṁ patto viya samāpattisamāpajjanabhāve kammakkhamabhāvo. Somanassavidhurattā domanassaṁ viyāti domanassanti vuttaṁ. ‘‘Uppajjati pavivekā pītī’’ti puna vuttā pīti jhānadvayapīti. Yaṁ ṭhānaṁ chāyā jahatīti yaṁ padesaṁ ātapena abhibhuyyamānaṁ chāyā jahati. Tattha ātape chāyāti padesena ātapasaññitānaṁ bhūtasaṅkhatānaṁ pahānaṭṭhānamāha. Tenāha ‘‘yasmiṁ ṭhāne’’tiādi.",
  "tika-s0203t0:59": "31.Nirāmisaṁ sukhanti tatiyajjhānasukhaṁ dūrasamussāritakāmāmisattā.",
  "tika-s0203t0:60": "32.Adukkhamasukhanti catutthajjhānavedanaṁ, na yaṁ kiñci upekkhāvedanaṁ.",
  "tika-s0203t0:61": "33.Niggahaṇoti mamaṁkārabhāvena kiñcipi agaṇhanto. Nibbānassa sappāyanti nibbānādhigamassa, nibbānasseva vā avilomavasena ekantikupāyatāya sappāyaṁ. Tenāha ‘‘upakārabhūta’’nti. Sabbatthāti sabbesu tebhūmakadhammesu. Etanti etaṁ yathāvuttasamathabhāvanāya kilesānaṁ vikkhambhanaṁ. Sabbattha nikantiyā asukkhāpitattā kathaṁ nibbānassa upakārapaṭipadā nāma jātaṁ? Na jāyate vātyadhippāyo. Sabbatthāti pubbantānudiṭṭhiādike sabbasmiṁ. Aggaṇhanavasenāti taṇhāgāhena aggahaṇavasena. Yattha hi taṇhāgāho vimocito, tattha diṭṭhimānaggāhā sukkhā viya honti tadekaṭṭhabhāvato. Tādisassa nibbānagāminī paṭipadā eva āsanne, na dūre. Tena vuttaṁ – ‘‘upakārapaṭipadā nāma jāta’’nti. Tādisassa ca santohamasmītiādikā samanupassanā adhimānapakkhe tiṭṭhatīti āha – ‘‘abhivadatīti abhimānena upavadatī’’ti. Idameva upādiyatīti niyamābhāvato ‘‘aṭṭhārasavidhampī’’ti vuttaṁ. Sesapadepi eseva nayo. Diṭṭhupādāne sati sesaupādānasambhavo avuttasiddhoti tadeva uddhaṭaṁ.",
  "tika-s0203t0:62": "Se āyatane veditabbeti nirodhassa kāraṇaṁ nibbānaṁ veditabbaṁ. Dvinnaṁ āyatanānanti cakkhāyatanādīnaṁ dvinnaṁ āyatanānaṁ. Paṭikkhepena nibbānaṁ dassitaṁ veneyyajjhāsayavasena.",
  "tika-s0203t0:63": "Nagādhatīti na patiṭṭhāti. Atoti asmā nibbānā. Sarāti taṇhā. Saṅkhārapaṭikkhepenāti saṅkhārekadesabhūtānaṁ catunnaṁ mahābhūtānaṁ paṭikkhepena.",
  "tika-s0203t0:64": "Viññāṇanti visiṭṭhena ñāṇena jānitabbaṁ. Tato eva anidassanaṁ acakkhuviññeyyaṁ anindriyagocaraṁ. Anantanti antarahitaṁ, niccanti attho. Sabbato pabhanti kilesandhakārābhāvato ca samantato pabhassaraṁ. ‘‘Sabbato papa’’nti vā pāṭho, sabbato patatitthanti attho. Cattārīsakammaṭṭhānasaṅkhātehi titthehi otaritvā anupavisitabbaṁ amatasaranti vuttaṁ hoti. Anupādā kañci dhammaṁ aggahetvā vimuccanti etthāti anupādāvimokkho, nibbānaṁ. Anupādā vimuccati etenāti anupādāvimokkho, aggamaggo. Anupādāvimokkhantikatāya pana arahattaphalaṁ anupādāvimokkhoti vuttaṁ. Sesaṁ suviññeyyameva.",
  "tika-s0203t0:65": "Pañcattayasuttavaṇṇanāya līnatthappakāsanā samattā.",
  "tika-s0203t0:66": "3. Kintisuttavaṇṇanā",
  "tika-s0203t0:67": "34.Bhavoti paritto. Abhavoti mahanto. Vuddhiattho hi ayaṁ a-kāro, ‘‘saṁvarāsaṁvaro, phalāphala’’ntiādīsu viya, tasmā bhavābhavahetūti khuddakassa mahantassa vā bhavassa hetu, taṁ paccāsīsamānoti attho. Tenāha – ‘‘tasmiṁ tasmiṁ bhave sukhaṁ vedissāmī’’tiādi.",
  "tika-s0203t0:68": "35. Lokuttarabodhipakkhiyadhamme uddissa puthujjanānaṁ vivādo sambhavatīti āha – ‘‘lokiyalokuttarāva kathitā’’ti. Lokiyāpi hi bodhipakkhiyadhammā lokuttaradhammādhigamassa āsannakāraṇattā visesakāraṇanti yāva aññehi lokiyadhammehi abhivisiṭṭhoti katvā, ‘‘imesu sattatiṁsabodhipakkhiyadhammesū’’ti avisesena vuttaṁ. Atthato nānaṁ hotīti atthato bhedo hoti bodhipakkhiyadhammānaṁ samadhigatattā. Na hi kāyādayo bhāvetabbā, satiyeva pana bhāvetabbāti. Byañjanato nānaṁ bhedaṁ. Imināpi kāraṇenāti imāyapi yuttiyā. Idāni taṁ yuttiṁ dassento – ‘‘atthañca byañjanañcā’’tiādimāha . Tattha samānetvāti suttantarato samānetvā, suttantarapadehi ca samānetvā. Aññathāti aññato, bhūtato apagataṁ katvāti attho. Micchā ropitabhāvoti ayāthāvato ṭhapitabhāvo. Atthañca byañjanañca viññāpanakāraṇamevāti aviparītatthassa saddassa ca bujjhanahetutāya.",
  "tika-s0203t0:69": "37. Idha dhammavinayaṭṭhāne satiyeva satipaṭṭhānanti gahitā, atthato sameti nāma yāthāvato atthassa gahitattā. Asabhāvaniruttibhāvato byañjanato nānattanti taṁ liṅgabhedena vacanabhedena ca dassento, ‘‘satipaṭṭhānoti vā satipaṭṭhānāti vā micchā ropethā’’ti āha. Appamattakanti aṇumattaṁ sallahukaṁ, na garutaraṁ adhanitaṁ katvā vattabbampi dhanitaṁ ghosavantaṁ katvā ropite vuttadosābhāvatoti tenāha – ‘‘nibbutiṁ pattuṁ sakkā hotī’’ti.",
  "tika-s0203t0:70": "Byañjanassa micchāropanaṁ na visesantarāyakaraṁ hotīti ñāpanatthaṁ, catusu maggesu pañhaṁ kathetvāva parinibbuto. Suttantabyañjanaṁ sandhāyetaṁ vuttaṁ – ‘‘appamattakaṁ kho panā’’ti.",
  "tika-s0203t0:71": "38.Atha catutthavāre vivādo kasmā jāto? Yāvatā nesaṁ vacanaṁ atthato ceva sameti byañjanato cāti adhippāyo. Saññāya vivādoti kiñcāpi sameti atthato ceva byañjanato ca, saññā pana nesaṁ avisuddhā, tāya saññāya vasena vivādo jātoti dassento ‘‘aha’’ntiādimāha. Ahaṁ satipaṭṭhānanti vadāmi, ayaṁ satipaṭṭhānoti vadatīti evaṁ tesaṁ ñāṇaṁ hotīti imamatthaṁ, ‘‘eseva nayo’’ti iminā atidisati.",
  "tika-s0203t0:72": "39.Na codanatthāya vegāyitabbanti sīghaṁ sīghaṁ na codanā kātabbāti attho. Tasmāti yasmā ekacco kodhanabhāvena evaṁ paṭipphari, tasmā. Anādānadiṭṭhīti ādiyitvā anabhinivisanato anādānadiṭṭhī adaḷhaggāhī. Pakkhipanto viyāti gilitvā pakkhipanto viya.",
  "tika-s0203t0:73": "Upaghātoti cittappaghāto pharasupaghāto viya. Vaṇaghaṭṭitassa viyāti vaṇe ghaṭṭitassa viya dukkhuppatti cittadukkhuppatti. Dve vāre vatvāpi visajjetīti suppaṭinissaggī evaṁ pageva coditamatte vissajjeti ceti adhippāyo . Kathanavasena ca kāyacittakilamatho. Evarūpoti sahasā avissajjentena codakassa vihesāvādo hutvāpi akkodhanādisabhāvo.",
  "tika-s0203t0:74": "Upekkhāti sakena kammena paññāyissatīti tasmiṁ puggale ajjhupekkhaṇā. Upekkhaṁ atimaññati nāma tassa anācārassa anajjhupekkhaṇato.",
  "tika-s0203t0:75": "40.Vacanasañcāroti pesuññavasena aññathāvacanupasaṁhāro. Diṭṭhipaḷāsoti yugaggāhavasena laddhi. Sā pana cittassa anārādhaniyabhāvo satthucittassa anārādhakabhāvo. Kalahoti adhikaraṇuppādavasena pavatto viggaho bhaṇḍanassa pubbabhāgo.",
  "tika-s0203t0:76": "Yena kāraṇenāti yena dhammena satthusāsanena. Tameva hi sandhāya vadati – ‘‘dhammoti sāraṇīyadhammo adhippeto’’ti. Etthāti ‘‘dhammassa cānudhamma’’nti ettha. Dhammoti sambuddhassa tassa tathā pavattaṁ byākaraṇaṁ yathā vivādāpannā saññattiṁ gacchanti. Tenāha – ‘‘tesaṁ bhikkhūnaṁ saññattikaraṇa’’nti. Tadeva byākaraṇaṁ anudhammoti bhikkhunā vuccamāno anupavatto dhammo. Tenāha – ‘‘tadeva byākaroti nāmā’’ti. Kocīti yo koci. Sahadhammiko sakāraṇo. Aññattho ayaṁ kiṁ saddoti āha ‘‘añño’’ti. Assāti vuttanayena paṭipannabhikkhuno, tassa paṭipatti na kenaci garahaṇīyā hotīti attho. Sesaṁ sabbaṁ suviññeyyameva.",
  "tika-s0203t0:77": "Kintisuttavaṇṇanāya līnatthappakāsanā samattā.",
  "tika-s0203t0:78": "4. Sāmagāmasuttavaṇṇanā",
  "tika-s0203t0:79": "41.Dvedhikajātāti jātadvedhikā sañjātabhedā. Dvejjhajātāti duvidhabhāvaṁ pattā. Bhaṇḍanti paribhāsanti etenāti bhaṇḍanaṁ, viruddhacittatā. Tanti bhaṇḍanaṁ. Dhammavinayanti pāvacanaṁ. Vitujjantā mukhasattīhi. Sahitaṁ meti mayhaṁ vacanaṁ sahitaṁ siliṭṭhaṁ pubbāparasambandhaṁ atthayuttaṁ. Tenāha ‘‘atthasaṁhita’’nti. Adhiciṇṇanti āciṇṇaṁ. Viparāvattanti virodhadassanavasena parāvattitaṁ, parāvattaṁ dūsitanti attho. Tenāha – ‘‘cirakālavasena…pe… nivatta’’nti. Pariyesamāno cara, tattha tattha gantvā sikkhāhīti attho. Sace sakkosi, idānimeva mayā veṭhitadosaṁ nibbeṭhehi. Maraṇamevāti aññamaññaghātavasena maraṇameva.",
  "tika-s0203t0:80": "Nāṭaputtassa imeti nāṭaputtiyā. Te pana tassa sissāti āha ‘‘antevāsikesū’’ti. Purimapaṭipattito paṭinivattanaṁ paṭivānaṁ, taṁ rūpaṁ sabhāvo etesanti paṭivānarūpā. Tenāha ‘‘nivattanasabhāvā’’ti. Kathanaṁ atthassa ācikkhanaṁ. Pavedanaṁ tassa hetudāharaṇāni āharitvā bodhanaṁ. Na upasamāya saṁvattatīti anupasamasaṁvattanaṁ, tadeva anupasamasaṁvattanikaṁ, tasmiṁ. Samussitaṁ hutvā patiṭṭhāhetubhāvato thūpaṁ patiṭṭhāti āha – ‘‘bhinnathūpeti bhinnapatiṭṭhe’’ti. Thūpoti vā dhammassa niyyānabhāvo veditabbo, aññadhamme abhibhuyya samussitaṭṭhena. So nigaṇṭhassa samaye kehici abhinnasammatopi bhinno vinaṭṭhoyeva sabbena sabbaṁ abhāvatoti bhinnathūpo. So eva niyyānabhāvo vaṭṭadukkhato muccitukāmānaṁ paṭisaraṇaṁ, taṁ ettha natthīti appaṭisaraṇo, tasmiṁ bhinnathūpe appaṭisaraṇeti evamettha attho veditabbo.",
  "tika-s0203t0:81": "Ācariyappamāṇanti ācariyamuṭṭhi hutvā pamāṇabhūtaṁ. Nānānīhārenāti nānākārena. ‘‘Vivādo na uppajjī’’ti vatvā tassa anuppattikāraṇaṁ dassento, ‘‘satthā hi…pe… avivādakāraṇaṁ katvāva parinibbāyī’’ti vatvā taṁ vivarituṁ ‘‘bhagavatā hī’’tiādi vuttaṁ. Patiṭṭhā ca avassayo ca, ‘‘ayaṁ dhammo ayaṁ vinayo idaṁ satthusāsana’’nti vinicchayane mahāpadesā, pañhabyākaraṇāni ca, yasmā tesu patiṭṭhāya te avassāya dhammavinayadharā ca nicchayaṁ gacchanti. Tathā hi suttantamahāpadesato vinaye kenaci pucchito attho catunnaṁ pañhabyākaraṇānaṁ vasena suvinicchitarūpo, tasmā dhammavinayo idha satthu kiccaṁ kātuṁ sakkotīti āha – ‘‘tenevā’’tiādi, tasmā uḷārāya desanāya bhājananti adhippāyo.",
  "tika-s0203t0:82": "42. Paṭipaviṭṭhaṁ katvā āharitabbato, saccaṁ kāritabbato pābhataṁ mūlanti āha – ‘‘kathāpābhata’’nti, dhammakathāya mūlakāraṇanti attho. Yesaṁ vasena vivādo uppanno, teyeva adhammavādino, tesaṁ tāva so ahitāya dukkhāya saṁvattatu, tato aññesaṁ devamanussānaṁ kathanti, codanā paramparāya saṁkilesavatthubhāvatoti parihāro. Tenāha – ‘‘kosambakakkhandhake viyā’’tiādi.",
  "tika-s0203t0:83": "43.Abhiññā desitāti abhivisiṭṭhāya paññāya jānitvā bodhitā. Patissayamānarūpāti apadissa patissayamānā garukavasena nissayamānasabhāvā. Tenāha – ‘‘upanissāya viharantī’’ti, garutaraṁ nissayaṁ katvā viharantīti attho. Parivāre paññattānīti, ‘‘ājīvahetu ājīvakāraṇā’’ti, evaṁ niddhāretvā parivārapāḷiyaṁ (pari. 336) āsaṅkaravasena ṭhapitāni. ‘‘Evañca pana, bhikkhave, imaṁ sikkhāpadaṁ uddiseyyā’’ti (pārā. 39, 42, 43) vibhaṅgapāṭhavaseneva hi tāni bhagavatā paññattāni. Tāni ṭhapetvā sesāni sabbasikkhāpadāni adhipātimokkhaṁ nāmāti, idaṁ gobalībaddañāyena vuttanti daṭṭhabbaṁ tesampi adhipātimokkhabhāvato.",
  "tika-s0203t0:84": "Tatrāyaṁ nayoti tasmiṁ suppajahanāya appamattakabhāve ayaṁ vakkhamāno. Tānīti paṇītabhojanāni. Yo kocīti bhikkhu vā bhikkhunī vā. Dukkaṭavatthukanti yaṁ kiñci dukkaṭāpattivatthukaṁ. Tenāti suppajahanabhāvena mūlāpattivītikkamassa aṇumattatāya.",
  "tika-s0203t0:85": "Pubbabhāgamagganti lokiyamaggaṁ. Tatrāti tasmiṁ pubbabhāgamaggaṁ nissāya vivāduppāde. Obhāsañāṇanti obhāsassa uppattihetubhūtaṁ ñāṇaṁ. Tattha pana so maggasaññibhāvena maggo ca catubbidhoti sutattā, ‘‘paṭṭhamamaggo nāmā’’tiādimāha. Evanti evaṁ asandiddhaṁ aparisaṅkitaṁ pariccattaṁ katvā kammaṭṭhānaṁ kathetuṁ na sakkoti.",
  "tika-s0203t0:86": "Cetiyaṁ na diṭṭhanti tassa kataṁ thūpaṁ vadati. Nindiye puthujjanabhāve ṭhitaṁ pāsaṁsaṁ ariyabhāvaṁ āropetvā taṁ micchāladdhiṁ abhinivissa paggayha voharaṇato saggopi maggopi vāritoyevāti. Vuttañhetaṁ –",
  "tika-s0203t0:87": "‘‘Yo nindiyaṁ pasaṁsati, taṁ vā nindati yo pasaṁsiyo;",
  "tika-s0203t0:88": "Vicināti mukhena so kaliṁ, kalinā tena sukhaṁ na vindatī’’ti. (su. ni. 663; saṁ. ni. 1.180-181; a. ni. 4.3; netti. 92);",
  "tika-s0203t0:89": "‘‘Khaṇeneva arahattaṁ pāpuṇituṁ samatthakammaṭṭhānakathaṁ ācikkhissāmī’’ti hi iminā tattha kohaññampi dissati; itaresu pana vattabbameva natthi. Uppāṭetvāti uddharitvā. ‘‘Atha te bhikkhū’’tiādi sesaṁ nāma. ‘‘Amataṁ te paribhuñjanti, ye kāyagatāsatiṁ paribhuñjantī’’ti (a. ni. 1.600) vacanaṁ duggahitaṁ gaṇhāpetvā, ‘‘ettāvatā vo amataṁ paribhuttaṁ nāma bhavissatī’’ti āha.",
  "tika-s0203t0:90": "44.Evanti ākāralakkhaṇametaṁ, na ākāraniyamanaṁ. Tena imināva kāraṇena ca yo vivādo uppajjeyyāti vuttaṁ hoti. Garusmiṁ garūti pavattaṁ cittaṁ garuvisayattā taṁsahacaritattā garu, tassa bhāvo gāravaṁ, garukaraṇaṁ, taṁ ettha natthīti agāravo. Tenāha ‘‘gāravavirahito’’ti. Garussa gāravavasena patissayanaṁ patissoti vuccati nīcavuttitā, tappaṭipakkhato appatissoti āha – ‘‘appatissayo anīcavuttī’’ti. Ettha yathāyaṁ puggalo satthari agāravo nāma hoti, taṁ dassetuṁ, ‘‘ettha panā’’tiādi vuttaṁ. Tattha tīsukālesu upaṭṭhānaṁ na yātītiādi samudāyakittanaanavasesadassanaṁ, avayavato pana agāravasiddhi yathā taṁ sāmaññato sikkhāpadasamādānaṁ tabbiseso bhedo. Esa nayo sesesupi.",
  "tika-s0203t0:91": "Sakkaccaṁ na gacchatīti ādaravasena na gacchati. Saṅghe katoyeva hoti saṅghapariyāpannattā tassa, yathā saṅghaṁ uddissa dinnaṁ ekena bhikkhunā paṭiggahitaṁ saṅghassa dinnameva hoti. Aparipūrayamānova sikkhāya agāravo. Tenāha bhagavā – ‘‘sikkhāya na paripūrakārī’’ti (ma. ni. 2.135). Attano parisāya uppannaṁ vivādamūlaṁ visesato attanā vūpasametabbato attano ca anatthāvahato ‘‘ajjhatta’’ntveva vuttaṁ. Esa nayo bahiddhāti etthāpi.",
  "tika-s0203t0:92": "46.Chaṭhānānīti chamūlāni. Yathā samanavasena samathānaṁ vivādādīsu adhikattubhāvo, evaṁ vivādādīnaṁ tehi adhikattabbatāpīti āha – ‘‘vūpasamanatthāya…pe… adhikaraṇānī’’ti. Tena adhikaraṇasaddassa kammatthataṁ āha. Samathā vā samanavasena adhikarīyanti etthāti adhikaraṇāni, vivādādayo.",
  "tika-s0203t0:93": "Vivādo uppannamattova hutvā parato kakkhaḷatthāya saṁvattanato yaṁ vatthuṁ nissāya paṭhamaṁ uppanno vivādānusārena mūlakaṁ viya anubandharogo tameva tadaññaṁ vā vatthuṁ katvā pavaḍḍhanto vivādādhikaraṇaṁ patvā upari vaḍḍhati nāma, anuvādāpattikiccādhikaraṇaṁ patvā vivādassa ca vaḍḍhanaṁ pākaṭameva. Tena vuttaṁ – ‘‘cattāri adhikaraṇāni patvā upari vaḍḍhanto so vivādo’’ti. Uppannānaṁ uppannānanti (dī. ni. ṭī. 3.331) uṭṭhitānaṁ uṭṭhitānaṁ. Samathatthanti samanatthaṁ.",
  "tika-s0203t0:94": "Aṭṭhārasahi vatthūhīti lakkhaṇavacanametaṁ yathā ‘‘yadi me byādhī dāheyyuṁ. Dātabbamidamosadha’’nti (saṁ. ni. ṭī. 2.3.39-42; kaṅkhā. abhi. ṭī. adhikaraṇasamathavaṇṇanā), tasmā tesu aññatarena vivadantā, ‘‘aṭṭhārasahi vatthūhi vivadantī’’ti vuccanti. Upavadanāti akkoso. Codanāti anuyogo.",
  "tika-s0203t0:95": "Adhikaraṇassa sammukhāva vinayanato sammukhāvinayo. Sannipatitaparisāya dhammavādīnaṁ yebhuyyatāya yebhuyyasikakammassa karaṇaṁ yebhuyyasikā. Kārakasaṅghassa sāmaggivasena sammukhībhāvo, na yathā tathā kārakapuggalānaṁ sammukhatāmattaṁ. Bhūtatāti tacchatā. Saccapariyāyo hi idha dhamma-saddo ‘‘dhammavādī’’tiādīsu (dī. ni. 1.9) viya. Vineti etenāti vinayo, tassa tassa adhikaraṇassa vūpasamāya bhagavatā vuttavidhi, tassa vinayassa sammukhatā vinayasammukhatā. Vivādavatthusaṅkhāte atthe paccatthikā atthapaccatthikā, tesaṁ atthapaccatthikānaṁ. Saṅghasammukhatā parihāyati sammatapuggaleheva vūpasamanato.",
  "tika-s0203t0:96": "Nanti vivādādhikaraṇaṁ. ‘‘Na chandāgatiṁ gacchatī’’tiādinā (pari. 383) vuttaṁ pañcaṅgasamannāgataṁ. Guḷhakādīsu alajjussannāya parisāya guḷhako salākaggāho kātabbo; lajjussannāya vivaṭako, bālussannāya sakaṇṇajappako. Yassā kiriyāya dhammavādino bahutarā, sā yebhuyyasikāti āha – ‘‘dhammavādīnaṁ yebhuyyatāyā’’tiādi.",
  "tika-s0203t0:97": "Evaṁ vinicchitanti āpattiṁ dassetvā ropanavasena vinicchitaṁ, paṭikammaṁ pana āpattādhikaraṇasamathe parato āgamissati. Na samaṇasāruppaṁ assāmaṇakaṁ, samaṇehi akātabbaṁ, tasmiṁ. Ajjhācāre vītikkamesati. Paṭicaratoti paṭicchādentassa. Pāpussannatāya pāpiyo, puggalo, tassa kātabbakammaṁ tassapāpiyasikaṁ.",
  "tika-s0203t0:98": "Sammukhāvinayeneva vūpasamo natthi paṭiññāya, tathārūpāya khantiyā vā vinā avūpasamanato . Etthāti āpattidesanāyaṁ. Paṭiññāte āpannabhāvādike karaṇakiriyā, ‘‘āyatiṁ saṁvareyyāsī’’ti, parivāsadānādivasena ca pavattaṁ vacīkammaṁ paṭiññātakaraṇaṁ.",
  "tika-s0203t0:99": "Yathānurūpanti ‘‘dvīhi catūhi tihi ekenā’’ti evaṁ vuttanayena yathānurūpaṁ. Etthāti imasmiṁ sutte, etasmiṁ vā samathavicāre. Vinicchayanayoti vinicchaye nayamattaṁ. Tenāha ‘‘vitthāro panā’’tiādi.",
  "tika-s0203t0:100": "47.Saṅkhepatova vutto, na samathakkhandhake viya vitthārato. Tathāti iminā ‘‘dhammā’’ti padaṁ ākaḍḍhati, ettha iti-saddo ādiattho, evamādinā iminā pakārenāti vāti vuttaṁ hoti. Bodhipakkhiyadhammānaṁ ekantānavajjabhāvato natthi adhammabhāvo, bhagavato desitākāraṁ hāpetvā vaḍḍhetvā vā kathanaṁ yathādhammaṁ akatanti katvā adhammabhāvoti dassento āha – ‘‘tayo satipaṭṭhānā’’tiādi.",
  "tika-s0203t0:101": "Niyyānikanti sapāṭihīraṁ appaṭivānaṁ hutvā pavattati. Tathevāti iminā ‘‘evaṁ amhāka’’ntiādinā vuttamatthaṁ ākaḍḍhati. Bhūtena…pe… kātabbakammaṁ dhammo nāma yathādhammaṁ karaṇato, vuttavipariyāyato ito paraṁ adhammo. Ayaṁ vinayo nāma rāgādīnaṁ saṁvaraṇato pahānato paṭisaṅkhānato ca. Ayaṁ avinayo nāma rāgādīnaṁ avinayanato. Ayaṁ vinayo nāma yathāvinayakaraṇato, vuttavipariyāyena itaro avinayo. Vatthusampattiādinā eva sabbesaṁ vinayakammānaṁ akuppatāti āha – ‘‘vatthusampatti…pe… ayaṁ vinayo nāmā’’ti, tappaṭipakkhato avinayo veditabbo. Tenāha ‘‘vatthuvipattī’’tiādi.",
  "tika-s0203t0:102": "Sammāpaṭipattiyā nayanaṭṭhena yathāvutto dhammo eva netti, tato eva sattassa viya rajju asithilapavattihetutāya dhammarajjūti attho vutto. Suttantapariyāyena tāva dasa kusalakammapathā dhammoti evaṁ vuttā. Sā eva vā hotu dhammanetti, yo idha imissā vaṇṇanāya, ‘‘chattiṁsa bodhipakkhiyadhammā’’tiādinā dhammena ca vinayena ca vutto, so eva vā dhammanetti hotūti ānetvā yojanā. Tāya dhammanettiyā sameti tāya yathāvuttāya dhammanettiyā saṁsandati, ekalakkhaṇameva hotīti attho. Evaṁ vivādavatthubhūto dhammo ce ‘‘dhammo’’ti, adhammo ce ‘‘adhammo’’ti, vinayo ce ‘‘vinayo’’ti, avinayo ce ‘‘avinayo’’ti nicchinantena ekaccānaṁ vivādādhikaraṇameva dassitaṁ tassa vūpasamadhammānaṁ apariyosāpitattā.",
  "tika-s0203t0:103": "48.Taṁ panetanti vivādādhikaraṇaṁ paccāmasati. Vāre atthasaṁvaṇṇanāvasena pattepi. Dvīhīti yasmiṁ āvāse vivādādhikaraṇaṁ uppannaṁ, tattha vāsīhi dvīhipi bhikkhūhi atirekatarā.",
  "tika-s0203t0:104": "49.Khandhasāmantanti āpattikkhandhabhāvena samīpaṁ. Āpattisāmantaṁ nāma pubbabhāgā āpajjitabbaāpatti. Methunarāgavasena kāyasaṁsagge dukkaṭassa vatthūti āha – ‘‘paṭhamapārājikassa pubbabhāge dukkaṭa’’nti. Sesānaṁ tiṇṇaṁ pārājikānaṁ pubbabhāge thullaccayameva.",
  "tika-s0203t0:105": "50.Parikkamitvā upakkamitvā. Āpattādhikaraṇaṁ dassitaṁ tattheva visesato paṭiññāya kāretabbatāya icchitabbattā.",
  "tika-s0203t0:106": "52.Kammassa vatthu dassitaṁ na samathoti adhippāyo. Nanu cāyaṁ samathādhikāroti? Saccaṁ, samathassa pana kāraṇe dassite samatho dassitova hotīti dassetuṁ ‘‘evarūpassa hī’’tiādi vuttaṁ.",
  "tika-s0203t0:107": "53.Idaṁ kammanti ‘‘idaṁ amhākaṁ bhaṇḍanajātāna’’ntiādinā vuttakammaṁ. Tiṇavatthārakasadisattāti taṁsadisatāya tabbohāroti dasseti yathā – ‘‘esa brahmadatto’’ti. Ākāramattameva tiṇavatthārakakammaṁ nāma, na pana tassa sabbaso karaṇavidhānaṁ. Tenāha ‘‘khandhake’’tiādi. Gihīnaṁ hīnena khuṁsanavambhanaṁ yathā ‘‘tilasaṁguḷikā natthī’’ti. Dhammikapaṭissavesu visaṁvādanavasena āpannā āpatti. Assāti kiccādhikaraṇassa. Sammukhāvinayeneva vūpasamo saṅghasammukhatādināva vūpasamanato.",
  "tika-s0203t0:108": "54. Sotāpattiphalasacchikiriyavacanato kosambiyasutte (ma. ni. 1.492) sotāpattimaggasammādiṭṭhi kathitā, idha pana ‘‘diṭṭhisāmaññagato viharati’’cceva vuttattā, ‘‘imasmiṁ sutte sotāpattiphalasammādiṭṭhi vuttāti veditabbā’’ti vuttaṁ. Pāpakammassa appatā mahantatā sāvajjabhāvassa mudutikkhabhāvena veditabbāti āha ‘‘aṇunti appasāvajjaṁ. Thūlanti mahāsāvajja’’nti. Sesaṁ suviññeyyameva.",
  "tika-s0203t0:109": "Sāmagāmasuttavaṇṇanāya līnatthappakāsanā samattā.",
  "tika-s0203t0:110": "5. Sunakkhattasuttavaṇṇanā",
  "tika-s0203t0:111": "55. Heṭṭhimamaggehi ñātamariyādāya pajānanato aññā, maggapaññā. Tassa phalabhāvato aggaphalapaññā, taṁsahagatā sammāsaṅkappādayo ca ‘‘aññā’’ti vuttāti āha ‘‘aññāti arahatta’’nti. Catūhi padehi kathitā, ‘‘pariciṇṇā me bhagavā’’tiādīsu viya na ekapadeneva. ‘‘Lokuttaro dhammo adhigato mayā’’ti maññanāmattaṁ adhimānoti dassento, ‘‘appatte pattasaññino’’tiādimāha.",
  "tika-s0203t0:112": "56.Idaṁ ṭhānanti idaṁ obhāsādisammutihetubhūtaṁ uḷārataraṁ udayabbayañāṇaṁ. Uḷāratarabhāvena hi taṁ maggaphalapaññāya paccayo hutvā yāthāvato dubbiññeyyatāya vipassakaṁ visaṁvādeti. Tenāha ‘‘avibhūtaṁ andhakāra’’nti. Imaṁ pañhanti imaṁ suttaṁ gambhīraṁ lokuttarapaṭisaṁyuttaṁ attanā ñātuṁ icchitaṁ atthaṁ. Uggahetvāti kevalaṁ piṭakasampādanavaseneva uggaṇhitvā. Tenāha ‘‘ajānitvā’’ti. Visevamānāti kilesavise avamānentā, sāsanassa vā anupakāravirūpapaccaye sevamānā. Evamassāti evaṁ vuttanayena tesaṁ karaṇahetu assa cittassa dhammadesanāvasena pavattassa. Aññathābhāvo adesetukāmatā hoti. Tanti yathāvuttamatthaṁ sandhāya. Etanti ‘‘tassapi hoti aññathatta’’nti evaṁ vuttaṁ.",
  "tika-s0203t0:113": "58. Kilesehi āmasīyatīti āmisaṁ, lokepariyāpannaṁ āmisanti idha pañca kāmaguṇā adhippetāti tesu vaṭṭāmisabhāvepi labhite kāmāmisabhāvo siddhoti āha – ‘‘vaṭṭāmisakāmāmisalokāmisabhūtesū’’ti. Kāmaguṇā hi vaṭṭassa vaḍḍhanato vaṭṭāmisaṁ, kāmetabbato kāmataṇhāya āmasitabbato kāmāmisaṁ, yebhūyyato sattalokassa āmisabhāvato lokāmisaṁ. Kāmaguṇasabhāgāti kāmaguṇānulomā kāmaguṇapaṭisaṁyuttā. Āneñjasamāpattipaṭisaṁyuttāyāti kilesiñjanarahitatāya idha āneñjāti adhippetāhi heṭṭhimāhi arūpasamāpattīhi paṭisaṁyuttāya. Evarūpoti lokāmisabhūtesu paccayesu adhimutto tanninno taggaruko tappabbhāro. Ettāvatāti evaṁ saddhānaṁ manussānaṁ dassanena tesaṁ pavattitāsayena ca. Sīsaṁ nikkhantaṁ hotīti lābhāsāya sīsaṁ bahi nikkhantaṁ viya hoti. Udaraṁ phalitanti atibahubhaṇḍaṁ pakkhipiyamānaṁ pasibbakaṁ viya laddhabbassa atipahūtabhāvena udaraṁ phītaṁ hoti.",
  "tika-s0203t0:114": "59. Yathā purimā dve arūpasamāpattiyo attano paccanīkakilesehi aniñjanato ‘‘aniñjā’’ti vuccanti, evaṁ itarāpi. Taṁ pavuttanti lokāmisasaṁyojanaṁ vigataṁ.",
  "tika-s0203t0:115": "60.Nighaṁsanti ‘‘ettako aya’’nti paricchedanti attho. Silesenāti cammakārasilesādisilesena, vajiralepasilese vattabbameva natthi. Taṁ bhinnanti āneñjasaṁyojanaṁ bhinnaṁ vidhamitaṁ samatikkantaṁ tāsu samāpattīsu apekkhābhāvato. Ajjhāsayena asambaddhattā vuttaṁ – ‘‘dvedhābhinnā selā viya hotī’’ti. Tenāha – ‘‘taṁ samāpajjissāmīti cittaṁ na uppajjatī’’ti.",
  "tika-s0203t0:116": "61.Vantanti chaḍḍitaṁ, vissaṭṭhanti attho.",
  "tika-s0203t0:117": "62.Uparisamāpattilābhinoti ettha uparisamāpattīti arahattaphalasamāpatti adhippetā, arahato ca maggādhigameneva anāgāmiphalasamāpatti, sekkhānaṁ visayā heṭṭhimā phalasamāpattiyo paṭippassaddhā. Lokiyā pana nikantippahānena paṭinissaṭṭhāti āha – ‘‘heṭṭhā…pe… na uppajjatī’’ti.",
  "tika-s0203t0:118": "63. ‘‘Pañca kho ime, sunakkhatta, kāmaguṇā’’tiādinā āraddhadesanā, ‘‘sammā nibbānādhimutto purisapuggalo’’ti arahattakittanena niṭṭhāpitāti tato paraṁ, ‘‘ṭhānaṁ kho panā’’tiādikā desanā, ‘‘pāṭiyekko anusandhī’’ti vuttā. Tenāha ‘‘heṭṭhā hī’’tiādi. Tattha yathā khīṇāsavassa samāpattilābhinoti yojanā, evaṁ vā khīṇāsavassa sukkhavipassakassāti yojetabbā. Paṭikkhittaṁ aṭṭhakathāyaṁ. Tassa paṭikkhepassa kāraṇaṁ dassetuṁ ‘‘samāpattilābhino hī’’tiādi vuttaṁ. Yathā sukkhavipassako adhimāniko samāpattilābhino samānayogakkhamo appatte pattasaññitāya bhedābhāvato, evaṁ sukkhavipassako khīṇāsavo samānayogakkhamo khīṇāsavabhāvena visesābhāvato, tasmā ‘‘samāpattilābhimhi kathite itaropi kathitova hotī’’ti vuttaṁ. Dvinnaṁ bhikkhūnanti samāpattilābhino adhimānikassa khīṇāsavassa ca. Tenevāha ‘‘puthujjanassa tāvā’’tiādi.",
  "tika-s0203t0:119": "Yadaggenāti yena bhāgena. Yadipi khīṇāsavassa asappāyārammaṇaṁ kilesānaṁ uppattiyā paccayo na hoti tesaṁ sabbaso samucchinnattā. Santavihāraparipantho pana siyā visabhāgatoti vuttaṁ – ‘‘khīṇāsavassapi asappāyamevā’’ti. Tenāha – ‘‘visaṁ nāma…pe… visamevā’’ti. Etena ‘‘yathā visajānanaṁ appamāṇaṁ, vikāruppādanato pana taṁ pariharitabbaṁ, evaṁ pariññātampi vattu atthavisesābhāvena ekarūpamevāti taṁ pariharitabbamevā’’ti dasseti. Tenāha ‘‘na hī’’tiādi. Na hi asaṁvutena bhavitabbaṁ asāruppabhāvato. Yuttapayuttenevāti sabhāgārammaṇassa ālokanādīsu yutteneva bhavituṁ vaṭṭati.",
  "tika-s0203t0:120": "64. Yattha sayaṁ nipatati uppajjati, tassa santānassa vippasannavasena ruppanato, visasaṅkhātassa dukkhassa mūlabhāvato ca ‘‘avijjāsaṅkhāto visadoso’’ti vuttaṁ. Ruppatīti kattabbādimucchāpādanena vikāraṁ uppādeti. Anuddhaṁseyyāti vibādheyya. Rāgo hi uppajjamānova kusalacittappavattiyā okāsaṁ adento taṁ vibādhati; tathābhūto saddhāsinehassa samathavipassanābhivuḍḍhiyā vamanena ca taṁ visoseti milāpeti. Tenāha ‘‘soseyya milāpeyyā’’ti. Sagahaṇasesanti gahetabbavisaṁ sāvasesaṁ katvāti attho. Na alaṁ na samatthanti analaṁ. Sūkapariyāyo pāḷiyaṁ vutto suka-saddoti āha – ‘‘vīhisukādi ca sūka’’nti.",
  "tika-s0203t0:121": "Saupādānasalluddhāroviya appahīno avijjāvisadoso daṭṭhabbo mahānatthuppādanato. Asappāya…pe… asaṁvutakālo daṭṭhabbo attabhāvassa apariharaṇabhāvato. Maraṇaṁ viya sikkhaṁ paccakkhāya hīnāyāvattanaṁ adhisīlasaṅkhātassa āyuno apetattā. Maraṇamattaṁ dukkhaṁ viya āpattiyā āpajjanaṁ yathāvuttassa āyuno upapīḷanakabhāvato. Imināva nayena opammasaṁsandananti ettha anupādisesasalluddhāro viya pahīno avijjāvisadoso; sappāya…pe… susaṁvutakālo, tadubhayena vaṇe puthuttaṁ na gate maraṇābhāvo viya sikkhāya apaccakkhānaṁ, maraṇamattadukkhābhāvo viya aññatarāya saṁkiliṭṭhāya āpattiyā anāpajjananti yojanā veditabbā.",
  "tika-s0203t0:122": "65.Satiyāti ettha yasmā ‘‘ariyāyā’’ti na visesitanti āha – ‘‘sati paññāgatikā’’tiādi. Paññā cettha lokiyā adhippetā, na lokuttarāti āha – ‘‘parisuddhāya vipassanāpaññāyā’’ti.",
  "tika-s0203t0:123": "Khīṇāsavassa balanti uḷāratamesu dibbasadisesupi ārammaṇesu manacchaṭṭhānaṁ indriyānaṁ anupanamanahetubhūtaṁ susaṁvutakārisaṅkhātaṁ khīṇāsavabalaṁ dassento, ‘‘saṁvutakārī’’ti vuttaṁ, ukkaṁsagatasativepullattā yathā asaṁvarassa asaṁvaro hoti, evaṁ satisampajaññabalena cakkhādidvārāni saṁvaritvā dassanādikiccakārī. Evaṁ jānitvāti ‘‘upadhi dukkhassa mūla’’nti evaṁ vipassanāpaññāsahitāya maggapaññāya jānitvā. Upadhīyati dukkhaṁ etehīti upadhī, kilesāti āha – ‘‘kilesupadhipahānā nirupadhī’’ti. Tato eva upādīyati dukkhaṁ etehīti kilesā ‘‘upādānā’’tipi vuccantīti āha – ‘‘nirupādānoti attho’’ti. Upadhī sammadeva khīyanti ettāti upadhisaṅkhayo, nibbānanti āha – ‘‘upadhīnaṁ saṅkhayabhūte nibbāne’’ti. Ārammaṇatoti ārammaṇaṁ katvā tadārammaṇāya phalavimuttiyā vimutto. Kāmupadhismiṁ kāyaṁ upasaṁharissatīti ‘‘kāmesevissāmī’’ti tattha kāyaṁ upanāmessati; kāyūpasaṁhāro tāva tiṭṭhatu, tathā cittaṁ vā uppādessatīti etaṁ kāraṇaṁ natthīti. Sesaṁ suviññeyyameva.",
  "tika-s0203t0:124": "Sunakkhattasuttavaṇṇanāya līnatthappakāsanā samattā.",
  "tika-s0203t0:125": "6. Āneñjasappāyasuttavaṇṇanā",
  "tika-s0203t0:126": "66. Khaṇapabhaṅgutāya na niccā na dhuvāti aniccā. Tato eva paṇḍitehi na iccā na upagantabbātipi aniccā. So cāyaṁ aniccattho udayavayaparicchinnatāya veditabboti dassento, ‘‘hutvā abhāvaṭṭhena aniccā’’ti āha; uppajjitvā vinassanatoti attho. Ayañca aniccatā vakkhamānā ca tucchāditā dvinnampi kāmānaṁ sādhāraṇoti āha – ‘‘vatthukāmāpi kilesakāmāpī’’ti. Rittā vivittā, tesaṁ niccasārādīnaṁ attani abhāvato tehi visuṁbhūtā. Yathā pana sabbaso sabhāvarahitamākāsaṁ ‘‘tucchaṁ ritta’’nti vuccati, na evamete. Ete pana kevalaṁ niccasārādivirahato eva tucchā rittāti dassento ‘‘na panā’’tiādimāha. ‘‘Na hi tucchamuṭṭhi nāma natthī’’ti idaṁ lokasamaññāvasena vuttaṁ, lokasamaññā lokiyakathā na laṅghitabbā.",
  "tika-s0203t0:127": "Musāti ittarapaccupaṭṭhānatāya na dissatīti āha ‘‘musāti nāsanakā’’ti. Visaṁvādanaṭṭhena vā musā. Ete hi asubhādisabhāvāpi bālānaṁ subhādibhāvena upaṭṭhahantā subhādiggahaṇassa paccakkhabhāvena satte visaṁvādenti. Nassanasabhāvāti khaṇabhaṅgattā ittarapaccupaṭṭhānatāya dissamānā viyapi hutvā apaññāyanakapakatikā. Tenāha ‘‘khettaṁ viyā’’tiādi. Dhammasaddo cettha ‘‘jātidhammāna’’ntiādīsu (dī. ni. 2.398) viya pakatipariyāyo, tathā sabhāvasaddo cāti daṭṭhabbaṁ. Mosadhammāti mosanapakatikā, kusalabhaṇḍaharaṇasabhāvāti attho. Māyākatanti māyāya kataṁ udakādimaṇiādiākārena māyādinā upaṭṭhāpitaṁ; māyākataṁ viya māyākataṁ aññasabhāvā hutvā atathā upaṭṭhahanato. Tenāha ‘‘yathā’’tiādi. Cakkhupathe eva katavijjāya, na tato paranti vuttaṁ – ‘‘dassanūpacāre ṭhitasseva tathā paññāyatī’’ti. Tayidaṁ sambaravijjāvasena vuttaṁ.",
  "tika-s0203t0:128": "Evaṁ tāvakālikabhāvena kāmānaṁ māyākatabhāvaṁ dassetvā idāni tato aññenapi pakārena dassetuṁ ‘‘yathā cā’’tiādi vuttaṁ. Aniccādisabhāvānaṁ kāmānaṁ niccādisabhāvadassanaṁ vipallāsasahagatatāya veditabbaṁ. Bālānaṁ lāpanatoti apariññātavatthukānaṁ andhabālānaṁ puggalānaṁ vipallāsahetuto. Manussaloke ṭhatvā manussānaṁ vā vasena bhagavatā bhāsitattā vuttaṁ – ‘‘diṭṭhadhammikā kāmāti mānusakā pañca kāmaguṇā’’ti . Tato eva ca ‘‘samparāyikāti te ṭhapetvā avasesā’’tiādi vuttaṁ. Tattha diṭṭhadhammā paccakkhasabhāvā ārammaṇabhūtā etāsaṁ atthīti diṭṭhadhammikā. Samparāyike kāme ārabbha uppannasaññā samparāyikā. Te samecca dhīyati ettha āṇāti dheyyaṁ, āṇāpavattiṭṭhānaṁ. Mārassa dheyyanti māradheyyaṁ tassa issariyapavattanattā. Tenāha ‘‘yehī’’tiādi. Gahitanti visayavisayībhāvena gahitaṁ, ārammaṇavasena ārammaṇakaraṇavasena ca gahitanti attho. Tattha ārammaṇakaraṇavasena gahaṇaṁ nāma ‘‘idaṁ mayha’’nti avibhāgena pariggahakaraṇaṁ; ārammaṇavasena pana gahaṇaṁ bhāgaso ārammaṇānubhavananti vadanti. Ubhayassapi pana taṇhārāgavasena gahaṇaṁ sandhāya, ‘‘ubhayametaṁ gahita’’nti vuttaṁ. Māroti kilesamāro. Yadaggena kilesamāro, tadaggena devaputtamāropi te attano vasaṁ vatteti. Taṁ sandhāyāti dhammamukhena puggalaggahaṇaṁ sandhāya.",
  "tika-s0203t0:129": "Appahīnavipallāsā hi puggalā kāmādhimuttā mārassa issariyavattanaṭṭhānatāya ‘‘māradheyya’’nti vuttā, tathā mārassa nivāpagocarapariyāyehipi te evaṁ vuttāti dassento, ‘‘yathā coḷassā’’tiādimāha. Nivapatīti nivāpo, so eva bījanti nivāpabījaṁ. Teti kāmaguṇā. Yatthāti yasmiṁ padese.",
  "tika-s0203t0:130": "Manasi bhavāti mānasāti āha ‘‘cittasambhūtā’’ti. Te pana avijjādayo pāḷiyaṁ āgatā. Evañhi lohitasannissayo pubbo viya anurodhūpanissayo virodhoti dassento, ‘‘mamāyite vatthusmi’’ntiādimāha. Tedhāti ettha idhāti nipātamattaṁ ‘‘idhāhaṁ, bhikkhave, bhuttāvī assa’’ntiādīsu (ma. ni. 1.30) viya. Kāmalokanti kāmaguṇasaṅkhātaṁ saṅkhāralokaṁ, yattha vā loke kāmaguṇavantaṁ lokaṁ. Cittena adhiṭṭhahitvāti jhānārammaṇaṁ paṭibhāganimittaṁ bhāvanācittena uppādetvā. Parittaṁ nāma vikkhambhanaasamatthattā kilesehi parito khaṇḍitaṁ viya hoti. Tassa paṭikkhepenāti parittabhāvapaṭikkhepena. Pamāṇantipi kāmāvacarameva pāpakānaṁ pamāṇakaraṇadhammānaṁ vikkhambhanavasena appajahanato. Tappaṭikkhepavasena appamāṇaṁ nāma mahaggatanti āha – ‘‘rūpāvacaraṁ arūpāvacara’’nti. Samucchedavasena kilesānaṁ appahānena mahaggatajjhānampi subhāvitaṁ nāma na hoti, pageva parittajjhānanti āha – ‘‘subhāvitanti…pe… lokuttarassevetaṁ nāma’’nti. Etassa vasenāti ‘‘subhāvita’’nti padassa vasena.",
  "tika-s0203t0:131": "Tameva paṭipadanti tameva abhijjhādipahānāvahaṁ jhānapaṭipadaṁ. Arahatte tassa upāyabhūtāya vipassanāya vā catutthajjhāne tassa upāyabhūte upacāre vā sati cittaṁ pasannameva hotīti āha – ‘‘arahattaṁ vā…pe… upacāraṁ vā’’ti. Adhimokkhasampasādoti ‘‘ajjeva arahattaṁ gaṇhissāmī’’ti vā vipassanāya vīthipaṭipannattā; ‘‘ajjeva catutthajjhānaṁ nibbattessāmī’’ti vā upacārasamādhinā cittassa samāhitattā adhimuccanabhūto sampasādo. Paṭilābhasampasādoti arahattassa catutthajjhānassa vā adhigamasaṅkhāto sampasādo. Paṭilābhopi hi kilesakālusiyābhibhavanato cittassa suppasannabhāvāvahattā ‘‘sampasādo’’ti vutto. Paccayāti nāmarūpapaccayā avijjādayo. Sabbathāti samudayato atthaṅgamato assādato ādīnavato nissaraṇatoti sabbappakārena. Āsāti adhimuccanavasena āsīsanā. Tenāha – ‘‘āsā santiṭṭhati, adhimokkhaṁ paṭilabhatī’’ti.",
  "tika-s0203t0:132": "Pādakanti padaṭṭhānaṁ. Kilesā sannisīdantīti nīvaraṇasahagatā eva kilesā vikkhambhanavasena vūpasamanti. Satīti upacārajjhānāvahā sati santiṭṭhati. Saṅkhāragatanti bhāvanāya samatāya pavattamānattā, ime dhammavicayasambojjhaṅgādayo ekarasā hutvā pavattantīti, bhāvanācittuppādapariyāpannaṁ saṅkhāragataṁ vibhūtaṁ pākaṭaṁ hutvā upaṭṭhāti. Cittuppādoti bhāvanācittuppādo. Lepapiṇḍeti silesapiṇḍe laggamāno viya appito viya hoti. Upacārena samādhiyati upacārajjhānena samādhiyati. Ayanti ayaṁ duvidhopi adhimuccanākāro adhimokkhasampasādo nāma. Tasmiṁ sampasāde satīti etasmiṁ vipassanālakkhaṇe, upacārajjhāne vā adhimokkhasampasāde sati. Yo pana arahattaṁ vā paṭilabhati catutthajjhānaṁ vā, tassa cittaṁ vippasannaṁ hotiyeva, ayaṁ nippariyāyato paṭilābhasampasādo, evaṁ santepi idhāmippetameva dassetuṁ , ‘‘idha panā’’tiādi vuttaṁ. Vipassanā hītiādi vuttassa samatthanaṁ. Tattha paññāyāti arahattapaññāya. Adhimuccanassāti saddahanaṁ ussukkāpajjanassa. Upacāranti upacārajjhānaṁ. Āneñjasamāpattiyā adhimuccanassa kāraṇanti yojanā.",
  "tika-s0203t0:133": "Etarahi vāti idānimeva. Āneñjaṁ vāti catutthajjhānaṁ vā. Samāpajjatīti adhigacchati. Idaṁ hītiādinā saṅkhepato vuttamatthaṁ vivarati. Arahattasacchikiriyā nāma aggamaggabhāvanāya sati atthato āpannā hoti, aggamaggapaññā eva tadatthaṁ adhimuccitabbāti dassento, ‘‘atha vā’’ti vikappantaramāha. Tattha yathā nāma pāsādassa atthāya samānītadabbasambhārāvayave appahonte kūṭāgāraṁ kātuṁ na pahontiyeva, evaṁsampadamidanti dassento, ‘‘taṁ anabhisambhuṇanto āneñjaṁ vā samāpajjatī’’ti āha. Catusaccaṁvā sacchikaroti heṭṭhimamaggādhigamanavasena āneñjaṁ vā samāpajjati ubhayassapi hetupariggahitattā.",
  "tika-s0203t0:134": "Tatrāti tasmiṁ ‘‘paññāya vā adhimuccati, āneñjaṁ vā samāpajjatī’’ti yathāvutte visesādhigame ayaṁ idāni vuccamāno yojanānayo. Evaṁ hotīti idāni vuccamānākārena cittābhinīhāro hoti. Kiccanti pabbajitakiccaṁ. Tatoti arahattādhigamanato. Osakkitamānasoti saṁkucitacitto. Antarā na tiṭṭhatīti asamāhitabhūmiyaṁ na tiṭṭhati. Idāni yathāvuttamatthaṁ upamāya vibhāvetuṁ ‘‘yathā’’tiādi vuttaṁ. Tatrāyaṁ saṅkhepattho – yathā tassa purisassa vanamahiṁsaṁ gahetuṁ ussāhavato osakkantassa sasagodhādiggahaṇe vattabbameva natthi, evaṁ imassapi bhikkhuno arahattaṁ gahetuṁ ussāhavato tato osakkitvā catutthajjhānasamāpajjane vattabbameva natthīti. Eseva nayoti yathāvuttaṁ upamaṁ upamāsaṁsandanañca maggabhāvanāyojanāyaṁ catusaccasacchikiriyāyojanāyañca atidisati.",
  "tika-s0203t0:135": "Hetuatthajotano yanti nipāto, karaṇe vā etaṁ paccattavacananti āha ‘‘yena kāraṇenā’’ti. Tassa saṁvattanaṁ arahati, taṁ vā payojanaṁ etassāti taṁsaṁvattanikaṁ. Viññāṇanti vipākaviññāṇaṁ. Āneñjasabhāvaṁ upagacchatīti āneñjūpagaṁ. Yathā kusalaṁ āneñjasabhāvaṁ, evaṁ taṁ vipākaviññāṇampi āneñjasabhāvaṁ upagataṁ assa bhaveyya. Tenāha – ‘‘kādisameva bhaveyyāti attho’’ti. Kecīti abhayagirivāsino. Kusalaviññāṇanti vipākaviññāṇampi taṁ kusalaṁ viya vadanti. Tannāmakamevāti kusalaṁ viya āneñjanāmakameva siyā. Ettha ca purimavikappe ‘‘āneñjūpaga’’nti taṁsadisatā vuttā, dutiyavikappe tato eva taṁsamaññatā. So panāyamatthoti āneñjasadisatāya vipākakālepi taṁnāmakameva assāti yathāvutto attho. Iminā nayenāti iminā vuttanayena. Ettha hi āneñjābhisaṅkhārahetuvipākaviññāṇaṁ ‘‘āneñjūpagaṁ hoti viññāṇa’’nti vuttattā taṁnāmakameva katvā dīpitaṁ. Arahattassāpīti apisaddena aggamaggabhāvanāyapi heṭṭhimamaggabhāvanāyapīti attho saṅgahitoti daṭṭhabbo. Samādhivasena osakkanā kathitāti ‘‘vipulena mahaggatena cetasā vihareyya’’nti samathanayaṁ dassetvā desanā kathitā.",
  "tika-s0203t0:136": "67.Ayañhi bhikkhūti yaṁ uddissa ayaṁ dutiyāneñjasappāyadesanāya bhikkhu vutto. Paññavantataroti vatvā taṁ dassetuṁ, ‘‘dvinnampi kammaṭṭhānaṁ ekato katvā sammasatī’’ti vuttaṁ. Heṭṭhimassa hi ‘‘ye ca diṭṭhadhammikā kāmā’’tiādinā rūpasaddagandharasaphoṭṭhabbāneva rūpamukhena vipassanābhiniveso kato, imassa pana ‘‘yaṁ kiñci rūpa’’ntiādinā sakalarūpadhammavasena. Bhagavā hi kammaṭṭhānaṁ kathento kammaṭṭhānikassa bhikkhuno kāraṇabalānurūpameva paṭhamaṁ bhāvanābhinivesaṁ dasseti; so pacchā ñāṇe vipulaṁ gacchante anavasesato dhammaṁ pariggaṇhāti. Rūpapaṭibāhanenāti rūpavirāgabhāvanāya sabbaso samatikkamena. Sabbatthāti sabbesu tatiyāneñjādīsu.",
  "tika-s0203t0:137": "Paññavantataroti paññuttaro. Tiṇṇampi kammaṭṭhānaṁ ekato katvāti kāmaguṇā sabbarūpadhammā kāmasaññāti evaṁ tiṇṇaṁ puggalānaṁ kammaṭṭhānavasena tidhā vutte sammasanūpagadhamme ekato katvā, ‘‘sabbametaṁ anicca’’nti ekajjhaṁ gahetvā, sammasati yathā – ‘‘yaṁ kiñci samudayadhammaṁ, sabbaṁ taṁ nirodhadhamma’’nti (dī. ni. 1.298; saṁ. ni. 5.1081; mahāva. 16; cūḷani. ajitamāṇavapucchāniddesa 4, 7, 8; tissametteyyamāṇavapucchāniddesa 10, 11; paṭi. ma. 2.30). Tenāha – ‘‘ubhayametaṁ anicca’’ntiādi. Kāmarūpasaññāvasena diṭṭhadhammikasamparāyikabhedato aṭṭha ekekakoṭṭhāsāti evaṁ kataṁ ubhayanti vuttanti āha – ‘‘diṭṭhadhammika…pe… vasena saṅkhipitvā ubhayanti vutta’’nti. Taṇhādiṭṭhivasenāti taṇhābhinandanāvasena ‘‘etaṁ mamā’’ti, diṭṭhābhinandanāvasena ‘‘eso me attā’’ti evaṁ abhinandituṁ. Eseva nayoti iminā taṇhādiṭṭhivasena ‘‘etaṁ mama, eso me attā’’ti abhinandituṁ ajjhosāya gilitvā pariniṭṭhāpetvā ṭhātunti imamatthaṁ atidisati. Kāmapaṭibāhanenāti idaṁ āgamanapaṭipadādassanatthaṁ, vaṇṇabhaṇanatthañca vuttaṁ. Rūpapaṭibāhanaṁ hissa āsannaṁ, tatopi ākāsānañcāyatanasamatikkamo, taṁsamatikkamena saheva sabbe tā vipassanāvasena osakkanā kathitā ‘‘ubhayametaṁ anicca’’ntiādivacanato.",
  "tika-s0203t0:138": "68. Idha attano cāti ākiñcaññāyatanakammaṭṭhānaṁ sandhāyāha. Nirujjhanti tappaṭibaddhachandarāganirodhena, samāpajjanakkhaṇe pana anuppādanenapi. Tenāha ‘‘ākiñcaññāyatanaṁ patvā’’ti. Atappakaṭṭhenāti uḷāratarabhāvena jhānasamāpattiyā atittikarabhāvena. Tameva paṭipadanti ākiñcaññāyatanabhāvanamāha. Samādhivasena osakkanā kathitā tatiyāruppakammaṭṭhānassa vuttattā ‘‘yatthetā’’tiādinā.",
  "tika-s0203t0:139": "Idha attanoti dvikoṭikasuññatāmanasikārasaṅkhātaṁ vipassanākammaṭṭhānaṁ. Heṭṭhā vuttapaṭipadanti anantaraṁ vuttaākiñcaññāyatanakammaṭṭhānaṁ. Sati samathabhāvanāyaṁ suññatāmanasikārassa idha sātisayattā vuttaṁ. ‘‘Dutiyākiñcaññāyatane vipassanāvasena osakkanā kathitā’’ti.",
  "tika-s0203t0:140": "70. Tatiyākiñcaññāyatane attanoti catukoṭikasuññatāmanasikārasaṅkhātaṁ vipassanākammaṭṭhānaṁ. Etthāti etasmiṁ suññatānupassanādhikāre. Kvacīti katthaci ṭhāne, kāle, dhamme vā. Atha vā kvacīti ajjhattaṁ, bahiddhā vā. Attano attānanti sakattānaṁ. ‘‘Ayaṁ kho, bho brahmā…pe… vasī pitā bhūtabhabyāna’’ntiādinā (dī. ni. 1.42) paraparikappitaṁ attānañca kassaci kiñcanabhūtaṁ na passatīti dassento ‘‘kassacī’’tiādimāha. Tattha parassāti ‘‘parā pajā’’ti ‘‘paro puriso’’ti ca evaṁ gahitassa. Na ca mama kvacanīti ettha mama-saddo aṭṭhānapayuttoti āha ‘‘mamasaddaṁ tāva ṭhapetvā’’ti. Parassa cāti attato aññassa, ‘‘paro puriso nāma atthi mamatthāya sajito, tassa vasena mayhaṁ sabbaṁ ijjhatī’’ti evaṁ ekaccadiṭṭhigatikaparikappitavasena paraṁ attānaṁ, tañca attano kiñcanabhūtaṁ na passatīti dassento, ‘‘na ca kvacanī’’tiādimāha. Ettha ca nāhaṁ kvacanīti sakaattano abhāvaṁ passati. Na kassaci kiñcanatasminti sakaattano eva kassaci anattaniyataṁ passati. Na ca, mamāti etaṁ dvayaṁ yathāsaṅkhyaṁ sambandhitabbaṁ, atthīti paccekaṁ. ‘‘Na ca kvacani parassa attā atthī’’ti parassa attano abhāvaṁ passati, ‘‘tassa parassa attano mama kismiñci kiñcanatā na catthī’’ti parassa attano anattaniyataṁ passati. Evaṁ ajjhattaṁ bahiddhā ca khandhānaṁ attattaniyasuññatā suddhasaṅkhārapuñjatā catukoṭikasuññatāpariggaṇhanena diṭṭhā hoti. Heṭṭhā vuttapaṭipadanti idhāpi ākiñcaññāyatanakammaṭṭhānameva vadati. Vipassanāvaseneva osakkanā kathitā catukoṭikasuññatādassanavisesabhāvato, tappadhānattā cassa manasikārassa.",
  "tika-s0203t0:141": "Idha attanoti nevasaññānāsaññāyatanakammaṭṭhānamāha. Sabbasaññāti rūpasaññā paṭighasaññā nānattasaññā heṭṭhimā tisso arūpasaññāti evaṁ sabbasaññā anavasesā nirujjhantīti vadanti. ‘‘Heṭṭhā vuttā’’ti pana visesitattā imasmiṁ āgatā catutthajjhānasaññādayo api saññāti apare. Tanti sammutimattaṁ kāmasaññāpaṭibāhanavaseneva tesaṁ nānattasaññādinirodhassa atthasiddhattā. Samādhivasena osakkanā kathitā nevasaññānāsaññāyatanabhāvanāya samathakammaṭṭhānabhāvato.",
  "tika-s0203t0:142": "71.Pubbe pañcavidhaṁ kammavaṭṭanti purimakammabhavasmiṁ moho avijjā āyūhanā saṅkhārā nikantitaṇhā upagamanaṁ upādānaṁ cetanā bhavoti evamāgato saparikkhāro kammappabandho. Na āyūhitaṁ assāti na cetitaṁ pakappitaṁ bhaveyya. Etarahi evaṁ pañcavidhaṁ vipākavaṭṭanti viññāṇanāmarūpasaḷāyatanaphassavedanāsaṅkhāto paccuppanno vipākappabandho nappavatteyya kāraṇassa anipphannattā. Sace āyūhitaṁ na bhavissatīti yadi cetitaṁ pakappitaṁ na siyā. Yaṁ atthīti yaṁ paramatthato vijjamānakaṁ. Tenāha ‘‘bhūta’’nti. Tañhi paccayanibbattatāya ‘‘bhūta’’nti vuccati. Taṁ pajahāmīti tappaṭibaddhachandarāgappahānena tato eva āyatiṁ anuppattidhammatāpādanavasena pajahāmi pariccajāmi.",
  "tika-s0203t0:143": "Parinibbāyīti saha parikappanena atītattheti āha ‘‘parinibbāyeyyā’’ti. Parinibbāyeyya nu khoti vā pāṭho, so evattho. Na kiñci kathitanti nevasaññānāsaññāyatanasamāpattiyā saṅkhārāvasesasukhumabhāvena ñāṇuttarasseva visayabhāvato sarūpato na kiñci kathitaṁ, nayena panassa visesaṁ ñāpetukāmattā. Bhagavato kira etadahosi – ‘‘imissaṁyeva parisati nisinno ānando anusandhikusalatāya nevasaññānāsaññāyatanaṁ pādakaṁ katvā ṭhitassa bhikkhuno paṭisandhiṁ arahattañca sandhāya pañhaṁ pucchissati, iminā pucchānusandhinā tamatthaṁ desessāmī’’ti. Osakkanāya ca idhādhippetattā bhinnarasadesanā hotīti pucchānusandhi pucchitā. Tasmiñhi asati anusandhibhedabhinnesā desanā, na ca buddhāciṇṇā bhinnarasadesanāti. Vipassanānissitanti tannissitaṁ. Tassa bhikkhuno. Upādiyati etenāti ca upādānaṁ. Na parinibbāyati pahātabbassa appajahanato. Tenāha bhagavā – ‘‘dhammāpi kho, bhikkhave, pahātabbā, pageva adhammā’’ti (ma. ni. 1.240). Upādānaseṭṭhanti idaṁ nevasaññānāsaññāyatanabhavassa sabbabhavaggatādassanaparaṁ, na pana ariyabhavaggassa upādānaseṭṭhatāpaṭisedhaparaṁ.",
  "tika-s0203t0:144": "73.Nissāyāti bhavapariyāpannaṁ nāma dhammaṁ nissāya tappariyāpannaṁ nāma nissāya oghanittharaṇā bhagavatā akkhātā; aho acchariyametaṁ, aho abbhutametanti.",
  "tika-s0203t0:145": "Navasupi ṭhānesu samathayānikasseva vasena desanāya āgatattā, idha ca kassacipi pādakajjhānassa anāmaṭṭhattā vuttaṁ – ‘‘ariyasāvakoti sukkhavipassako ariyasāvako’’ti. Navannampi kammaṭṭhānaṁ ekato katvā sammasatīti idaṁ jhānadhammepi anussavaladdhe gahetvā sammasanaṁ sambhavatīti katvā vuttaṁ; tebhūmakasaṅkhāragataṁ idha vuttanti anavasesato pariggahaṇaṁ sandhāya vuttaṁ – ‘‘yāvatā sakkāyo’’ti.",
  "tika-s0203t0:146": "Etaṁamatanti amataṁ nibbānaṁ ārabbha pavattiyā etaṁ arahattaṁ amatarasaṁ. Tenāha – ‘‘etaṁ amataṁ santaṁ, etaṁ paṇīta’’nti. ‘‘Anupādāya kiñcipi aggahetvā cittaṁ vimuccī’’ti vuttattāpi anupādā cittassa vimokkho nibbānaṁ aññattha sutte vuccati.",
  "tika-s0203t0:147": "Tiṇṇaṁbhikkhūnanti abhinivesabhedena tividhānaṁ. Pādakaṁ katvā ṭhitassa osakkanāya abhāve kāraṇaṁ heṭṭhā vuttanayeneva veditabbaṁ. Samodhānetvāti sammadeva odahitvā tasmiṁ tasmiṁ ṭhāne asaṅkarato vavatthapetvā. Sukathitaṁ nāma hoti kathetabbassa anavasesetvā kathitattā.",
  "tika-s0203t0:148": "Āneñjasappāyasuttavaṇṇanāya līnatthappakāsanā samattā.",
  "tika-s0203t0:149": "7. Gaṇakamoggallānasuttavaṇṇanā",
  "tika-s0203t0:150": "74. Yathā heṭṭhimasopānaphalakaṁ orohantassa pacchimaṁ nāma hoti, evaṁ ārohantassa paṭhamaṁ nāma hotīti vuttaṁ – ‘‘yāva pacchimasopānakaḷevarāti yāva paṭhamasopānaphalakā’’ti. Vatthuṁ sodhetvāti vatthuvijjācariyena vuttavidhinā pāsādavatthuno sodhanavidhiṁ katvā. Etthāti pāsādakaraṇe. Sattadhā bhinnassa vālaggassa aṁsukoṭivedhako vālavedhi nāma. Ṭhānasampādananti vesākhamaṇḍalādīnaṁ sampādanaṁ. Muṭṭhikaraṇādīhīti usumuṭṭhikaraṇajiyāgāhajiyāvijjhādīhi. Evaṁ gaṇāpemāti ekaṁ nāma ekameva, dve dukā cattāri, tīṇi tikāni nava, cattāri catukkāni soḷasātiādinā evaṁ gaṇanaṁ sikkhāpema.",
  "tika-s0203t0:151": "75.Kerāṭikā hontīti samayassa anupakkiliṭṭhakaraṇamāyāsāṭheyyena samannāgatā honti. Taṁ damanaṁ jīvitahetupi nātikkamati, ayamassa jātidosābhāvo.",
  "tika-s0203t0:152": "76.Satisampajaññāhi samaṅgibhāvatthāyāti satatavihāribhāvasādhanehi satisampajaññehi samannāgamatthāya. Nanu ca khīṇāsavā sativepullappattā paññāvepullappattā ca, kathaṁ tassa satisampajaññaṁ payogasādhanīyaṁ pavattanti āha ‘‘dve hī’’tiādi. Satatavihārīti satataṁ samāpattivihāribahulā, tasmā te icchiticchitakkhaṇe phalasamāpattiṁ samāpajjanti. Vuttavipariyāyena nosatatavihārino daṭṭhabbā. Tenāha ‘‘tatthā’’tiādi. Appetuṁ na sakkoti anāciṇṇabhāvato.",
  "tika-s0203t0:153": "Taṁ vitakkentoti ‘‘sāmaṇerassa senāsanaṁ natthi, araññañca sīhādīhi saparissayaṁ, kiṁ nu kho tassa bhavissatī’’ti taṁ vitakkento. Evarūpoti ediso yathāvuttasāmaṇerasadiso khīṇāsavo. Ime dhammeti imasmiṁ sutte āgate sīlādidhamme. Āvajjitvāvāti attano parisuddhasīlatādiāvajjanahetu eva samāpajjituṁ sakkhissati.",
  "tika-s0203t0:154": "78.‘‘Yeme, bho gotamā’’ti vacanassa sambandhaṁ dassetuṁ, ‘‘tathāgate kirā’’tiādi vuttaṁ. Evanti ‘‘yeme, bho gotamā’’tiādiākārehi vattumāraddho.",
  "tika-s0203t0:155": "Ajjadhammesūti apurātanadhammesu. Takkanamattāni hi tehi kappetvā sayaṁpaṭibhānaṁ viracitāni. Purātanatāya paripuṇṇatāya ekantaniyyānikatāya ca paramo uttamo. Tenāha – ‘‘tesu…pe… uttamoti attho’’ti. Sesaṁ suviññeyyameva.",
  "tika-s0203t0:156": "Gaṇakamoggallānasuttavaṇṇanāya līnatthappakāsanā samattā.",
  "tika-s0203t0:157": "8. Gopakamoggallānasuttavaṇṇanā",
  "tika-s0203t0:158": "79. Kammaṁyeva kammanto, so ettha atthīti kammakaraṇaṭṭhānaṁ ‘‘kammanto’’ti vuttaṁ. Tenāha ‘‘kammantaṭṭhāna’’nti. Tehi dhammehīti buddhaguṇehi. Te pana sabbaññutaññāṇappamukhāti katvā āha ‘‘sabbaññutaññāṇadhammehī’’ti. Sabbena sabbanti sabbappakārena anavasesaṁ, ettako guṇānaṁ pakārabhedo, tesu kiñcipi pakāraṁ anavasesetvā. Sabbakoṭṭhāsehi sabbanti yattakā guṇabhāgā, tehi sabbehi anavasesaṁ nissesameva katvā. Yopi ahosīti yopi kosambivāsīnaṁ bhikkhūnaṁ vasena kosambiyaṁ kalaho ahosi. Sopi tattheva uppannaṭṭhāneyeva uppannamatto vūpasamito. Parinibbutakāle panassāti assa sammāsambuddhassa parinibbutakāle pana. Bhiyyosomattāya bhikkhū samaggā jātā, kathañca saṁvego jātoti dassetuṁ ‘‘aṭṭhasaṭṭhī’’tiādi vuttaṁ. Sātisayaṁ abhiṇhañca upasamappattiyā ativiya upasantupasantā. Anusaṁyāyamānoti anu anu sammadeva jānanto vicārento vosāsamāno. ‘‘Anusaññāyamāno’’ti vā pāṭho. Tattha ya-kārassa ña-kāraṁ katvā niddesoti āha ‘‘anuvicaramāno’’ti.",
  "tika-s0203t0:159": "80.Heṭṭhimapucchamevāti gopakamoggallānena pucchitapucchameva. So hi ‘‘tehi dhammehī’’tiādinā, ‘‘atthi koci tumhākaṁ sāsanassa sārabhūto bhikkhū’’ti pucchi. Ayañca tameva ‘‘paṭisaraṇo’’ti pariyāyena pucchi. Appaṭisaraṇeti yaṁ tumhe bhikkhuṁ paṭibodheyyātha, tādisassa abhāvena appaṭisaraṇe. Tathāgatena pavedito dhammo paṭisaraṇaṁ etesanti dhammapaṭisaraṇā. Tenāha ‘‘dhammo avassayo’’ti.",
  "tika-s0203t0:160": "81.Āgacchatīti vācuggatabhāvena āgacchati. Vatthuvītikkamasaṅkhāte garugarutaralahulahutarādibhede ajjhācāre āpattisamaññāti āha – ‘‘āpatti…pe… āṇātikkamanamevā’’ti. Yathādhammanti dhammānurūpaṁ. Yathāsiṭṭhanti yathānusiṭṭhaṁ. Dhammo noti ettha no-saddo avadhāraṇe ‘‘na no samaṁ atthi tathāgatenā’’tiādīsu (khu. pā. 6.3; su. ni. 226) viya. Tenevāha ‘‘dhammova kāretī’’ti.",
  "tika-s0203t0:161": "83. ‘‘Yathā taṁ tumhādisehi rakkhakehi gopakehī’’ti evaṁ pasannavesena attānaṁ ukkaṁsāpetukāmo . Ariyūpavādapāpaṁ khamāpane sati antarāyāya na hotīti āha – ‘‘iccetaṁ kusala’’nti. Gonaṅgalamakkaṭoti gonaṅguṭṭhamakkaṭo.",
  "tika-s0203t0:162": "84. Ayaṁ ukkaṁsāpetuṁ icchitaṁ yathāraddhamatthaṁ visaṁvādeti avaṇṇitampi vaṇṇitaṁ katvā kathento; imassa vacanassa paṭikkhepena iminā dātabbapiṇḍapātassa antarāyo mā hotūti evaṁ piṇḍapātaṁ rakkhituṁ na kho pana sakkāti yojanā. Idanti ‘‘na kho, brāhmaṇa, so bhagavā’’tiādidesanaṁ. Abbhantaraṁ karitvāti nibbānantogadhaṁ katvā, antaraṁ vā tassa nijjhānassa kāraṇaṁ katvā. Kāmarāgavasena hi taṁ nijjhānaṁ hotīti. Idhāti imasmiṁ suttapadese. Sabbasaṅgāhikajjhānanti lokiyalokuttarassa antarāyo mā hotūti evaṁ katvāpi rūpāvacarassa maggajhānassa phalajhānassāti sabbassapi saṅgaṇhanavasena desitattā sabbasaṅgāhakajjhānaṁ nāma kathitaṁ.",
  "tika-s0203t0:163": "Yaṁ no mayanti ettha noti nipātamattaṁ. Taṁ noti ettha pana noti amhākanti attho. Usūyati rājakiccapasutatādhīnatāya ekatthābhinivesabhāvato . Mandapaññatāya vassakāragataissābhibhūtacittatāya paripuṇṇaṁ katvā vuttampi atthaṁ anupadhārento āha – ‘‘ekadesameva kathesī’’ti. Sesaṁ suviññeyyameva.",
  "tika-s0203t0:164": "Gopakamoggallānasuttavaṇṇanāya līnatthappakāsanā samattā.",
  "tika-s0203t0:165": "9. Mahāpuṇṇamasuttavaṇṇanā",
  "tika-s0203t0:166": "85.Tasmiṁahūti tasmiṁ ahanīti āha ‘‘tasmiṁ divase’’ti. Anasanenāti sabbaso āhārassa abhuñjanena sāsanikasīlena bāhirakaanasanena upetā hutvāti yojanā. Vā-saddena khīrapānamadhusāyanādividhiṁ saṅgaṇhāti. Upecca vasitabbato uposatho, pātimokkhuddeso. Upetena samannāgatena hutvā vasitabbato santāne vāsetabbato uposatho, sīlaṁ. Anasanādidhammādiṁ vā upecca vasanaṁ upavāso uposatho. Tathārūpe hatthijātivisese uposathoti samaññāmattanti āha – ‘‘uposatho nāma nāgarājātiādīsu paññattī’’ti. Vuttanayena upavasanti etthāti uposatho, divaso. So panesa uposatho. Māsapuṇṇatāyāti māsassa pūritabhāvena. Sampuṇṇāti sabbaso puṇṇā. Tāya hi rattiyā vasena māso anavasesato puṇṇo hoti. Māsaddhamāsādibhedaṁ kālaṁ māti minanto viya hotīti ca ‘‘mā’’iti cando vuccati. Etthāti etissā rattiyā. Puṇṇo paripuṇṇakalo jātoti puṇṇamā. Tañhi candapāripūriyā māsapāripūriyā evamāha. Etena tassa uposathabhāvaṁ dasseti.",
  "tika-s0203t0:167": "Dissati phalaṁ sandissatīti deso, hetūti āha ‘‘desanti kāraṇa’’nti. Sabbaṁ kathenti sabbaṁ attanā pariggahitappakāraṁ kathenti. Kathetuṁ na sakkonti avisayattā. Pāsādapariveṇeti pāsādassa purato vivaṭaṅgaṇe. Heṭṭhā vuttanayenāti sekhasutte (ma. ni. aṭṭha. 2.22) vuttanayena vitthāretabbaṁ.",
  "tika-s0203t0:168": "86.Ime nu khoti ettha nūti saṁsayajotanoti āha – ‘‘vimatipucchā viya kathitā’’ti. Jānantenātiādi pucchāvattadassanaparaṁ daṭṭhabbaṁ, na pucchakassa satthu attano ajānanabhāvadīpanaparaṁ. Jānāti hi bhagavā. Ajānantena viya hutvā pucchite. Yathābhūtasabhāvaṁ jānanto viya pucchati kohaññe ṭhatvā. Tenāha – ‘‘thero evarūpaṁ vacanaṁ kiṁ karissatī’’ti kāraṇassa suppahīnattāti adhippāyo.",
  "tika-s0203t0:169": "Chandamūlakāti taṇhāchandamūlakā. Taṇhā hi dukkhasamudayo. Kusalasañño vā thiravisadanipuṇasañño vā, kusalasaṅkhāro vā tikhiṇathiravisadasaṅkhāro vā; suvisuddhavipulodāraviññāṇo vāti imamatthaṁ ‘‘saññādīsupi eseva nayo’’ti iminā atidisati. Kasmā panettha anāgatakālavaseneva desanā āgatāti āha ‘‘yasmā panā’’tiādi.",
  "tika-s0203t0:170": "Khandhānaṁ khandhapaṇṇattīti khandhasaddābhidheyyānaṁ ruppanānubhavanasañjānanābhisaṅkharavijānanasabhāvānaṁ atthānaṁ ‘‘khandho’’ti ayaṁ samaññā. Kittakenāti kiṁparimāṇena atthena, rāsatthabhāgatthādīsu kīdisenāti adhippāyo.",
  "tika-s0203t0:171": "Hetuhetūti hetupaccayabhūto hetu. Yo hi lobhādīnaṁ sahajātadhammesu mūlaṭṭhenupakārakabhāvo nippariyāyena hetuttho; so pathavīādīsupi paccayabhāvamattena hetupariyāyadassanato dutiyena hetu-saddena visesetvā vutto ‘‘hetuhetū’’ti. Avijjā puññābhisaṅkhārādīnaṁ sādhāraṇapaccayattā sādhāraṇahetu, ‘‘atītānāgatapaccuppannānaṁ kammasamādānānaṁ ṭhānaso hetuso vipāka’’nti ettha vijjamānesupi aññesu paccayesu iṭṭhāniṭṭhavipākaniyāmakattā kammaṁ tassa padhānakāraṇanti āha – ‘‘kusalākusalaṁ attano attano vipākadāne uttamahetū’’ti. ‘‘Mahābhūtā hetū’’ti ayamevattho ‘‘mahābhūtā paccayo’’ti imināpi vuttoti hetusaddapaccayasaddānaṁ samānatthattā paccayo eva hetu paccayahetu, yo ca rūpakkhandhassa hetu, so eva tassa paññāpanāya paccayoti vuttoti āha – ‘‘idha paccayahetu adhippeto’’ti. Yadaggena paccayadhammo attano paccayuppannassa uppādāya ṭhitiyā ca paccayo, tadaggena tassa bhāvato samaññāto paññāpanāyapi so paccayoti vattabbataṁ arahatīti. Pāḷiyaṁ avibhāgena vuttamatthaṁ vibhāgena dassetuṁ, ‘‘tattha pathavīdhātū’’tiādi vuttaṁ. Tattha paññāpanāyāti sahetuahetukantiādiākārehi bodhanāya . Taṁ pana sabbodhanaṁ ñāṇena dassanaṁ hotīti vuttaṁ ‘‘dassanatthāyā’’ti.",
  "tika-s0203t0:172": "Phassoti phassasamaṅgībhāvo. So cettha sakiccanipphādanasamatthassa phassassa nibbatti. Nibbatto hi phasso tathārūpāya vedanāya paccayo hotīti. Etadatthamevettha bhagavatā puggalādhiṭṭhānā desanā katā, tasmā paccuppannātītakālavasena dvikāliko phassasaddo veditabbo. Phasse sati vedeti phassapaccayā vedanāicceva vuttaṁ hoti. Sesapadadvayepi eseva nayo. Yatheva hi vedanāya evaṁ saññāya saṅkhārānampi phasso visesapaccayo tasmiṁ asati abhāvato. Cetanāggahaṇena āyūhanānurūpatāya tappadhānattā saṅkhārakkhandhadhammā gahitā. Tathā hi suttantabhājanīye saṅkhārakkhandhabhājanīye (vibha. 21, 22) ca ‘‘cakkhusamphassajā cetanā’’tiādinā cetanāva niddiṭṭhā. Viññāṇakkhandhassāti ettha ekasmiṁ bhave ādibhūtaviññāṇassa nāmarūpapaccayataṁ dassetuṁ, ‘‘paṭisandhiviññāṇena tāvā’’tiādi vuttaṁ. Tattha gabbhaseyyakassa sabhāvakassa rūpapavattiṁ sandhāya ‘‘uparimaparicchedenā’’ti vuttaṁ samatiṁsato upari paṭisandhikkhaṇe tassa rūpānaṁ asambhavato. Idāni pavattiviññāṇassa nāmarūpapaccayaṁ dvāravasena dassetuṁ, ‘‘cakkhudvāre’’tiādi vuttaṁ. Nanu ca viññāṇassapi phasso paccayo, kasmā tayo eva khandhā phassapaccayā vuttāti? Saccametaṁ, yathā pana viññāṇasahito phasso vedanādīnaṁ paccayo, na evaṁ viññāṇassa. Tenāha bhagavā – ‘‘tiṇṇaṁ saṅgati phasso’’ti (ma. ni. 1.204; ma. ni. 3.421, 425, 426; saṁ. ni. 2.44, 45; 2.4.60) phasso viya nāmarūpaṁ viññāṇassa visesapaccayo yathā nāmarūpapaccayāpi viññāṇanti. Tasmā imaṁ visesaṁ dassetuṁ nāmarūpasseva viññāṇapaccayatā vuttā, na phassassa.",
  "tika-s0203t0:173": "87. Yāva sakkāyadiṭṭhi samuppajjati, tāva vaṭṭassa pariyanto natthevāti appahīnasakkāyadiṭṭhiko vaṭṭe paribbhamatīti āha – ‘‘kathaṁ pana, bhanteti vaṭṭaṁ pucchanto’’ti. Yathā ca sakkāyadiṭṭhijotanā vaṭṭapucchā, evaṁ tabbhedanajotanā vivaṭṭapucchāti āha – ‘‘sakkāyadiṭṭhi na hotīti vivaṭṭaṁ pucchanto’’ti.",
  "tika-s0203t0:174": "88.Ayaṁrūpe assādoti yāthāvato dassanaṁ pariññābhisamayo, dukkhasaccapariyāpannañca rūpanti āha – ‘‘iminā pariññāpaṭivedho ceva dukkhasaccañca kathita’’nti. ‘‘Yaṁ rūpaṁ anicca’’ntiādivacanato aniccādibhāvo tattha ādīnavo, so cassa paccayādhīnavuttitāya paccayo samudayasaccanti samudayappahānena ādīnavasamatikkamoti ādīnavaggahaṇena siddhamatthamāha – ‘‘pahānapaṭivedho ceva samudayasaccañcā’’ti. Sabbasaṅkhatanissaraṇaṁ nibbānañca sacchikiriyābhisamayavasena paṭivijjhitabbanti āha – ‘‘iminā sacchikiriyāpaṭivedho ceva nirodhasaccañcā’’ti. Imesu tīsu ṭhānesūti yathāvuttesu dukkhādīsu tīsu abhisamayaṭṭhānesu. Ye sammādiṭṭhiādayo dhammāti ye ariyamaggasaññitā sammādiṭṭhiādayo aṭṭha, satta vā dhammā. Bhāvanāpaṭivedho maggasaccanti bhāvanābhisamayavasena pavattaṁ maggasaccaṁ. Sesapadesupīti, ‘‘ayaṁ vedanāya assādo’’tiādipadesupi.",
  "tika-s0203t0:175": "89.Imasminti āsannapaccakkhatāya sakaattabhāvo gahito, tadeva ajjhattā khandhāti tappaṭiyogitāya, ‘‘bahiddhāti parassa saviññāṇake kāye’’ti vuttaṁ. Sabbanimittesūti sabbesu rūpanimittādīsupi . Tāni pana indriyabaddhānipi anindriyabaddhānipi taṁsabhāvānīti āha ‘‘anindriyabaddhampi saṅgaṇhātī’’ti. Viññāṇaggahaṇenevettha vedanādayopi gahitā avinābhāvatoti, ‘‘saviññāṇake kāye’’ti vuttaṁ. ‘‘Kāyo’’ti vā khandhasamūhoti attho.",
  "tika-s0203t0:176": "90.Anattani ṭhatvāti attarahite anattasabhāve khandhakoṭṭhāse ṭhatvā taṁ ādhāraṁ katvā katāni kammāni. Katarasmiṁ attani ṭhatvāti kīdise attani nissayavipākaṁ dassanti vipaccissanti. Etena kārakavedakarahitattā attapakkhakammakāni na yujjantīti dasseti, khandhānaṁ khaṇikattā ca katanāsaakatabbhāgamadoso ca āpajjatīti.",
  "tika-s0203t0:177": "Tatrāyaṁ (itivu. aṭṭha. 74; sārattha. ṭī. 1.5) codanāsodhanāvidhi – pāṇātipātavasena tāva kammapathasambandhavibhāvanā, khaṇe khaṇe hi nirujjhanasabhāvesu saṅkhāresu ko hanti, ko vā haññati, yadi cittacetasikasantāno, so arūpattā na chedanabhedanādivasena vikopanasamattho, napi vikopanīyo. Atha rūpasantāno, so acetanattā kaṭṭhakaliṅgarūpamoti na tattha chedanādinā pāṇātipātāpuññaṁ pasavati yathā matasarīre. Payogopi pāṇātipātassa paharaṇappahārādiko atītesu vā saṅkhāresu bhaveyya, anāgatesu, paccuppannesu vā, tattha na tāva atītānāgatesu sambhavati tesaṁ abhāvato, paccuppannesu ca saṅkhārānaṁ khaṇikattā saraseneva nirujjhanasabhāvatāya vināsābhimukhesu nippayojano payogo siyā, vināsassa ca kāraṇarahitattā na paharaṇappahārādippayogahetukaṁ maraṇaṁ, nirīhakatāya ca saṅkhārānaṁ kassa so payogo? Khaṇikattā vadhādhippāyasamakālabhijjanakassa kiriyāpariyosānakālānavaṭṭhānato kassa pāṇātipātakammabaddhoti?",
  "tika-s0203t0:178": "Vuccateyathāvuttavadhakacetanāsahito saṅkhārapuñjo sattasaṅkhāto hanti. Tena pavattitavadhappayoganimittaṁ apagatausmāviññāṇajīvitindriyo matavohārapavattinibandhano yathāvuttavappayogakaraṇe uppajjanāraho rūpārūpadhammasamūho haññati, kevalo vā cittacetasikasantāno. Vadhappayogāvisayabhāvepi tassa pañcavokārabhave rūpasantānādhīnavuttitāya rūpasantāne parena payojitajīvitindriyupacchedakapayogavasena tannibbattitavibandhakavisadirūpuppattiyā vigate vicchedo hotīti na pāṇātipātassa asambhavo; nāpi ahetuko pāṇātipāto, na ca payogo nippayojano paccuppannesu saṅkhāresu katappayogavasena tadanantaraṁ uppajjanārahassa saṅkhārakalāpassa tathā anuppattito. Khaṇikānaṁ saṅkhārānaṁ khaṇikamaraṇassa idha maraṇabhāvena anadhippetattā santatimaraṇassa ca yathāvuttanayena sahetukabhāvato na ahetukaṁ maraṇaṁ ; na ca katturahito pāṇātipātappayogo nirīhakesupi saṅkhāresu sannihitatāmattena upakārakesu attano attano anurūpaphaluppādane niyatesu kāraṇesu kattuvohārasiddhito yathā – ‘‘padīpo pakāseti, nisākaro candimā’’ti. Na ca kevalassa vacādhippāyasahabhuno cittacetasikakalāpassa pāṇātipāto icchito santānavasena avaṭṭhitasseva paṭijānanato; santānavasena pavattamānānañca padīpādīnaṁ atthakiriyasiddhi dissatīti attheva pāṇātipātena kammunā baddho; tato eva yasmiṁ santāne pāṇātipātacetanā pavattā; tattheva santāne paccayantarasamavāyena bhavantare nirayādīsu tassā phalappavattīti nattheva katavināso akatabbhāgamo ca. Iminā nayena adinnādānādīnañca vasena yathārahaṁ kammapathasambandhavibhāvanā veditabbāti.",
  "tika-s0203t0:179": "Sabbo diṭṭhiggāho taṇhāvasagatasseva hotīti āha ‘‘taṇhādhipateyyenā’’ti. Tesu tesu dhammesūti mayā desiyamānadassanadhammesu. Pakatikammaṭṭhānanti tassa therassa santike gahetvā parihariyamānakammaṭṭhānaṁ. Aññaṁ navakammaṭṭhānanti bhagavato desanānusārena gahitaṁ aññaṁ navaṁ kammaṭṭhānaṁ. Sesaṁ suviññeyyameva.",
  "tika-s0203t0:180": "Mahāpuṇṇamasuttavaṇṇanāya līnatthappakāsanā samattā.",
  "tika-s0203t0:181": "10. Cūḷapuṇṇamasuttavaṇṇanā",
  "tika-s0203t0:182": "91.Tuṇhībhūtaṁtuṇhībhūtanti āmeḍitavacanaṁ byāpanicchāvasena vuttanti āha – ‘‘yaṁ yaṁ disa’’ntiādi. Anuviloketvāti ettha anusaddopi byāpanicchāyamevāti anu anu viloketvāti attho. Tenevāha – ‘‘tato tato viloketvā’’ti. Asanto nīco purisoti asappurisoti āha – ‘‘pāpapuriso lāmakapuriso’’ti. Soti asappuriso. Tanti asappurisaṁ jānituṁ na sakkoti asappurisadhammānaṁ yāthāvato ajānanato. Pāpadhammasamannāgatoti kāyaduccaritādiasantuṭṭhitādilāmakadhammasamannāgato. Asappurise bhatti etassāti asappurisabhatti. Tenāha – ‘‘asappurisasevano’’ti. Asappurisadhammo asappuriso uttarapadalopena, tesaṁ cintanasīloti asappurisacintī. Tenāha ‘‘asappurisacintāya cintako’’ti, duccintitacintīti attho. Asappurisamantananti asādhujanavicāraṁ asappurisavīmaṁsaṁ. Asappurisavācanti catubbidhaṁ dubbhāsitaṁ. Asappurisakammaṁ nāma tividhampi kāyaduccaritaṁ. Asappurisadiṭṭhi nāma visesato dasavatthukā micchādiṭṭhi, tāya samannāgato asappurisadiṭṭhiyā samannāgato, asappurisadānaṁ nāma asakkaccadānādi. Sabbopāyamattho pāḷito eva viññāyati.",
  "tika-s0203t0:183": "‘‘Pāṇaṁ hanissāmī’’tiādikā cetanā kāmaṁ parabyābādhāyapi hotiyeva, yathā pana sā attano balavataradukkhatthāya hoti, tathā na parassāti imamatthaṁ dassetuṁ, ‘‘attano dukkhatthāya cinteti’’icceva vutto. Yathā asuko asukantiādīhi pāpako pāpavipākekadesaṁ balavaṁ garutaraṁ vā paccanubhontopi yathā paro paccanubhoti, na tathā sayanti dasseti. Tenāha ‘‘parabyābādhāyā’’ti. Gahetvāti pāpakiriyāya sahāyabhāvena gahetvā.",
  "tika-s0203t0:184": "Asakkaccanti anādaraṁ katvā. Deyyadhammassa asakkaraṇaṁ appasannākāro, puggalassa asakkaraṇaṁ agarukaraṇanti imamatthaṁ dassento, ‘‘deyyadhammaṁ na sakkaroti nāmā’’tiādimāha. Acittīkatvāti na citte katvā, na pūjetvāti attho. Pūjento hi pūjetabbavatthuṁ citte ṭhapeti, tato na bahi karoti. Cittaṁ vā acchariyaṁ katvā paṭipatti cittīkaraṇaṁ, sambhāvanakiriyā. Tappaṭikkhepato acittīkaraṇaṁ, asambhāvanakiriyā. Apaviddhanti ucchiṭṭhādichaḍḍanīyadhammaṁ viya avakhittakaṁ. Tenāha – ‘‘chaḍḍetukāmo viyā’’tiādi. Rogaṁ pakkhipantoviyāti rogikasarīraṁ odanādīhi pamajjitvā vammike rogaṁ pakkhipanto viya. Addhā imassa dānassa phalaṁ mameva āgacchatīti evaṁ yassa tathā diṭṭhi atthi, so āgamanadiṭṭhiko, ayaṁ pana na tādisoti āha ‘‘anāgamanadiṭṭhiko’’ti. Tenāha – ‘‘no phalapāṭikaṅkhī hutvā detī’’ti.",
  "tika-s0203t0:185": "Kāmañcāyaṁ yathāvuttapuggalo asaddhammādīhi pāpadhammehi samannāgato, tehi pana sabbehipi micchādassanaṁ mahāsāvajjanti dassetuṁ, ‘‘tāya micchādiṭṭhiyā niraye upapajjatī’’ti vuttaṁ. Vuttapaṭipakkhanayenāti kaṇhapakkhe vuttassa atthassa vipariyāyena sukkapakkhe attho veditabbo. ‘‘Sadevakaṁ loka’’ntiādīsu (pārā. 1) devasaddo chakāmāvacaradevesu, evamidhāti āha ‘‘chakāmāvacaradevā’’ti. Tattha brahmānaṁ visuṁ gahitattā kāmāvacaradevaggahaṇanti ce? Idha dānaphalassa adhippetattā kāmāvacaradevaggahaṇaṁ , tatthāpi chakāmāvacaraggahaṇaṁ daṭṭhabbaṁ devamahattatādivacanato. Tiṇṇaṁ kulānaṁ sampattīti khattiyamahattādīnaṁ tiṇṇaṁ kulānaṁ sampatti, na kevalaṁ kulasampadā eva adhippetā, atha kho tattha āyuvaṇṇayasabhogaissariyādisampadāpi adhippetāti daṭṭhabbaṁ uḷārassa dānamayapuññassa vasena tesampi samijjhanato. Suddhavaṭṭavaseneva kathitaṁ sukkapakkhepi sabbaso vivaṭṭassa anāmaṭṭhattā. Saddhādayo hi lokiyakusalasambhārā evettha adhippetāti. Sesaṁ suviññeyyameva.",
  "tika-s0203t0:186": "Cūḷapuṇṇamasuttavaṇṇanāya līnatthappakāsanā samattā.",
  "tika-s0203t0:187": "Niṭṭhitā ca devadahavaggavaṇṇanā."
}