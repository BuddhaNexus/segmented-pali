{
  "tika-vin09t17:0": "Pācittiyakaṇḍaṁ",
  "tika-vin09t17:1": "1. Musāvādavaggo",
  "tika-vin09t17:2": "1. Musāvādasikkhāpadavaṇṇanā",
  "tika-vin09t17:3": "Sampajānamusāvādeti ettha musāti abhūtaṁ atacchaṁ vatthu, vādoti tassa bhūtato tacchato viññāpanaṁ, sampajānassa musāvādo sampajānamusāvādo, tasmiṁ sampajānamusāvādeti attho. Tenāha ‘‘pubbe’’tiādi. So ca pana musāvādo pubbabhāgakkhaṇe, taṅkhaṇe ca vijānantassa hoti ‘‘pubbevassa hoti ‘musā bhaṇissa’nti, bhaṇantassa hoti ‘musā bhaṇāmī’’’ti (pāci. 4) vuttattāti āha ‘‘pubbepi jānitvā vacanakkhaṇepi jānantassā’’ti. Etañhi dvayaṁ aṅgabhūtaṁ, itaraṁ pana hotu vā, mā vā, akāraṇametaṁ. Nanu cetaṁ bhaṇanameva ñāyatīti āha ‘‘bhaṇanañca nāmā’’tiādi. Abhūtassāti atacchassa.",
  "tika-vin09t17:4": "Hatthakaṁ sakyaputtanti ettha hatthakoti tassa therassa nāmaṁ. Sakyānaṁ puttoti sakyaputto. Buddhakāle kira sakyakulato asīti purisasahassāni pabbajiṁsu, tesaṁ so aññataro. Avajānitvā paṭijānanādivatthusminti ettha avajānitvā paṭijānanaṁ nāma titthiyehi saddhiṁ kathento attano vāde kañci dosaṁ sallakkhento ‘‘nāyaṁ mama vādo’’ti avajānitvā puna kathento kathento niddosataṁ sallakkhetvā ‘‘mameva ayaṁ vādo’’ti paṭijānāti. Ādisaddena paṭijānitvā avajānanaṁ, aññenaññaṁ paṭicaraṇaṁ, sampajānamusābhāsanaṁ, saṅketaṁ katvā visaṁvādakaraṇañca saṅgaṇhāti. Idāni āpattibhedadassanatthaṁ ‘‘uttarimanussadhammārocanattha’’ntiādi vuttaṁ.",
  "tika-vin09t17:5": "Anupadhāretvā sahasā bhaṇantassāti avīmaṁsitvā vegena diṭṭhampi ‘‘adiṭṭhaṁ me’’tiādinā bhaṇantassa . ‘‘Aññaṁ bhaṇissāmī’’ti aññaṁ bhaṇantassāti yo mandattā momūhattā pakkhalanto ‘‘cīvara’’nti vattabbe ‘‘cīra’’ntiādīni bhaṇati, ayaṁ ‘‘aññaṁ bhaṇissāmī’’ti aññaṁ bhaṇati nāma. Yo pana sāmaṇerena ‘‘api, bhante, mayhaṁ upajjhāyaṁ passitthā’’ti vutto keḷiṁ kurumāno ‘‘tava upajjhāyo dārusakaṭaṁ yojetvā gato bhavissatī’’ti vā siṅgālasaddaṁ sutvā ‘‘kassāyaṁ saddo’’ti vutto ‘‘mātuyā te yānena gacchantiyā kaddame laggacakkaṁ uddharantānaṁ ayaṁ saddo’’ti vā evaṁ neva davā, na ravā aññaṁ bhaṇati, so āpattiṁ āpajjatiyeva. Aññā pūraṇakathā nāma hoti – eko gāme thokaṁ telaṁ labhitvā vihāraṁ āgato sāmaṇeraṁ bhaṇati ‘‘tvaṁ ajja kuhiṁ gato, gāmo ekatelo ahosī’’ti vā, pacchikāya ṭhapitaṁ pūvakhaṇḍaṁ labhitvā ‘‘ajja gāme pacchikāhi pūve cāresu’’nti vā, ayaṁ musāvādova hoti. Visaṁvādanapurekkhāratāti visaṁ vādenti etenāti visaṁvādanaṁ, vañcanādhippāyavasappavattaṁ cittaṁ, tassa purekkhāratā visaṁvādanapurekkhāratā, visaṁvādanacittassa purato karaṇanti attho.",
  "tika-vin09t17:6": "Musāvādasikkhāpadavaṇṇanā niṭṭhitā.",
  "tika-vin09t17:7": "2. Omasavādasikkhāpadavaṇṇanā",
  "tika-vin09t17:8": "Omasavādeti khuṁsanagarahaṇavacane. Yasmā pana taṁ neva kaṇṇasukhaṁ, na hadayasukhaṁ, tasmā tena kaṇṇañceva hadayañca vijjhatīti āha ‘‘ovijjhanavacane’’ti, jātiādīhi ghaṭetvā vacaneti vuttaṁ hoti. Tenāha ‘‘jātināmā’’tiādi. Tattha jāti nāma brāhmaṇādi ukkaṭṭhā ceva caṇḍālādi hīnā ca jāti. Nāmaṁ nāma avakaṇṇakādi hīnañceva buddharakkhitādi ukkaṭṭhañca nāmaṁ. Gottaṁ nāma kosiyādi hīnañceva gotamādi ukkaṭṭhañca gottaṁ. Kammaṁ nāma pupphachaḍḍakādi hīnañceva kasivaṇijjādi ukkaṭṭhañca kammaṁ. Sippaṁ nāma naḷakārādi hīnañceva muddāgaṇanādi ukkaṭṭhañca sippaṁ. Ābādho nāma sabbopi rogo hīnoyeva. Atha vā madhumeho ukkaṭṭho, seso hīnoti veditabbo. Liṅgaṁ nāma atidīghādi hīnañceva nātidīghādi ukkaṭṭhañca liṅgaṁ. Kileso nāma rāgādiko sabbopi kileso. Āpatti nāma sotāpattādikā ukkaṭṭhā ceva pārājikādi anukkaṭṭhā ca āpatti. Akkoso nāma ‘‘oṭṭhosī’’tiādiko hīno ceva ‘‘paṇḍitosī’’tiādiko (pāci. 15) ukkaṭṭho ca akkoso.",
  "tika-vin09t17:9": "Yathātathāti pāḷiāgatānāgatapadānaṁ yena kenaci ākārena. Imasmiṁ sikkhāpade ṭhapetvā bhikkhuṁ bhikkhuniādayo sabbe sattā anupasampannaṭṭhāne ṭhitāti āha ‘‘idha cā’’tiādi. Davakamyatā nāma keḷihasādhippāyatā. Sabbatthāti upasampannānupasampannesu ceva pāḷiāgatānāgatapadesu cāti sabbattha. Atthadhammaanusāsanipurekkhārānanti ettha ‘‘caṇḍālosī’’tiādikāya pāḷiyā atthaṁ vaṇṇento atthapurekkhāro nāma. Pāḷiṁ vācento dhammapurekkhāro nāma. Anusiṭṭhiyaṁ ṭhatvā ‘‘idānipi caṇḍālosi, pāpaṁ mā akāsi. Mā tamotamaparāyaṇo ahosī’’tiādinā (pāci. aṭṭha. 35) nayena kathento anusāsanipurekkhāro nāmāti veditabbo.",
  "tika-vin09t17:10": "Omasavādasikkhāpadavaṇṇanā niṭṭhitā.",
  "tika-vin09t17:11": "3. Pesuññasikkhāpadavaṇṇanā",
  "tika-vin09t17:12": "Bhikkhupesuññeti pisatīti pisuṇā, yāya vācāya samagge satte avayavabhūte vagge bhinne karoti, sā vācā pisuṇā, pisuṇā eva pesuññaṁ, tāya vācāya samannāgato pisuṇo, tassa kammaṁ pesuññaṁ, bhikkhussa pesuññaṁ bhikkhupesuññaṁ, tasmiṁ bhikkhupesuññe, bhikkhuto sutvā bhikkhunā, bhikkhussa vā upasaṁhaṭapesuññeti attho. Tenāha ‘‘jātiādīhī’’tiādi. Tañca kho dvīhi kāraṇehi upasaṁharatīti āha ‘‘bhikkhuno piyakamyatāya vā’’tiādi. Tattha bhikkhuno piyakamyatāyāti yassa taṁ bhāsati, tassa bhikkhuno ‘‘evamahaṁ etassa piyo bhavissāmī’’ti attano piyabhāvaṁ patthayamānatāya. Bhedādhippāyenāti ‘‘evamayaṁ tena saddhiṁ bhijjissatī’’ti parassa parena bhedaṁ icchantena. Atha vā piyasuññakaraṇato pesuññaṁ (sārattha. ṭī. pācittiya 3.36) niruttinayena, yāya vācāya yassa taṁ bhāsati, tassa hadaye attano piyabhāvaṁ, parassa ca suññabhāvaṁ karoti, sā vācā, ‘‘bhikkhussa pesuññaṁ bhikkhupesuñña’’ntiādinā evampettha attho daṭṭhabbo. ‘‘Vuttanayenevāti ‘‘jātiādīhi akkosavatthūhī’’tiādinā vuttanayena.",
  "tika-vin09t17:13": "Pāḷimuttakaakkosūpasaṁhāreti ‘‘corosī’’tiādinā akkosassa upasaṁhāre. ‘‘Anakkosavatthubhūtaṁ pana pesuññakaraṁ tassa kiriyaṁ, vacanaṁ vā piyakamyatāya upasaṁharantassa kiñcāpi iminā sikkhāpadena āpatti na dissati, tathāpi dukkaṭena bhavitabba’’nti (sārattha. ṭī. pācittiya 3.36) vadanti. Pāpagarahitāya vadantassāti ekaṁ akkosantaṁ, ekañca khamantaṁ disvā ‘‘aho nillajjo, īdisampi nāma bhavantaṁ puna vattabbaṁ maññissatī’’ti evaṁ kevalaṁ pāpagarahitāya bhaṇantassa.",
  "tika-vin09t17:14": "Pesuññasikkhāpadavaṇṇanā niṭṭhitā.",
  "tika-vin09t17:15": "4. Padasodhammasikkhāpadavaṇṇanā",
  "tika-vin09t17:16": "Padaso dhammaṁ vāceyyāti ekato padaṁ padaṁ dhammaṁ vāceyya, koṭṭhāsaṁ koṭṭhāsaṁ vāceyyāti attho. Yasmā na kevalaṁ tisso saṅgītiyo āruḷhadhammaṁyeva padaso vācentassa āpatti, tasmā ‘‘saṅgītittayaṁ anāruḷhampī’’tiādi vuttaṁ. Ādi-saddena (pāci. aṭṭha. 45) sīlūpadesa dhutaṅgapañhaārammaṇakathā buddhikadaṇḍakaññāṇavatthuasubhakathādīnaṁ gahaṇaṁ. Meṇḍakamilindapañhesu therassa sakappaṭibhāne anāpatti. Yaṁ rañño saññāpanatthaṁ āharitvā vuttaṁ, tattha āpatti. Vaṇṇapiṭakaaṅgulimālapiṭakaraṭṭhapālagajjitaāḷavakagajjitagūḷhamaggagūḷhavessantaragūḷhavinayavedallapiṭakādīni pana abuddhavacanāniyeva.",
  "tika-vin09t17:17": "Yasmā pana taṁ padaṁ catubbidhaṁ hoti, tasmā taṁ dassetuṁ ‘‘padānupadaanvakkharānubyañjanesū’’ti vuttaṁ. Tattha padanti eko gāthāpādo adhippeto. Anupadanti dutiyapādo. Anvakkharanti ekekaṁ akkharaṁ. Anubyañjananti purimabyañjanena sadisaṁ pacchābyañjanaṁ. Yaṁ kiñci vā ekaṁ akkharaṁ anvakkharaṁ. Akkharasamūho anubyañjanaṁ. Akkharānubyañjanasamūho padaṁ. Paṭhamaṁ padaṁ padameva, dutiyaṁ anupadanti evamettha nānākaraṇaṁ veditabbaṁ. Etesu padādīsu yaṁ kañci koṭṭhāsaṁ bhikkhuñca bhikkhuniñca ṭhapetvā avasesapuggalehi saddhiṁ ekato bhaṇantassa padādigaṇanāya pācittiyanti sambandho.",
  "tika-vin09t17:18": "Ettha gāthābandhesu (pāci. aṭṭha. 45) tāva ‘‘manopubbaṅgamā dhammā’’ti (dha. pa. 1, 2) ekamekaṁ padaṁ sāmaṇerena saddhiṁ ekato ārabhitvā ekatoyeva niṭṭhāpentassa padagaṇanāya pācittiyaṁ. Therena ‘‘manopubbaṅgamā dhammā’’ti vutte taṁ padaṁ apāpuṇitvā ‘‘manoseṭṭhā manomayā’’ti vacanakāle pattena sāmaṇerena ekato bhaṇantassa anupadagaṇanāya. ‘‘Rūpaṁ anicca’’ntiādi (ma. ni. 1.353, 356) vacanakāle tena saddhiṁ ‘‘rū’’ kāramattameva vācentassa anvakkharagaṇanāya. Esa nayo gāthābandhepi. ‘‘Rūpaṁ, bhikkhave, aniccaṁ, vedanā aniccā’’ti (ma. ni. 1.353, 356) imaṁ suttaṁ vācayamāno therena ‘‘rūpaṁ anicca’’nti vuccamāne sāmaṇero sīghapaññatāya ‘‘vedanā aniccā’’ti imaṁ aniccapadaṁ therassa ‘‘rūpaṁ anicca’’nti etena aniccapadena saddhiṁ ekato bhaṇanto vācaṁ nicchāreti, evaṁ vācentassa anubyañjanagaṇanāya pācittiyanti veditabbaṁ.",
  "tika-vin09t17:19": "Tikapācittiyanti anupasampanne anupasampannasaññivematikaupasampannasaññīnaṁ vasena tīṇi pācittiyāni. Anupasampannena saddhiṁ ekato uddesaggahaṇe ekato bhaṇantassa anāpattīti sambandho. Esa nayo ‘‘sajjhāyakaraṇe, tassa santike uddesaggahaṇe’’ti etthāpi. Tatrāyaṁ vinicchayo – upasampanno ca anupasampanno ca nisīditvā uddisāpenti. Ācariyo ‘‘nisinnānaṁ bhaṇāmī’’ti tehi saddhiṁ ekato vadati, ācariyasseva āpatti. Anupasampannena saddhiṁ gaṇhantassa anāpatti. Dvepi ṭhitā gaṇhanti, eseva nayo. Daharabhikkhu nisinno, sāmaṇero ṭhito, ‘‘nisinnassa bhaṇāmī’’ti bhaṇato anāpatti. Sace daharo tiṭṭhati, itaro nisīdati, ‘‘ṭhitassa bhaṇāmī’’ti bhaṇatopi anāpatti. Sace bahūnaṁ bhikkhūnaṁ antare eko sāmaṇero nisinno hoti, tasmiṁ nisinne padaso dhammaṁ vācentassa acittakā āpatti. Sace sāmaṇero upacāraṁ muñcitvā ṭhito vā nisinno vā hoti, yesaṁ vāceti, tesu apariyāpannattā ekena disābhāgena palāyanakaganthaṁ nāma gaṇhātīti saṅkhaṁ gacchati, tasmā anāpatti.",
  "tika-vin09t17:20": "Sajjhāyakaraṇeti anupasampannena saddhiṁ ekato sajjhāyakaraṇe. Tassa santike uddesaggahaṇeti anupasampannassa santike uddesaggahaṇe. Yebhuyyena paguṇaganthaṁ bhaṇantassāti sace ekagāthāya eko pādo nāgacchati, avasesā āgacchanti, ayaṁ yebhuyyena paguṇagantho nāma. Etena nayena suttepi veditabbo, taṁ bhaṇantassa. Osārentassa cāti parisāmajjhe suttaṁ uccārentassa ca.",
  "tika-vin09t17:21": "Padasodhammasikkhāpadavaṇṇanā niṭṭhitā.",
  "tika-vin09t17:22": "5. Paṭhamasahaseyyasikkhāpadavaṇṇanā",
  "tika-vin09t17:23": "Idha ‘‘bhikkhuṁ ṭhapetvā avaseso anupasampanno nāmā’’ti (pāci. 52) vacanato tiracchānagatopi anupasampannoyeva, so ca kho na sabbo, methunadhammāpattiyā vatthubhūtovāti āha ‘‘antamaso’’tiādi. Tassa ca paricchedo methunadhammāpattiyā vuttanayeneva veditabbo. Dirattatirattanti ettha dirattavacanena na koci visesattho labbhati, kevalaṁ lokavohāravasena byañjanasiliṭṭhatāya, mukhāruḷhatāya evaṁ vuttanti veditabbaṁ. Dvinnaṁ vā tiṇṇaṁ vā rattīnanti pana vacanatthamattadassanatthaṁ vuttaṁ, nirantaratirattadassanatthaṁ vā dirattaggahaṇaṁ katanti daṭṭhabbaṁ. Sahaseyyanti ekato seyyaṁ. Seyyāti ca kāyappasāraṇasaṅkhātaṁ sayanampi vuccati ‘‘sayanaṁ seyyā’’ti katvā, yasmiṁ senāsane sayanti, tampi ‘‘sayanti etthāti seyyā’’ti katvā. Tadubhayampi idha sāmaññena, ekasesanayena vā gahitanti āha ‘‘sabbacchannaparicchanne’’tiādi.",
  "tika-vin09t17:24": "Tattha yaṁ senāsanaṁ upari pañcahi chadanehi (pāci. aṭṭha. 51), aññena vā kenaci antamaso vatthenāpi sabbameva paricchannaṁ, bhūmito paṭṭhāya yāva chadanaṁ āhacca, anāhaccāpi vā sabbantimena pariyāyena diyaḍḍhahatthubbedhena pākārena vā aññena vā kenaci antamaso vatthenāpi parikkhittaṁ, idaṁ sabbacchannasabbaparicchannaṁ nāma. Yassa pana upari bahutaraṁ ṭhānaṁ channaṁ, appaṁ acchannaṁ, samantato ca bahutaraṁ parikkhittaṁ, appaṁ aparikkhittaṁ, idaṁ yebhuyyena channaṁ yebhuyyena paricchannaṁ nāma. Tasmiṁ sabbacchannaparicchanne, yebhuyyena channaparicchanne vā.",
  "tika-vin09t17:25": "Vidaheyyāti kareyya, tañca kho atthato sampādananti āha ‘‘sampādeyyā’’ti. Ayañhettha saṅkhepattho ‘‘senāsanasaṅkhātaṁ seyyaṁ pavisitvā kāyappasāraṇasaṅkhātaṁ seyyaṁ kappeyya vidaheyya sampādeyyā’’ti. Diyaḍḍhahatthubbedho vaḍḍhakihatthena gahetabbo. Ekūpacāroti valañjanadvārassa ekattaṁ sandhāya vuttaṁ. Satagabbhaṁ vā catusālaṁ ekūpacāraṁ hotīti sambandho. Tattha vāti purimapurimadivase yattha vuṭṭhaṁ, tasmiṁyeva senāsane vā. Aññattha vā tādiseti yathāvuttalakkhaṇena samannāgate aññasmiṁ pubbe avuṭṭhasenāsane vā. Tena vāti yena saha purimapurimadivase vuṭṭhaṁ, tena vā. Aññena vāti yena saha purimapurimasmiṁ divase vuṭṭhaṁ, tato aññena vā. Saṅkhepoti saṅkhepavaṇṇanā. Yadi evaṁ vitthāro kathaṁ veditabboti āha ‘‘vitthāro panā’’tiādi.",
  "tika-vin09t17:26": "Upaḍḍhacchannaparicchannādīsūti ādisaddena ‘‘sabbacchanne cūḷakaparicchanne dukkaṭaṁ, yebhuyyena channe cūḷakaparicchanne dukkaṭaṁ, sabbaparicchanne cūḷakacchanne dukkaṭaṁ, yebhuyyena paricchanne cūḷakacchanne dukkaṭa’’nti (pāci. aṭṭha. 53) aṭṭhakathāyaṁ vuttānaṁ gahaṇaṁ. Tatiyāya rattiyā purāruṇā nikkhamitvā puna vasantassāti tatiyāya rattiyā aruṇato puretarameva nikkhamitvā aruṇaṁ bahi uṭṭhāpetvā catutthadivase atthaṅgate sūriye puna vasantassa. Sabbacchannasabbāparicchannādīsūti ettha pana ādisaddena ‘‘sabbaparicchanne sabbaacchanne, yebhuyyena acchanne yebhuyyena aparicchanne’’ti (pāci. 54) pāḷiyaṁ āgatānaṁ, ‘‘upaḍḍhacchanne cūḷakaparicchanne anāpatti, upaḍḍhaparicchanne cūḷakacchanne anāpatti, cūḷakacchanne cūḷakaparicchanne anāpattī’’ti (pāci. aṭṭha. 53) aṭṭhakathāyaṁ āgatānañca gahaṇaṁ.",
  "tika-vin09t17:27": "Paṭhamasahaseyyasikkhāpadavaṇṇanā niṭṭhitā.",
  "tika-vin09t17:28": "6. Dutiyasahaseyyasikkhāpadavaṇṇanā",
  "tika-vin09t17:29": "Manussitthiyāti jīvamānakamanussitthiyā. ‘‘Matitthī pana kiñcāpi pārājikavatthubhūtā, anupādinnapakkhe pana ṭhitattā sahaseyyāpattiṁ na karotī’’ti (vajira. ṭī. pācittiya 55) vadanti. Adissamānarūpāhi pana yakkhipetīhi, methunassa avatthubhūtāya ca tiracchānagatitthiyā anāpatti. Paṭhamadivasepīti paṭhamasmiṁ viya sikkhāpade na catuttheyeva divase, atha kho idha paṭhamadivasepīti attho. Iminā idha divasaparicchedo natthīti dasseti. Aṅgesu pana pācittiyavatthukasenāsanaṁ, tattha mātugāmena saha nipajjanaṁ, sūriyatthaṅgamananti tīṇi aṅgānīti ayampi viseso daṭṭhabbo.",
  "tika-vin09t17:30": "Dutiyasahaseyyasikkhāpadavaṇṇanā niṭṭhitā.",
  "tika-vin09t17:31": "7. Dhammadesanāsikkhāpadavaṇṇanā",
  "tika-vin09t17:32": "Chappañcavācāhīti chahi pañcahi vācāhi. Vācāparicchedo panettha kathaṁ veditabboti āha ‘‘uttari chappañcavācāhī’’tiādi. Sabbatthāti sutte, aṭṭhakathāyañca. Sace aṭṭhakathaṁ, dhammapadaṁ, jātakādivatthuṁ vā kathetukāmo hoti, chappadamattameva kathetuṁ vaṭṭati. Pāḷiyā saddhiṁ kathentena ekaṁ padaṁ pāḷito, pañca aṭṭhakathātoti evaṁ cha padāni anatikkamitvāva kathetabbo. Purisenāti manussapurisena. Tenāha ‘‘manussaviggahaṁ gahetvā panā’’tiādi.",
  "tika-vin09t17:33": "Tikapācittiyanti mātugāme mātugāmasaññivematikaamātugāmasaññīnaṁ vasena tīṇi pācittiyāni. Aññassa vā mātugāmassāti ekassa mātugāmassa desetvā nisinne puna āgatassa aññassa mātugāmassa, evaṁ pana ekāsane nisinnena mātugāmasatassāpi desetuṁ vaṭṭati . ‘‘Viññumanussitthiyā’’ti vacanato aviññitthiyāpi desayato anāpatti. Iriyāpathaparivattābhāvoti attano vā mātugāmassa vā iriyāpathaparivattābhāvo. Kappiyakārakassābhāvoti viññussa kappiyakārakassābhāvo, dutiyāniyate vuttalakkhaṇassa manussassa abhāvoti vuttaṁ hoti. Kiriyākiriyanti ettha uttari chappañcavācāhi dhammadesanā kiriyā, kappiyakārakassa aggahaṇaṁ akiriyāti daṭṭhabbaṁ.",
  "tika-vin09t17:34": "Dhammadesanāsikkhāpadavaṇṇanā niṭṭhitā.",
  "tika-vin09t17:35": "8. Bhūtārocanasikkhāpadavaṇṇanā",
  "tika-vin09t17:36": "Nippariyāyenāti ‘‘paṭhamaṁ jhānaṁ samāpajji’’ntiādinā (pāci. 71) ujukameva. Pariyāyena ārocitanti ‘‘yo te vihāre vasi, so bhikkhu paṭhamaṁ jhānaṁ samāpajji, samāpajjati, samāpanno’’tiādinā (pāci. 75) aññāpadesena bhaṇitaṁ. Parinibbānakāle (pāci. aṭṭha. 77), pana antarā vā atikaḍḍhiyamānena upasampannassa bhūtaṁ ārocetuṁ vaṭṭati. Anatikaḍḍhiyamānenāpi (sārattha. ṭī. pācittiya 3.77) tathārūpe kāraṇe sati ārocetuṁ vaṭṭatiyeva. Teneva aññatarena daharabhikkhunā upavadito aññataro thero ‘‘āvuso, uparimaggatthāya vāyāmaṁ mā akāsi, khīṇāsavo tayā upavadito’’ti āha. Therena ca ‘‘atthi te, āvuso, imasmiṁ sāsane patiṭṭhā’’ti puṭṭho daharabhikkhu ‘‘āma, bhante, sotāpanno āha’’nti avoca. ‘‘Kārako aya’’nti ñatvāpi paṭipattiyā amoghabhāvadassanena samuttejanāya, sampahaṁsanāya ca ariyā attānaṁ pakāsentiyeva. Tenāha ‘‘tathārūpe kāraṇe sati upasampannassa ārocayato’’ti. Sutapariyattisīlaguṇaṁ pana anupasampannassapi ārocetuṁ vaṭṭati. Kasmā na idha ummattakādayo gahitāti āha ‘‘yasmā panā’’tiādi. Ādisaddena khittacittavedanāṭṭānaṁ gahaṇaṁ. Tasmiṁ satīti ummattakādibhāve sati. Idha na gahitāti imasmiṁ sikkhāpade padabhājaniyaṁ na gahitā. Acittakanti paṇṇattijānanacittābhāvena acittakaṁ. Kusalābyākatacittehi dvicitta’’nti idaṁ ukkaṭṭhaparicchedena ariyapuggaleyeva sandhāya vuttaṁ. Na hi paṇṇattiṁ ajānantā jhānalābhino puthujjanā vatthumhi lobhavasena akusalacittenāpi na ārocentīti. Dukkhavedanāya vā abhāvato ‘‘dvivedana’’nti imassa anurūpaṁ katvā evaṁ vuttanti daṭṭhabbaṁ.",
  "tika-vin09t17:37": "Bhūtārocanasikkhāpadavaṇṇanā niṭṭhitā.",
  "tika-vin09t17:38": "9. Duṭṭhullārocanasikkhāpadavaṇṇanā",
  "tika-vin09t17:39": "Dvinnaṁ‘āpattikkhandhānanti pārājikasaṅghādisesasaṅkhātānaṁ dvinnaṁ āpattikkhandhānaṁ. Āyatiṁ saṁvaratthāyāti ‘‘evamesa paresu hirottappenāpi āyatiṁ saṁvaraṁ āpajjissatī’’ti āyatiṁ saṁvaratthāya. Āpattīnañca kulānañca pariyantaṁ katvā vā akatvā vāti ‘‘ettakā āpattiyo ārocetabbā, ettakesu kulesu ārocetabbā’’ti evaṁ āpattīnañca kulānañca pariyantaṁ katvā vā akatvā vā.",
  "tika-vin09t17:40": "Aduṭṭhullāyāti pārājikasaṅghādisesaṁ ṭhapetvā avasesapañcāpattikkhandhasaṅkhātāya aduṭṭhullāya āpattiyā. Avasese cha āpattikkhandheti saṅghādisesavajjite sese cha āpattikkhandhe. Purimapañcasikkhāpadavītikkamasaṅkhātaṁ duṭṭhullanti pāṇātipātaveramaṇiādikassa ādito pañcasikkhāpadassa vītikkamasaṅkhātaṁ duṭṭhullaṁ. Itaraṁ aduṭṭhullaṁ vā ajjhācāranti tato aññaṁ vikālabhojanādikapañcakaṁ, sukkavisaṭṭhikāyasaṁsaggaduṭṭhullaattakāmañceti aduṭṭhullaṁ vā ajjhācāraṁ. Vatthumattanti ‘‘ayaṁ sukkavissaṭṭhiṁ āpanno, duṭṭhullaṁ, attakāmaṁ, kāyasaṁsaggaṁ āpanno’’ti evaṁ vatthumattaṁ vā ārocentassa. Āpattimattanti ‘‘ayaṁ pārājikaṁ āpanno, saṅghādisesaṁ, thullaccayaṁ, pācittiyaṁ, pāṭidesanīyaṁ, dukkaṭaṁ, dubbhāsitaṁ āpanno’’ti evaṁ āpattimattaṁ vā ārocentassa. Vuttalakkhaṇassāti ‘‘pārājikaṁ anajjhāpannassā’’ti kaṅkhā. aṭṭha. duṭṭhullārocanasikkhāpadavaṇṇanā) evaṁ vuttalakkhaṇassa. Savatthukoti vatthunā saha ghaṭito.",
  "tika-vin09t17:41": "Duṭṭhullārocanasikkhāpadavaṇṇanā niṭṭhitā.",
  "tika-vin09t17:42": "10. Pathavīkhaṇanasikkhāpadavaṇṇanā",
  "tika-vin09t17:43": "Pāsāṇasakkharakathalamarumbavālukādīsūti ettha muṭṭhippamāṇato upari pāsāṇāti veditabbā. Muṭṭhippamāṇā sakkharā. Kathalāti kapālakhaṇḍāni. Marumbāti kaṭasakkharā. Vālukā vālikāyeva. Aññatarassa tatiyabhāgo hotīti tatiyo bhāgo hoti. Idaṁ vuttaṁ hoti – yato paṁsuṁ vā mattikaṁ vā āharāpetvā visuṁ visuṁ kate dve koṭṭhāsā paṁsu vā mattikā vā eko pāsāṇādīsu aññataro hoti, ayaṁ missakapathavī nāmāti. Ovaṭṭho nāma devena ovaṭṭho (pāci. 86). Vuttanti padabhājaniyaṁ, sīhaḷaṭṭhakathāyameva vā vuttaṁ . Adhikatarapāsāṇādimissāti adhikatarapāsāṇādīhi missā, adaḍḍhāpi vuttappamāṇato adhikatarapāsāṇādimissāti adhippāyo. Vā-saddo avuttavikappattho, tena ūnakacatumāsovaṭṭhapathaviṁ saṅgaṇhāti. Suddhapāsāṇādibhedāyāti suddhā pāsāṇā etthāti suddhapāsāṇā, sā ādi yassa bhedassa so suddhapāsāṇādi. Ādi-saddena suddhasakkharādīnaṁ gahaṇaṁ. Suddhapāsāṇādibhedo yassā sā suddhapāsāṇādibhedā, tāya suddhapāsāṇādibhedāya, suddhapāsāṇādippakārāyāti attho.",
  "tika-vin09t17:44": "Sayaṁ khaṇatīti ettha yo antamaso pādaṅguṭṭhakenapi khaṇati, udakampi chaḍḍento bhindati, pādaṅguṭṭhakenapi vilikhati, pattampi pacanto dahati, so sabbo khaṇatiyevāti veditabbo. Tenāha ‘‘khaṇanabhedanavilekhanapacanādīhi vikopetīti. Pattaṁ pacantena (pāci. aṭṭha. 87) hi pubbe pakkaṭṭhāneyeva pacitabbo. Adaḍḍhāya pathaviyā aggiṁ ṭhapetuṁ na vaṭṭati. Pattapacanakapālassa pana upari aggiṁ ṭhapetuṁ vaṭṭati. Dārūnaṁ upari ṭhapeti, so aggi tāni dahanto gantvā pathaviṁ dahati, na vaṭṭati. Iṭṭhakapāsāṇādīsupi eseva nayo. Tatrāpi hi iṭṭhakādīnaṁyeva upari ṭhapetuṁ vaṭṭati. Kasmā? Tesaṁ anupādānattā. Na hi tāni aggissa upādānasaṅkhaṁ gacchanti. Sukkhakhāṇurukkhādīsupi aggiṁ dātuṁ na vaṭṭati. Sace pana ‘‘pathaviṁ apattameva nibbāpetvā gamissāmī’’ti deti, vaṭṭati. Pacchā nibbāpetuṁ na sakkoti, avisayattā anāpatti. Vuttanayenevāti ‘‘khaṇanabhedanavilikhanapacanādīhī’’ti vutteneva nayena. Niyametvāti sanniṭṭhānaṁ katvā. Itaroti āṇāpako.",
  "tika-vin09t17:45": "‘‘Pokkharaṇiṁ khaṇā’’ti (pāci. aṭṭha. 86) vadati, vaṭṭati. Khatāyeva pokkharaṇī nāma hoti, tasmā ayaṁ kappiyavohāro. Esa nayo ‘‘vāpiṁ, taḷākaṁ, āvāṭaṁ khaṇā’’tiādīsupi. ‘‘Imaṁ okāsaṁ khaṇa, imasmiṁ okāse pokkharaṇiṁ khaṇā’’ti pana vattuṁ na vaṭṭati. ‘‘Kandaṁ khaṇa mūlaṁ khaṇā’’ti aniyametvā vattuṁ vaṭṭati. ‘‘Imaṁ valliṁ khaṇa, imasmiṁ okāse kandaṁ vā mūlaṁ vā khaṇā’’ti vattuṁ na vaṭṭati. Tenāha ‘‘okāsaṁ aniyametvā…pe… bhaṇantassā’’ti. Ātapena sukkhakaddamo ca phalati, tatra yo heṭṭhā pathaviyā asambaddho, tameva apanetuṁ vaṭṭati. Esa nayo gokaṇṭakepi . Tenāha ‘‘ātapena…pe… asambaddha’’nti. Tattha gokaṇṭako (pāci. aṭṭha. 86) nāma gāvīnaṁ khuracchinnakaddamo vuccati. Sace pana heṭṭhimatalena bhūmisambandho, vikopetuṁ na vaṭṭati. Bhijjitvā patitanaditaṭanti bhijjitvā nadisāmantā patitaṁ omakacātumāsaṁ ovaṭṭhaṁ naditaṭaṁ. Sace pana bhijjitvā udakeyeva pakati, deve atirekacātumāsaṁ ovaṭṭhepi udakeyeva udakassa patitattā vaṭṭati. Mahantampi naṅgalacchinnamattikāpiṇḍanti mahantampi kasitaṭṭhāne heṭṭhā pathaviyā asambaddhaṁ naṅgalacchinnamattikāpiṇḍaṁ. Evamādisaddena kūṭāsiñcanayoggatanukakaddamādīnaṁ gahaṇaṁ. Asañcicca rukkhādipavaṭṭanena bhindantassāti pāsāṇarukkhādīni vā pavaṭṭentassa, kattaradaṇḍena vā āhacca āhacca gacchantassa pathavī bhijjati, sā ‘‘tena bhindissāmī’’ti evaṁ sañcicca abhinnattā asañcicca bhinnā nāma hoti, iti asañcicca rukkhādippavaṭṭanena bhindantassa anāpatti. Asatiyā pādaṅguṭṭhakādīhi vilikhantassāti yo aññavihito kenaci saddhiṁ kiñci kathento pādaṅguṭṭhakena vā kattarayaṭṭhiyā vā pathaviṁ vilikhanto tiṭṭhati, tassa evaṁ asatiyā pādaṅguṭṭhakādīhi vilikhantassa anāpatti.",
  "tika-vin09t17:46": "Pathavīkhaṇanasikkhāpadavaṇṇanā niṭṭhitā.",
  "tika-vin09t17:47": "Musāvādavaggo paṭhamo.",
  "tika-vin09t17:48": "2. Bhūtagāmavaggo",
  "tika-vin09t17:49": "1. Bhūtagāmasikkhāpadavaṇṇanā",
  "tika-vin09t17:50": "‘‘Bhavantī’’ti (sārattha. ṭī. pācittiya 3.90) iminā viruḷhamūle nīlabhāvaṁ āpajjitvā vaḍḍhamānake taruṇagacche dasseti. ‘‘Ahesu’’nti iminā pana vaḍḍhitvā ṭhite mahante rukkhagacchādike dasseti. Tenāha ‘‘jāyantī’’tiādi. Ettha ca ‘‘bhavantī’’ti imassa vivaraṇaṁ ‘‘jāyanti vaḍḍhantī’’ti, ‘‘ahesu’’nti imassa ‘‘jātā vaḍḍhitā’’ti. Gāmoti samūho. Patiṭṭhitaharitatiṇarukkhādīnanti bhūmiyaṁ patiṭṭhitassa haritatiṇassa ceva haritarukkhādīnañca. Ādisaddena osadhigacchalatādayo veditabbā. Nimittatthe ca bhummaṁ. Yo attho sampajjati, tamāha ‘‘bhūtagāmapātabyatāyā’’tiādinā.",
  "tika-vin09t17:51": "Nanu ca rukkhādayo cittarahitatāya na jīvā, cittarahitatā ca pariphandābhāvato, chinnepi viruhanato, visadisajātikabhāvato, catuyoniyaṁ apariyāpannato ca veditabbā, vuḍḍhi pana pavāḷasilālavaṇānampi vijjatīti na tesaṁ jīvabhāve kāraṇaṁ, visayaggahaṇañca nesaṁ parikappanāmattaṁ supanaṁ viya ciñcādīnaṁ, tathā dohaḷādayo, atha kasmā bhūtagāmassa pātabyatāya pācittiyaṁ icchitanti? Samaṇaasāruppato, tannissitasattānurakkhaṇato ca. Tenevāha ‘‘jīvasaññino hi moghapurisā manussā rukkhasmi’’ntiādi (pāci. 89). Sāsapabījakasevālampīti sāsapabījakasaṅkhātaṁ sevālampi, sāsapasevālaṁ, bījakasevālampīti attho. Tattha sāsapasevālo nāma sāsapamatto khuddakasevālo. Bījakasevālo nāma upari khuddakapatto heṭṭhā khuddakamūlo sevālo.",
  "tika-vin09t17:52": "Mūlabījakhandhabījaphaḷubījaaggabījabījabījānanti ettha mūlameva bījaṁ mūlabījaṁ. Evaṁ sesesupi. Tattha mūlabījaṁ haliddiādikaṁ. Khandhabījaṁ assatthādikaṁ. Phaḷubījaṁ ucchuādikaṁ. Aggabījaṁ hiriverādikaṁ. Bījaṁbījaṁ pubbaṇṇādikaṁ. Bhājanagatanti sarāvādibhājanagataṁ. Nikkhantaṁ mūlamattaṁ etasmāti nikkhantamūlamattaṁ. Matta saddena cettha paṇṇassa nikkhamanaṁ paṭikkhipati. Esa nayo nikkhantaaṅkuramattanti etthāpi. Sace pana mūlañca paṇṇañca niggataṁ, bhūtagāmasaṅkhaṁ gacchati. Vidatthimattā pattavaṭṭi niggacchatīti vidatthimattā anīlavaṇṇā pattavaṭṭi nikkhamati. Tenāha ‘‘nikkhante’’tiādi. Harito na hotīti nīlavaṇṇo na hoti. Muggādīnaṁ pana paṇṇesu uṭṭhitesu, vīhiādīnaṁ vā aṅkure harite bhūtagāmasaṅgahaṁ gacchanti. Esa nayo ambaṭṭhiādīsu.",
  "tika-vin09t17:53": "Bhūtagāmabījagāmeti ettha bhūtagāmato viyojitaṁ viruhanasamatthameva mūlabījādikaṁ bījagāmo nāmāti veditabbaṁ. Ubhayatthāti bhūtagāmabījagāmesu. Atathāsaññissāti abhūtagāmābījagāmasaññissa. Ko pana vādo abhūtagāmābījagāmesu abhūtagāmābījagāmasaññissa. Asañciccāti pāsāṇarukkhādīni vā pavaṭṭentassa, sākhaṁ vā kaḍḍhantassa, kattaradaṇḍena vā bhūmiṁ paharitvā gacchantassa tiṇāni kuppanti. Tāni tena ‘‘vikopessāmī’’ti evaṁ sañcicca avikopitattā asañcicca vikopitāni nāma honti. Iti asañcicca vikopentassa anāpatti.",
  "tika-vin09t17:54": "Asatiyāti aññavihito kenaci saddhiṁ kiñci kathento pādaṅguṭṭhakena vā hatthena vā tiṇaṁ vā lataṁ vā vikopento tiṭṭhati, evaṁ asatiyā vikopentassa anāpatti.",
  "tika-vin09t17:55": "Ajānitvāti ettha abbhantare ‘‘bījagāmo’’ti vā ‘‘bhūtagāmo’’ti vā na jānāti, ‘‘vikopemī’’ti pana jānāti. Evaṁ tiṇe vā palālapuñje vā khaṇittiṁ vā kudālaṁ vā saṅgopanatthāya ṭhapeti, ḍayhamānahattho vā aggiṁ pāteti. Tatra ce tiṇāni chijjanti vā ḍayhanti vā, evaṁ ajānitvā vikopentassa anāpatti.",
  "tika-vin09t17:56": "Yena kenaci aggināti kaṭṭhaggigomayaggiādīsu yena kenaci agginā, antamaso lohakhaṇḍenapi ādittena. ‘‘Kappiya’’nti vatvāvāti yāya kāyaci bhāsāya ‘‘kappiya’’nti vatvāva. Eva-saddena paṭhamaṁ agginā phusitvā pacchā ‘‘kappiya’’nti vattuṁ na vaṭṭatī’’ti dasseti. ‘‘Paṭhamaṁ aggiṁ nikkhipitvā taṁ anuddharitvāva ‘kappiya’nti vutte pana vaṭṭatī’’ti (sārattha. ṭī. pācittiya 3.93) vadanti. Esa nayo sesesupi. Tathevāti ‘kappiya’nti vatvāva. Assamahiṁsasūkaramigagorūpānaṁ pana khurā atikhiṇā, tasmā tehi na kātabbaṁ, katampi akataṁ hotīti āha ‘‘ṭhapetvā gomahiṁsādīnaṁ khure’’ti. Hatthinakhā pana khurā na honti, tasmā tehi vaṭṭati. Tiracchānānanti sīhabyagghadīpimakkaṭānaṁ, sakuntānañca. Tesañhi nakhā tikhiṇā honti, tasmā tehi kātabbaṁ. ‘‘Antamaso chinditvā āhaṭenapī’’ti iminā yehi kātuṁ vaṭṭati, tehi tatthajātakehi kātabbanti ettha vattabbameva natthīti dasseti. ‘‘Satthe vuttanayenevā’’ti iminā chedaṁ vā vedhaṁ vā dassentena ‘‘kappiyanti vatvāvā’’ti vuttamatidisati. Ettha ca kiñcāpi ‘‘kappiyanti vatvāva kātabba’’ntiādinā kappiyaṁ karontena kattabbākārameva dassitaṁ, tathāpi bhikkhunā ‘‘kappiyaṁ karohī’’ti vutteyeva anupasampannena ‘‘kappiya’’nti vatvā aggiparijitādi kātabbanti gahetabbaṁ. Avacanaṁ pana ‘‘punapi kappiyaṁ karohīti kāretvāva paribhuñjitabba’’nti paṭhamameva vuttattā.",
  "tika-vin09t17:57": "Ekasmiṁ…pe… kappiye kate sabbaṁ kataṁ hotīti ekaṁyeva ‘‘kappiyaṁ karomī’’ti adhippāyenapi kappiye kate ekābaddhattā sabbaṁ kataṁ hoti. Dārukaṁ vijjhatīti jānitvā vā ajānitvā vā vijjhati vā vijjhāpeti vā, vaṭṭatiyeva. Bhattasitthe vijjhatīti etthāpi eseva nayo. Taṁ vijjhati, na vaṭṭatīti valliādīnaṁ bhājanagatikattāti adhippāyo. Bhindāpetvā kappiyaṁ kāretabbanti bījato muttassa kaṭāhassa bhājanagatikattā vuttaṁ. Abījanti aṅkurajananasamatthabījarahitataruṇambaphalādi. Tenāha ‘‘yaṁ pana phalaṁ taruṇaṁ hoti, abīja’’nti. Nibbattabījaṁ nāma bījaṁ nibbattetvā visuṁ katvā paribhuñjituṁ sakkuṇeyyaṁ ambapanasādiphalaṁ. Tenāha ‘‘bījaṁ apanetvā paribhuñjitabba’’nti. Tattha kappiyakaraṇakiccaṁ natthi, sayameva kappiyānīti adhippāyo.",
  "tika-vin09t17:58": "Bhūtagāmasikkhāpadavaṇṇanā niṭṭhitā.",
  "tika-vin09t17:59": "2. Aññavādakasikkhāpadavaṇṇanā",
  "tika-vin09t17:60": "Yamatthanti ‘‘tvaṁ kira dukkaṭāpattiṁ āpanno’’tiādikaṁ yaṁ kiñci atthaṁ. Tato aññanti pucchitatthato aññamatthaṁ. Aññenaññaṁ paṭicaraṇassāti vinayadharena yaṁ vacanaṁ dosapucchanatthaṁ vuttaṁ, tato aññena vacanena paṭicchādanassa. Paṭicchādanatthopi hi carasaddo hoti anekatthattā dhātūnaṁ. Vuttanti pāḷiyaṁ vuttaṁ.",
  "tika-vin09t17:61": "Sāvasesaṁ āpattiṁ āpannoti ettha ṭhapetvā pārājikaṁ sesā sāvasesāpatti nāma, taṁ āpanno. Anuyuñjiyamānoti ‘‘kiṁ, āvuso, itthannāmaṁ āpattiṁ āpannosī’’ti pucchiyamāno. Aññena vacanenāti ‘‘ko āpanno? Kiṁ āpanno? Kismiṁ āpanno? Kathaṁ āpanno? Kaṁ bhaṇatha? Kiṁ bhaṇathā’’ti aññena vacanena. Aññanti ‘‘kiṁ tvaṁ itthannāmaṁ āpattiṁ āpannosī’’tiādikaṁ anuyuñjakavacanaṁ. Tathā tathā vikkhipatīti tena tena pakārena vikkhipati. Kiṁ vuttaṁ hoti? So (pāci. aṭṭha. 94) kiñci vītikkamaṁ disvā ‘‘āvuso, āpattiṁ āpannosī’’ti saṅghamajjhe āpattiyā anuyuñjiyamāno ‘‘ko āpanno’’ti vadati. Tato ‘‘tva’’nti vutte ‘‘ahaṁ kiṁ āpanno’’ti vadati. Atha ‘‘pācittiyaṁ vā dukkaṭaṁ vā’’ti vutte ‘‘ahaṁ kismiṁ āpanno’’ti vadati. Tato ‘‘amukasmiṁ nāma vatthusmi’’nti vutte ‘‘ahaṁ kathaṁ āpanno, kiṁ karonto āpannomhī’’ti pucchati. Atha ‘‘idaṁ nāma karonto āpanno’’ti vutte ‘‘kaṁ bhaṇathā’’ti vadati. Tato ‘‘taṁ bhaṇāmā’’ti vutte ‘‘kiṁ bhaṇathā’’ti evamanekehi pakārehi vikkhipatīti vuttaṁ hoti.",
  "tika-vin09t17:62": "Yo pana bhikkhu sāvasesaṁ āpattiṁ āpanno, taṁ na kathetukāmo tuṇhībhāvena vihesetīti sambandho. Vihesetīti ciranisajjācirabhāsanehi piṭṭhiāgilāyanatālusosādivasena saṅghaṁ viheseti, parissamaṁ tesaṁ karotīti attho. Parissamo hi vihesā nāma. Aññavādakakammanti aññavādakassa bhikkhuno aññavādakāropanatthaṁ kātabbaṁ ñattidutiyakammaṁ. Vihesakakammanti etthāpi eseva nayo. Tasmiṁ saṅghena kateti tasmiṁ aññavādakakamme ca vihesakakamme ca saṅghena ñattidutiyakammavācāya kate. Tathā karontānanti taṁ pakāraṁ karontānaṁ, aññavādakañca vihesakañca karontānanti attho.",
  "tika-vin09t17:63": "‘‘Vihesaketi ayamettha anupaññattī’’ti avacanañcettha ‘‘āpattikarā ca hoti aññavādakasikkhāpadādīsu viyā’’ti (kaṅkhā. aṭṭha. paṭhamapārājikavaṇṇanā) vuttattāyeva paññāyatīti katvā. Esa nayo upari sikkhāpadesu. Dhammakamme tikapācittiyanti dhammakamme dhammakammasaññivematikaadhammakammasaññīnaṁ vasena tīṇi pācittiyāni. Adhammakamme tikadukkaṭanti etthāpi eseva nayo. Anāropiteti kammavācāya anāropite, appatiṭṭhāpiteti attho. Gelaññenāti yena kathetuṁ na sakkoti, mukhe tādisena byādhinā. Saṅghassa bhaṇḍanādīni bhavissantīti saṅghamajjhe kathite tappaccayā saṅghassa bhaṇḍanaṁ vā kalaho vā viggaho vā vivādo vā saṅghabhedo vā saṅgharāji vā bhavissantīti iminā vā adhippāyena na kathentassa. Ettha ca adhammenāti abhūtena vatthunā.",
  "tika-vin09t17:64": "‘‘Samuṭṭhānādīni adinnādānasadisānī’’ti avisesaṁ atidisitvā visesaṁ dassetuṁ ‘‘idaṁ panā’’tiādi vuttaṁ. Siyā kiriyaṁ aññenaññaṁ paṭicarantassa. Siyā akiriyaṁ tuṇhībhāvena vihesentassa.",
  "tika-vin09t17:65": "Aññavādakasikkhāpadavaṇṇanā niṭṭhitā.",
  "tika-vin09t17:66": "3. Ujjhāpanakasikkhāpadavaṇṇanā",
  "tika-vin09t17:67": "Yenavacanenāti ‘‘chandāya itthannāmo idaṁ nāma karotī’’tiādikena yena vacanena. Tenāha ‘‘chandāyā’’tiādi. Tattha chandāyāti chandena pakkhapātena. ‘‘Akkharāya vācetī’’tiādīsu (pāci. 46) viya liṅgavipallāso esa. Idaṁ nāma karotīti attano sandiṭṭhasambhattānaṁ paṇītaṁ senāsanaṁ vā paññapeti, bhattādikaṁ vāti adhippāyo. Senāsanapaññāpakādibhedanti ettha ādisaddena bhattuddesakayāgubhājakaphalabhājakādīnaṁ gahaṇaṁ. Anekatthattā dhātūnaṁ jhe-saddo olokanatthopi hotīti āha ‘‘avaññāya olokāpentī’’ti. Cintanatthoyeva vā gahetabboti āha ‘‘lāmakato vā cintāpentī’’ti. Tatheva vadantāti ‘‘chandāya itthannāmo idaṁ nāma karotī’’tiādīni vadantā. Vuttanti pāḷiyaṁ vuttaṁ. ‘‘Khiyyanake’’ti (pāci. aṭṭha. 105) ayamettha anupaññatti.",
  "tika-vin09t17:68": "Asammatassāti saṅghena kammavācāya asammatassa. Kevalaṁ ‘‘taveso bhāro’’ti saṅghena āropitabhārassa, bhikkhūnaṁ vā phāsuvihāratthāya sayameva bhāraṁ vahantassa, yatra vā dve tayo bhikkhū viharanti, tatra tādisaṁ kammaṁ karontassāti adhippāyo. Yassa kassacīti upasampannassa vā anupasampannassa vā yassa kassaci. Anupasampannassa pana sammatassa vā asammatassavāti ettha pana (pāci. aṭṭha. 106) kiñcāpi anupasampannassa terasa sammatiyo dātuṁ na vaṭṭanti, tathāpi yo upasampannakāle laddhasammutiko pacchā anupasampannabhāve ṭhito, taṁ sandhāya ‘‘sammatassa vā’’ti vuttaṁ. Yassa pana byattassa sāmaṇerassa kevalaṁ saṅghena vā sammatena vā bhikkhunā ‘‘tvaṁ idaṁ kammaṁ karohī’’ti bhāro kato, taṁ sandhāya ‘‘asammatassa vā’’ti vuttaṁ. Yasmā ujjhāpanañca khiyyanañca musāvādavasena pavattaṁ, tasmā ādikammikassa imināva anāpatti, musāvādena pana āpattiyevāti gahetabbaṁ.",
  "tika-vin09t17:69": "Ujjhāpanakasikkhāpadavaṇṇanā niṭṭhitā.",
  "tika-vin09t17:70": "4. Paṭhamasenāsanasikkhāpadavaṇṇanā",
  "tika-vin09t17:71": "Mañcaṁvāti masārako, bundikābaddho, kuḷīrapādako, āhaccapādakoti imesu catūsu yaṁ kañci mañcaṁ vā. Pīṭhaṁ vāti etthāpi eseva nayo. Bhisiṁ vāti uṇṇabhisi, coḷabhisi, vākabhisi, tiṇabhisi, paṇṇabhisīti imāsu pañcasu bhisīsu yaṁ kañci bhisiṁ vā. Tenāha ‘‘mañcādīsū’’tiādi. Tattha ‘‘mañcasaṅkhepenā’’ti iminā pīṭhasaṅkhepaṁ paṭikkhipati. Kappiyacammenāti migājeḷakacammena. Ettha pana migacamme eṇimigo, vātamigo, pasadamigo, kuruṅgamigo, migamātuko, rohitamigoti etesaṁyeva cammāni vaṭṭanti, aññesaṁ pana –",
  "tika-vin09t17:72": "Makkaṭo kāḷasīho ca, sarabho kadalīmigo;",
  "tika-vin09t17:73": "Ye ca vāḷamigā keci, tesaṁ cammaṁ na vaṭṭatīti. (mahāva. aṭṭha. 259);",
  "tika-vin09t17:74": "Tattha vāḷamigāti sīhabyagghaacchataracchā. Na kevalañca eteyeva, yesaṁ pana cammaṁ vaṭṭatīti vuttaṁ, te ṭhapetvā avasesā antamaso gomahiṁsasasabiḷārādayopi sabbe imasmiṁ atthe ‘‘vāḷamigā’’tveva veditabbā. Etesañhi sabbesaṁ cammaṁ na vaṭṭati. Tālīsapattanti suddhaṁ tamālapattaṁ, aññena missaṁ pana vaṭṭati. Tiṇavākacoḷesu akappiyaṁ nāma natthi. Kiṁ panettha bibbohane viya nisīdituñca nipajjituñca na vaṭṭatīti āha ‘‘tatthā’’tiādi. Na kevalañcedamevāti āha ‘‘pamāṇaparicchedopi cettha natthī’’ti, ‘‘ettakameva kātabba’’nti bhisiyā pamāṇaniyamopi natthīti attho. Mañcabhisipīṭhabhisibhūmattharaṇabhisicaṅkamanabhisipādapuñchanabhisīti etāsaṁ pana anurūpato sallakkhetvā attano rucivasena pamāṇaṁ kātabbaṁ. Anto saṁvellitvā baddhanti yathā vemajjhaṁ saṁkhittaṁ hoti, evaṁ majjhe suṭṭhu veṭhetvā baddhaṁ.",
  "tika-vin09t17:75": "Ye aṭṭha māsāti sambandho. ‘‘Avassikasaṅketā’’ti etasseva vivaraṇaṁ ‘‘vassānamāsāti evaṁ apaññātā’’ti, appatitā appasiddhāti attho. ‘‘Asaññitā’’tipi pāṭho, tattha aviññātāti attho. Aṭṭha māsāti cattāro hemantikā, cattāro gimhikā māsāti aṭṭha māsā. Ovassakamaṇḍapeti sākhāmaṇḍapapadaramaṇḍapānaṁ yattha katthaci ovassake maṇḍape. Yatthāti yesu janapadesu. Sabbatthāti sabbesu janapadesu . Kākādīnaṁ nibaddhavāsarukkhamūleti yattha dhuvanivāsena kākā vā kulālā vā aññe vā sakuntā kulāvake katvā vasanti, tādisassa kākādīnaṁ nibaddhavāsassa yassa kassaci rukkhassa heṭṭhā. Yattha pana gocarappasutā sakuntā vissamitvā gacchanti, tassa rukkhassa mūle nikkhipituṁ vaṭṭati. ‘‘Kadācipī’’ti iminā na kevalaṁ vassikasaṅketeyevāti dasseti. Yatthāti yasmiṁ padese. Yadāti yasmiṁ kāle.",
  "tika-vin09t17:76": "Soti yassatthāya santhato, so. Pakatisanthateti pakatiyāva santhate, yaṁ nevattanā santhataṁ, na parena santharāpitaṁ, tasminti vuttaṁ hoti. Lajjī hotīti lajjanasīlo hoti, parikkhāravināsane bhītoti attho. Tenāha ‘‘attano palibodhaṁ viya maññatī’’ti, iminā alajjiṁ āpucchitvā gantuṁ na vaṭṭatīti dasseti. Nirapekkhoti ‘‘āgantvā uddharissāmī’’ti apekkhārahito, iminā sāpekkho ce gacchati, anāpattīti dasseti. Teneva hi anāpattivāre ‘‘otāpento gacchatī’’ti (pāci. 113) vuttaṁ. Aññattha gacchantoti taṁ maggaṁ atikkamitvā aññattha gacchanto. Leḍḍupātūpacārato bahi ṭhitattā ‘‘pāduddhārena kāretabbo’’ti vuttaṁ, aññattha gacchantassa paṭhamapāduddhāre dukkaṭaṁ, dutiyapāduddhāre pācittiyanti attho.",
  "tika-vin09t17:77": "Tikapācittiyaṁ saṅghike saṅghikasaññivematikapuggalikasaññīnaṁ vasena. Imināva nayena tikadukkaṭampi veditabbaṁ. Cimilikādīnaṁ attho dutiyasikkhāpade dassitova. Pādapuñchanī (pāci. aṭṭha. 112) nāma rajjukehi vā pilotikāhi vā pādapuñchanatthaṁ katā. Phalakapīṭhaṁ nāma phalakamayaṁ pīṭhaṁ. Na kevalaṁ cimilikādīniyeva ajjhokāse ṭhapetvā gacchantassa dukkaṭanti āha ‘‘yaṁ vā panā’’tiādi. Yaṁ kiñci dārubhaṇḍaṁ, yaṁ kiñci mattikābhaṇḍanti sambandho. ‘‘Antamaso pattādhārakampī’’ti iminā tālavaṇṭabījanipattapānīyauḷauṅkapānīyasaṅkhādīsu vattabbameva natthīti dasseti.",
  "tika-vin09t17:78": "Araññe (pāci. aṭṭha. 110) paṇṇakuṭīsu vasantānaṁ sīlasampadāya pasannacittā manussā mañcapīṭhādīni denti ‘‘saṅghikaparibhogena paribhuñjathā’’ti, tattha kiṁ kātabbanti āha ‘‘āraññakena panā’’tiādi. Tattha asati anovassaketi pabbhārādianovassakaṭṭhāne asati. Idañca lakkhaṇavacanaṁ ‘‘sabhāgānaṁ abhāve’’ti ca icchitabbattā. Āraññakena hi bhikkhunā tattha vasitvā aññattha gacchantena sāmantavihāre bhikkhūnaṁ pesetvā gantabbaṁ. Sabhāgānaṁ abhāve anovassake nikkhipitvā gantabbaṁ. Anovassake asati rukkhe laggetvā gantabbaṁ.",
  "tika-vin09t17:79": "Na kevalaṁ idaṁyeva katvā gantuṁ vaṭṭatīti āha ‘‘yathā vā’’tiādi. Yathā vā upacikāhi na khajjatīti yathā ṭhapite upacikāhi senāsanaṁ na khajjati, evaṁ tathā pāsāṇānaṁ upari ṭhapanaṁ katvāti attho. Idaṁ vuttaṁ hoti – catūsu (pāci. aṭṭha. 116) pāsāṇesu mañcaṁ ṭhapetvā mañce avasesamañcapīṭhāni āropetvā upari bhisiādikaṁ rāsiṁ katvā dārubhaṇḍaṁ mattikābhaṇḍaṁ paṭisāmetvā gamikavattaṁ pūretvā gantabbanti.",
  "tika-vin09t17:80": "Abbhokāsikenāpi ‘‘ahaṁ ukkaṭṭhaabbhokāsiko’’ti cīvarakuṭimpi akatvā asamaye ajjhokāse paññapetvā nisīdituṁ vā nipajjituṁ vā na vaṭṭatīti dassento āha ‘‘abbhokāsikenā’’tiādi. Sace pana catugguṇenapi cīvarena katakuṭi atementaṁ rakkhituṁ neva sakkoti, sattāhavaddalikādīni bhavanti, bhikkhuno kāyānugatikattā vaṭṭati. Rukkhamūlikassāpi eseva nayo.",
  "tika-vin09t17:81": "Yasmiṁ vissāsaggāho ruhati, tassa santakaṁ attano puggalikamiva hotīti āha ‘‘vissāsikapuggalike’’ti. Yasmiṁ pana vissāso na ruhati, tassa santake dukkaṭameva. Amanussoti yakkho vā peto vā. Palibuddhaṁ hotīti upaddutaṁ hoti.",
  "tika-vin09t17:82": "Paṭhamasenāsanasikkhāpadavaṇṇanā niṭṭhitā.",
  "tika-vin09t17:83": "5. Dutiyasenāsanasikkhāpadavaṇṇanā",
  "tika-vin09t17:84": "Yaṁkiñci cammanti kappiyākappiyaṁ yaṁ kiñci cammaṁ. Nanu ‘‘na, bhikkhave, mahācammāni dhāretabbāni sīhacammaṁ byagghacammaṁ dīpicammaṁ, yo dhāreyya, āpatti dukkaṭassā’’ti (mahāva. 255) khandhake sīhacammādīnaṁ paṭikkhepo katoti āha ‘‘sīhacammādīnañhī’’tiādi. Pariharaṇeyeva paṭikkhepoti attano santakaṁ katvā taṁ taṁ vihāraṁ haritvā mañcapīṭhādīsu attharitvā paribhogeyeva paṭikkhepo, senāsanasantakaṁ katvā bhūmattharaṇavasena pana paribhoge nevatthi doso. Tenāha ‘‘senāsanaparibhoge pana akappiyacammaṁ nāma natthī’’ti. Pāvārenti sañchādenti sarīraṁ etenāti pāvāro. Kojavoti uddalomiekantalomiādikojavattharaṇaṁ. Sesanti bhisi nisīdanaṁ tiṇasanthāro paṇṇasanthāroti avasiṭṭhaṁ senāsanaṁ. Tattha bhisīti mañcakabhisi vā pīṭhakabhisi vā. Nisīdananti sadasaṁ veditabbaṁ. Tiṇasanthāroti yesaṁ kesañci tiṇānaṁ santhāro. Esa nayo paṇṇasanthāre. Ettha ca bhisi heṭṭhā vuttattā pākaṭā. Nisīdanaṁ nisīdanasikkhāpadeneva (pāci. 531 ādayo) pākaṭaṁ. Tiṇasanthārapaṇṇasanthārāni pana lokapasiddhāniyeva. Tenevāha ‘‘pākaṭamevā’’ti.",
  "tika-vin09t17:85": "Neva uddhareyya, na uddharāpeyyāti attanā vā uddharitvā patirūpe ṭhāne na ṭhapeyya, parena vā tathā na kāreyya. Tenāha ‘‘yathā ṭhapita’’ntiādi. Taṁ ṭhapentena ca ‘‘catūsu pāsāṇesū’’tiādinā (pāci. aṭṭha. 116) pubbe vuttanayeneva antogehe anovassake nikkhipitabbaṁ. Sace pana senāsanaṁ ovassati, chadanatthañca tiṇaṁ vā iṭṭhakā vā ānītā honti. Sace ussahati, chādetabbaṁ. No ce sakkoti, yo okāso anovassako, tattha nikkhipitabbaṁ. Sace sabbampi ovassati, ussahantena antogāme upāsakānaṁ ghare ṭhapetabbaṁ. Sace tepi ‘‘saṅghikaṁ nāma, bhante, bhāriyaṁ, aggidāhādīnaṁ bhāyāmā’’ti na sampaṭicchanti, ajjhokāse pāsāṇānaṁ upari mañcaṁ ṭhapetvā sesaṁ pubbe vuttanayeneva nikkhipitvā tiṇehi ca paṇṇehi ca paṭicchādetabbaṁ. Yañhi tattha aṅgamattampi avasissati, taṁ aññesaṁ tattha āgatānaṁ bhikkhūnaṁ upakāraṁ bhavissatīti. Upacāranti sabbapacchimasenāsanato dve leḍḍupātā.",
  "tika-vin09t17:86": "Ayamettha āpucchitabbānāpucchitabbavinicchayo – (pāci. aṭṭha. 118) yā tāva bhūmiyaṁ dīghasālā vā paṇṇasālā vā hoti, yaṁ vā rukkhatthambhesu katagehaṁ upacikānaṁ uṭṭhānaṭṭhānaṁ hoti, tato pakkamantena āpucchitvāva pakkamitabbaṁ. Tasmiñhi katipayāni divasāni ajaggiyamāne vammikāva santiṭṭhanti. Yaṁ pana pāsāṇapiṭṭhiyaṁ vā pāsāṇatthambhesu vā katasenāsanaṁ siluccayaleṇaṁ vā sudhālittasenāsanaṁ vā, yattha upacikāsaṅkā natthi, tato pakkamantassa āpucchitvāpi anāpucchitvāpi gantuṁ vaṭṭati. Tenāha ‘‘yattha panā’’tiādi. Sace tādisepi senāsane ekena passena upacikā ārohanti, āpucchitvāva gantabbaṁ. Āpucchanaṁ pana vattanti āpucchanaṁ gamikavattaṁ. Idañca itikattabbatādassanatthaṁ vuttaṁ, na pana vattabhedadukkaṭanti (sārattha. ṭī. pācittiya 3.118) dassanatthaṁ. Keci pana ‘‘dukkaṭanti dassanattha’’nti vadanti, taṁ na yujjati vattakkhandhakaṭṭhakathāya ‘‘yaṁ pāsāṇapiṭṭhiyaṁ vā pāsāṇatthambhesu vā katasenāsanaṁ, yattha upacikānārohanti, taṁ anāpucchantassāpi anāpattī’’ti (cūḷava. aṭṭha. 360) vuttattā. Āpucchantena pana bhikkhumhi (pāci. aṭṭha. 116) sati bhikkhu āpucchitabbo, tasmiṁ asati sāmaṇero, tasmiṁ asati ārāmiko, tasmimpi asati yena vihāro kārāpito, so vihārasāmiko, tassa vā kule yo koci āpucchitabbo.",
  "tika-vin09t17:87": "‘‘Upacāre’’ti etasseva vivaraṇaṁ ‘‘bahi āsanne’’ti, vihārassa bahi āsannaṭṭhāneti attho. Upaṭṭhānasālāya vāti bhojanasālāyaṁ vā. Dukkaṭamevāti vuttappakārañhi dasavidhaṁ seyyaṁ antogabbhādimhi guttaṭṭhāne paññapetvā gacchantassa yasmā seyyāpi senāsanampi upacikāhi palujjati, vammikarāsiyeva hoti, tasmā pācittiyaṁ vuttaṁ. Bahi pana upaṭṭhānasālādīsu paññapetvā gacchantassa seyyāmattameva nasseyya ṭhānassa aguttatāya, na senāsanaṁ, tasmā ettha dukkaṭaṁ vuttaṁ. Mañcapīṭhaṁ pana yasmā na sakkā sahasā upacikāhi khāyituṁ, tasmā taṁ vihārepi santharitvā gacchantassa dukkaṭaṁ vuttaṁ. Vihārūpacāre pana taṁ vihāracārikaṁ āhiṇḍantā disvāva paṭisāmenti.",
  "tika-vin09t17:88": "Uddharaṇāni katvāti ettha uddharitvā gacchantena mañcapīṭhakavānaṁ sabbaṁ apanetvā (pāci. aṭṭha. 118) saṁharitvā cīvaravaṁse laggetvā gantabbaṁ. Pacchā āgantvā vasanakabhikkhunāpi puna mañcapīṭhaṁ vā paññapetvā sayitvā gacchantena tatheva kātabbaṁ. Antokuṭṭato seyyaṁ bahikuṭṭe paññapetvā vasantena gamanakāle puna gahitaṭṭhāneyeva paṭisāmetabbaṁ. Uparipāsādato oropetvā heṭṭhāpāsāde vasantassāpi eseva nayo. Rattiṭṭhānadivāṭṭhānesu mañcapīṭhaṁ paññapetvāpi gamanakāle puna gahitaṭṭhāneyeva ṭhapetabbaṁ. Uddharāpetvā gamanepi eseva nayo. Āpucchitvā gacchantena pana ‘‘bhikkhumhi sati bhikkhu āpucchitabbo’’tiādinā (pāci. aṭṭha. 116) heṭṭhā vuttanayeneva āpucchitvā gantabbaṁ.",
  "tika-vin09t17:89": "Dutiyasenāsanasikkhāpadavaṇṇanā niṭṭhitā.",
  "tika-vin09t17:90": "6. Anupakhajjasikkhāpadavaṇṇanā",
  "tika-vin09t17:91": "‘‘Jāna’’nti vutte ‘‘anuṭṭhāpanīyo ‘aya’nti jānanto’’ti ayaṁ viseso kuto labbhatīti āha ‘‘tenevassā’’tiādi. Nanu padabhājanepi vuḍḍhabhāvādijānanameva vuttaṁ, na tu anuṭṭhāpanīyabhāvanti anuyogaṁ sandhāyāha ‘‘vuḍḍho hī’’tiādi. Bahūpakāratanti ‘‘bhaṇḍāgārikattādibahuupakārabhāvaṁ’’. Na kevalaṁ idamevāti āha ‘‘guṇavisiṭṭhatañcā’’tiādi, tena bahūpakārattepi guṇavisiṭṭhattābhāve, guṇavisiṭṭhattepi bahūpakārattābhāve dātuṁ na vaṭṭatīti dasseti. ‘‘Bhaṇḍāgārikassa bahūpakārataṁ, dhammakathikādīnaṁ guṇavisiṭṭhatañca sallakkhetvā’’ti (sārattha. ṭī. pācittiya 3.119-121) keci. Dhuvavāsatthāyāti niccavāsatthāya. Sammannitvāti apalokanena kammena sammannitvā. Kāmañcettha gilānassāpi saṅghoyeva anucchavikaṁ senāsanaṁ deti, gilāno pana apaloketvā saṅghena adinnasenāsanopi na pīḷetabbo anukampitabboti dassetuṁ visuṁ vutto.",
  "tika-vin09t17:92": "Samantā diyaḍḍho hatthoti majjhe paññattaṁ mañcapīṭhaṁ sandhāya vuttaṁ. Ekapassena ce pahonakadisā dissati, tato gahetabbaṁ. Pādadhovanapāsāṇatoti dvāre nikkhittapādadhovanapāsāṇato. Nisīdantassa vā nipajjantassa vā pācittiyanti ettha nisīdanamattena, nipajjanamatteneva vā pācittiyaṁ. Punappunaṁ karontassāti uṭṭhāyuṭṭhāya nisīdato vā nipajjato vā.",
  "tika-vin09t17:93": "Saṅghike saṅghikasaññivematikapuggalikasaññīnaṁ vasena tikapācittiyaṁ veditabbaṁ. Tikadukkaṭaṁ pana puggalike saṅghikasaññivematikaaññapuggalikasaññīnaṁ vasena. Vihārassa upacāreti tassa bahi āsannappadese.",
  "tika-vin09t17:94": "Anupakhajjasikkhāpadavaṇṇanā niṭṭhitā.",
  "tika-vin09t17:95": "7. Nikkaḍḍhanasikkhāpadavaṇṇanā",
  "tika-vin09t17:96": "Anekakoṭṭhakānīti anekadvārakoṭṭhakāni. ‘‘Nikkhamāti vacanaṁ sutvā attano ruciyā ce nikkhamati, anāpattī’’ti (sārattha. ṭī. pācittiya 126) vadanti.",
  "tika-vin09t17:97": "Tassaparikkhāranikkaḍḍhaneti tassa santakaṁ yaṁ kiñci pattacīvaraparissāvanadhammakaraṇamañcapīṭhabhisibibbohanādibhedaṁ antamaso rajanachallipi atthi, tassa parikkhārassa nikkaḍḍhane. Tañcāti dukkaṭaṁ parāmasati. Nikkaḍḍhāpanepi eseva nayo. Gāḷhaṁ bandhitvā ṭhapitesu pana ekāva āpatti.",
  "tika-vin09t17:98": "Bhaṇḍanakārakakalahakārakameva sakalasaṅghārāmato nikkaḍḍhituṁ labhati. So hi pakkhaṁ labhitvā saṅghampi bhindeyya. Alajjiādayo pana attano vasanaṭṭhānatoyeva nikkaḍḍhitabbā. Sakalasaṅghārāmato nikkaḍḍhituṁ na vaṭṭati. Tenāha ‘‘sakalasaṅghārāmatopī’’tiādi.",
  "tika-vin09t17:99": "Nikkaḍḍhanasikkhāpadavaṇṇanā niṭṭhitā.",
  "tika-vin09t17:100": "8. Vehāsakuṭisikkhāpadavaṇṇanā",
  "tika-vin09t17:101": "Uparivehāsakuṭiyāti uparimatale asanthatapadarāya kuṭiyā. Tenāha ‘‘upari acchannatalāyā’’tiādi. Yā hi kāci upari acchannatalā dvibhūmikakuṭikā vā tibhūmikādikuṭikā vā, sā ‘‘vehāsakuṭī’’ti vuccati. Idañhi vehāsakuṭilakkhaṇaṁ. Yadi evaṁ kasmā padabhājane ‘‘majjhimassa purisassa asīsaghaṭṭā’’ti (pāci. 131) vuttanti āha ‘‘padabhājane panā’’tiādi. Idha adhippetaṁ kuṭiṁ dassetunti imasmiṁ sikkhāpade adhippetaṁ vehāsakuṭiṁ dassetuṁ. Majjhimassa purisassāti pamāṇamajjhimassa purisassa. Sabbaheṭṭhimāhi tulāhi sīsaṁ na ghaṭṭetīti asīsaghaṭṭā. Aṅge vijjhitvāti aṭaniyo vijjhitvā. Pavesitapādakanti pavesitapādasikhaṁ. Tasmāti ‘‘bhūmatthe vā’’tiādinā vuttamevatthaṁ kāraṇabhāvena paccāmasati. Yasmā āhaccapādakādīsu yathāvutto attho hoti, tasmāti vuttaṁ hoti.",
  "tika-vin09t17:102": "Sahasāti abhibhavitvā ajjhottharitvā. Avehāsakuṭikāyāti bhūmiyaṁ katapaṇṇasālādīsu, tattha anāpatti. Na hi sakkā tattha parassa pīḷā kātuṁ. Sīsaghaṭṭāyāti yā sīsaṁ ghaṭṭā hoti, tatthāpi anāpatti. Na hi sakkā tattha heṭṭhāpāsāde anoṇatena vicarituṁ, tasmā asañcaraṇaṭṭhānattā parapīḷā na bhavissati. Uparitalaṁ vā padarasañcitanti uparimatalaṁ dāruphalakehi ghanasanthataṁ. Kiñci gaṇhāti vāti upari nāgadantakādīsu laggitaṁ cīvarādiṁ yaṁ kiñci gaṇhāti vā. Laggati vāti etthāpi eseva nayo. Paṭipakkhabhūtā āṇi paṭāṇi. Yassā dinnāya nisīdantepi pādā na nipatanti, evaṁbhūtā āṇi mañcapīṭhānaṁ pādasikhāsu dinnā hotīti attho. Tenāha ‘‘pādasīsāna’’ntiādi.",
  "tika-vin09t17:103": "Vehāsakuṭisikkhāpadavaṇṇanā niṭṭhitā.",
  "tika-vin09t17:104": "9. Mahallakavihārasikkhāpadavaṇṇanā",
  "tika-vin09t17:105": "Piṭṭhasaṅghāṭassāti dvārabandhassa. Sāmantā aḍḍhateyyahattho padesoti yassa (pāci. aṭṭha. 135) vemajjhe dvāraṁ hoti, uparibhāge ca uccā bhitti, tassa tīsu disāsu sāmantā aḍḍhateyyahattho padeso. Khuddakassa pana vihārassa dvīsu disāsu. Tatrāpi yaṁ bhittiṁ vivariyamānaṁ kavāṭaṁ āhanati, sā aparipuṇṇūpacārāpi hoti. Sace pana dvārassa adhobhāgepi lepokāso atthi, tampi limpituṁ vaṭṭati. Aggaḷaṭṭhapanāyāti ettha aggaḷasaddena taṁsambandhato dvāraphalakasahitaṁ dvārabandhanaṁ adhippetaṁ. Tenāha ‘‘sakavāṭakassā’’tiādi. ‘‘Niccalabhāvatthāyā’’ti iminā tañca kho ṭhapanaṁ idha niccalabhāvenāti dasseti. Ko panettha adhippāyoti āha ‘‘kavāṭañhī’’tiādi. Kampatīti calati. Yāva dvārakosā aggaḷaṭṭhapanāya punappunaṁ limpitabbo vā lepāpetabbo vāti aggaḷaṭṭhapanatthāya yāva dvārakosā punappunaṁ attanā limpitabbo vā, parehi lepāpetabbo vāti attho.",
  "tika-vin09t17:106": "Nanu cāyamattho neva mātikāyaṁ, na padabhājane vutto, atha kuto daṭṭhabboti āha ‘‘tatthā’’tiādi. Kiñcāpīti yadipi. Aṭṭhuppattiyanti sikkhāpadassa nidāne. Adhikāratoti anuvattanato. Ālokaṁ sandheti pidhetīti ālokasandhi. Tenāha ‘‘ālokasandhīti vātapānakavāṭakā vuccantī’’ti. Tattha vātapānakavāṭakāti vātapānaphalakā. Anuññātappadesato pana aññattha punappunaṁ vilimpituṁ vā vilimpāpetuṁ vā na vaṭṭati. ‘‘Mattikāya kattabbakiccaṁ niṭṭhāpetvā puna catutthalepe dinne pācittiya’’nti (sārattha. ṭī. pācittiya 3.135) keci. ‘‘Punappunaṁ lepadānassa vuttappamāṇato aññattha paṭikkhittamattaṁ ṭhapetvā pācittiyassa avuttattā dukkaṭa’’nti apare.",
  "tika-vin09t17:107": "Adhiṭṭhātabbanti saṁvidhātabbaṁ. Appahariteti ettha appasaddo ‘‘appiccho’’tiādīsu (ma. ni. 1.252, 336; saṁ. ni. 2.148) viya abhāvatthoti āha ‘‘aharite’’ti. Sālivīhiādi (sārattha. ṭī. 2.30) pubbaṇṇaṁ ‘‘purakkhataṁ sassaphala’’nti katvā, tabbipariyāyato muggamāsādi aparaṇṇaṁ. Vuttanti vapitaṁ. ‘‘Tasmiṁ ṭhatvā adhiṭṭhahanto dukkaṭaṁ āpajjatī’’ti iminā yasmiṁ padese samantā vuttappamāṇe paricchede pubbaṇṇādīni na santi, tattha vihāro kāretabbo. Yattha pana santi, tattha kārāpetuṁ na vaṭṭatīti dasseti. Tathevāti mukhavaṭṭiantena. Tasmiṁ ṭhātabbaṁ patantassa vihārassa apatanokāsattā, tassa bhikkhuno upari na pateyyāti adhippāyo. Yathāparicchinnassa pana okāsassa abbhantaraṁ vihārassa patantassa okāso hotīti appaharitepi tasmiṁ ṭhatvā adhiṭṭhātuṁ na labhati. Tenāha ‘‘tassa anto aharitepi ṭhātuṁ na labhatī’’ti.",
  "tika-vin09t17:108": "Tato ce uttarīti tiṇṇaṁ maggānaṁ vā pariyāyānaṁ vā upari catutthe magge vā pariyāye vāti attho. Tenāha ‘‘maggena chādiyamāne’’tiādi. Tattha maggena chādiyamāneti aparikkhipitvā ujukameva chādiyamāne. Pariyāyenāti parikkhepena. Tattha maggena chādanaṁ iṭṭhakasilāsudhāhi labbhati, pariyāyena chādanaṁ tiṇapaṇṇehīti āha ‘‘iṭṭhakasilāsudhāhī’’tiādi. Tasmā yathā icchati, tathā dve magge vā dve pariyāye vā adhiṭṭhahitvā tatiyaṁ maggaṁ vā pariyāyaṁ vā ‘‘evaṁ chādehī’’ti āṇāpetvā pakkamitabbaṁ. Sace na pakkamati, tuṇhībhāvena ṭhātabbaṁ. Sabbampi cetaṁ chadanaṁ chadanūpari veditabbaṁ. Uparūparichanno hi vihāro ciraṁ anovassako hotīti maññamānā evaṁ chādenti. Tiṇamuṭṭhigaṇanāyāti tiṇakaraḷagaṇanāya.",
  "tika-vin09t17:109": "Tikapācittiyanti atirekadvattipariyāye atirekasaññivematikaūnakasaññīnaṁ vasena tīṇi pācittiyāni. Setavaṇṇādikaraṇeti setavaṇṇakāḷavaṇṇagerukaparikammamālākammalatākammamakaradantakapañcapaṭikānaṁ karaṇe. Leṇaguhātiṇakuṭikādīsūti ettha leṇanti dvārabaddhaṁ. Guhāti kevalā pabbataguhā. Tiṇakuṭikā pākaṭā eva.",
  "tika-vin09t17:110": "Mahallakavihārasikkhāpadavaṇṇanā niṭṭhitā.",
  "tika-vin09t17:111": "10. Sappāṇakasikkhāpadavaṇṇanā",
  "tika-vin09t17:112": "Ekasmiṁ ghaṭe ekāva āpattīti ekasmiṁ udakaghaṭe ekāva āpatti. Esa nayo sabbabhājanesu . Vicchindantassāti dhāraṁ vicchindantassa. Ekekaṁ pakkhipantassāti ekekaṁ tiṇaṁ vā paṇṇaṁ vā mattikaṁ vā aññaṁ vā kaṭṭhagomayādiṁ pakkhipantassa. Pariyādānanti khayaṁ.",
  "tika-vin09t17:113": "‘‘Padīpe (sārattha. ṭī. pācittiya 3.140) patitvā paṭaṅgādipāṇakā marissantī’’ti jānantassāpi kusalacittena padīpujjalanaṁ viya ‘‘siñcanena pāṇakā marissantī’’ti pubbabhāge jānantassāpi ‘‘idaṁ jalaṁ siñcāmī’’ti siñcantassa vadhakacittaṁ na hotīti āha ‘‘vinā vadhakacetanāyā’’tiādi. Evañca katvā ‘‘paṇṇattivajja’’nti idampi samatthitaṁ hoti. Ticittanti kusalākusalābyākatavasena ticittaṁ. Tathā hi paṇṇattiṁ madditvā siñcantassa vā siñcāpentassa vā akusalacittena hoti, ‘‘āsanaṁ dhovissāmī’’ti cittena dhovanatthaṁ siñcantassa vā siñcāpentassa vā kusalacittena hoti, paṇṇattiṁ ajānatā arahatā siñcanādikaraṇe abyākatacittena hotīti kusalākusalābyākatacittavasena ticittaṁ hoti.",
  "tika-vin09t17:114": "Sappāṇakasikkhāpadavaṇṇanā niṭṭhitā.",
  "tika-vin09t17:115": "Bhūtagāmavaggo dutiyo.",
  "tika-vin09t17:116": "3. Ovādavaggo",
  "tika-vin09t17:117": "1. Ovādasikkhāpadavaṇṇanā",
  "tika-vin09t17:118": "Aṭṭhaṅgasamannāgatassāti ‘‘sīlavā hotī’’tiādīhi (pāci. 147) aṭṭhahi aṅgehi samannāgatassa. Anuññātāti imassa sikkhāpadassa nidāne anuññātā . ‘‘Vassasatūpasampannāyā’’tiādi vakkhamānaaṭṭhagarudhammadassanaṁ. Tattha sāmīcikammanti maggasampadānabījanapānīyāpucchanādikaṁ anucchavikaṁ vattaṁ. Ādisaddena –",
  "tika-vin09t17:119": "‘‘Na bhikkhuniyā abhikkhuke āvāse vassaṁ vasitabbaṁ, anvaddhamāsaṁ bhikkhuniyā bhikkhusaṅghato dve dhammā paccāsīsitabbā uposathapucchakañca ovādūpasaṅkamanañca, vassaṁvuṭṭhāya bhikkhuniyā ubhatosaṅghe tīhi ṭhānehi pavāretabbaṁ diṭṭhena vā sutena vā parisaṅkāya vā, garudhammaṁ ajjhāpannāya bhikkhuniyā ubhatosaṅghe pakkhamānattaṁ caritabbaṁ, dve vassāni chasu dhammesu sikkhitasikkhāya sikkhamānāya ubhatosaṅghe upasampadā pariyesitabbā, na bhikkhuniyā kenaci pariyāyena bhikkhu akkositabbo paribhāsitabbo, ajjatagge ovaṭo bhikkhunīnaṁ bhikkhūsu vacanapatho, anovaṭo bhikkhūnaṁ bhikkhunīsu vacanapatho’’ti (cūḷava. 403; a. ni. 8.51) –",
  "tika-vin09t17:120": "Ime satta dhamme saṅgaṇhāti. Garudhammeti garuke dhamme. Te hi gāravaṁ katvā bhikkhunīhi sampaṭicchitabbattā ‘‘garudhammā’’ti vuccanti.",
  "tika-vin09t17:121": "Aññena vā dhammenāti ṭhapetvā aṭṭha garudhamme aññena yena kenaci dhammena. Bhikkhunīsu upasampannamattaṁ vā ovadatoti bhikkhunīsu upasampannamattaṁ garudhammena ovadato vā. Bhikkhūnaṁ santike upasampannāya yathāvatthukameva. ‘‘Adhammakamme’’tiādīsu bhikkhunovādasammutikammaṁ ‘‘kamma’’nti veditabbanti āha ‘‘sammatassāpī’’tiādi. Vagge bhikkhunisaṅghe ovadato tikapācittiyanti vagge bhikkhunisaṅghe ovadato vaggasaññivematikasamaggasaññīnaṁ vasena tīṇi pācittiyāni. Tathā vematikassa cāti adhammakamme vematikassa ca vagge bhikkhunisaṅghe ovadato tikapācittiyanti attho. Esa nayo dhammakammasaññino cāti etthāpi. Yathā ca vagge bhikkhunisaṅghe ovadato nava pācittiyāni, evaṁ adhammakamme adhammakammasaññino samagge bhikkhunisaṅghe ovadato tasmiṁ saṅghe vaggasaññivematikasamaggasaññīnaṁ vasena tikapācittiyaṁ, tathā vematikassa ca dhammakammasaññino cāti nava pācittiyāni. Tenāha ‘‘samaggepi bhikkhunisaṅghe navā’’tiādi. Dhammakamme pana adhammakammasaññino vaggaṁ bhikkhunisaṅghaṁ ovadato tikadukkaṭaṁ, tathā vematikassa, dhammakammasaññino cāti nava dukkaṭāni. Samaggaṁ pana bhikkhunisaṅghaṁ ovadato aṭṭhāti sattarasa dukkaṭāni. Tenāha ‘‘sace panā’’tiādi. Aññaṁ dhammanti aññaṁ suttantaṁ vā abhidhammaṁ vā. ‘‘Samaggāmhāyyā’’ti vacanena hi ovādaṁ paccāsīsanti. Tasmā ṭhapetvā ovādaṁ aññaṁ dhammaṁ bhaṇantassa dukkaṭaṁ. Ovādañca aniyyātetvāti ‘‘eso bhagini ovādo’’ti avatvā. Paripucchaṁ detīti tassāyeva paguṇāya garudhammapāḷiyā atthaṁ bhaṇati. Osārehīti uccārehi, kathehīti attho. Osāretīti aṭṭhagarudhammapāḷiṁ vadati. Pañhaṁ puṭṭhoti garudhammanissitaṁ vā khandhādinissitaṁ vā pañhaṁ bhikkhuniyā puṭṭho.",
  "tika-vin09t17:122": "Ovādasikkhāpadavaṇṇanā niṭṭhitā.",
  "tika-vin09t17:123": "2. Atthaṅgatasikkhāpadavaṇṇanā",
  "tika-vin09t17:124": "Ekatoupasampannanti bhikkhunisaṅghe upasampannamattaṁ. Ito parampi ca yattha yattha ‘‘ekatoupasampanna’’nti vuccati, sabbattha ayameva attho daṭṭhabbo.",
  "tika-vin09t17:125": "Atthaṅgatasikkhāpadavaṇṇanā niṭṭhitā.",
  "tika-vin09t17:126": "3. Bhikkhunupassayasikkhāpadavaṇṇanā",
  "tika-vin09t17:127": "Saṁvāsāyāti uposathādiatthaṁ. Itaranti ubhatosaṅghe upasampannaṁ.",
  "tika-vin09t17:128": "Bhikkhunupassayasikkhāpadavaṇṇanā niṭṭhitā.",
  "tika-vin09t17:129": "4. Āmisasikkhāpadavaṇṇanā",
  "tika-vin09t17:130": "Taṇhādiṭṭhīhi āmasitabbato āmisaṁ, cīvarādi, āmisameva hetu āmisahetu. Tenāha ‘‘cīvarādīnaṁ aññatarahetū’’ti. Ādisaddena piṇḍapātasenāsanagilānapaccayasakkāragarukāramānanavandanapūjanānaṁ gahaṇaṁ. Avaṇṇakāmatāyāti ayasakāmatāyeva.",
  "tika-vin09t17:131": "Dhammakammetiādīsu bhikkhunovādasammutikammaṁ ‘‘kamma’’nti veditabbaṁ. Tattha tikapācittiyanti dhammakamme dhammakammasaññivematikaadhammakammasaññīnaṁ vasena tīṇi pācittiyāni. Tatheva adhammakamme tikadukkaṭaṁ veditabbaṁ. Asammatanti sammatena vā saṅghena vā bhāraṁ katvā ṭhapitaṁ upasampannaṁ. Nanu ovādasammuti upasampannasseva dīyati, na sāmaṇerassāti āha ‘‘tatthā’’tiādi. Sammatena vā saṅghena vā ṭhapito pana bahussuto sāmaṇero ‘‘asammato’’ti veditabbo. Pakatiyā cīvarādihetu ovadantaṁ pana evaṁ bhaṇantassāti pakatiyā cīvarādihetu ovadantaṁ ‘‘esa cīvarādihetu ovadatī’’ti saññāya evaṁ bhaṇantassa. ‘‘Na cīvarādihetu ovadatī’’ti saññāya pana evaṁ bhaṇantassa dukkaṭaṁ. Anāmisantaratāti āmisacittābhāvo, ‘‘āmisahetu ovadissāmī’’ti evaṁ pavattaajjhāsayābhāvoti attho. Cittapariyāyo hettha antarasaddo ‘‘yassantarato na santi kopā’’tiādīsu (udā. 20) viya.",
  "tika-vin09t17:132": "Āmisasikkhāpadavaṇṇanā niṭṭhitā.",
  "tika-vin09t17:133": "5. Cīvaradānasikkhāpadavaṇṇanā",
  "tika-vin09t17:134": "Pañcamasikkhāpadaṁ uttānatthameva.",
  "tika-vin09t17:135": "Cīvaradānasikkhāpadavaṇṇanā niṭṭhitā.",
  "tika-vin09t17:136": "6. Cīvarasibbanasikkhāpadavaṇṇanā",
  "tika-vin09t17:137": "Sūciṁ pavesetvā pavesetvā nīharaṇeti ārāpathe ārāpathe pācittiyaṁ. ‘‘Sibbissāmī’’ti pana vicārentassa, chindantassāpi dukkaṭaṁ. Satakkhattumpi vijjhitvā sakiṁ nīharantassāti sakalasūciṁ anīharanto dīghasuttappavesanatthaṁ satakkhattumpi vijjhitvā sakiṁ nīharantassa. ‘‘Sibbā’’ti vuttoti sakiṁ ‘‘cīvaraṁ sibbā’’ti vutto. Niṭṭhāpetīti sabbaṁ sūcikammaṁ pariyosāpeti. Tassa ārāpathe ārāpathe pācittiyanti āṇattassa sūciṁ pavesetvā pavesetvā nīharaṇe ekamekaṁ pācittiyaṁ.",
  "tika-vin09t17:138": "Udāyittheranti lāḷudāyittheraṁ. Vuttalakkhaṇaṁ sibbanaṁ vā sibbāpanaṁ vāti ‘‘sūciṁ pavesetvā’’tiādinā vuttalakkhaṇaṁ sibbanaṁ vā sibbāpanaṁ vā.",
  "tika-vin09t17:139": "Cīvarasibbanasikkhāpadavaṇṇanā niṭṭhitā.",
  "tika-vin09t17:140": "7. Saṁvidhānasikkhāpadavaṇṇanā",
  "tika-vin09t17:141": "Saṁvidahitvāti ‘‘ehi, asukagāmaṁ gacchāmā’’ti vā ‘‘sve ahaṁ gacchāmi, tvampi āgaccheyyāsī’’ti vā vatvā. Tañca kho saṁvidahanaṁ atthato saṅketakammanti āha ‘‘gamanakāle saṅketaṁ katvāti attho’’ti. Akappiyabhūmiyaṁ saṁvidahantassāti antogāme, bhikkhuniupassayadvāre, rathikāya, aññesu vā catukkasiṅghāṭakahatthisālādīsu ṭhatvā saṁvidahantassa. Tenāha ‘‘tattha ṭhapetvā’’tiādi. Āsannassāpīti accāsannassāpi, ratanamattantarassāpīti adhippāyo. Aññassa gāmassāti yato nikkhamati, tato aññassa gāmassa. Taṁ okkamantassāti taṁ antaragāmassa upacāraṁ okkamantassa. Sace dūraṁ gantukāmo hoti, gāmūpacāragaṇanāya okkamante okkamante purimanayeneva āpatti. Tenāha ‘‘iti gāmūpacārokkamanagaṇanāya pācittiyānī’’ti. Tassa tassa pana gāmassa atikkamane anāpatti. Gāme asatīti addhayojanabbhantare gāme asati. Tasmiṁ pana gāme sati gāmantaragaṇanāyeva pācittiyāni. Addhayojanagaṇanāya pācittiyanti addhayojane addhayojane pācittiyaṁ, ekamekaṁ addhayojanaṁ atikkamantassa ‘‘idāni atikkamissāmī’’ti paṭhamapāde dukkaṭaṁ, dutiyapāde pācittiyanti attho. Imasmiñhi naye atikkamane āpatti, okkamane anāpatti.",
  "tika-vin09t17:142": "Visaṅketenāti (pāci. aṭṭha. 185) ettha ‘‘purebhattaṁ gamissāmā’’ti vatvā pacchābhattaṁ gacchanti, ‘‘ajja vā gamissāmā’’ti sve gacchanti, evaṁ kālavisaṅketeyeva anāpatti. Dvāravisaṅkete, pana maggavisaṅkete, vā satipi āpattiyeva. Āpadāsūti raṭṭhabhede cakkasamāruḷhā jānapadā pariyāyanti, evarūpāsu āpadāsu anāpatti. Cakkasamāruḷhāti ca iriyāpathacakkaṁ vā sakaṭacakkaṁ vā samāruḷhāti attho. Mātugāmasikkhāpadenāti (pāci. 413 ādayo) sappāṇakavagge sattamasikkhāpadena.",
  "tika-vin09t17:143": "Saṁvidhānasikkhāpadavaṇṇanā niṭṭhitā.",
  "tika-vin09t17:144": "8. Nāvābhiruhanasikkhāpadavaṇṇanā",
  "tika-vin09t17:145": "Kīḷāpurekkhāroti lokassādamittasanthavavasena kīḷāpurekkhāro. Tathevāti kīḷāvaseneva. Agāmakatīrapassenāti addhayojanabbhantare gāmānaṁ abhāvato agāmakatīrapassena. Pāḷiyaṁ ‘‘uddhaṁgāminiṁ vā adhogāminiṁ vā’’ti (pāci. 186) vacanato pana vāpisamuddādīsu kīḷāpurekkhāratāyapi gacchantassa anāpatti. Tenāha ‘‘samudde pana yathāsukhaṁ gantuṁ vaṭṭatī’’ti. Visaṅketenāti idhāpi kālavisaṅketeneva anāpatti, titthavisaṅketena, pana nāvāvisaṅketena vā gacchantassa āpattiyeva.",
  "tika-vin09t17:146": "Sesanti saddhiṁ samuṭṭhānādīhi avasesaṁ, keci pana ‘‘kīḷāpurekkhāro ‘saṁvidahitvā’ti (sārattha. ṭī. pācittiya 3.188) vacanato imaṁ sikkhāpadaṁ akusalacittaṁ lokavajjaṁ, tasmā sesaṁ nāma ṭhapetvā ‘paṇṇattivajjaṁ ticitta’nti idaṁ dvayaṁ avasesa’’nti vadanti, taṁ na gahetabbaṁ. Kīḷāpurekkhāratāya hi abhiruhitvāpi gāmantarokkamane, addhayojanātikkame vā saṁvegaṁ paṭilabhitvā arahattaṁ vā sacchikareyya, niddaṁ vā okkameyya, kammaṭṭhānaṁ vā manasi karonto gaccheyya, kuto cassa akusalacittasamaṅgitā, yenidaṁ sikkhāpadaṁ akusalacittaṁ, lokavajjañca siyāti.",
  "tika-vin09t17:147": "Nāvābhiruhanasikkhāpadavaṇṇanā niṭṭhitā.",
  "tika-vin09t17:148": "9. Paripācitasikkhāpadavaṇṇanā",
  "tika-vin09t17:149": "Paripācitanti paripākamāpāditaṁ, yathā labhati, tathā katvā ṭhapitanti vuttaṁ hoti. Tenāha ‘‘neva tassā’’tiādi tassāti yo paribhuñjeyya, tassa bhikkhuno. Bhikkhussa guṇaṁ pakāsetvāti ‘‘ayyo bhāṇako, ayyo bahussuto’’tiādinā (pāci. 195) guṇaṁ pakāsetvā . Piṇḍapātanti pañcannaṁ bhojanānaṁ aññataraṁ. Kammasādhanoyaṁ samārambhasaddoti āha ‘‘samāraddha’’nti. Paṭiyāditassāti sampāditassa. Yasmā ñātakappavāritehi bhikkhussa atthāya asamāraddhopi piṇḍapāto atthato samāraddhova hoti yathāsukhaṁ harāpetabbato, tasmā ‘‘ñātakappavāritānaṁ vā santaka’’nti vuttaṁ.",
  "tika-vin09t17:150": "Ubhayatthāti paripācitāparipācitesu. Avaseseti bhikkhuniparipācitepi yāgukhajjakaphalāphalādike sabbattha. Nimittobhāsaparikathāviññattivasena pana avasesepi dukkaṭato na muccati.",
  "tika-vin09t17:151": "Paripācitasikkhāpadavaṇṇanā niṭṭhitā.",
  "tika-vin09t17:152": "10. Rahonisajjasikkhāpadavaṇṇanā",
  "tika-vin09t17:153": "Uparīti acelakavagge. Upanandassa catutthasikkhāpadenāti appaṭicchanne mātugāmena saddhiṁ rahonisajjasikkhāpadena (pāci. 284 ādayo). Tañhi upanandattheraṁ ārabbha paññattesu catutthabhāvato ‘‘upanandassa catutthasikkhāpada’’nti vuttaṁ. Yadi ekaparicchedaṁ, atha kasmā visuṁ paññattanti āha ‘‘aṭṭhuppattivasena pana visuṁ paññatta’’nti. Tattha aṭṭhuppattivasenāti atthassa uppattivasena, bhikkhuniyā eva rahonisajjāya uppattivasenāti attho. Ayaṁ hetthādhippāyo – catutthasikkhāpadavatthuto imassa sikkhāpadassa vatthuno paṭhamaṁ uppannattā ekaparicchedepi idaṁ paṭhamaṁ visuṁ paññattanti.",
  "tika-vin09t17:154": "Rahonisajjasikkhāpadavaṇṇanā niṭṭhitā.",
  "tika-vin09t17:155": "Ovādavaggo tatiyo.",
  "tika-vin09t17:156": "4. Bhojanavaggo",
  "tika-vin09t17:157": "1. Āvasathasikkhāpadavaṇṇanā",
  "tika-vin09t17:158": "‘‘Agilāno’’ti ettha antamaso dvigāvutaṁ gantuṁ samattho adhippetoti āha ‘‘addhayojanampi gantuṁ samatthenā’’ti. Āvasathapiṇḍoti āvasathe piṇḍo, sālādīsu anodissa yāvadatthaṁ paññattaṁ pañcannaṁ bhojanānaṁ aññataraṁ bhojananti attho. Tenāha ‘‘imesaṁ vā’’tiādi. Tattha imesaṁ vāti imesaṁ pāsaṇḍānaṁ vā. Ettakānaṁ vāti imasmiṁ pāsaṇḍe ettakānaṁ pāsaṇḍānaṁ vā. Pāsaṇḍanti channavutividhaṁ samaṇaparibbājakādiṁ. Te hi taṇhāpāsañceva diṭṭhipāsañca ḍenti oḍḍentīti pāsaṇḍāti vuccanti. Anodissāti anuddisitvā, aparicchinditvāti attho. Sālādīsu yattha katthacīti sālārukkhamūlaabbhokāsādīsu yattha katthaci ṭhānesu. Ekadivasameva bhuñjitabboti ekadivasaṁ sakiṁyeva bhuñjitabbo, ekasmiṁ divase punappunaṁ bhuñjituṁ na vaṭṭati. Dutiyadivasato paṭṭhāyāti bhuttadivasassa dutiyadivasato paṭṭhāya. Ajjhohāre ajjhohāre pācittiyanti ālope ālope kabaḷe kabaḷe pācittiyaṁ. Nānākulehi (pāci. aṭṭha. 206) pana nānāṭṭhānesu paññattaṁ, ekasmiṁ ṭhāne ekadivasaṁ bhuñjitvā dutiyadivase aññattha bhuñjituṁ vaṭṭati, paṭipāṭiṁ pana khepetvā puna ādito paṭṭhāya bhuñjituṁ na vaṭṭati. Ekapūganānāpūgaekagāmanānāgāmesupi eseva nayo. Yopi ekakulassa vā nānākulānaṁ vā ekato paññatto taṇḍulādīnaṁ abhāvena antarantarā chijjati, sopi na bhuñjitabbo. Sace pana ‘‘na sakkoma dātu’’nti upacchinditvā puna kalyāṇacitte uppanne dātuṁ ārabhanti, etaṁ puna ekadivasaṁ bhuñjituṁ vaṭṭati.",
  "tika-vin09t17:159": "Tikapācittiyanti agilāne agilānasaññivematikagilānasaññīnaṁ vasena tīṇi pācittiyāni. Gilānassa gilānasaññinoti gilānassa pana ‘‘gilāno aha’’nti saññino anuvasitvā bhuñjantassa anāpatti. Sakiṁ bhuñjatīti ekadivasaṁ bhuñjati. ‘‘Gacchanto vā’’ti idaṁ addhayojanavasena gahetabbaṁ, tathā ‘‘paccāgacchanto’’ti (sārattha. ṭī. pācittiya 3.208) idampīti vadanti. Kenaci upaddavenāti nadipūracorabhayādinā kenaci upaddavena. Aññanti yāgukhajjakaphalāphalādibhedaṁ yaṁ kiñci aññaṁ. Anuvasitvāti puna vasitvā.",
  "tika-vin09t17:160": "Āvasathasikkhāpadavaṇṇanā niṭṭhitā.",
  "tika-vin09t17:161": "2. Gaṇabhojanasikkhāpadavaṇṇanā",
  "tika-vin09t17:162": "Gaṇabhojaneti gaṇena laddhattā gaṇassa santake bhojane. Tenāha ‘‘gaṇassa bhojane’’ti. Nanu cettha ‘‘gaṇassa bhojane’’ti vuccati, so ca kho gaṇo ‘‘katthaci dvīhi, katthaci tīhī’’tiādinā anekadhā adhippeto, idha katihīti āha ‘‘idha cā’’tiādi. Taṁ panetaṁ gaṇabhojanaṁ dvīhi pakārehi pasavati nimantanato vā viññattito vāti āha ‘‘tesaṁ nimantanato vā’’tiādi. Tattha nimantanato vāti akappiyanimantanato vā. Odanādīnaṁ pañcannanti odanasattukummāsamacchamaṁsānaṁ pañcannaṁ.",
  "tika-vin09t17:163": "‘‘Odanena nimantemi, odanaṁ me gaṇhathā’’tiādinā nayena yena kenaci vevacanena vā bhāsantarena vā pañcannaṁ bhojanānaṁ nāmaṁ gahetvā nimantetīti sambandho. Cattāroti ekaṭṭhāne vā nānāṭṭhānesu vā ṭhite cattāro bhikkhū. Lakkhaṇavacanañcetaṁ, tasmā cattāro vā tato vā adhike bhikkhūti attho. Vevacanena vāti bhattaannādipariyāyasaddena vā. Bhāsantarena vāti andhadamiḷādibhāsantarena vā. Pañcannaṁ bhojanānaṁ nāmaṁ gahetvāti pañcannaṁ bhojanānaṁ aññatarassa nāmaṁ gahetvā. Odanena nimantemīti tumhe bhante odanena nimantemi. Ādisaddena ‘‘ākaṅkhatha oloketha adhivāsetha paṭimānetha, sattunā nimantemi, sattuṁ me gaṇhatha ākaṅkhatha oloketha adhivāsetha paṭimānethā’’tiādīnaṁ (pāci. aṭṭha. 217-218) gahaṇaṁ. Ekato vāti ekattha ṭhite vā nisinne vā bhikkhū disvā ‘‘tumhe, bhante, odanena nimantemī’’tiādinā evaṁ ekato nimantitā. Nānāto vā nimantitāti cattāri pariveṇāni vā vihāre vā gantvā nānāto vā nimantitā. Ekaṭṭhāne ṭhitesuyeva vā eko puttena, eko pitarāti evampi nimantitā nānātoyeva nimantitā nāma honti. Ekato gaṇhantiti aññamaññassa dvādasahatthūpacāre ṭhitā gaṇhanti.",
  "tika-vin09t17:164": "Kasmā pana nānāto bhuttepi gaṇabhojanaṁ hotīti āha ‘‘paṭiggahaṇameva hettha pamāṇa’’nti. Yadi evaṁ atha kasmā pāḷiyaṁ ‘‘gaṇabhojanaṁ nāma yattha cattāro bhikkhū pañcannaṁ bhojanānaṁ aññatarena bhojanena nimantitā bhuñjanti, etaṁ gaṇabhojanaṁ nāmā’’ti (pāci. 218) vuttaṁ? Taṁ paṭiggahaṇaniyamanatthameva . Na hi appaṭiggahitakaṁ bhikkhū bhuñjantīti ‘‘bhuñjantī’’ti padaṁ paṭiggahaṇaniyamavacanaṁ hoti. Ekato vā nānāto vā viññāpetvāti cattāro bhikkhū ekato ṭhitā vā nisinnā vā upāsakaṁ disvā ‘‘amhākaṁ catunnampi bhattaṁ dehī’’ti vā pāṭekkaṁ pavisitvā ‘‘mayhaṁ bhattaṁ dehi, mayhaṁ bhattaṁ dehī’’ti vā ekato vā nānāto vā viññāpetvā. Tassa duvidhassāpīti yañca nimantanato laddhaṁ gaṇabhojanaṁ, yañca viññattito laddhaṁ, tassa duvidhassāpi gaṇabhojanassa. Evaṁ paṭiggahaṇeti ekato paṭiggahaṇe.",
  "tika-vin09t17:165": "Pādānampi phalitattāti (pāci. aṭṭha. 217-218) antamaso pādānampi yathā mahācammassa parato maṁsaṁ dissati, evaṁ phalitattā. Na sakkā piṇḍāya caritunti vālikāya vā sakkharāya vā phuṭṭhamatte dukkhuppattito antogāme piṇḍāya carituṁ na sakkoti. Cīvare kariyamāneti sāṭakañca suttañca labhitvā cīvare kariyamāne. Yaṁ kiñci cīvare kattabbakammanti cīvaravicāraṇachindanamoghasuttāropanādi yaṁ kiñci cīvare kattabbaṁ kammaṁ, antamaso sūcivedhanampīti adhippāyo. ‘‘Addhayojanampī’’tiādi avakaṁsato vuttaṁ. Yo pana dūraṁ gantukāmo, tattha vattabbameva natthi, gacchanto addhayojanabbhantare gāvutepi bhuñjituṁ labhati, gato pana ekadivasaṁ. Yadā nāvaṁ abhiruhitukāmo vā hoti āruḷho vā oruḷho vā, ayaṁ nāvābhiruhanasamayo nāmāti āha ‘‘nāvābhiruhanasamayepi eseva nayo’’ti. Ayaṁ pana viseso – abhiruḷhena icchitaṭṭhānaṁ gantvāpi yāva na orohati, tāva bhuñjitabbaṁ. Cattāro bhikkhūti antimaparicchedo. Yattha pana sataṁ vā sahassaṁ vā sannipatitaṁ, tattha vattabbameva natthi. Tasmā tādise kāle ‘‘mahāsamayo’’ti adhiṭṭhahitvā bhuñjitabbaṁ. Yo koci pabbajitoti sahadhammikesu vā titthiyesu vā aññataro.",
  "tika-vin09t17:166": "Ye ca dve tayo ekato gaṇhantīti yepi akappiyanimantanaṁ sādiyitvā dve vā tayo vā ekato gaṇhanti, tesampi anāpatti. Paṇītabhojanasūpodanaviññattīhi pana āpattiyevāti vadanti, upaparikkhitabbaṁ. Niccabhattādīsūti niccabhatte salākabhatte pakkhike uposathike pāṭipadike. Tattha niccabhattanti dhuvabhattaṁ vuccati. ‘‘Niccabhattaṁ gaṇhathā’’ti vadanti , bahūnampi ekato gaṇhituṁ vaṭṭati. Salākabhattādīsupi eseva nayo.",
  "tika-vin09t17:167": "Gaṇabhojanasikkhāpadavaṇṇanā niṭṭhitā.",
  "tika-vin09t17:168": "3. Paramparabhojanasikkhāpadavaṇṇanā",
  "tika-vin09t17:169": "Gaṇabhojane vuttanayenevāti bhikkhuṁ upasaṅkamitvā ‘‘tumhe, bhante, odanena nimantemi, odanaṁ me gaṇhathā’’tiādinā (pāci. aṭṭha. 217-218) nayena yena kenaci vevacanena vā bhāsantarena vā pañcannaṁ bhojanānaṁ aññatarassa nāmaṁ gahetvā nimantetīti vutteneva nayena . Nimantitassāti akappiyanimantanena nimantitassa. Avikappetvāti sammukhāsammukhavasena avikappetvā, apariccajitvāti attho. Ayañhi bhattavikappanā nāma sammukhāparammukhāpi vaṭṭati. Tenāha ‘‘yo bhikkhu pañcasu sahadhammikesū’’tiādi.",
  "tika-vin09t17:170": "Aññatra nimantanabhojanavatthusminti aññatra paṭhamaṁ nimantitā hutvā aññasmiṁ nimantane bhuñjanavatthusmiṁ. Yadi tividhā anupaññatti, atha kasmā parivāre ‘‘catasso anupaññattiyo’’ti vuttanti āha ‘‘parivāre panā’’tiādi. Vikappanampi gahetvāti vikappanānujānanampi anupaññattisamānanti anupaññattibhāvena gahetvā. Ekasaṁsaṭṭhānīti ekasmiṁ missitāni. Idaṁ vuttaṁ hoti (pāci. aṭṭha. 229) – dve tīṇi kulāni nimantetvā ekasmiṁ ṭhāne nisīdāpetvā ito cito ca āharitvā bhattaṁ ākiranti, sūpabyañjanaṁ ākiranti, ekamissakaṁ hoti, ettha anāpattīti. Sace pana mūlanimantanaṁ heṭṭhā hoti, pacchimaṁ pacchimaṁ upari, taṁ uparito paṭṭhāya bhuñjantassa āpatti. Hatthaṁ pana anto pavesetvā paṭhamanimantanato ekampi kabaḷaṁ uddharitvā bhuttakālato paṭṭhāya yathā tathā vā bhuñjantassa anāpatti. Dve tīṇi nimantanāni ekato vā katvā bhuñjatīti dve tīṇi nimantanāni ekato pakkhipitvā missetvā ekaṁ katvā bhuñjatīti attho. ‘‘Sakalena gāmena vā’’tiādīsu sakalena gāmena ekato hutvā nimantitasseva yattha katthaci bhuñjato anāpatti. Pūgepi eseva nayo. Nimantiyamāno vā ‘‘bhikkhaṁ gahessāmī’’ti vadatīti ‘‘bhattaṁ gaṇhā’’ti nimantiyamāno ‘‘na mayhaṁ tava bhattena attho, bhikkhaṁ gahessāmī’’ti bhaṇati. Kiriyākiriyanti ettha bhojanaṁ kiriyaṁ, avikappanaṁ akiriyaṁ.",
  "tika-vin09t17:171": "Paramparabhojanasikkhāpadavaṇṇanā niṭṭhitā.",
  "tika-vin09t17:172": "4. Kāṇamātāsikkhāpadavaṇṇanā",
  "tika-vin09t17:173": "Paheṇakatthāyāti paṇṇākāratthāya. Pātheyyatthāyāti maggaṁ gacchantānaṁ antarāmaggatthāya. Sattūti baddhasattu, abaddhasattu ca. Dvattipattapūre paṭiggahetvāti mukhavaṭṭiyā heṭṭhimalekhāya samaṁ pūre dvattipattapūre gahetvāti attho. Imassa catthassa heṭṭhā vuttanayeneva pākaṭattā tattha kattabbappakārameva dassetuṁ ‘‘etthā’’tiādimāha. Sesanti tato ekapattato aññaṁ pattaṁ. Sace tayo pattapūrā gahitā dve, sace dve gahitā, ekanti vuttaṁ hoti.",
  "tika-vin09t17:174": "Gamanevā paṭippassaddheti antarāmagge upaddavaṁ disvā, anatthikatāya vā ‘‘mayaṁ idāni na pesissāma na gamissāmā’’ti evaṁ gamane upacchinne dentānanti attho.",
  "tika-vin09t17:175": "Kāṇamātāsikkhāpadavaṇṇanā niṭṭhitā.",
  "tika-vin09t17:176": "5. Paṭhamapavāraṇāsikkhāpadavaṇṇanā",
  "tika-vin09t17:177": "Bhuttavāti katabhattakicco. Sāsapamattampi ajjhoharitanti evaṁ parittampi bhojanaṁ saṅkhāditvā vā asaṅkhāditvā vā gilitaṁ. Pavāritoti paṭikkhepito. Yo hi bhuñjanto parivesakena upanītaṁ bhojanaṁ anicchanto paṭikkhipati, so tena pavārito paṭikkhipito nāma hoti. Byañjanaṁ pana anādiyitvā atthamattameva dassetuṁ ‘‘katappavāraṇo katappaṭikkhepoti attho’’ti vuttaṁ. Sopi ca paṭikkhepo yasmā na paṭikkhepamattena, atha kho pañcaṅgavasena. Tenassa padabhājane ‘‘asanaṁ paññāyatī’’tiādi (pāci. 239) vuttaṁ.",
  "tika-vin09t17:178": "Bhojanaṁpaññāyatīti pañcannaṁ bhojanānaṁ aññataraṁ pattādīsu dissati. Tenāha ‘‘pavāraṇappahonakaṁ ce bhojana’’ntiādi. Sālīti (pāci. aṭṭha. 238-239) antamaso nīvāraṁ upādāya sabbāpi sālijāti. Vīhīti sabbāpi vīhijāti. Yavagodhumesu bhedo natthi. Kaṅgūti setarattakāḷabhedā sabbāpi kaṅgujāti. Varakoti antamaso varakacorakaṁ upādāya sabbāpi setavaṇṇā varakajāti. Kudrūsakoti kāḷakodravo ceva sāmākādibhedā ca sabbāpi tiṇadhaññajāti.",
  "tika-vin09t17:179": "Nīvāravarakacorakā cettha ‘‘dhaññānulomā’’ti vadanti. Yāgunti ambilayāgukhīrayāguādibhedaṁ yaṁ kiñci yāguṁ. Imināva pāyāsassāpi gahitattā ‘‘ambilapāyāsādīsu aññataraṁ pacāmāti vā’’ti na vuttaṁ. Pavāraṇaṁ janetīti anatirittabhojanāpattinibandhanaṁ paṭikkhepaṁ sādheti. Sace pana odhi na paññāyati, yāgusaṅgahaṁ gacchati, pavāraṇaṁ na janeti. Puna pavāraṇaṁ janeti ghanabhāvagamanato paṭṭhāya bhojanasaṅgahitattāti adhippāyo.",
  "tika-vin09t17:180": "Udakakañjikakhīrādīni ākiritvāti udakañceva kañjikañca khīrādīni ca ākiritvā tehi saddhiṁ amadditvā bhattamissake katvā. Tenāha ‘‘yāguṁ gaṇhathā’’tiādi. Sace pana bhatte udakakañjikakhīrādīni ākiritvā madditvā ‘‘yāguṁ gaṇhathā’’ti denti, pavāraṇā na hoti. Yāguyāpīti evaṁ yāgusaṅgahaṁ gatāya vā aññāya vā yāguyāpi. Suddharasako, pana rasakayāgu vā na janeti.",
  "tika-vin09t17:181": "Pañcannaṁ bhojanānaṁ aññataravasena vippakatabhojanabhāvassa upacchinnattā ‘‘dvepi khāditāni honti…pe… na pavāretī’’ti vuttaṁ. Akappiyamaṁsaṁ (pāci. aṭṭha. 238-239), akappiyabhojanañca buddhapaṭikuṭṭhaṁ paṭikkhipato pavāraṇāya avatthutāya na pavāraṇā hotīti āha ‘‘yo panā’’tiādi. Yañhi bhikkhuno khādituṁ vaṭṭati, taṁ eva paṭikkhipato pavāraṇā hoti. Idaṁ pana jānanto akappiyattā paṭikkhipati. Ajānantopi paṭikkhipitabbaṭṭhāne ṭhitameva paṭikkhipati nāma, tasmā na pavāreti. Sace pana akappiyamaṁsaṁ khādanto kappiyamaṁsaṁ vā bhojanaṁ vā paṭikkhipati, pavāreti. Kasmā? Vatthutāya. Yañhi tena paṭikkhittaṁ, taṁ pavāraṇāya vatthu. Yaṁ pana khādati, taṁ kiñcāpi paṭikkhipitabbaṭṭhāne ṭhitaṁ, khādiyamānaṁ pana maṁsabhāvaṁ na jahati, tasmā pavāreti. Ko pana vādo kappiyamaṁsaṁ khādato kappiyamaṁsabhojanappaṭikkhepe. Esa nayo akappiyabhojanaṁ khādato kappiyabhojanappaṭikkhepe.",
  "tika-vin09t17:182": "Bhojane satīti pañcasu bhojanesu ekasmimpi bhojane sati. Aññaṁ vuttalakkhaṇaṁ bhojananti pattādigatato aññaṁ vuttalakkhaṇaṁ pañcasu bhojanesu ekampi bhojanaṁ. ‘‘Nirapekkho hotī’’ti etasseva vivaraṇaṁ ‘‘yaṁ pattādīsū’’tiādi. Na kevalaṁ nirapekkho vāti āha ‘‘aññatra vā’’tiādi. So paṭikkhipantopi na pavāretīti tasmiṁ ce antare aññaṁ bhojanaṁ abhihaṭaṁ, taṁ so paṭikkhipantopi na pavāreti. Kasmā? Vippakatabhojanabhāvassa upacchinnattā.",
  "tika-vin09t17:183": "‘‘Upanāmetī’’ti (pāci. aṭṭha. 238-239) iminā kāyābhihāraṁ dasseti. Hatthe vā ādhārake vāti ettha vā-saddo avuttavikappattho, tena ‘‘ūrūsu vā’’ti vikappeti. Dūre nisinnassa daharabhikkhussa pattaṁ pesetvā ‘‘ito odanaṁ gaṇhāhī’’ti vadati, gaṇhitvā pana gato tuṇhī tiṭṭhati, tampi paṭikkhipato eseva nayo. Kasmā? Bhikkhussa dūrabhāvato, dūtassa ca anabhiharaṇato. Sace pana gahetvā āgato bhikkhu ‘‘imaṁ bhattaṁ gaṇhā’’ti vadati, taṁ paṭikkhipato pavāraṇā hoti. Evaṁ vuttepīti ‘‘bhattaṁ gaṇhā’’ti vuttepi.",
  "tika-vin09t17:184": "Bhattapacchiṁ gahetvā parivisantassāti ekena hatthena bhattapacchiṁ gahetvā ekena hatthena kaṭacchuṁ gahetvā parivisantassa. Añño ‘‘ahaṁ dhāressāmī’’ti gahitamattakameva karotīti añño āgantvā ‘‘ahaṁ pacchiṁ dhāressāmi, tvaṁ odanaṁ dehī’’ti vatvā gahitamattakameva karoti. Abhihaṭāva hotīti parivesakeneva abhihaṭāva hoti. Idāni asati tassa dātukāmābhihāre gahaṇasamayepi paṭikkhipato na hotīti dassetuṁ ‘‘sace panā’’tiādi vuttaṁ. Uddhaṭeti uddhaṭe bhatte. Kaṭacchuabhihāroyeva hi tassa abhihāroti adhippāyo. Anantarassa diyyamāneti anantarassa bhikkhuno bhatte diyyamāne. Kāyavikārenāti ‘‘aṅguliṁ vā hatthaṁ vā macchikabījaniṁ vā cīvarakaṇṇaṁ vā cāleti, bhamukāya vā ākāraṁ karoti, kuddho vā oloketī’’ti (pāci. aṭṭha. 238-239) evaṁ vuttena aṅgulicalanādinā kāyavikārena. ‘‘Alaṁ mā dehī’’tiādinā vacīvikārenāti ‘‘ala’’nti vā ‘‘na gaṇhāmī’’ti vā ‘‘mā ākirā’’ti vā ‘‘apagacchā’’ti vā evaṁ yena kenaci vacīvikārena.",
  "tika-vin09t17:185": "Abhihaṭe pana bhatte pavāraṇāya bhīto hatthe apanetvā punappunaṁ patte odanaṁ ākirantaṁ ‘‘ākira ākira, koṭṭetvā pūrehī’’ti vadato pavāraṇā na hoti. Esa nayo bhattaṁ abhiharantaṁ bhikkhuṁ sallakkhetvā ‘‘kiṁ, āvuso, itopi kiñci gaṇhissasi, dammi te kiñcī’’ti vadatopi.",
  "tika-vin09t17:186": "‘‘Rasaṁ paṭiggaṇhathā’’ti appavāraṇājanakassa nāmaṁ gahetvā vuttattā ‘‘taṁ sutvā paṭikkhipato pavāraṇā natthī’’ti vuttaṁ. Maṁsarasanti ettha pana na kevalaṁ maṁsassa rasaṁ ‘‘maṁsarasa’’micceva viññāyati, atha kho maṁsañca rasañca maṁsarasanti evaṁ pavāraṇājanakanāmavasenāpi. Tasmā taṁ paṭikkhipato pavāraṇāva hotīti āha ‘‘maṁsarasanti vutte pana paṭikkhipato pavāraṇā hotī’’ti. Parato macchamaṁsaṁ byañjananti etthāpi eseva nayo. Yasmiṁ iriyāpathe pavāreti, taṁ avikopenteneva bhuñjitabbanti yo gacchanto (pāci. aṭṭha. 238-239) pavāreti, tena gacchanteneva bhuñjitabbaṁ. Kaddamaṁ vā udakaṁ vā patvā ṭhitena atirittaṁ kāretabbaṁ. Sace antarā nadī pūrā hoti, naditīre gumbaṁ anupariyāyantena bhuñjitabbaṁ. Atha nāvā vā setu vā atthi, taṁ abhiruhitvāpi caṅkamanteneva bhuñjitabbaṁ, gamanaṁ na upacchinditabbaṁ. Esa nayo itarairiyāpathesupi. Taṁ taṁ iriyāpathaṁ kopentena atirittaṁ kāretabbaṁ. Yo ukkuṭikova nisīditvā pavāreti, tena ukkuṭikeneva bhuñjitabbaṁ. Tassa pana heṭṭhā palālapīṭhaṁ vā kiñci vā nisīdanaṁ dātabbaṁ. Pīṭhake nisīditvā pavāritena pana āsanaṁ acāletvāva catasso disā parivattantena bhuñjituṁ labbhati. Mañce nisīditvā pavāritena ito vā etto vā saṁsarituṁ na labbhati. Sace pana saha mañcena ukkhipitvā aññatra nenti, vaṭṭati. Nipajjitvā pavāritenāpi nipanneneva bhuñjitabbaṁ. Parivattantena yena passena nipanno, tassa ṭhānaṁ nātikkametabbaṁ.",
  "tika-vin09t17:187": "Alametaṁ sabbanti etaṁ sabbaṁ alaṁ pariyattaṁ, idampi te adhikaṁ, ito aññaṁ na lacchasīti adhippāyo. Yo atirittaṁ karotīti yo ‘‘alametaṁ sabba’’nti atirittaṁ karoti. Paṭipakkhanayenāti ‘‘kappiyakataṁ, paṭiggahitakataṁ, uccāritakataṁ, hatthapāse kataṁ, bhuttāvinā kataṁ, bhuttāvinā pavāritena āsanā avuṭṭhitena kataṁ ‘alametaṁ sabba’nti vutta’’nti (pāci. 239) imehi sattahi vinayakammākārehi yaṁ atirittaṁ kappiyaṁ kataṁ, yañca gilānātirittaṁ, tadubhayampi atirittanti evaṁ tasseva paṭipakkhanayena. Ettha ca ‘‘alametaṁ sabba’’nti tikkhattuṁ vattabbaṁ, ayaṁ kira āciṇṇo. Vinayadharā pana ‘‘sakiṁ eva vattabba’’nti vadanti.",
  "tika-vin09t17:188": "Kasmā taṁ so puna kātuṁ na labhatīti āha ‘‘yañhī’’tiādi. Tattha yañhi akatanti yena paṭhamaṁ kappiyaṁ kataṁ, tena yaṁ akataṁ, taṁ kātabbaṁ. Paṭhamabhājane pana kātuṁ na labbhati. Yena ca akatanti aññena bhikkhunā yena paṭhamaṁ na kataṁ, tena ca kātabbanti attho. Vuttanti sīhaḷaṭṭhakathāsu vuttaṁ. Aññasmiṁ pana bhājaneti yasmiṁ pana bhājane paṭhamaṁ kataṁ, tato aññasmiṁ patte vā kuṇḍe vā pacchiyaṁ vā yattha katthaci purato ṭhapetvā onāmitabhājane.",
  "tika-vin09t17:189": "Aññatra bhuñjanavatthusminti bhuttāvinā pavāritena hutvā aññatra bhuñjanavatthusmiṁ. Tikapācittiyanti anatiritte anatirittasaññivematikaatirittasaññīnaṁ vasena tīṇi pācittiyāni. Ajjhoharato ca dukkaṭanti ajjhoharato ajjhohāre ajjhohāre dukkaṭaṁ. Sace pana āmisasaṁsaṭṭhāni honti, āhāratthāyapi anāhāratthāyapi paṭiggahetvā ajjhoharantassa pācittiyameva. Tesaṁ anuññātaparibhogavasenāti yāmakālikādīnaṁ anuññātaparibhogavasena, yāmakālikaṁ pipāsāya sati pipāsacchedanatthaṁ, sattāhakālikaṁ yāvajīvikañca tena tena upasametabbake ābādhe sati tassa upasamanatthanti vuttaṁ hoti. Idampi ajjhoharaṇato kāyakammaṁ, vācāya ‘‘atirittaṁ karotha bhante’’ti akārāpanena vacīkammanti āha ‘‘samuṭṭhānādīni paṭhamakathinasadisānevā’’ti. Kiriyākiriyanti ettha paṭikkhipitvā bhuñjanaṁ kiriyaṁ. Atirittassa akaraṇaṁ akiriyanti veditabbaṁ.",
  "tika-vin09t17:190": "Paṭhamapavāraṇāsikkhāpadavaṇṇanā niṭṭhitā.",
  "tika-vin09t17:191": "6. Dutiyapavāraṇāsikkhāpadavaṇṇanā",
  "tika-vin09t17:192": "Sutvāvāti aññena vā teneva vā ārocitaṁ sutvā. ‘‘Bhuttasmiṁ pācittiya’’nti (pāci. 243) vuttattā bhojanapariyosāne pācittiya’’nti vuttaṁ.",
  "tika-vin09t17:193": "Dutiyapavāraṇāsikkhāpadavaṇṇanā niṭṭhitā.",
  "tika-vin09t17:194": "7. Vikālabhojanasikkhāpadavaṇṇanā",
  "tika-vin09t17:195": "Vikāleti ettha aruṇuggamanato paṭṭhāya yāva majjhanhiko, ayaṁ buddhādīnaṁ ariyānaṁ āciṇṇasamāciṇṇo bhojanassa kālo nāma. Tadañño vikālo ‘‘vigato kālo’’ti katvā. Tenāha ‘‘vigate kāle’’tiādi. Ṭhitamajjhanhikopi (pāci. aṭṭha. 248-249) kālasaṅgahaṁ gacchati. Tato paṭṭhāya pana khādituṁ vā bhuñjituṁ vā na sakkā. Sahasā pivituṁ sakkā bhaveyya, kukkuccakena pana na kātabbaṁ. Kālaparicchedajānanatthañca kālatthambho yojetabbo. Kālabbhantareva bhattakiccaṁ kātabbaṁ. ‘‘Yaṁ kiñci…pe… khādanīyaṁ vā’’ti iminā yaṁ tāva sakkhalimodakādi pubbaṇṇāparaṇṇamayaṁ, tattha vattabbameva natthīti dasseti. Bhojanīyaṁ nāma pañca bhojanāni.",
  "tika-vin09t17:196": "Sati paccayeti pipāsādikāraṇe vijjamāne. Romaṭṭhakassāti romaṭṭhakassa bhikkhuno ajjhoharitvā uggiritvā mukheva ṭhapito bahi mukhadvārā viniggato bhojanassa maggā bahi niggato ‘‘romaṭṭho’’ti pavuccati. Idha pana ajjhoharitvā uggiritvā mukheva ṭhapitoti adhippeto. Tenāha ‘‘na ca, bhikkhave’’tiādi. Ṭhapetvā romaṭṭhakaṁ sesānaṁ āgataṁ uggāraṁ mukhe sandhāretvā gilantānaṁ āpatti. Sace pana asandhārentameva paragalaṁ gacchati, vaṭṭati.",
  "tika-vin09t17:197": "Vikālabhojanasikkhāpadavaṇṇanā niṭṭhitā.",
  "tika-vin09t17:198": "8. Sannidhikārakasikkhāpadavaṇṇanā",
  "tika-vin09t17:199": "‘‘Kāro karaṇaṁ kiriyāti atthato eka’’nti etena kārasaddassa bhāvatthataṁ dasseti. Sammā nidhānaṁ ṭhapanaṁ sannidhi. ‘‘Paṭiggahetvā ekarattaṁ vītināmitassetaṁnāma’’nti iminā paṭiggahetvā ekarattaṁ vītināmite imassa duddhotabhāvaṁ dasseti. Kiñcāpi yāmakālikaṁ khādanīyaṁ, bhojanīyaṁ vā na hoti, ‘‘anāpatti yāmakālikaṁ yāme nidahitvā bhuñjatī’’tiādi vacanato pana tatthāpi yāmātikkame sannidhipaccayā pācittiyena bhavitabbanti ‘‘yaṁ kiñci yāvakālikaṁ vā yāmakālikaṁ vā’’ti vuttaṁ. Idāni duddhotabhāvameva vibhāvetuṁ ‘‘yaṁ aṅguliyā’’tiādi vuttaṁ. Tattha yaṁ aṅguliyā ghaṁsantassa lekhā paññāyatīti yaṁ pattaṁ dhotaṁ aṅguliyā ghaṁsantassa patte aṅgulilekhā paññāyati, so patto duddhoto hotīti attho. Telavaṇṇapatte pana aṅgulilekhā paññāyati, sā abbohārikā. Snehoti telaṁ. Sandissatīti yāguyā upari sandissati. Tādise pattepīti paṭiggahaṇaṁ avissajjitvā sayaṁ vā aññena vā bhojanaṁ nīharitvā na sammā dhote pattepi. Punadivase bhuñjantassa pācittiyanti patte laggaṁ avijahitappaṭiggahaṇaṁ hotīti dutiyadivase bhuñjantassa pācittiyaṁ. Pariccatte pana patte punadivase bhuñjantassa anāpatti.",
  "tika-vin09t17:200": "Yaṁ panāti yaṁ bhojanaṁ pana. Apariccattameva hīti anapekkhavissajjanena vā anupasampannassa nirapekkhadānena vā apariccattameva. Kappiya bhojananti antamaso ekasitthamattampi kappiyabhojanaṁ. Akappiyesūti akappiyamaṁsesu. Sesesūti manussamaṁsato avasesesu hatthiassasunakhaahisīhabyagghadīpiacchataracchamaṁsesu ceva appaṭivekkhite uddissakatamaṁse ca. Pāḷiyaṁ ‘‘sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassā’’tiādinā (pāci. 255) sannihitesu sattāhakālikayāvajīvikesu purebhattampi āhāratthāya ajjhoharaṇepi dukkaṭassa vuttattā yāmakālikepi āhāratthāya ajjhoharaṇepi visuṁ dukkaṭenāpi bhavitabbanti āha ‘‘āhāratthāya ajjhoharato dukkaṭena saddhiṁ pācittiya’’nti. Sabbavikappesūti ‘‘kappiyabhojanaṁ bhuñjantassā’’tiādinā vuttesu sabbesu vikappesu aparampi pācittiyaṁ vaḍḍhati. Idaṁ vuttaṁ hoti (pāci. aṭṭha. 253) – kappiyabhojane dve pācittiyāni, manussamaṁse thullaccayena saddhiṁ dve pācittiyāni, avasesesu pana akappiyamaṁsesu dukkaṭena saddhiṁ dve pācittiyāni. Yāmakālikaṁ sati paccaye sāmisena mukhena ajjhoharato dve pācittiyāni, nirāmisena ekameva. Āhāratthāya ajjhoharato vikappadvayepi dukkaṭena saddhinti.",
  "tika-vin09t17:201": "Avasesesūti yāmakālikādito avasesesu. Pācittiyaṁ vaḍḍhatiyevāti aparampi pācittiyaṁ vaḍḍhatiyeva. Idaṁ vuttaṁ hoti – sace vikāle ajjhoharati, pakatibhojane sannidhipaccayā ca vikālabhojanapaccayā ca dve pācittiyāni, akappiyamaṁsesu manussamaṁse thullaccayena saddhiṁ dve pācittiyāni, avasesesu dukkaṭena saddhiṁ dveti.",
  "tika-vin09t17:202": "Belaṭṭhasīso nāma jaṭilasahassassa abbhantare eko mahāthero. Tikapācittiyanti sannidhikārake sannidhikārakasaññivematikaasannidhikārakasaññīnaṁ vasena tīṇi pācittiyāni. Saṁsaṭṭhānīti saṁsaṭṭharasāni. Sambhinnarasaṁ sandhāyeva hi ‘‘tadahupaṭiggahitaṁ kāle kappatī’’tiādi vuttaṁ. Tenāha ‘‘tasmā’’tiādi. Ettha ca asambhinnarasanti amissitarasaṁ. Idañca sītalapāyāsādinā saha laddhaṁ sappipiṇḍādikaṁ sandhāya vuttaṁ. ‘‘Sudhotaṁ vā’’ti idaṁ pana piṇḍapātena saddhiṁ laddhaṁ takkolajātiphalādiṁ, yāguādīsu pakkhipitvā dinnasiṅgīverādikañca sandhāya vuttaṁ.",
  "tika-vin09t17:203": "Tenāti sattāhakālikena. Tadahu paṭiggahitaṁ assāti tadahupaṭiggahitaṁ, tena tadahupaṭiggahitena. Esa nayo ‘‘dvīhapaṭiggahitenā’’tiādīsupi. Tasmāti yasmā purebhattaṁ paṭiggahitampi vaṭṭati, tasmā. Paṭiggahitaṁ sattāhaṁ kappatīti vuttanti ‘‘sattāhakālikena, bhikkhave, yāvajīvikaṁ paṭiggahitaṁ sattāhaṁ kappati, sattāhātikkante na kappatī’’ti (mahāva. 305) bhesajjakkhandhake vuttaṁ. Kiñcāpi mukhe ekarattaṁ na vuttaṁ, tathāpi mukhe pakkhittameva yasmā sannidhi nāma hoti, tasmā ‘‘mukhasannidhī’’ti vuttaṁ.",
  "tika-vin09t17:204": "Catasso kappiyabhūmiyoti ussāvanantikā, gonisādikā, gahapati, sammutīti catasso kappiyakuṭiyo. Tattha ussāvanantikā (mahāva. aṭṭha. 295) nāma gehe kariyamāne samparivāretvā ṭhitehi ‘‘kappiyakuṭiṁ karoma, kappiyakuṭiṁ karomā’’ti vā ‘‘kappiyakuṭi kappiyakuṭī’’ti vā vadantehi ṭhapitapaṭhamiṭṭhakathambhādikā saṅghassa vā ekassa bhikkhuno vā kuṭi. Yo pana ārāmo yebhuyyena vā aparikkhitto hoti, sakalopi vā , so ‘‘gonisādī’’ti vuccati. Gahapatīti yā ṭhapetvā bhikkhuṁ sesehi ‘‘kappiyakuṭiṁ demā’’ti dinnā, tesaṁ vā santakā. Sammuti nāma kammavācāya sāvetvā katā. Kathaṁ panetāsaṁ vinicchayo jānitabboti āha ‘‘tāsaṁ vinicchayo samantapāsādikāyaṁ vutto’’ti.",
  "tika-vin09t17:205": "Sannidhikārakasikkhāpadavaṇṇanā niṭṭhitā.",
  "tika-vin09t17:206": "9. Paṇītabhojanasikkhāpadavaṇṇanā",
  "tika-vin09t17:207": "‘‘Paṇītabhojanānī’’ti idaṁ majjhe padalopaṁ katvā niddiṭṭhanti āha ‘‘paṇītasaṁsaṭṭhānī’’tiādi. Sabbopi ‘‘odako’’ti vuttalakkhaṇo macchoti ‘‘maccho nāma odako vuccatī’’ti (pāci. 260) evaṁ vibhaṅge vuttalakkhaṇo, sabbopi maccho eva. Yo koci udake jāto maccho nāmāti vuttaṁ hoti. Mahānāmasikkhāpadenāti –",
  "tika-vin09t17:208": "‘‘Agilānena bhikkhunā catumāsapaccayapavāraṇā sāditabbā aññatra punapavāraṇāya aññatra niccapavāraṇāya. Tato ce uttari sādiyeyya, pācittiya’’nti –",
  "tika-vin09t17:209": "Iminā sikkhāpadena (pāci. 306). Ettha hi saṅghavasena gilānapaccayapavāraṇāya pavāritaṭṭhāne sace tattha rattīhi vā bhesajjehi vā paricchedo kato hoti ‘‘ettikāyeva rattiyo, ettakāni vā bhesajjāni viññāpetabbānī’’ti, tato rattipariyantato vā bhesajjapariyantato vā uttari nabhesajjakaraṇīyena vā bhesajjaṁ, aññabhesajjakaraṇīyena vā aññaṁ bhesajjaṁ viññāpentassa pācittiyaṁ vuttaṁ. Tasmā agilāno gilānasaññīpi hutvā pañca bhesajjāni viññāpento nabhesajjakaraṇīyena bhesajjaṁ viññāpento nāma hotīti ‘‘mahānāmasikkhāpadena kāretabbo’’ti vuttaṁ.",
  "tika-vin09t17:210": "Yo pana nabhesajjatthāya viññāpeti, atha kho kevalaṁ attano bhuñjanatthāya, so sūpodanaviññattiyāyeva kāretabbo. Vuttañhetaṁ samantapāsādikāyaṁ ‘‘suddhāni sappiādīni viññāpetvā bhuñjanto pācittiyaṁ nāpajjati , sekhiyesu sūpodanaviññattidukkaṭaṁ āpajjatī’’ti (pāci. aṭṭha. 259). Sūpodanaviññattiyā kāretabboti ‘‘na sūpaṁ vā odanaṁ vā agilāno’’tiādinā (pāci. 613) sikkhāpadena kāretabbo, dukkaṭena kāretabboti vuttaṁ hoti. Imināti iminā paṇītabhojanasikkhāpadena.",
  "tika-vin09t17:211": "‘‘Sappibhattaṁ dehī’’ti vutte kiṁ hotīti āha ‘‘sappibhattaṁ ‘dehī’ti vutte panā’’tiādi. Sūpodanaviññattiyā dukkaṭameva hotīti sambandho. Kasmāti āha ‘‘yasmā’’tiādi. Atha yathā ‘‘paṇītabhojanānī’’ti, evaṁ ‘‘sappibhatta’’nti idampi kasmā na viññāyatīti ce? Anekantikattā. Tathā hi ‘‘paṇītabhojanānī’’ti vutte ‘‘paṇītasaṁsaṭṭhāni bhojanāni paṇītabhojanānī’’ti ayamattho ekantato paññāyati, ‘‘sappibhatta’’nti vutte pana ‘‘sappimayaṁ bhattaṁ sappibhatta’’ntipi viññāyamānattā ‘sappisaṁsaṭṭhaṁ bhattaṁ sappibhatta’’nti ayamattho na ekantato paññāyati. Esa nayo ‘‘navanītabhattaṁ dehī’’tiādīsupi.",
  "tika-vin09t17:212": "Purimanayenevāti ‘‘bhattaṁ datvā sappiṁ katvā bhuñjā’’ti purimeneva nayena. Sace pana ‘‘sappinā’’ti vutte kevalaṁ sesesu navanītādīsu aññatarena deti, visaṅketameva hoti. Anāpattīti visaṅketattā sabbāhiyeva āpattīhi anāpatti. ‘‘Kiñcāpi anāpatti, attano pana payogena nibbattattā na bhuñjitabba’’nti vadanti. Kappiyasappināti kappiyamaṁsasappinā. Esa nayo akappiyasappināti etthāpi. Kappiyākappiyatā hi maṁsānaṁyeva, na sappiādīnaṁ. Ṭhapetvā ekaṁ manussavasātelaṁ sabbesaṁ khīradadhisappinavanītavasātelesu akappiyaṁ nāma natthi.",
  "tika-vin09t17:213": "Paribhogepi dukkaṭameva idha anadhippetattāti adhippāyo. Sace asati akappiyasappimhi purimanayeneva akappiyanavanītādīni deti ‘‘sappiṁ katvā bhuñjā’’ti, akappiyasappināva dinnaṁ hoti. Yathā ca ‘‘kappiyasappinā dehī’’ti vutte akappiyasappinā deti, visaṅketaṁ, evaṁ ‘‘‘akappiyasappinā’ti vutte kappiyasappinā detī’’ti etthāpi paṭipāṭiyā ekamekaṁ vitthāretvā vuccamānepi ayamevattho vattabbo siyā, so ca saṅkhepenapi sakkā viññātunti vitthāranayaṁ hitvā imināva nayena sabbapadesu vinicchayo veditabboti vuttaṁ. Ayañhettha saṅkhepattho – yena yena viññatti hoti, tasmiṁ vā tassa mūle vā laddhe taṁ taṁ laddhameva hoti. Sace pana aññaṁ pāḷiyā āgataṁ vā anāgataṁ vā deti, visaṅketanti. Nānāṭṭhāne vāti tasmiṁyeva ghare sappiṁ, itarasmiṁ navanītantiādinā nānāṭṭhāne vā.",
  "tika-vin09t17:214": "Paṇītabhojanasikkhāpadavaṇṇanā niṭṭhitā.",
  "tika-vin09t17:215": "10. Dantaponasikkhāpadavaṇṇanā",
  "tika-vin09t17:216": "Kāyenāti hatthādīsu yena kenaci sarīrāvayavena, antamaso pādaṅguliyāpi gaṇhanto kāyena gaṇhāti nāmāti veditabbo. Dānepi eseva nayo. Kāyappaṭibaddhenāti pattādīsu yena kenaci sarīrasambaddhena upakaraṇena. Dānepi eseva nayo. Kaṭacchuādīsu yena kenaci upakaraṇena dinnaṁ kāyappaṭibaddhena dinnaṁyeva hoti. Aññatarenāti kāyena vā kāyappaṭibaddhena vā nissaggiyena vāti attho. Tattha nissaggiyenāti (pāci. aṭṭha. 265) kāyato ca kāyappaṭibaddhato ca mocetvā hatthapāse ṭhitassa kāye vā kāyappaṭibaddhe vā pātiyamānañhi nissaggiyena payogena dinnaṁ nāma hoti. Tassāti paṭiggahitakassa. Vuttavipallāsavasenāti vuttassa paṭipakkhavasena. Idaṁ vuttaṁ hoti – yaṁ kāyakāyappaṭibaddhanissaggiyānaṁ aññatarena diyyamāne kāyena vā kāyappaṭibaddhena vā gaṇhāti, etaṁ paṭiggahitaṁ nāmāti.",
  "tika-vin09t17:217": "Saṁhārimenāti thāmamajjhimena purisena saṁhārimena, iminā asaṁhārime phalake vā pāsāṇe vā paṭiggahaṇaṁ na ruhatīti dasseti. Dhāretuṁ samatthenāti sandhāretuṁ yoggena, iminā sukhumesu tintiṇikādipaṇṇesu paṭiggahaṇaṁ na ruhatīti dasseti. Atatthajātakarukkhapaṇṇenāti jātaṭṭhānato cutena paduminipaṇṇādinā, iminā pana mahantepi tatthajātake paduminipaṇṇe vā kiṁsukapaṇṇādimhi vā paṭiggahetuṁ na vaṭṭati. Na hi taṁ kāyappaṭibaddhasaṅkhaṁ gacchatīti dasseti. Yathā ca tatthajātake, evaṁ khāṇuke bandhitvā ṭhapitamañcādimhipi. Nanu paṭibaddhappaṭibaddhenāpi pattādhārādinā paṭiggaṇhantassa paṭiggahaṇaṁ ruhati, atha kasmā kāyakāyappaṭibaddhehiyeva paṭiggahaṇaṁ idha vuttaṁ, na paṭibaddhappaṭibaddhenāpīti āha ‘‘paṭibaddhappaṭibaddhaṁ nāma idha natthī’’ti. Keci pana ‘‘ādhārakena paṭiggahaṇaṁ kāyappaṭibaddhappaṭibaddhena paṭiggahaṇaṁ nāma hoti, tasmā na vaṭṭatī’’ti vadanti, taṁ vacanamattameva. Atthato pana sabbampi taṁ kāyappaṭibaddhameva hotīti dasseti.",
  "tika-vin09t17:218": "Akallakoti gilāno. Mukhena paṭiggaṇhātīti sahatthena gahetvā paribhuñjituṁ asakkonto mukhena paṭiggaṇhāti. Abhihaṭabhājanato patitarajampi vaṭṭati abhihaṭattāti adhippāho.",
  "tika-vin09t17:219": "Tasmiṁ ṭhatvāti tādise hatthapāse ṭhatvā. Yanti yaṁ bhāraṁ. Majjhimo purisoti thāmamajjhimapuriso. Vinaye paññattaṁ dukkaṭaṁ vinayadukkaṭaṁ. Taṁ anupasampannassa datvāti piṇḍāya caritvā vihāraṁ vā āsanasālaṁ vā gantvā taṁ bhikkhaṁ anupasampannassa datvā, idañca pubbābhogassa anurūpavasena vuttaṁ. Yasmā pana taṁ ‘‘anupasampannassa dassāmī’’ti cittuppādamattena taṁsantakaṁ nāma na hoti, tasmā vināpi tassa dānādiṁ paṭiggahetvā paribhuñjituṁ vaṭṭati.",
  "tika-vin09t17:220": "Assukheḷasiṅghāṇikādīsūti ettha assu nāma akkhijalaṁ. Kheḷo nāma lālā. Siṅghāṇikāti antosīsato pūtisemhabhāvaṁ āpannaṁ matthaluṅgaṁ galitvā tālumatthakavivarena otaritvā nāsāpuṭe pūretvā ṭhitaṁ vuccati, ādisaddena muttakarīsasemhadantamalaakkhigūthakaṇṇagūthakānaṁ, sarīre uṭṭhitaloṇassa ca gahaṇaṁ. Ṭhānatoti akkhikūpādito. Antarā ce gaṇhāti, kiṁ hotīti āha ‘‘uggahitakaṁ nāma hotī’’ti, duṭṭhu gahitakaṁ nāma hotīti attho. Phalininti phalavantaṁ. Tatthajātakaphalinisākhāya vāti tasmiṁ rukkhe jātāya phalinisākhāya vā. Durupaciṇṇadukkaṭanti ‘‘na kattabba’’nti vāritassa katattā duṭṭhu āciṇṇaṁ caritanti durupaciṇṇaṁ, tasmiṁ dukkaṭaṁ durupaciṇṇadukkaṭañca āpajjatīti attho.",
  "tika-vin09t17:221": "Āharīyatīti āhāro, ajjhoharitabbaṁ yaṁ kiñci, idha pana cattāri kālikāni adhippetānīti āha ‘‘yaṁ kiñcī’’tiādi. Tattha aruṇuggamanato yāva ṭhitamajjhanhikā bhuñjitabbato yāva kālo assāti yāvakālikaṁ. Aruṇuggamanato yāva yāmāvasānā pipāsāya sati pipāsacchedanatthaṁ pātabbato yāmo kālo assāti yāmakālikaṁ. Yāva sattāhaṁ nidahitvā paribhuñjitabbato sattāhaṁ kālo assāti sattāhakālikaṁ. Yāvajīvampi pariharitvā paribhuñjitabbato yāva jīvaṁ etassāti yāvajīvikaṁ. Tenāha ‘‘tatthā’’tiādi.",
  "tika-vin09t17:222": "Vanamūlapattapupphaphalādīti ettha tāva mūlaṁ nāma mūlakakhārakacaccutambakādīnaṁ tesu tesu janapadesu pakatiāhāravasena manussānaṁ khādanīyatthañceva bhojanīyatthañca pharaṇakaṁ sūpeyyapaṇṇamūlaṁ. Pattaṁ nāma mūlakakhārakacaccutambakādīnaṁ tādisaṁyeva pattaṁ. Pupphaṁ nāma mūlakakhārakādīnaṁ tādisaṁyeva pupphaṁ. Phalaṁ nāma panasalabujādīnaṁ tesu tesu janapadesu pakatiāhāravasena manussānaṁ khādanīyatthañceva bhojanīyatthañca pharaṇakaṁ phalaṁ. Ādisaddena kandamūlādīnaṁ gahaṇaṁ.",
  "tika-vin09t17:223": "Ambapānanti (mahāva. aṭṭha. 300) āmehi vā pakkehi vā ambehi katapānaṁ. Tattha āmehi karontena ambataruṇādīni bhinditvā udake pakkhipitvā ātape ādiccapākena pacitvā parissāvetvā tadahupaṭiggahitehi madhusakkarakappūrādīhi yojetvā kātabbaṁ. Evaṁ kataṁ purebhattameva kappati. Anupasampannena kataṁ labhitvā pana purebhattaṁ paṭiggahitaṁ purebhattaṁ sāmisaparibhogenāpi vaṭṭati, pacchābhattaṁ nirāmisaparibhogena yāva aruṇuggamanā vaṭṭati. Esa nayo sabbapānesu.",
  "tika-vin09t17:224": "Tesu pana jambupānanti jambuphalehi katapānaṁ. Cocapānanti aṭṭhikehi kadaliphalehi katapānaṁ. Mocapānanti anaṭṭhikehi kadaliphalehi katapānaṁ. Madhukapānanti madhukānaṁ jātirasena katapānaṁ. Taṁ pana udakasambhinnaṁ vaṭṭati, suddhaṁ na vaṭṭati. Muddikāpānanti muddikā udake madditvā ambapānaṁ viya katapānaṁ . Sālūkapānanti rattuppalanīluppalādīnaṁ sālūke madditvā katapānaṁ. Phārusakapānanti phārusakehi ambapānaṁ viya katapānaṁ. Imināva nayena vettapānādīni veditabbāni. Etāni ca pana sabbāni pānāni aggipākāni na vaṭṭanti. Tenāha ‘‘sītodakenā’’tiādi. Avasesesupianuññātaphalapattapuppharasesūti dhaññaphalapakkasākamadhukapuppharasato avasesesu ‘‘anujānāmi, bhikkhave, sabbaṁ phalarasaṁ ṭhapetvā dhaññaphalarasa’’ntiādinā (mahāva. 300) anuññātakesu phalapattapuppharasesupi.",
  "tika-vin09t17:225": "Khādanīyatthanti khādanīyena kattabbakiccaṁ. Neva pharatīti na nipphādeti. Anāhārepi udake āhārasaññāyāti ‘‘āhāraṁ āhareyyā’’ti padassa padabhājane (pāci. 265) vuttamatthaṁ sammā asallakkhetvā ‘‘āharīyatīti āhāro’’ti anāhārepi udake āhārasaññāya kukkuccāyantānaṁ. Dantapone ca ‘‘mukhadvāraṁ āhaṭaṁ ida’’nti saññāyāti mukhadvāraṁ anāhaṭampi dantaponaṁ ‘‘mukhadvāraṁ āhaṭaṁ idaṁ dantapona’’nti vipallatthasaññāya kukkuccāyantānaṁ. Yathāsukhaṁ pātunti paṭiggahetvā vā appaṭiggahetvā vā yathākāmaṁ pātuṁ. Dantaponaparibhogenāti dantakaṭṭhaparibhogena, dantadhovanādināti attho, iminā tassa pana rasaṁ gilituṁ na vaṭṭatīti dasseti.",
  "tika-vin09t17:226": "Cattāri mahāvikaṭānīti gūthaṁ, muttaṁ, chārikā, mattikā (mahāva. 268) ca ‘‘āsayādivasena virūpāni jātānī’’ti katvā vikaṭānīti vā apakatibhojanattā vikaṭāni ‘‘virūpāni jātānī’’ti vā attho. Sati paccayeti kāraṇe sati, sappadaṭṭheti attho. Dhūmādiabbohārikābhāvoti dhūmapupphagandhadantakhayādiabbohārikābhāvo.",
  "tika-vin09t17:227": "Dantaponasikkhāpadavaṇṇanā niṭṭhitā.",
  "tika-vin09t17:228": "Bhojanavaggo catuttho.",
  "tika-vin09t17:229": "5. Acelakavaggo",
  "tika-vin09t17:230": "1. Acelakasikkhāpadavaṇṇanā",
  "tika-vin09t17:231": "Acelakassāti yassa kassaci pabbajjāsamāpannassa naggassa. Paribbājakassāti ṭhapetvā bhikkhuñca sāmaṇerañca avasesassa yassa kassaci pabbajjāsamāpannassa. Paribbājikāyāti ṭhapetvā bhikkhuniṁ, sikkhamānaṁ, sāmaṇeriñca avasesāya yāya kāyaci pabbajjāsamāpannāya. Ete ca sabbe aññatitthiyā veditabbā. Tenāha ‘‘etesaṁ acelakādīnaṁ aññatitthiyāna’’nti.",
  "tika-vin09t17:232": "Tesanti aññatitthiyānaṁ. Bhājanaṁ nikkhipitvāti āmisabharitaṁ bhājanaṁ nikkhipitvā. Bāhirālepanti telādiṁ.",
  "tika-vin09t17:233": "Acelakādayo yasmā, titthiyāva matā idha;",
  "tika-vin09t17:234": "Tasmā titthiyanāmena, tikacchedo kato tayo.",
  "tika-vin09t17:235": "Atitthiyassa naggassa, tathā titthiyaliṅgino;",
  "tika-vin09t17:236": "Gahaṭṭhassāpi bhikkhussa, kappatīti vinicchayo.",
  "tika-vin09t17:237": "Atitthiyassa cittena, titthiyassa ca liṅgino;",
  "tika-vin09t17:238": "Sotāpannādino dātuṁ, kappatītīdha no mati.",
  "tika-vin09t17:239": "Acelakasikkhāpadavaṇṇanā niṭṭhitā.",
  "tika-vin09t17:240": "2. Uyyojanasikkhāpadavaṇṇanā",
  "tika-vin09t17:241": "Gāmaṁ vā nigamaṁ vāti ettha nagarampi gāmaggahaṇeneva gahitanti daṭṭhabbaṁ. Pavisissāmāti ettha gahetvā ‘‘gantvā’’ti pāṭhaseso, asamannāhāro vā tassā itthiyā tasmiṁ gāme sannihitabhāvaṁ ajānanto vā ‘‘ehāvuso, gāmaṁ vā nigamaṁ vā piṇḍāya pavisissāmā’’ti bhikkhuṁ gahetvā gantvāti attho. Yaṁ kiñci āmisanti yāguādikaṁ yaṁ kiñci āmisaṁ. Uyyojeyyāti attano kīḷānurūpaṁ itthiṁ disvā uyyojeyya pahiṇeyya. Tenāha ‘‘mātugāmena saddhi’’ntiādi. Ādisaddena vuttāvasesaṁ kāyavacīdvāravītikkamaṁ saṅgaṇhāti. ‘‘Gacchā’’tiādīni vatvāti ‘‘gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī’’ti (pāci. 275) vatvā. Etaṁ anācāramevāti etaṁ yathāvuttaṁ hasanādianācārameva. Na aññaṁ patirūpaṁ kāraṇanti ṭhapetvā vuttappakāraṁ anācāraṁ ubhinnaṁ ekato na yāpanādiṁ aññaṁ patirūpakāraṇaṁ paccayaṁ karitvā na hotīti attho. Assāti uyyojakassa. Soti yo uyyojito, so.",
  "tika-vin09t17:242": "Anupasampanneti sāmaṇere. Sova idha anupasampannoti adhippetoti vadanti. Ubhinnampīti upasampannassa vā anupasampannassa vāti dvinnampi. Kalisāsanāropaneti (pāci. aṭṭha. 277) kalīti kodho, tassa sāsanaṁ āṇaṁ kalisāsanaṁ, tassāropaneti attho, ‘‘appeva nāma imināpi ubbāḷho pakkameyyā’’ti kodhavasena ṭhānanisajjādīsu dosaṁ dassetvā ‘‘passatha bho imassa ṭhānaṁ nisajjaṁ ālokitaṁ vilokitaṁ, khāṇu viya tiṭṭhati, sunakho viya nisīdati, makkaṭo viya ito cito ca viloketī’’ti evaṁ amanāpavacanassa bhaṇaneti vuttaṁ hoti. Suddhacittena panevaṁ bhaṇane doso natthi. Evamādīhīti ettha ādisaddena ‘‘mahagghaṁ bhaṇḍaṁ passitvā lobhadhammaṁ uppādessatī’’ti uyyojeti, ‘‘mātugāmaṁ passitvā anabhiratiṁ uppādessatī’’ti uyyojeti, ‘‘gilānassa vā ohiyyakassa vā vihārapālassa vā yāguṁ vā bhattaṁ vā khādanīyaṁ vā nīharā’’ti uyyojeti, ‘‘na anācāraṁ ācaritukāmo sati karaṇīye uyyojetī’’ti (pāci. 278) etesaṁ gahaṇaṁ.",
  "tika-vin09t17:243": "Uyyojanasikkhāpadavaṇṇanā niṭṭhitā.",
  "tika-vin09t17:244": "3. Sabhojanasikkhāpadavaṇṇanā",
  "tika-vin09t17:245": "‘‘Sabhojane’’ti bāhiratthasamāsoyaṁ, ubhasadde ukārassa ca lopoti āha ‘‘saha ubhohi janehī’’tiādi. Tattha ubhohi janehīti jāyā ca pati cāti ubhohi janehi. Bhuñjitabbanti vā bhojanaṁ, itthī ca puriso ca, tena saha vattatīti sabhojananti āha ‘‘atha vā’’tiādi. Rāgapariyuṭṭhitassāti methunādhippāyassa. Sayanigharanti sayanīyagharaṁ, vāsagehanti attho. Mahallakassāti mahallakassa sayanigharassa. Piṭṭhasaṅghāṭatoti dvārabāhato khuddakassavāti yathā tathā vā katassa khuddakassa sayanigharassa. Vemajjhaṁ atikkamitvā nisīdeyyāti piṭṭhivaṁsaṁ atikkamitvā nisīdeyya. Khuddakaṁ (sārattha. ṭī. pācittiya 3.280) nāma sayanigharaṁ vitthārato pañcahatthappamāṇaṁ hoti, tassa ca majjhimaṭṭhānaṁ piṭṭhasaṅghāṭato aḍḍhateyyahatthappamāṇameva hoti, tasmā tādise sayanighare piṭṭhasaṅghāṭato hatthapāsaṁ vijahitvā nisinno piṭṭhivaṁsaṁ atikkamitvā nisinno nāma hoti. Evaṁ nisinno ca vemajjhaṁ atikkamitvā nisinno nāma hoti. Tena vuttaṁ pāḷiyaṁ ‘‘piṭṭhivaṁsaṁ atikkamitvā nisīdatī’’ti (pāci. 281). Sacittakañcettha anupavisitvā nisīdanacittena daṭṭhabbaṁ.",
  "tika-vin09t17:246": "Sabhojanasikkhāpadavaṇṇanā niṭṭhitā.",
  "tika-vin09t17:247": "4-5. Rahopaṭicchannarahonisajjasikkhāpadavaṇṇanā",
  "tika-vin09t17:248": "Catutthapañcamasikkhāpade yaṁ vattabbaṁ siyā, taṁ sabbaṁ aniyatadvaye vuttamevāti āha ‘‘seso kathānayo aniyatadvaye vuttanayeneva veditabbo’’ti.",
  "tika-vin09t17:249": "Rahopaṭicchannarahonisajjasikkhāpadavaṇṇanā niṭṭhitā.",
  "tika-vin09t17:250": "6. Cārittasikkhāpadavaṇṇanā",
  "tika-vin09t17:251": "Antoupacārasīmāya dassanūpacāre bhikkhuṁ disvāti yattha ṭhitassa kulāni payirupāsanacittaṁ uppannaṁ, tato paṭṭhāya gacchanto antoupacārasīmāya dassanūpacāre bhikkhuṁ passe vā abhimukhe vā disvā. Pakativacanenāti yaṁ dvādasahatthabbhantare ṭhitena sotuṁ sakkā, tādisena vacanena, ito cito ca pariyesitvā ārocanakiccaṁ pana natthi. Yo hi evaṁ pariyesitabbo, so asantoyeva. Tenāha ‘‘tādisa’’ntiādi. Anāpucchitvāti anārocetvā.",
  "tika-vin09t17:252": "Antarārāmabhikkhunupassayatitthiyaseyyapaṭikkamanabhattiyagharānīti ettha antarārāmanti antogāme vihāro. Paṭikkamananti āsanasālā. Bhattiyagharanti nimantitagharaṁ vā salākabhattādidāyakānaṁ vā gharaṁ. Āpadāsūti jīvitabrahmacariyantarāyesu. Kiriyākiriyanti ettha kulesu cārittāpajjanaṁ kiriyaṁ, anāpucchanaṁ akiriyanti veditabbaṁ.",
  "tika-vin09t17:253": "Cārittasikkhāpadavaṇṇanā niṭṭhitā.",
  "tika-vin09t17:254": "7. Mahānāmasikkhāpadavaṇṇanā",
  "tika-vin09t17:255": "Sabbañcetaṁvatthuvasena vuttanti ‘‘agilānena bhikkhunā catumāsapaccayapavāraṇā sāditabbā aññatra punapavāraṇāya aññatra niccapavāraṇāyā’’ti (pāci. 306) etaṁ sabbaṁ sikkhāpadanidānasaṅkhātassa vatthuno vasena vuttaṁ. Tattha hi mahānāmena sakkena ‘‘icchāmahaṁ, bhante, saṅghaṁ catumāsaṁ bhesajjena pavāretu’’ntiādinā (pāci. 303) ussannussannena ca bhesajjena catumāsaṁ puna niccaṁ pavāraṇā katā, tasmā bhagavatā tassa vasena evaṁ vuttanti vuttaṁ hoti. Aññatra punapavāraṇāyāti yadi punapavāraṇā atthi, taṁ ṭhapetvā. Aññatra niccapavāraṇāyāti etthāpi eseva nayo. Yadi pana tāpi atthi, sāditabbāvāti adhippāyo. Tenāha ‘‘ayaṁ panettha attho’’tiādi. Tatthāti tissaṁ pavāraṇāyaṁ. Bhesajjehi vā paricchedo kato hotīti ‘‘sappi tela’’nti evamādinā nāmavasena vā ‘‘patthena nāḷiyā āḷhakenā’’tiādinā parimāṇavasena vā ‘‘ettakāni vā bhesajjāni viññāpetabbānī’’ti bhesajjehi paricchedo kato hoti. Nabhesajjakaraṇīyeti missakabhattenāpi ce yāpetuṁ sakkoti, nabhesajjakaraṇīyaṁ nāma hoti. Aññaṁ bhesajjanti sappinā pavārito telaṁ, āḷhakena pavārito doṇaṁ.",
  "tika-vin09t17:256": "Yathābhūtaṁ ācikkhitvāti ‘‘imehi tayā bhesajjehi pavāritamhā, amhākañca iminā ca iminā ca bhesajjena attho, yāsu tayā rattīsu pavāritamhā, tā rattiyo vītivattā, amhākañca bhesajjena attho’’ti yathābhūtaṁ ārocetvā. Evañca viññāpetuṁ gilānova labhati, na itaro.",
  "tika-vin09t17:257": "Mahānāmasikkhāpadavaṇṇanā niṭṭhitā.",
  "tika-vin09t17:258": "8. Uyyuttasenāsikkhāpadavaṇṇanā",
  "tika-vin09t17:259": "Caturaṅgininti hatthiassarathapattīti cattāri aṅgāni etissāti caturaṅginī, taṁ caturaṅginiṁ. ‘‘Dvādasapuriso hatthī, tipuriso asso, catupuriso ratho, cattāro purisā sarahatthā pattī’’ti (pāci. 314) ayaṁ pacchimakoṭiyā caturaṅgasamannāgatā senā nāma, īdisaṁ senanti attho. Taṁ pana vijahitvāti kenaci antaritā vā ninnaṁ oruḷhā vā na dissati, idha ṭhatvāna sakkā daṭṭhunti taṁ dassanūpacāraṁ vijahitvā aññaṁ ṭhānaṁ gantvā.",
  "tika-vin09t17:260": "Senādassanavatthusminti senaṁ dassanāya gamanavatthusmiṁ. Ayameva vā pāṭho. Hatthiādīsu ekamekanti hatthiādīsu catūsu aṅgesu ekamekaṁ, antamaso ekapurisāruḷhahatthimpi ekampi sarahatthaṁ purisanti attho. Anuyyuttā nāma rājā uyyānaṁ vā nadiṁ vā gacchati, evaṁ anuyyuttā hoti. Tathārūpappaccayeti ‘‘mātulo senāya gilāno hotī’’tiādike (pāci. 312) anurūpakāraṇe sati. Āpadāsūti jīvitabrahmacariyantarāyesu ‘‘ettha gato muccissāmī’’ti gacchato anāpatti.",
  "tika-vin09t17:261": "Uyyuttasenāsikkhāpadavaṇṇanā niṭṭhitā.",
  "tika-vin09t17:262": "9. Senāvāsasikkhāpadavaṇṇanā",
  "tika-vin09t17:263": "Paṭisenāruddhāyāti yathā sañcāro chijjati, evaṁ paṭisenāya ruddhāya senāya. Kenaci palibuddhassāti verikena vā issarena vā kenaci ruddhassa.",
  "tika-vin09t17:264": "Senāvāsasikkhāpadavaṇṇanā niṭṭhitā.",
  "tika-vin09t17:265": "10. Uyyodhikasikkhāpadavaṇṇanā",
  "tika-vin09t17:266": "Sampahāraṭṭhānassāti yuddhabhūmiyā. Balassa aggaṁ jānantīti ‘‘ettakā hatthī, ettakā assā, ettakā rathā, ettakā pattī’’ti (pāci. 324) balassa koṭṭhāsaṁ jānanti. ‘‘Anujānāmi, bhikkhave, vihāraggenā’’tiādīsu (cūḷava. 318) viya koṭṭhāsattho hettha aggasaddo. Tenāha ‘‘balagaṇanaṭṭhānanti attho’’ti. Senāya viyūhanti ‘‘ito hatthī hontu, ito assā hontu, ito rathā hontu, ito pattī hontū’’ti (pāci. 324) senāya ṭhapanaṁ, rāsiṁ katvā ṭhapananti attho. Tenāha ‘‘senāsannivesassetaṁ nāma’’nti. Dvādasapuriso hatthīti cattāro ārohakā, ekekapādarakkhakā dve dveti evaṁ dvādasapuriso hatthī. Tipuriso assoti eko ārohako, dve pādarakkhakāti evaṁ tipuriso asso. Catupuriso rathoti eko sārathi, eko yodho, dve āṇirakkhakāti evaṁ catupuriso rathoti.",
  "tika-vin09t17:267": "Uyyodhikasikkhāpadavaṇṇanā niṭṭhitā.",
  "tika-vin09t17:268": "Acelakavaggo pañcamo.",
  "tika-vin09t17:269": "6. Surāpānavaggo",
  "tika-vin09t17:270": "1. Surāpānasikkhāpadavaṇṇanā",
  "tika-vin09t17:271": "Piṭṭhādīhikataṁ majjaṁ surāti piṭṭhapūvaodanakiṇṇasambhārehi kataṁ majjaṁ surāti attho. Idaṁ vuttaṁ hoti – piṭṭhasurā, pūvasurā, odanasurā, kiṇṇapakkhittā, sambhārasaṁyuttāti (pāci. 328) imāni pañca surā nāmāti. Tattha piṭṭhaṁ bhājane pakkhipitvā tajjaṁ udakaṁ datvā madditvā katā piṭṭhasurā (sārattha. ṭī. pācittiya 3.326-328). Evaṁ sesāsupi. Kiṇṇāti pana tassā surāya bījaṁ vuccati. Ye ‘‘surāmodakā’’tipi vuccanti, te pakkhipitvā katā kiṇṇapakkhittā. Harītakisāsapādinānāsambhārehi saṁyojitā sambhārasaṁyuttā.",
  "tika-vin09t17:272": "Pupphādīhi kato āsavo merayanti pupphaphalamadhuguḷasambhārehi kato ciraparivāsito merayanti attho. Idaṁ vuttaṁ hoti – pupphāsavo, phalāsavo, madhvāsavo, guḷāsavo, sambhārasaṁyuttoti pañcamerayaṁ nāmāti. Tattha madhukatālanāḷikerādi puppharaso ciraparivāsito pupphāsavo. Panasādiphalaraso phalāsavo. Muddikāraso madhvāsavo. Samantapāsādikāyaṁ pana ‘‘phalāsavo nāma muddikāphalādīni madditvā tesaṁ rasena kato. Madhvāsavo nāma muddikānaṁ jātirasena kato, makkhikāmadhunāpi karīyatīti vadantī’’ti (pāci. aṭṭha. 328) vuttaṁ. Ucchuraso guḷāsavo. Harītakāmalakakaṭukabhaṇḍādinānāsambhārānaṁ raso ciraparivāsito sambhārasaṁyutto. Ettha ca surāya, merayassa ca samānepi sambhārasaṁyoge madditvā katā surā, ciraparivāsitamattena merayanti evamimesaṁ nānākaraṇaṁ daṭṭhabbaṁ. Bījato paṭṭhāyāti sambhāre paṭiyādetvā cāṭiyaṁ pakkhittakālato ceva tālanāḷikerādīnaṁ puppharasassa abhinavakālato ca paṭṭhāya.",
  "tika-vin09t17:273": "Loṇasovīrakaṁ vā suttaṁ vāti ime dve anekehi bhesajjehi abhisaṅkhatā āsavavisesā. Vāsaggāhāpanatthanti sugandhabhāvagāhāpanatthaṁ. Vatthuṁ ajānanatāya cettha acittakatā veditabbā. Akusaleneva pātabbatāya lokavajjaṁ. Yaṁ panettha vattabbaṁ siyā, taṁ sabbaṁ paṭhamapārājikavaṇṇanāya vuttanayameva.",
  "tika-vin09t17:274": "Surāpānasikkhāpadavaṇṇanā niṭṭhitā.",
  "tika-vin09t17:275": "2. Aṅgulipatodakasikkhāpadavaṇṇanā",
  "tika-vin09t17:276": "Hasādhippāyassāti khiḍḍādhippāyassa, iminā kāyasaṁsaggādhippāyaṁ paṭikkhipati.",
  "tika-vin09t17:277": "Ettha ca bhikkhunimpi hasādhippāyena phusato bhikkhussa dukkaṭaṁ. Tathā bhikkhumpi phusantiyā bhikkhuniyāti āha ‘‘idha pana bhikkhunīpi bhikkhussa, bhikkhu ca bhikkhuniyā anupasampanno evā’’ti. Kāyappaṭibaddhādīsu sabbatthāti ‘‘kāyena kāyappaṭibaddhe, kāyappaṭibaddhena kāye, kāyappaṭibaddhena kāyappaṭibaddhe, nissaggiyena kāye, nissaggiyena kāyappaṭibaddhe, nissaggiyena nissaggiye’’ti (pāci. 332) sabbattha. Sati karaṇīye āmasatoti sati karaṇīye purisaṁ āmasato anāpatti. Itthī pana sati karaṇīyepi āmasituṁ na vaṭṭati.",
  "tika-vin09t17:278": "Aṅgulipatodakasikkhāpadavaṇṇanā niṭṭhitā.",
  "tika-vin09t17:279": "3. Hasadhammasikkhāpadavaṇṇanā",
  "tika-vin09t17:280": "Uparigopphaketi gopphakānaṁ uparibhāgappamāṇe. Hasādhippāyoti kīḷādhippāyo. Yena yena aṅgenāti hatthapādādīsu yena yena aṅgena. Tathā nāvāya kīḷatoti phiyārittādīhi nāvaṁ pājentassa vā tīre ussārentassa vā dukkaṭanti attho.",
  "tika-vin09t17:281": "Hasadhammasikkhāpadavaṇṇanā niṭṭhitā.",
  "tika-vin09t17:282": "4. Anādariyasikkhāpadavaṇṇanā",
  "tika-vin09t17:283": "Duvidhañhettha anādariyaṁ puggalānādariyañca dhammānādariyañcāti āha ‘‘puggalassa vā’’tiādi. Tattha yo bhikkhu upasampannena paññattena vuccamāno ‘‘ayaṁ ukkhittako vā vambhito vā garahito vā, imassa vacanaṁ akataṁ bhavissatī’’ti (pāci. 342) anādariyaṁ karoti, ayaṁ puggale anādariyaṁ karoti nāma. Yo pana paññattena vuccamāno ‘‘kathāyaṁ nasseyya vā vinasseyya vā antaradhāyeyya vā’’ti, taṁ vā nasikkhitukāmo anādariyaṁ karoti, ayaṁ dhamme anādariyaṁ karoti nāma. Tenāha ‘‘tasmā’’tiādi.",
  "tika-vin09t17:284": "Idaṁna sallekhāya saṁvattatīti sammā kilese likhatīti sallekho, appicchatā, tadatthaṁ nayidaṁ saṁvattati. Ādisaddena ‘‘idaṁ na dhutatthāya saṁvattati, na pāsādikatāya, na apacayāya, na vīriyārambhāya saṁvattatī’’ti (pāci. 343) idaṁ saṅgaṇhāti. Apaññattenāti sutte vā abhidhamme vā āgatena. Paveṇiāgatanti saṅgītikālato paṭṭhāya mahākassapādiācariyaparamparāya āgataṁ. Sace pana yasmā ucchuraso sattāhakāliko, tassa kasaṭo yāvajīviko, dvinnaṁyeva samavāyo ucchuyaṭṭhi, tasmā vikāle ucchuyaṭṭhiṁ khādituṁ vaṭṭati guḷaharītakaṁ viyāti evamādikaṁ gārayhācariyuggahaṁ gahetvā ‘‘evaṁ amhākaṁ ācariyānaṁ uggaho paripucchā’’ti bhaṇati, āpattiyeva.",
  "tika-vin09t17:285": "Anādariyasikkhāpadavaṇṇanā niṭṭhitā.",
  "tika-vin09t17:286": "5. Bhiṁsāpanasikkhāpadavaṇṇanā",
  "tika-vin09t17:287": "Rūpādīnīti bhayānakāni rūpasaddagandharasaphoṭṭhabbāni. Bhayānakakathanti corakantāravāḷakantārapisācakantārappaṭisaṁyuttakathaṁ.",
  "tika-vin09t17:288": "Bhiṁsāpanasikkhāpadavaṇṇanā niṭṭhitā.",
  "tika-vin09t17:289": "6. Jotisikkhāpadavaṇṇanā",
  "tika-vin09t17:290": "Agilānoti yassa vinā agginā phāsu hoti, so idha agilāno nāma. Jotinti aggiṁ.",
  "tika-vin09t17:291": "Bhaggesūti evaṁnāmake janapade. Bhaggānāma jānapadino rājakumārā, tesaṁ nivāso ekopi janapado ruḷhisaddena ‘‘bhaggā’’ti vuccati. Tena vuttaṁ ‘‘bhaggesūti evaṁnāmake janapade’’ti. Tathā patilātaṁ ukkhipantassāti ḍayhamānaṁ alātaṁ patitaṁ ukkhipantassa tathā dukkaṭanti attho. Tañcāti dukkaṭaṁ parāmasati. Avijjhātanti anibbutālātaṁ. Padīpajotikajantāghareti padīpujjalanapattapacanasedakammādīsu jotikaraṇe aggisālāyañca samādahantassa anāpattīti attho. Tathārūpappaccayeti ṭhapetvā padīpādīni aññasmimpi tathārūpapaccaye. Āpadāsūti duṭṭhavāḷamigaamanussehi upaddavesu.",
  "tika-vin09t17:292": "Jotisikkhāpadavaṇṇanā niṭṭhitā.",
  "tika-vin09t17:293": "7. Nahānasikkhāpadavaṇṇanā",
  "tika-vin09t17:294": "‘‘Diyaḍḍhomāso seso gimhāna’’nti ‘‘vassānassa paṭhamo māso’’iccete aḍḍhateyyamāsā uṇhasamayo, pariḷāhasamayoti gimhānaṁ seso diyaḍḍho māso uṇhasamayo, vassānassa paṭhamo māso pariḷāhasamayoti evaṁ ete aḍḍhateyyamāsā kamena uṇhasamayo, pariḷāhasamayo nāma hotīti attho teneva padabhājaniyaṁ ‘‘uṇhasamayo nāma diyaḍḍho māso seso gimhāna’’nti, ‘‘pariḷāhasamayo nāma vassānassa paṭhamo māso’’ti vuttaṁ. Yadā vinā nahānena na phāsu hoti, ayaṁ gilānasamayo. Padabhājaniyaṁ (pāci. 364) pana gilāne nicchite gilānakālo nicchitova hotīti ‘‘yassa vinā nahānena na phāsu hoti, ‘gilānasamayo’ti nahāyitabba’’nti vuttaṁ. Pariveṇasammajjanamattampīti antamaso pariveṇasammajjanamattampi.",
  "tika-vin09t17:295": "Vālukaṁ ukkiritvāti sukkhāya nadiyā vālikaṁ uttiritvā. Āvāṭesupīti pi-saddena nadiyaṁ vattabbameva natthīti dasseti. Āpadāsūti bhamarādīhi anubandhesu.",
  "tika-vin09t17:296": "Nahānasikkhāpadavaṇṇanā niṭṭhitā.",
  "tika-vin09t17:297": "8. Dubbaṇṇakaraṇasikkhāpadavaṇṇanā",
  "tika-vin09t17:298": "Lābhasaddoyaṁ kammasādhano ‘‘ko bhavatā lābho laddho’’tiādīsu viya, so cettha atītakālikoti āha ‘‘alabbhīti labho’’ti , laddhanti attho. ‘‘Labho eva lābho’’ti iminā sakatthe ṇapaccayoti dasseti. Kiṁ alabbhīti kiṁ laddhaṁ. Navanti abhinavaṁ. Ettāvatā ca navañca taṁ cīvarañcāti navacīvaraṁ, navacīvaraṁ lābho etenāti navacīvaralābhoti evamettha samāso daṭṭhabboti. Yadi evaṁ kathaṁ ‘‘navaṁ cīvaralābhenā’’ti vuttanti āha ‘‘iti navacīvaralābhenā’’tiādi. Ettha ca ‘‘vikappanupagaṁ pacchima’’nti na vuttattā cīvaranti yaṁ nivāsetuṁ vā pārupituṁ vā sakkā hoti, tadeva veditabbanti āha ‘‘nivāsanapārupanupagaṁ cīvara’’nti. ‘‘Dubbaṇṇakaraṇaṁ ādātabba’’nti etaṁ kappabinduṁ sandhāya vuttaṁ, na nīlādīhi sakalacīvaraṁ dubbaṇṇakaraṇaṁ, tañca pana kappaṁ ādiyantena cīvaraṁ rajitvā catūsu vā koṇesu, tīsu vā dvīsu vā ekasmiṁ vā koṇe morassa akkhimaṇḍalamattaṁ vā maṅgulapiṭṭhimattaṁ vā ādātabbanti āha ‘‘tassā’’tiādi. Kaṁsanīlenāti cammakāranīlena. Mahāpaccariyaṁ pana ‘‘ayomalaṁ lohamalaṁ, etaṁ kaṁsanīlaṁ nāmā’’ti (pāci. aṭṭha. 368) vuttaṁ . Pattanīlenāti yena kenaci nīlavaṇṇena paṇṇarasena. Kappabinduṁ ādiyitvāti vaṭṭaṁ ekaṁ kappabinduṁ ādiyitvā.",
  "tika-vin09t17:299": "Pāḷikappakaṇṇikakappādayo pana sabbaṭṭhakathāsu paṭisiddhā. Aggaḷādīni kappakatacīvare pana pacchā āropetvā kappakaraṇakiccaṁ natthīti āha ‘‘pacchā āropitesū’’tiādi. Aggaḷaanuvātaparibhaṇḍesūti uddharitvā alliyāpanakakhaṇḍapiṭṭhianuvātakucchianuvātesu. Kiriyākiriyanti nivāsanapārupanato, kappassa anādānato kiriyākiriyaṁ.",
  "tika-vin09t17:300": "Dubbaṇṇakaraṇasikkhāpadavaṇṇanā niṭṭhitā.",
  "tika-vin09t17:301": "9. Vikappanasikkhāpadavaṇṇanā",
  "tika-vin09t17:302": "Sammukhena vikappanā sammukhavikappanā. Parammukhena vikappanā parammukhavikappanā. Sannihitāsannihitabhāvanti āsannadūrabhāvaṁ. Āsannadūrabhāvo ca adhiṭṭhāne vuttanayeneva veditabbo.",
  "tika-vin09t17:303": "Mittoti daḷhamitto. Sandiṭṭhoti diṭṭhamatto nātidaḷhamitto. Akatapaccuddhāranti ‘‘mayhaṁ santakaṁ paribhuñja vā vissajjehi vā’’tiādinā akatapaccuddhāraṁ. Yena vinayakammaṁ katanti yena saddhiṁ vinayakammaṁ kataṁ.",
  "tika-vin09t17:304": "Paribhogena kāyakammaṁ, apaccuddhārāpanena vacīkammanti āha ‘‘samuṭṭhānādīni paṭhamakathinasadisānevā’’ti. Kiriyākiriyanti ettha paribhuñjanaṁ kiriyaṁ. Apaccuddhārāpanaṁ akiriyaṁ.",
  "tika-vin09t17:305": "Vikappanasikkhāpadavaṇṇanā niṭṭhitā.",
  "tika-vin09t17:306": "10. Apanidhānasikkhāpadavaṇṇanā",
  "tika-vin09t17:307": "Adhiṭṭhānupaganti adhiṭṭhānayoggaṁ ayopattañceva mattikāpattañca. Sūkarantakaṁ nāma kuñcikākoso viya anto susiraṁ katvā koṭṭitaṁ.",
  "tika-vin09t17:308": "Aññaṁparikkhāranti pāḷiyā anāgatapattatthavikādiṁ. Dhammakathaṁ katvāti ‘‘samaṇena nāma anihitaparikkhārena bhavituṁ na vaṭṭatī’’ti evaṁ ‘‘dhammakathaṁ kathetvā dassāmī’’ti nikkhipato anāpatti.",
  "tika-vin09t17:309": "Apanidhānasikkhāpadavaṇṇanā niṭṭhitā.",
  "tika-vin09t17:310": "Surāpānavaggo chaṭṭho.",
  "tika-vin09t17:311": "7. Sappāṇakavaggo",
  "tika-vin09t17:312": "1. Sañciccasikkhāpadavaṇṇanā",
  "tika-vin09t17:313": "Pācittiyanti antamaso mañcapīṭhaṁ sodhento maṅgulabījakepi pāṇasaññī nikkāruṇikatāya taṁ bhindanto apaneti (pāci. aṭṭha. 382), pācittiyaṁ. Tenāha ‘‘taṁ khuddakampī’’tiādi. Upakkamamahantatāya akusalaṁ mahantaṁ hotīti bahukkhattuṁ pavattajavanehi laddhāsevanāya sanniṭṭhāpakacetanāya vasena payogassa mahantattā akusalaṁ mahantaṁ hoti, mahāsāvajjaṁ hotīti adhippāyo.",
  "tika-vin09t17:314": "Sañciccasikkhāpadavaṇṇanā niṭṭhitā.",
  "tika-vin09t17:315": "2. Sappāṇakasikkhāpadavaṇṇanā",
  "tika-vin09t17:316": "Ettha ca paṭaṅgapāṇakānaṁ patanaṁ ñatvāpi suddhacittatāya padīpujjalane viya sappāṇakabhāvaṁ ñatvāpi udakasaññāya paribhuñjitabbato paṇṇattivajjatā veditabbā.",
  "tika-vin09t17:317": "Sappāṇakasikkhāpadavaṇṇanā niṭṭhitā.",
  "tika-vin09t17:318": "3. Ukkoṭanasikkhāpadavaṇṇanā",
  "tika-vin09t17:319": "Tassa tassa bhikkhunoti yena yena vūpasamitaṁ, tassa tassa bhikkhuno. ‘‘Akataṁ kamma’’ntiādīni vadantoti ‘‘akataṁ kammaṁ, dukkaṭaṁ kammaṁ, puna kātabbaṁ kammaṁ, anihataṁ dunnihataṁ puna nihanitabba’’nti (pāci. 394) vadanto. Yathāṭhitabhāvena patiṭṭhātuṁ na dadeyyāti tesaṁ pavatti ākāradassanatthaṁ vuttaṁ. Tenāha ‘‘yaṁ pana dhammena adhikaraṇaṁ nihataṁ, taṁ sunihatamevā’’ti.",
  "tika-vin09t17:320": "Ukkoṭanasikkhāpadavaṇṇanā niṭṭhitā.",
  "tika-vin09t17:321": "4. Duṭṭhullasikkhāpadavaṇṇanā",
  "tika-vin09t17:322": "Cattāri pārājikāni atthuddhāravasena padabhājaniyaṁ dassitānīti āha ‘‘duṭṭhullanti saṅghādisesaṁ adhippeta’’nti. Yena kenaci upāyenāti ‘‘sāmaṁ vā jānāti, aññe vā tassa ārocenti, so vā ārocetī’’ti (pāci. 399) vuttesu yena kenaci upāyena. Pācittiyaṁ dhuraṁ nikkhittamatteyevāti adhippāyo. Sace pacchāpi āroceti, dhuranikkhepane āpattito na muccati. Tenāha ‘‘sacepī’’tiādi. Samaṇasatampi āpajjatiyevāti samaṇasatampi sutvā yadi chādeti, pācittiyaṁ āpajjatiyevāti attho. Yenassa ārocitanti yena dutiyena assa tatiyassa ārocitaṁ. Tassevāti tassa dutiyasseva. Ārocetīti paṭicchādanatthameva ‘‘mā kassaci ārocesī’’ti vadati. Koṭichinnā hotīti (sārattha. ṭī. pācittiya 3.399) yasmā paṭicchādanapaccayā āpattiṁ āpajjitvāva dutiyena tatiyassa ārocitaṁ, tasmā tappaccayā puna tena āpajjitabbāpattiyā abhāvato āpattiyā koṭi chinnā nāma hoti.",
  "tika-vin09t17:323": "Ādipadeti duṭṭhullāpattisaññī, vematiko, aduṭṭhullāpattisaññīti imesu tīsu ‘‘duṭṭhullāpattisaññī paṭicchādetī’’ti (pāci. 400) imasmiṁ paṭhamapade. Itaresu dvīsūti ‘‘vematiko paṭicchādeti, aduṭṭhullāpattisaññī paṭicchādetī’’ti imesu padesu. Aduṭṭhullāyāti avasesapañcāpattikkhandhe. Anupasampannassa duṭṭhulle vā aduṭṭhulle vā ajjhācāreti anupasampannassa purimapañcasikkhāpadavītikkamasaṅkhāte duṭṭhulle vā itarasmiṁ aduṭṭhulle vā ajjhācāre. Yaṁ pana samantapāsādikāyaṁ ‘‘anupasampannassa sukkavisaṭṭhi ca kāyasaṁsaggo cāti ayaṁ duṭṭhullaajjhācāro nāmā’’ti (pāci. aṭṭha. 400) vuttaṁ, taṁ duṭṭhullārocanasikkhāpadaṭṭhakathāya (pāci. aṭṭha. 78 ādayo) na sameti, na cāpi evaṁ vattuṁ yujjati ‘‘ārocane anupasampannassa duṭṭhullaṁ aññathā adhippetaṁ, paṭicchādane aññathā’’ti (sārattha. ṭī. pācittiya 400) visesakāraṇassānupalabbhanato, tasmā taṁ upaparikkhitabbaṁ.",
  "tika-vin09t17:324": "Duṭṭhullasikkhāpadavaṇṇanā niṭṭhitā.",
  "tika-vin09t17:325": "5. Ūnavīsativassasikkhāpadavaṇṇanā",
  "tika-vin09t17:326": "Gabbhavīsopi hi ‘‘paripuṇṇavīso’’ tveva saṅkhaṁ gacchatīti āha ‘‘paṭisandhiggahaṇato paṭṭhāyā’’tiādi. Tattha paṭisandhiggahaṇato paṭṭhāyāti yaṁ mātukucchismiṁ paṭhamaṁ cittaṁ uppannaṁ paṭhamaṁ viññāṇaṁ pātubhūtaṁ, taṁ ādiṁ katvā. Soti yo puggalo ūnavīsativasso upasampādito, so puggalo. Aññaṁ upasampādetīti upajjhāyo vā kammavācācariyo vā hutvā aññaṁ puggalaṁ upasampādeti. Tanti ūnavīsativassaṁ puggalaṁ. Sīmaṁ vā sammannatīti navaṁ sīmaṁ bandhati.",
  "tika-vin09t17:327": "Ūnavīsativassasikkhāpadavaṇṇanā niṭṭhitā.",
  "tika-vin09t17:328": "6. Theyyasatthasikkhāpadavaṇṇanā",
  "tika-vin09t17:329": "Rājānaṁ vā vañcetvāti rājānaṁ thenetvā rañño santakaṁ kiñci gahetvā, ‘‘idāni tassa na dassāmā’’ti maggappaṭipannā akatakammā ceva katakammāca corāti vuttaṁ hoti. Esa nayo suṅkaṁ pariharitukāmāti etthāpi.",
  "tika-vin09t17:330": "Kālavisaṅketenāti kālassa visaṅketena, divasavisaṅketenāti vuttaṁ hoti. Maggavisaṅketena, pana aṭavivisaṅketena vā gacchato āpattiyeva.",
  "tika-vin09t17:331": "Theyyasatthasikkhāpadavaṇṇanā niṭṭhitā.",
  "tika-vin09t17:332": "7. Saṁvidhānasikkhāpadavaṇṇanā",
  "tika-vin09t17:333": "Mātugāmenāti itthiyā. Ekatoupasampannā, pana sikkhamānā, sāmaṇerī cāti imā tissopi idha saṅgahaṁ gacchanti. Imāsaṁ pana tissannaṁ samayo rakkhati. Ayametāsaṁ, mātugāmassa ca visesoti veditabbaṁ.",
  "tika-vin09t17:334": "Saṁvidhānasikkhāpadavaṇṇanā niṭṭhitā.",
  "tika-vin09t17:335": "8. Ariṭṭhasikkhāpadavaṇṇanā",
  "tika-vin09t17:336": "Taṁtaṁsampattiyā (sārattha. ṭī. pācittiya 3.417) vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho, anatikkamanatthena tasmiṁ antarāye niyuttā, antarāyaṁ vā phalaṁ arahanti, antarāyassa vā karaṇasīlāti antarāyikā. Tenāha ‘‘saggamokkhānaṁ antarāyaṁ karontīti antarāyikā’’ti (ma. ni. aṭṭha. 1.234). Te kammakilesavipākaupavādapaññattivītikkamavasena pañcavidhāti ettha ca pañcānantariyakammaṁ kammantarāyikaṁ nāma, tathā bhikkhunidūsakakammaṁ. Taṁ pana mokkhasseva antarāyaṁ karoti, na saggassa. Niyatamicchādiṭṭhidhammā kilesantarāyikā nāma. Paṇḍakatiracchānagataubhatobyañjanakānaṁ paṭisandhidhammā vipākantarāyikā nāma. Ariyūpavādā upavādantarāyikā nāma. Te pana yāva ariye na khamāpenti, tāvadeva, na tato paraṁ. Sañcicca āpannā āpattiyo paññattivītikkamantarāyikā nāma. Tāpi yāva bhikkhubhāvaṁ vā paṭijānāti, na vuṭṭhāti vā na deseti vā, tāvadeva, na tato paraṁ.",
  "tika-vin09t17:337": "Tatrāyaṁ (ma. ni. aṭṭha. 1.234; pāci. aṭṭha. 417) ariṭṭho bhikkhu bahussuto dhammakathiko sesantarāyike jānāti, vinaye pana akovidattā paṇṇattivītikkamantarāyike na jānāti, tasmā rahogato evaṁ cintesi ‘‘ime āgārikā pañca kāmaguṇe paribhuñjantā sotāpannāpi sakadāgāminopi anāgāminopi honti, bhikkhūpi manāpikāni cakkhuviññeyyāni rūpāni passanti…pe… kāyaviññeyye phoṭṭhabbe phusanti, mudukāni attharaṇapāvuraṇādīni paribhuñjanti, etaṁ sabbaṁ vaṭṭati. Kasmā? Itthirūpā…pe… itthiphoṭṭhabbā eva na vaṭṭanti, etepi vaṭṭantī’’ti evaṁ rasena rasaṁ saṁsanditvā sacchandarāgaparibhogañca nicchandarāgaparibhogañca ekaṁ katvā thūlavākehi saddhiṁ atisukhumasuttaṁ ghaṭento viya, sāsapena saddhiṁ sineruṁ upasaṁharanto viya ca pāpakaṁ diṭṭhigataṁ uppādetvā ‘‘kiṁ bhagavatā mahāsamuddaṁ bandhantena viya mahatā ussāhena paṭhamapārājikaṁ paññattaṁ, natthi ettha doso’’ti sabbaññutaññāṇena saddhiṁ paṭivirujjhanto bhabbapuggalānaṁ āsaṁ chindanto jinassa āṇācakke pahāramadāsi. Tenāha ‘‘tesū’’tiādi.",
  "tika-vin09t17:338": "Tattha tesūti yathāvuttesu antarāyesu. Aṭṭhikaṅkalūpamā kāmāti ettha aṭṭhikaṅkalaṁ (sārattha. ṭī. pācittiya 3.417) nāma uraṭṭhi vā piṭṭhikaṇṭakaṁ vā sīsaṭṭhi vā. Tañhi nimmaṁsattā ‘‘kaṅkala’’nti vuccati. Vigatamaṁsāya hi aṭṭhisaṅkhalikāya ekaṭṭhimhi vā kaṅkalasaddo niruḷho , taṁsadisā kāmā appassādaṭṭhenāti attho. Ādisaddena ‘‘maṁsapesūpamā kāmā, tiṇukkūpamā kāmā, aṅgārakāsūpamā kāmā, supinakūpamā kāmā, yācitakūpamā kāmā, rukkhaphalūpamā kāmā, asisūnūpamā kāmā, sattisūlūpamā kāmā, sappasirūpamā kāmā’’ti (ma. ni. 1.234, 236; 2.43-48; pāci. 417; cūḷava. 65) etesaṁ gahaṇaṁ.",
  "tika-vin09t17:339": "Tattha maṁsapesūpamā kāmā (pāci. aṭṭha. 417) bahusādhāraṇaṭṭhena. Tiṇukkūpamā kāmā anudahanaṭṭhena. Aṅgārakāsūpamā kāmā mahābhitāpanaṭṭhena. Supinakūpamā kāmā ittarapaccupaṭṭhānaṭṭhena. Yācitakūpamā kāmā tāvakālikaṭṭhena. Rukkhaphalūpamā kāmā sabbaṅgapaccaṅgapalibhañjanaṭṭhena. Asisūnūpamā adhikuṭṭanaṭṭhena. Sattisūlūpamā vinivijjhanaṭṭhena. Sappasirūpamā sāsaṅkasappaṭibhayaṭṭhena.",
  "tika-vin09t17:340": "Tathevāti ‘‘mā āyasmā’’tiādīhi. Itaresanti so saṅghamajjhaṁ ākaḍḍhitvā yehi ‘‘mā āyasmā’’tiādinā vutto, tattha tehi aññesaṁ sutānaṁ bhikkhūnaṁ. Ñatticatutthena kammenāti ‘‘suṇātu me, bhante, saṅgho, itthannāmassa bhikkhuno evarūpaṁ pāpakaṁ diṭṭhigataṁ uppanna’’ntiādinā (pāci. 420) padabhājaniyaṁ vuttena ñatticatutthena kammena.",
  "tika-vin09t17:341": "Ariṭṭhasikkhāpadavaṇṇanā niṭṭhitā.",
  "tika-vin09t17:342": "9. Ukkhittasambhogasikkhāpadavaṇṇanā",
  "tika-vin09t17:343": "Akatānudhammenāti ukkhipitvā anosāritena. Tenāha ‘‘anudhammo vuccatī’’tiādi. Ettha anudhammoti osāraṇā vuccatīti sambandho. Ukkhepanīyakammassānurūpo, pacchā kattabbo vā dhammoti anudhammo. Anulomavattaṁ disvāti ‘‘na upasampādetabbaṁ, na nissayo dātabbo’’tiādikaṁ (cūḷava. 70) aṭṭhārasavidhaṁ vattaṁ disvā, etesu aṭṭhārasasu anulomavattesu vattantaṁ disvāti adhippāyo. Āmisasambhogaṁ vā dhammasambhogaṁ vāti ettha yaṁ kiñci āmisassa dānaṁ, paṭiggahaṇañca āmisasambhogo. Dhammassa uddisanaṁ, uddisāpanañca dhammasambhogo. Saṁvaseyyāti ‘‘uposathaṁ vā pavāraṇaṁ vā saṅghakammaṁ vā’’ti (pāci. 425) evaṁ padabhājaniyaṁ vuttaṁ tividhaṁ saṁvāsaṁ kareyya. Yasmā panettha uposathapavāraṇāpi saṅghehiyeva kātabbattā saṅghakammāniyeva honti, tasmā ‘‘uposathādikaṁ saṅghakammaṁ kareyyā’’ti vuttaṁ. Payoge payogeti dāne dāne, gahaṇe gahaṇe cāti attho.",
  "tika-vin09t17:344": "Paṇṇattiṁ ajānantena arahatāpi kiriyābyākatacittena āpajjitabbattā ‘‘ticitta’’nti vuttaṁ.",
  "tika-vin09t17:345": "Ukkhittasambhogasikkhāpadavaṇṇanā niṭṭhitā.",
  "tika-vin09t17:346": "10. Kaṇṭakasikkhāpadavaṇṇanā",
  "tika-vin09t17:347": "Pireti (sārattha. ṭī. pācittiya 3.428) nipātapadaṁ sambodhane vattamānaṁ parasaddena samānatthaṁ vadantīti āha ‘‘para amāmakā’’ti, amhākaṁ anajjhattikabhūtāti attho. Pireti vā ‘‘parato’’ti iminā samānatthaṁ nipātapadaṁ, tasmā cara pireti parato gaccha, mā idha tiṭṭhāti evamettha attho daṭṭhabbo.",
  "tika-vin09t17:348": "Kaṇṭakasikkhāpadavaṇṇanā niṭṭhitā.",
  "tika-vin09t17:349": "Sappāṇakavaggo sattamo.",
  "tika-vin09t17:350": "8. Sahadhammikavaggo",
  "tika-vin09t17:351": "1. Sahadhammikasikkhāpadavaṇṇanā",
  "tika-vin09t17:352": "Sahadhammikaṁ vuccamānoti sahadhammikena vuccamāno. Karaṇatthe cetaṁ upayogavacanaṁ. ‘‘Pañcahi sahadhammikehi sikkhitabbattā, tesaṁ vā santakattā ‘sahadhammika’nti laddhanāmena buddhapaññattena sikkhāpadena vuccamānoti attho’’ti (kaṅkhā. aṭṭha. dubbacasikkhāpadavaṇṇanā; pārā. aṭṭha. 2.425-426) dubbacasikkhāpade vuttattā ‘‘sahadhammikaṁ vuccamānoti imassattho dubbacasikkhāpade vutto’’ti vuttaṁ. Anādariyabhayāti anādarakaraṇe bhayā, tattha pācittiyabhayāti attho. Lesena evaṁ vadantassāti ujukaṁ ‘‘na sikkhissāmī’’ti avatvā ‘‘yāva na aññaṁ bhikkhu’’ntiādinā lesena vadantassa.",
  "tika-vin09t17:353": "Sahadhammikasikkhāpadavaṇṇanā niṭṭhitā.",
  "tika-vin09t17:354": "2. Vilekhanasikkhāpadavaṇṇanā",
  "tika-vin09t17:355": "Khuddakehica anukhuddakehi cāti saṅghādisesādīhi khuddakehi ceva thullaccayādīhi anukhuddakehi ca. Ṭhapetvā hi cattāri pārājikāni avasesāni sabbāni sikkhāpadāni pariyāyena khuddakāni ceva honti anukhuddakāni ca. Vuttañhetaṁ pañcasatikakkhandhake (cūḷava. 441) –",
  "tika-vin09t17:356": "‘‘Katamāni pana, bhante, khuddānukhuddakāni sikkhāpadānīti? Ekacce therā evamāhaṁsu – ‘cattāri pārājikāni ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṁsu – ‘cattāri pārājikāni ṭhapetvā terasa saṅghādisese ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṁsu – ‘cattāri pārājikāni ṭhapetvā terasa saṅghādisese ṭhapetvā dve aniyate ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṁsu – ‘‘cattāri pārājikāni ṭhapetvā terasa saṅghādisese ṭhapetvā dve aniyate ṭhapetvā tiṁsa nissaggiye pācittiye ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṁsu – ‘cattāri pārājikāni ṭhapetvā terasa saṅghādisese ṭhapetvā dve aniyate ṭhapetvā tiṁsa nissaggiye pācittiye ṭhapetvā dvenavutipācittiye ṭhapetvā avasesāni khuddānukhuddakāni sikkhāpadānī’ti. Ekacce therā evamāhaṁsu ‘cattāri pārājikāni ṭhapetvā terasa saṅghādisese ṭhapetvā dve aniyate ṭhapetvā tiṁsa nissaggiye pācittiye ṭhapetvā dvenavutipācittiye ṭhapetvā cattāro pāṭidesanīye ṭhapetvā avasesāni khuddānukhuddakāni sikkhāpadānī’’’ti.",
  "tika-vin09t17:357": "Yaṁ pana nāgasenattherena milindaraññā puṭṭhena vuttaṁ ‘‘dukkaṭaṁ, mahārāja, khuddakaṁ sikkhāpadaṁ, dubbhāsitaṁ anukhuddaka’’nti (mi. pa. 4.2.1), tattha antimakoṭṭhāsameva gahetvā vuttaṁ. Taṁ vādapathopacchedanatthanti daṭṭhabbaṁ.",
  "tika-vin09t17:358": "Saṁvattanamariyādaparicchedavacananti saṁvattanassa mariyādā avadhi saṁvattanamariyādā, tāya niyamavasena yo paricchedo, tassa vacanaṁ saṁvattanamariyādaparicchedavacanaṁ. Idāni taṁ mariyādaṁ vivaritvā dassetuṁ ‘‘idaṁ vuttaṁ hotī’’tiādi vuttaṁ. Tattha uddisantīti ācariyā attano ruciyā uddisanti. Uddisāpentīti ācariyaṁ yācitvā antevāsikā uddisāpenti. Sajjhāyantīti dhārenti. Kukkuccavippaṭisāroti kukkuccasaṅkhāto vippaṭisāro. Vihesāvicikicchāmanovilekhāti vihesāvicikicchāsaṅkhātā manovilekhā. Garahaṇeti nindane.",
  "tika-vin09t17:359": "Anupasampannassa vivaṇṇaneti anupasampannassa santike nindato tassa tasmiṁ vimatiṁ uppādetuṁ vinayavivaṇṇane.",
  "tika-vin09t17:360": "Vilekhanasikkhāpadavaṇṇanā niṭṭhitā.",
  "tika-vin09t17:361": "3. Mohanasikkhāpadavaṇṇanā",
  "tika-vin09t17:362": "Tasmiṁanācāreti tasmiṁ anācāre āciṇṇe. Mokkho natthīti tassā āpattiyā mokkho natthi. Tassa teti tassa tava. Alābhāti ye aññesaṁ pātimokkhe uddissamāne sādhukaṁ aṭṭhiṁ katvā manasikaraṇassa ānisaṁsasaññitā diṭṭhadhammikasamparāyikā ca lābhā icchitabbā, te sabbe tuyhaṁ alābhā eva honti. Dulladdhanti puññavisesena laddhampi manussattaṁ dulladdhaṁ. Sādhukanti suṭṭhu. Aṭṭhiṁ katvāti atthikabhāvaṁ katvā, atthiko hutvāti vuttaṁ hoti. Ñattidutiyena kammenāti ‘‘suṇātu me, bhante, saṅgho’’tiādinā (pāci. 446) padabhājaniyaṁ vuttena mohāropanakena ñattidutiyena kammena.",
  "tika-vin09t17:363": "Adhammakammeti ettha mohāropanakammaṁ adhippetaṁ.",
  "tika-vin09t17:364": "Mohanasikkhāpadavaṇṇanā niṭṭhitā.",
  "tika-vin09t17:365": "4. Pahārasikkhāpadavaṇṇanā",
  "tika-vin09t17:366": "Pahāraṁ dadeyyāti antamaso uppalapattaṁ upādāya kāyakāyappaṭibaddhanissaggiyānaṁ aññatarena pahāraṁ dadeyya. Evaṁ pana pahāre dinne hattho vā bhijjatu, pādo vā sīsaṁ vā, maratu vā, pācittiyameva. Tenāha ‘‘paharitukāmatāyā’’tiādi.",
  "tika-vin09t17:367": "Anupasampanneti gahaṭṭhe vā pabbajite vā itthiyā vā purise vā antamaso tiracchānagatepi. Sace pana rattacitto itthiṁ paharati, saṅghādiseso. Kenaci viheṭhiyamānassāti manussena vā tiracchānagatena vā viheṭhiyamānassa. Mokkhādhippāyassāti tato attano mokkhaṁ patthayamānassa. Sacepi antarāmagge (pāci. aṭṭha. 453) coraṁ vā paccatthikaṁ vā viheṭhetukāmaṁ disvā ‘‘upāsaka, ettheva tiṭṭha, mā āgamitthā’’ti vatvā vacanaṁ anādiyitvā āgacchantaṁ ‘‘gaccha re’’ti muggarena vā satthakena vā paharitvā yāti, so ce tena pahārena marati, anāpattiyeva. Vāḷamigesupi eseva nayo.",
  "tika-vin09t17:368": "Pahārasikkhāpadavaṇṇanā niṭṭhitā.",
  "tika-vin09t17:369": "5. Talasattikasikkhāpadavaṇṇanā",
  "tika-vin09t17:370": "Talasattikanti talameva talasattikaṁ. ‘‘Pothanasamatthaṭṭhena sattika’’nti (vajira. ṭī. pācittiya 456) eke. Uccāreyyāti ukkhipeyya. Napaharitukāmatāya dinnattā dukkaṭanti ettha paharitukāmatāya paharite purimasikkhāpadena pācittiyaṁ. Uccāretukāmatāya kevalaṁ uggiraṇamatte kate iminā pācittiyaṁ. Iminā pana virajjhitvā pahāro dinno, tasmā dukkaṭaṁ. Ettha pana ‘‘tiracchānagatādīnaṁ asucikaraṇādīni disvā kujjhitvāpi uggirantassa mokkhādhippāyoyevā’’ti (sārattha. ṭī. pācittiya 3.471) vadanti.",
  "tika-vin09t17:371": "Talasattikasikkhāpadavaṇṇanā niṭṭhitā.",
  "tika-vin09t17:372": "6. Amūlakasikkhāpadavaṇṇanā",
  "tika-vin09t17:373": "Chaṭṭhasikkhāpadaṁ uttānameva.",
  "tika-vin09t17:374": "Amūlakasikkhāpadavaṇṇanā niṭṭhitā.",
  "tika-vin09t17:375": "7. Sañciccasikkhāpadavaṇṇanā",
  "tika-vin09t17:376": "Kukkuccaṁ uppādentassāti (vajira. ṭī. pācittiya 468) saṁsayaṁ janentassa. Paro kukkuccaṁ uppādetu vā, mā vā, taṁ appamāṇaṁ. Maññeti takkayāmi. Ādisaddena ‘‘vikāle maññe tayā bhuttaṁ, majjaṁ maññe tayā pītaṁ, mātugāmena saddhiṁ raho maññe tayā nisinna’’ntiādīnaṁ (pāci. 466) gahaṇaṁ. Anupasampanneti sāmaṇere.",
  "tika-vin09t17:377": "Sañciccasikkhāpadavaṇṇanā niṭṭhitā.",
  "tika-vin09t17:378": "8. Upassutisikkhāpadavaṇṇanā",
  "tika-vin09t17:379": "Suyyatīti suti, saddo, sutiyā samīpaṁ upassutīti āha ‘‘sutisamīpa’’nti, saddasamīpanti attho. Yattha pana ṭhitena sakkā hoti saddaṁ sotuṁ , tattha tiṭṭhanto saddasamīpe tiṭṭhati nāmāti āha ‘‘yattha ṭhatvā’’tiādi. Atha vā upecca suyyati etthāti upassuti, ṭhānaṁ, yaṁ ṭhānaṁ upagatena sakkā hoti kathentānaṁ saddaṁ sotuṁ, tatthāti evampettha attho daṭṭhabbo. Turitagamanepīti pacchato gacchantassa purato gacchantānaṁ saddasavanatthaṁ sīghagamanepi. Ohīyamānepīti purato gacchantassa pacchato gacchantānaṁ vacanasavanatthaṁ ohīyamānepi.",
  "tika-vin09t17:380": "Vūpasamissāmīti upasamaṁ gamissāmi, kalahaṁ na karissāmi. Attānaṁ parimocessāmīti mama akārakabhāvaṁ kathetvā attānaṁ parimocessāmi. Siyā kiriyanti kadāci sotukāmatāya gamanavasena samuṭṭhānato siyā kiriyaṁ. Siyā akiriyanti kadāci ṭhitaṭṭhānaṁ āgantvā mantayamānānaṁ ajānāpanavasena samuṭṭhānato siyā akiriyaṁ.",
  "tika-vin09t17:381": "Upassutisikkhāpadavaṇṇanā niṭṭhitā.",
  "tika-vin09t17:382": "9. Kammappaṭibāhanasikkhāpadavaṇṇanā",
  "tika-vin09t17:383": "Dhammikānanti dhammena vinayena satthusāsanena katattā dhammo etesu atthīti dhammikāni, tesaṁ dhammikānaṁ. Kammānanti catunnaṁ saṅghakammānaṁ. Tenāha ‘‘dhammenā’’tiādi. Tattha dhammenāti bhūtena vatthunā. Vinayenāti codanāya ceva sāraṇāya ca. Satthusāsanenāti ñattisampadāya ceva anussavanāsampadāya ca. Samaggassa saṅghassāti sīmaṭṭhakasaṅghaṁ sodhetvā chandārahānaṁ chandaṁ āharitvā kattabbattā kāyena ceva cittena ca ekībhūtassa saṅghassa. Taṁ taṁ vatthunti avaṇṇabhaṇanādiṁ taṁ taṁ vatthu.",
  "tika-vin09t17:384": "Osārenti saṅghamajjhaṁ etenāti osāraṇaṁ. Nissārenti saṅghamhā etenāti nissāraṇaṁ. Bhaṇḍukammanti muṇḍakaraṇaṁ, kesacchedanāpucchananti attho. Kammameva lakkhaṇaṁ kammalakkhaṇaṁ. Osāraṇādayo viya kammañca hutvā aññañca nāmaṁ na labhati, kammameva hutvā lakkhīyatīti kammalakkhaṇanti attho. ‘‘Osāraṇaṁ nissāraṇa’’nti (pari. aṭṭha. 495-496) cettha padasiliṭṭhatāyetaṁ vuttaṁ. Paṭhamaṁ pana nissāraṇā hoti, pacchā osāraṇāti āha ‘‘tattha kaṇṭakasāmaṇerassā’’tiādi. Kaṇṭakasāmaṇerassa nāsanā viya nissāraṇāti yathā kaṇṭakasāmaṇerassa daṇḍakammanāsanā nissāraṇā, tathā buddhassa vā dhammassa vā saṅghassa vā avaṇṇaṁ bhaṇato, akappiyaṁ ‘‘kappiya’’nti dīpayato, micchādiṭṭhikassa antaggāhikāya diṭṭhiyā samannāgatassa aññassāpi sāmaṇerassa –",
  "tika-vin09t17:385": "‘‘Saṅghaṁ, bhante, pucchāmi ‘ayaṁ itthannāmo sāmaṇero buddhassa vā dhammassa vā saṅghassa vā avaṇṇavādī micchādiṭṭhiko, yaṁ aññe sāmaṇerā labhanti dirattatirattaṁ bhikkhūhi saddhiṁ sahaseyyaṁ, tassa alābhāya nissāraṇā ruccati saṅghassā’ti. Dutiyampi…pe… tatiyampi, bhante, saṅghaṁ pucchāmi ‘ayaṁ itthannāmo sāmaṇero…pe… ruccati saṅghassā’ti, cara pire vinassā’’ti (pari. aṭṭha. 495-496) –",
  "tika-vin09t17:386": "Kattabbanāsanā nissāraṇāti attho. Tādisaṁyeva sammāvattantaṁ disvā pavesanā osāraṇāti tādisaṁyeva aparena samayena ‘‘ahaṁ, bhante, bālatāya aññāṇatāya alakkhikatāya evaṁ akāsiṁ, svāhaṁ saṅghaṁ khamāpemī’’ti khamāpentaṁ disvā yāvatatiyaṁ yācāpetvā –",
  "tika-vin09t17:387": "‘‘Saṅghaṁ, bhante, pucchāmi ‘ayaṁ itthannāmo sāmaṇero buddhassa vā dhammassa vā saṅghassa vā avaṇṇavādī micchādiṭṭhiko, yaṁ aññe sāmaṇerā labhanti bhikkhūhi saddhiṁ dirattatirattaṁ sahaseyyaṁ, tassa alābhāya nissārito, svāyaṁ idāni sorato nivātavutti lajjidhammaṁ okkanto hirottappe patiṭṭhito katadaṇḍakammo accayaṁ deseti, imassa sāmaṇerassa yathā pure kāyasambhogasāmaggidānaṁ ruccati saṅghassā’ti. Dutiyampi…pe… tatiyampi, bhante, saṅghaṁ pucchāmi…pe… ruccati saṅghassā’’ti (pari. aṭṭha. 495-496) –",
  "tika-vin09t17:388": "Pavesanā osāraṇāti attho.",
  "tika-vin09t17:389": "Kesacchedanāpucchananti sīmāpariyāpanne bhikkhū sannipātāpetvā pabbajjāpekkhaṁ tattha netvā ‘‘saṅghaṁ, bhante, imassa dārakassa bhaṇḍukammaṁ āpucchāmī’’ti tikkhattuṁ vā dvikkhattuṁ vā sakiṁ vā vacanaṁ. Idha ca ‘‘imassa dārakassa bhaṇḍukammaṁ āpucchāmā’’tipi ‘‘imassa samaṇakaraṇaṁ āpucchāmā’’tipi ‘‘imassa pabbājanaṁ āpucchāmā’’tipi ‘‘ayaṁ samaṇo hotukāmo’’tipi ‘‘ayaṁ pabbajitukāmo’’tipi vattuṁ vaṭṭatiyeva.",
  "tika-vin09t17:390": "Mukharassāti mukhena kharassa. Yaṁ avandiyakammaṁ anuññātanti sambandho. Ūruṁ vivaritvā dassanādivatthūsūti –",
  "tika-vin09t17:391": "‘‘Tena kho pana samayena chabbaggiyā bhikkhū bhikkhuniyo kaddamodakena osiñcanti ‘appeva nāma amhesu sārajjeyyu’nti, kāyaṁ vivaritvā bhikkhunīnaṁ dassenti, ūruṁ vivaritvā bhikkhunīnaṁ dassenti, aṅgajātaṁ vivaritvā bhikkhunīnaṁ dassenti, bhikkhuniyo obhāsenti, bhikkhunīhi saddhiṁ sampayojenti ‘appeva nāma amhesu sārajjeyyu’’’nti (cūḷava. 411) –",
  "tika-vin09t17:392": "Imesu vatthūsu.",
  "tika-vin09t17:393": "Acchinnacīvarakādīnanti acchinnacīvarajiṇṇacīvaranaṭṭhacīvaragilānabahussutasaṅghabhāranittharakādīnaṁ. Cīvarādīnīti cīvarabhesajjasenāsanādīni. Paribhuñjitabbānīti paribhuñjitabbāni mūlatacapattaaṅkurapupphaphalādīni. Apanetabbānipi vatthūnīti āvāsakaraṇādiatthaṁ haritabbānipi chāyūpagaphalūpagarukkhādīni. Tathārūpaṁ vā dhammikaṁ katikaṁ karontehīti cīvarapiṇḍapātatthāya dinnato āvāsajagganādikaṁ tādisaṁ vā aññampi dhammikaṁ katikaṁ karontehi.",
  "tika-vin09t17:394": "Neva suttaṁ āgacchatīti na mātikā āgacchati. No suttavibhaṅgoti vinayopi na paguṇo. Byañjanacchāyāya atthaṁ paṭibāhatīti (cūḷava. aṭṭha. 233) byañjanamattameva gahetvā atthaṁ paṭisedheti. Jātarūparajatakhettavatthuppaṭiggahaṇādīsu vinayadharehi bhikkhūhi āpattiyā kāriyamāne disvā ‘‘kiṁ ime āpattiyā kāretha, nanu ‘jātarūparajatappaṭiggahaṇā paṭivirato hotī’ti (dī. ni. 1.10, 194) evaṁ sutte paṭiviratimattameva vuttaṁ, natthi ettha āpattī’’ti vadati. Aparo dhammakathiko suttassa āgatattā olambetvā nivāsentānaṁ āpattiyā āropiyamānāya ‘‘kiṁ imesaṁ āpattiṁ āropetha, nanu ‘parimaṇḍalaṁ nivāsessāmīti sikkhā karaṇīyā’ti (pāci. 576) evaṁ sikkhākaraṇamattameva vuttaṁ, natthi ettha āpattī’’ti vadati. Ubbāhika vinicchayeti samathakkhandhake vuttaubbāhikavinicchaye ‘‘sīlavā hotī’’tiādikāya hi dasaṅgasampattiyā samannāgate dve tayo bhikkhū uccinitvā vinicchayo ubbāhikavinicchayoti daṭṭhabbo.",
  "tika-vin09t17:395": "Pavāraṇappaccukkaḍḍhanāti pavāraṇāya ukkassanā, uddhaṁ kaḍḍhanāti attho. Tiṇavatthārakasamathe sabbasaṅgāhikañatti cāti ‘‘suṇātu me, bhante, saṅgho, amhākaṁ bhaṇḍanajātānaṁ…pe… ṭhapetvā gihippaṭisaṁyutta’’nti (cūḷava. 212-213) evaṁ tiṇavatthārakasamathe katā sabbapaṭhamā sabbasaṅgāhikañatti ca.",
  "tika-vin09t17:396": "Alābhāya parisakkanādikehīti catunnaṁ paccayānaṁ alābhatthāya payogakaraṇādikehi. Ādisaddena ‘‘anatthāya parisakkanaṁ, anāvāsāya parisakkanaṁ, akkosanaparibhāsanaṁ, bhikkhū bhikkhūhi bhedanaṁ, buddhassa avaṇṇabhaṇanaṁ, dhammassa avaṇṇabhaṇanaṁ, saṅghassa avaṇṇabhaṇana’’nti (cūḷava. 265) avasesaṁ sattaṅgaṁ saṅgaṇhāti. Aṭṭhahaṅgehi samannāgatassāti aṭṭhahi ceva aṅgehi ekekenapi aṅgena ca samannāgatassa. Asambhogakaraṇatthanti tena dinnassa deyyadhammassa appaṭiggahaṇatthaṁ. Pattanikkujjanavasenāti kammavācāya pattanikkujjanavasena, na adhomukhaṭṭhapanavasena. Pattukkujjanavasenāti etthāpi eseva nayo. Tassevāti yo pattanikkujjanavasena katanissāraṇo, tasseva upāsakassa. Sammāvattantassāti yena samannāgatassa pattukkujjanaṁ, tena samannāgatassa. Sāti yathāvuttā nissāraṇā, osāraṇā ca.",
  "tika-vin09t17:397": "Sūciyādiappamattakaṁ taṁtadatthikānaṁ vissajjeti detīti appamattakavissajjako. Sāṭiyaggāhāpakoti vassikasāṭiyaggāhāpako. Kammaṁ karonte ārāmike pesanatthāya dātabbā sammuti ārāmikapesakasammuti. Esa nayo sāmaṇerapesakasammutīti etthāpi.",
  "tika-vin09t17:398": "Tajjanīyakammādīnaṁ sattannanti tajjanīyaṁ, niyasaṁ, pabbājanīyaṁ, paṭisāraṇīyaṁ, tividhañca ukkhepanīyanti tajjanīyādīnaṁ sattannaṁ. Aṭṭhayāvatatiyakāti bhikkhūnaṁ vasena cattāro, bhikkhunīnaṁ vasena cattāroti aṭṭha saṅghādisesā.",
  "tika-vin09t17:399": "Ñattikammādivasenāti ñattikammañattidutiyakammañatticatutthakammavasena. ‘‘Kariyamānaṁ daḷhataraṁ hoti, tasmā kātabba’’nti ekacce vadanti. Evaṁ pana sati kammasaṅkaro hoti, tasmā na kātabbanti paṭikkhittameva. Sace pana akkharaparihīnaṁ vā padaparihīnaṁ vā duruttapadaṁ vā hoti, tassa sodhanatthaṁ punappunaṁ vattuṁ vaṭṭati. Idaṁ akuppakammassa daḷhīkammaṁ hoti, kuppakamme kammaṁ hutvā tiṭṭhati. Sakalakkhaṇenevāti ñattiñca catasso ca kammavācāyo sāvetvāva. Na sesakammavasenāti apalokanakammādinā avasesakammavasena na kātabbaṁ.",
  "tika-vin09t17:400": "Kammappaṭibāhanasikkhāpadavaṇṇanā niṭṭhitā.",
  "tika-vin09t17:401": "10. Chandaṁadatvāgamanasikkhāpadavaṇṇanā",
  "tika-vin09t17:402": "Ārocitaṁ vatthu avinicchitanti ārocitavatthu āpattikabhāvena na vinicchitaṁ. Ettha ca codakena ca cuditakena ca attano kathā kathitā, anuvijjako sammato, ettāvatā vatthumeva ārocitaṁ hotīti daṭṭhabbaṁ. Chandaṁ adatvā uṭṭhāyāsanā pakkameyyāti ‘‘kathaṁ idaṁ kammaṁ kuppaṁ assa, vaggaṁ assa, na kareyyā’’ti (pāci. 481) iminā adhippāyena chandaṁ adatvā nisinnāsanato uṭṭhāya gaccheyya. Tenāha ‘‘yo bhikkhū’’tiādi. Kiriyākiriyanti ettha gamanaṁ kiriyaṁ, chandassa adānaṁ akiriyaṁ.",
  "tika-vin09t17:403": "Chandaṁadatvāgamanasikkhāpadavaṇṇanā niṭṭhitā.",
  "tika-vin09t17:404": "11. Dubbalasikkhāpadavaṇṇanā",
  "tika-vin09t17:405": "Yathāsanthutanti yathāmittaṁ. Tenāha ‘‘yo yo’’ti ādi. Tattha mittasandiṭṭhasambhattavasenāti mittasandiṭṭhasambhattānaṁ vasena. Tattha mittā mittāva. Sandiṭṭhā tattha tattha saṅgamma diṭṭhamattā nātidaḷhamittā. Sambhattā suṭṭhu bhattā sinehavanto daḷhamittāti daṭṭhabbā.",
  "tika-vin09t17:406": "Pañca garubhaṇḍānīti rāsivasena pañca garubhaṇḍāni, sarūpavasena panetāni bahūni honti. Tenāha ‘‘rāsivasena pañca garubhaṇḍāni vuttānī’’ti. Ārāmo (cūḷava. aṭṭha. 321; vi. saṅga. aṭṭha. 227) nāma pupphārāmo vā phalārāmo vā. Ārāmavatthu nāma tesaṁyeva ārāmānaṁ atthāya paricchinditvā ṭhapitokāso, tesu vā ārāmesu vinaṭṭhesu tesaṁ porāṇakabhūmibhāgo . Vihāro nāma yaṁ kiñci pāsādādisenāsanaṁ. Vihāravatthu nāma tassa patiṭṭhānokāso. Mañco nāma masārako bundikābaddho, kuḷīrapādako, āhaccapādakoti imesaṁ pubbe vuttānaṁ catunnaṁ mañcānaṁ aññataro. Pīṭhaṁ nāma masārakādīnaṁyeva catunnaṁ pīṭhānaṁ aññataraṁ. Bhisi nāma uṇṇabhisiādīnaṁ pañcannaṁ bhisīnaṁ aññatarā. Bibbohanaṁ nāma rukkhatūlalatātūlapoṭakitūlānaṁ aññatarena puṇṇaṁ. Lohakumbhī nāma kāḷalohena vā tambalohena vā yena kenaci lohena katā kumbhī. Lohabhāṇakādīsupi eseva nayo. Ettha pana bhāṇakanti arañjaro vuccati. Vārakoti ghaṭo. Kaṭāhaṁ kaṭāhameva. Vāsiādīsu, valliādīsu ca duviññeyyaṁ nāma natthi. Evaṁ –",
  "tika-vin09t17:407": "Dvisaṅgahāni dve honti, tatiyaṁ catusaṅgahaṁ;",
  "tika-vin09t17:408": "Catutthaṁ navakoṭṭhāsaṁ, pañcamaṁ aṭṭhabhedanaṁ.",
  "tika-vin09t17:409": "Iti pañcahi rāsīhi, pañcanimmalalocano;",
  "tika-vin09t17:410": "Pañcavīsavidhaṁ nātho, garubhaṇḍaṁ pakāsayi. (cūḷava. aṭṭha. 321; vi. saṅga. aṭṭha. 227);",
  "tika-vin09t17:411": "Vissajjetuṁ vā vibhajituṁ vā na vaṭṭatīti mūlacchejjavasena vissajjetuṁ vā vibhajituṁ vā na vaṭṭanti. Parivattanavasena pana vissajjantassa, vibhajantassa ca anāpatti. Tenāha ‘‘thāvarenā’’tiādi. Tattha thāvarena thāvaranti ārāmaārāmavatthuvihāravihāravatthunā ārāmaṁ ārāmavatthuṁ vihāraṁ vihāravatthuṁ. Itarenāti athāvarena, pacchimarāsittayenāti vuttaṁ hoti. Akappiyenāti suvaṇṇamayamañcādinā ceva akappiyabhisibibbohanehi ca. Mahagghakappiyenāti dantamayamañcādinā ceva pāvārādinā ca. Itaranti athāvaraṁ. Kappiyaparivattanena parivattetunti yathā akappiyaṁ na hoti, evaṁ parivattetuṁ.",
  "tika-vin09t17:412": "Tatrāyaṁ parivattananayo (cūḷava. aṭṭha. 321; vi. saṅga. aṭṭha. 228) – saṅghassa nāḷikerārāmo dūre hoti, kappiyakārakāva bahutaraṁ khādanti, yampi na khādanti, tato sakaṭavetanaṁ datvā appameva āharanti. Aññesaṁ pana tassārāmassa avidūre gāmavāsīnaṁ manussānaṁ vihārassa samīpe ārāmo hoti, te saṅghaṁ upasaṅkamitvā sakena ārāmena taṁ ārāmaṁ yācanti, saṅghena ‘‘ruccati saṅghassā’’ti apaloketvā sampaṭicchitabbo. Sacepi bhikkhūnaṁ rukkhasahassaṁ hoti, manussānaṁ pañcasatāni, ‘‘tumhākaṁ ārāmo khuddako’’ti na vattabbaṁ. Kiñcāpi ayaṁ khuddako, atha kho itarato bahutaraṁ āyaṁ deti. Sacepi samakameva deti , evampi icchiticchitakkhaṇe paribhuñjituṁ sakkāti gahetabbameva. Sace pana manussānaṁ bahutarā rukkhā honti, ‘‘nanu tumhākaṁ bahutarā rukkhā’’ti vattabbaṁ. Sace ‘‘atirekaṁ amhākaṁ puññaṁ hotu, saṅghassa demā’’ti vadanti, jānāpetvā sampaṭicchituṁ vaṭṭati. Bhikkhūnaṁ rukkhā phaladhārino, manussānaṁ rukkhā na tāva phalaṁ gaṇhanti. Kiñcāpi na gaṇhanti, na cirena gaṇhissantīti sampaṭicchitabbameva. Manussānaṁ rukkhā phaladhārino, bhikkhūnaṁ rukkhā na tāva phalaṁ gaṇhanti, ‘‘nanu tumhākaṁ rukkhā phaladhārino’’ti vattabbaṁ. Sace ‘‘gaṇhatha, bhante, amhākaṁ puññaṁ bhavissatī’’ti denti, jānāpetvā sampaṭicchituṁ vaṭṭati. Evaṁ ārāmena ārāmo parivattetabbo, eteneva nayena ārāmavatthupi vihāropi vihāravatthupi ārāmena parivattetabbaṁ. Ārāmavatthunā ca mahantena vā khuddakena vā ārāmaṁ ārāmavatthuṁ vihāraṁ vihāravatthunti.",
  "tika-vin09t17:413": "Kathaṁ vihārena (cūḷava. aṭṭha. 321; vi. saṅga. aṭṭha. 228) vihāro parivattetabbo? Saṅghassa antogāme gehaṁ hoti, manussānaṁ vihāramajjhe pāsādo, ubhopi agghena samakā. Sace manussā tena pāsādena taṁ gehaṁ yācanti, sampaṭicchituṁ vaṭṭati. Bhikkhūnaṁ ce mahagghataraṁ gehaṁ hoti, ‘‘mahagghataraṁ amhākaṁ geha’’nti vutte ‘‘kiñcāpi mahagghataraṁ pabbajitānaṁ asāruppaṁ, na sakkā tattha pabbajitehi vasituṁ, idaṁ pana sāruppaṁ, gaṇhathā’’ti vadanti, evampi sampaṭicchituṁ vaṭṭati. Sace pana manussānaṁ mahagghaṁ hoti ‘‘nanu tumhākaṁ gehaṁ mahaggha’’nti vattabbaṁ. ‘‘Hotu, bhante, amhākaṁ puññaṁ bhavissati, gaṇhathā’’ti vutte pana sampaṭicchituṁ vaṭṭati. Evaṁ vihārena vihāro parivattetabbo. Eteneva nayena vihāravatthupi ārāmopi ārāmavatthupi vihārena parivattetabbaṁ. Vihāravatthunā ca mahagghena vā appagghena vā vihāraṁ vihāravatthuṁ ārāmaṁ ārāmavatthuṁ. Evaṁ tāva thāvarena thāvaraparivattanaṁ veditabbaṁ.",
  "tika-vin09t17:414": "Itarena itaraparivattane pana mañcapīṭhaṁ mahantaṁ vā hotu, khuddakaṁ vā (cūḷava. aṭṭha. 321; vi. saṅga. aṭṭha. 228), antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ hoti. Sacepi rājā vā rājamahāmattādayo vā ekappahāreneva mañcasataṁ vā mañcasahassaṁ vā denti, sabbe kappiyamañcā sampaṭicchitabbā, sampaṭicchitvā vuḍḍhappaṭipāṭiyā ‘‘saṅghikaparibhogena paribhuñjathā’’ti dātabbā, na puggalikaparibhogena dātabbā. Atirekamañce bhaṇḍāgārādīsu paññapetvā pattacīvaraṁ nikkhipitvā paribhuñjitumpi vaṭṭati. Bahisīmāya ‘‘saṅghassa demā’’ti dinnamañco saṅghattherassa vasanaṭṭhāne dātabbo. Tattha ce bahū mañcā honti, mañcena kammaṁ natthi. Yassa vasanaṭṭhāne kammaṁ atthi, tattha ‘‘saṅghikaparibhogena paribhuñjathā’’ti dātabbo, na puggalikabhogena. Mahagghena satagghanakena vā sahassagghanakena vā mañcena aññaṁ mañcasataṁ labhati, parivattetvā gahetabbaṁ. Na kevalaṁ mañcena mañcoyeva, ārāmaārāmavatthuvihāravihāravatthupīṭhabhisibibbohanānipi parivattetuṁ vaṭṭati. Eseva nayo pīṭhabhisibibbohanesupi. Varasenāsanādīnaṁ saṁrakkhaṇatthanti sace dubbhikkhaṁ hoti, bhikkhū piṇḍapātena na yāpenti, ettha rājarogacorabhayāni, aññattha gacchantānaṁ vihārā palujjanti, tālanāḷikerādike vināsenti, senāsanapaccayaṁ sandhāya yāpetuṁ sakkā hoti, evarūpe kāle varasenāsanādīnaṁ saṁrakkhaṇatthaṁ. Lāmakāni vissajjetunti lāmakaṁ lāmakaṁ vissajjetuṁ, lāmakakoṭiyā vissajjetunti adhippāyo. Vissajjetvā paribhuñjituṁ vaṭṭatīti vissajjetvā tato laddhayāgubhattacīvarādīni paribhuñjituṁ vaṭṭati. Kāḷalohatambalohakaṁsalohavaṭṭalohānanti ettha kaṁsalohaṁ, vaṭṭalohañca kittimalohaṁ. Tīṇi hi kittimalohāni kaṁsalohaṁ, vaṭṭalohaṁ, ārakūṭanti. Tattha tiputambe missetvā kataṁ kaṁsalohaṁ, sītatambe missetvā kataṁ vaṭṭalohaṁ, rasakatambe missetvā kataṁ ārakūṭaṁ. Tena vuttaṁ ‘‘kaṁsalohaṁ, vaṭṭalohañca kittimaloha’’nti. Tato atirekanti tato atirekaggaṇhanako.",
  "tika-vin09t17:415": "Sarakoti majjhe makuḷaṁ dassetvā mukhavaṭṭivitthataṁ katvā piṭṭhito nāmetvā kātabbaṁ ekaṁ bhājanaṁ. ‘‘Sarāva’’ntipi vadanti. Ādisaddena kañcanakādīnaṁ gihiupakaraṇānaṁ gahaṇaṁ. Tāni hi khuddakānipi garubhaṇḍāneva gihiupakaraṇattāti. Pi-saddena pageva mahantānīti dasseti. Imāni pana bhājanīyāni bhikkhūpakaraṇattāti adhippāyo. Yathā ca etāni, evaṁ kuṇḍikāpi bhājanīyā. Vakkhati hi ‘‘yathā ca mattikābhaṇḍe, evaṁ lohabhaṇḍepi kuṇḍikā bhājanīyakoṭṭhāsameva bhajatī’’ti (kaṅkhā. aṭṭha. dubbalasikkhāpadavaṇṇanā). Saṅghikaparibhogenāti āgantukānaṁ vuḍḍhatarānaṁ datvā paribhogena. Gihivikaṭāti gihīhi vikatā paññattā, attano vā santakakaraṇena virūpaṁ katā. Puggalikaparibhogena na vaṭṭatīti āgantukānaṁ adatvā attano santakaṁ viya gahetvā pariharitvā paribhuñjituṁ na vaṭṭati. Pipphalikoti kattari. Ārakaṇṭakaṁ sūcivedhakaṁ. Tāḷaṁ yantaṁ. Kattarayaṭṭhivedhako kattarayaṭṭhivalayaṁ. Yathā tathā ghanakataṁ lohanti lohavaṭṭi lohaguḷo lohapiṇḍi lohacakkalikanti evaṁ ghanakataṁ lohaṁ. Khīrapāsāṇamayānīti mudukakhīravaṇṇapāsāṇamayāni.",
  "tika-vin09t17:416": "Gihivikaṭānipi na vaṭṭanti anāmāsattā. Pi-saddena pageva saṅghikaparibhogena vā puggalikaparibhogena vāti dasseti. Senāsanaparibhogo pana sabbakappiyo. Tasmā jātarūpādimayā sabbepi senāsanaparikkhārā āmāsā. Tenāha ‘‘senāsanaparibhoge panā’’tiādi.",
  "tika-vin09t17:417": "Sesāti tato mahattarī vāsi. Yā panāti yā kudārī pana. Kudālo antamaso caturaṅgulamattopi garubhaṇḍameva. Nikhādanaṁ caturassamukhaṁ vā hotu, doṇimukhaṁ vā vaṅkaṁ vā ujukaṁ vā, antamaso sammuñjanidaṇḍakavedhanampi daṇḍabandhaṁ ce, garubhaṇḍameva. Tenāha ‘‘kudālo daṇḍabandhanikhādanaṁ vā agarubhaṇḍaṁ nāma natthī’’ti. Sipāṭikā nāma khurakoso. Sikharaṁ pana daṇḍabandhanikhādanaṁ anulometīti āha ‘‘sikharampi nikhādaneneva saṅgahita’’nti. Sace tampi pana adaṇḍakaṁ phalamattaṁ, bhājanīyaṁ. Upakkhareti vāsiādibhaṇḍāni.",
  "tika-vin09t17:418": "Pattabandhako nāma pattassa gaṇṭhikādikārako. ‘‘Paṭimāsuvaṇṇādipattakārako’’tipi vadanti. Tipucchedanakasatthaṁ, suvaṇṇacchedanakasatthaṁ, kataparikammacammacchindanakakhuddakasatthanti imāni cettha tīṇi pipphalikaṁ anulomentīti āha ‘‘ayaṁ pana viseso’’tiādi. Itarānīti mahākattariādīni.",
  "tika-vin09t17:419": "Aḍḍhabāhuppamāṇāti (sārattha. ṭī. cūḷavagga 3.321) kapparato paṭṭhāya yāva aṁsakūṭappamāṇā, vidatthicaturaṅgulappamāṇāti vuttaṁ hoti. Tatthajātakāti saṅghikabhūmiyaṁ jātā. Ārakkhasaṁvidhānena rakkhitattā rakkhitā ca sā mañjūsādīsu pakkhittaṁ viya yathā taṁ na nassati, evaṁ gopanato gopitā cāti rakkhitagopitā. Tatthajātakāpi pana arakkhitā garubhaṇḍameva na hoti. ‘‘Saṅghakamme ca cetiyakamme ca kate’’ti iminā saṅghasantakena cetiyasantakaṁ rakkhituṁ, parivattituñca vaṭṭatīti dīpeti. Suttaṁ panāti vaṭṭitañceva avaṭṭitañca suttaṁ.",
  "tika-vin09t17:420": "Aṭṭhaṅgulasūcidaṇḍamattoti antamaso dīghaso aṭṭhaṅgulamatto, pariṇāhato sīhaḷapaṇṇasūcidaṇḍamatto. Etthāti veḷubhaṇḍe. Daḍḍhaṁ gehaṁ yesaṁ teti daḍḍhagehā. Na vāretabbāti ‘‘mā gaṇhitvā gacchathā’’ti na nisedhetabbā. Desantaragatena sampattavihāre saṅghikāvāse ṭhapetabbā.",
  "tika-vin09t17:421": "Avasesañca chadanatiṇanti muñjapabbajehi avasesaṁ yaṁ kiñci chadanatiṇaṁ. Yattha pana tiṇaṁ natthi, tattha paṇṇehi chādenti (cūḷava. aṭṭha. 321). Tasmā paṇṇampi tiṇeneva saṅgahitanti āha ‘‘chadanatiṇasaṅkhepagatesū’’tiādi. Aṭṭhaṅgulappamāṇopīti vitthārato aṭṭhaṅgulappamāṇo. Likhitapotthako pana garubhaṇḍaṁ na hoti.",
  "tika-vin09t17:422": "Veḷumhi vuttappamāṇoti ‘‘aṭṭhaṅgulasūcidaṇḍakamattopī’’ti veḷubhaṇḍe vuttappamāṇo. Saṅghassa dinno vāti dārudullabhaṭṭhāne saṅghassa dinno vā. Kurundiyaṁ vuttakkamena dārubhaṇḍavinicchayaṁ vatvā idāni mahāaṭṭhakathāyaṁ vuttakkamena vattuṁ ‘‘apicā’’tiādimāha. Āsandikādīnīti ettha āsandikoti caturassapīṭhaṁ vuccati. ‘‘Uccakampi āsandika’’nti vacanato ekatobhāgena dīghapīṭhameva hi aṭṭhaṅgulapādakaṁ vaṭṭati. Caturassāsandiko pana pamāṇātikkantopi vaṭṭhatīti veditabbo. Ādisaddena ‘‘sattaṅgo, bhaddapīṭhakaṁ, eḷakapādakapīṭhaṁ, āmalakavaṭṭakapīṭhaṁ, phalakaṁ, kocchaṁ, palālapīṭhaka’’nti (cūḷava. aṭṭha. 321) ime saṅgaṇhantīti veditabbaṁ. Tenāha ‘‘antamaso’’tiādi. Paṇṇehi vāti kadalipaṇṇādīhi vā. Byagghacammonaddhampi vāḷarūpaparikkhittaṁ ratanaparisibbitaṁ kocchakaṁ garubhaṇḍameva.",
  "tika-vin09t17:423": "Ghaṭṭanaphalakaṁ nāma yattha ṭhapetvā rajitacīvaraṁ hatthena ghaṭṭenti. Ghaṭṭanamuggaro nāma anuvātādighaṭṭanakoti vadanti. Daṇḍamuggaro nāma yena rajitacīvaraṁ pothenti. Ambaṇanti phalakehi pokkharaṇī viya kataṁ pānīyabhājanaṁ. Rajanadoṇīti pakkarajanaṁ ākiritvā ṭhapanabhājanaṁ.",
  "tika-vin09t17:424": "Akappiyacammanti sīhādīnaṁ cammaṁ. ‘‘Bhūmattharaṇaṁ kātuṁ vaṭṭatī’’ti idaṁ akappiyacammaṁ sandhāya vuttaṁ. ‘‘Paccattharaṇagatika’’nti iminā mañcapīṭhepi attharituṁ vaṭṭatīti dīpeti. Pāvārādipaccattharaṇampi garubhaṇḍanti eke. Noti apare. Vīmaṁsitvā gahetabbaṁ. Kappiyacammānīti migādīnaṁ cammāni.",
  "tika-vin09t17:425": "Sabbaṁ cakkayuttayānanti rathasakaṭādikaṁ sabbacakkayuttayānaṁ. Visaṅkharitacakkaṁ pana yānaṁ bhājanīyaṁ. Anuññātavāsi nāma yā sipāṭikāya pakkhipitvā pariharituṁ sakkāti vuttā. Muṭṭhipaṇṇanti tālapattaṁ. Tañhi muṭṭhinā gahetvā pariharantīti ‘‘muṭṭhipaṇṇa’’nti vuccati. Muṭṭhipaṇṇanti chattacchadanapaṇṇamevāti keci. Araṇisahitanti araṇiyugaḷaṁ, uttarāraṇī, adharāraṇīti araṇidvayanti attho.",
  "tika-vin09t17:426": "Phātikammaṁkatvāti antamaso taṁagghanakavālikāyapi thāvaraṁ vaḍḍhikammaṁ katvā. Phātikammaṁ akatvā gaṇhantena tattheva valañjetabbo. Gamanakāle saṅghike āvāse ṭhapetvā gantabbaṁ. Asatiyā gahetvā gatena pahiṇitvā dātabbo. Desantaragatena sampattavihāre saṅghikāvāse ṭhapetabbo. Etthāti mattikābhaṇḍe. Kuṇḍikāti ayokuṇḍikā ceva tambalohakuṇḍikā ca. Bhājanīyakoṭṭhāsameva bhajatīti bhājanīyapakkhameva sevati, na tu garubhaṇḍanti attho. Kañcanako pana garubhaṇḍamevāti adhippāyo. Itaranti garubhaṇḍaṁ.",
  "tika-vin09t17:427": "Dubbalasikkhāpadavaṇṇanā niṭṭhitā.",
  "tika-vin09t17:428": "12. Pariṇāmanasikkhāpadavaṇṇanā",
  "tika-vin09t17:429": "Dvādasame na kiñci vattabbaṁ atthi.",
  "tika-vin09t17:430": "Pariṇāmanasikkhāpadavaṇṇanā niṭṭhitā.",
  "tika-vin09t17:431": "Sahadhammikavaggo aṭṭhamo.",
  "tika-vin09t17:432": "9. Ratanavaggo",
  "tika-vin09t17:433": "1. Antepurasikkhāpadavaṇṇanā",
  "tika-vin09t17:434": "Anikkhantarājake aniggataratanaketi ettha ‘‘sayanighare’’ti pāṭhaseso daṭṭhabboti āha ‘‘anikkhanto rājā ito’’tiādi. Tattha itoti sayanigharato. Sayanighareti sayanīyaghare. Yattha rañño sayanaṁ paññattaṁ hoti, antamaso sāṇipākāraparikkhittampi, tasminti vuttaṁ hoti. Ratijananaṭṭhena ratanaṁ, hatthiādi. Idha pana itthiratanaṁ adhippetanti āha ‘‘ratanaṁ vuccati mahesī’’ti.",
  "tika-vin09t17:435": "Ubhosūti rājamahesīsu. Kiriyākiriyanti ettha indakhīlātikkamo kiriyaṁ, appaṭisaṁviditaṁ akiriyanti daṭṭhabbaṁ.",
  "tika-vin09t17:436": "Antepurasikkhāpadavaṇṇanā niṭṭhitā.",
  "tika-vin09t17:437": "2. Ratanasikkhāpadavaṇṇanā",
  "tika-vin09t17:438": "Muttādidasavidhanti ‘‘muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅko masāragalla’’nti (pāci. 506) dasavidhaṁ ratanaṁ. Ajjhāvasatheti gehe. Tenāha ‘‘parikkhittassā’’tiādi, parikkhittassa āvasathassāti attho. Āvasathoti cettha antogāme niviṭṭhagehaṁ adhippetaṁ. Ārāme niviṭṭhagehaṁ pana ajjhārāmaggahaṇeneva gahitaṁ. ‘‘Āvasathoti cettha antoārāme vā hotu, aññattha vā, attano vasanaṭṭhānaṁ vuccatī’’ti (sārattha. ṭī. pācittiya 3.506) keci. Sabbesampi atthāya dukkaṭamevāti attano vā tesaṁ saṅghādīnaṁ vā atthāya uggaṇhantassa vā uggaṇhāpentassa vā dukkaṭameva. Sace pana mātāpitūnaṁ santakaṁ avassaṁ paṭisāmetabbaṁ kappiyabhaṇḍaṁ hoti, attano atthāya gahetvā paṭisāmetabbanti āha ‘‘tādisaṁ panā’’tiādi. Tādisanti yaṁ mātāpitūnaṁ santakaṁ avassaṁ paṭisāmetabbaṁ kappiyabhaṇḍaṁ, tādisaṁ. Chandenapi bhayenapīti vaḍḍhakiādīsu chandenapi, rājavallabhesu bhayenapi.",
  "tika-vin09t17:439": "Tādise ṭhāneti mahāvihārasadisassa mahārāmassa pākāraparikkhitte pariveṇe. Saññāṇaṁ katvāti ‘‘ettakā kahāpaṇā’’tiādinā rūpena vā lañchanādinimittena vā saññāṇaṁ katvā, sallakkhetvāti attho. Patirūpānaṁ bhikkhūnaṁ hattheti lajjīnaṁ kukkuccakānaṁ bhikkhūnaṁ hatthe. Lolajātikānañhi hatthe ṭhapetuṁ na labbhati. Neva pakkamatīti neva tamhā āvāsā pakkamati. ‘‘Thāvaraṁ senāsanaṁ vā’’tiādinā attano cīvarādimūlaṁ na kātabbanti (pāci. aṭṭha. 506) dasseti. Taṁ dassetvāti yaṁ thāvarasenāsanādi kataṁ, taṁ upāsaka tava santakena idaṁ nāma katanti evaṁ dassetvā. Samādapetvāti aññaṁ samādapetvā, ‘‘uddissa ariyā tiṭṭhanti, esā ariyāna yācanā’’ti vuttanayena yācitvāti attho.",
  "tika-vin09t17:440": "Anuññātaṭṭhāneti ajjhārāmaajjhāvasathe. Āmāsanti āmasitabbañceva paṭisāmetabbañca vatthādi.",
  "tika-vin09t17:441": "Ratanasikkhāpadavaṇṇanā niṭṭhitā.",
  "tika-vin09t17:442": "3. Vikālagāmappavesanasikkhāpadavaṇṇanā",
  "tika-vin09t17:443": "Cāritteti cārittasikkhāpade. Upacāranti dutiyaleḍḍupātaṁ. Aññaṁ gāmaṁ gacchantānaṁ puna āpucchanakiccaṁ natthīti ussāhaṁ appaṭippassambhetvā aññaṁ gāmaṁ gacchantānaṁ gāmasatampi hotu, puna āpucchanakiccaṁ natthīti attho. Tenāha ‘‘sace panā’’tiādi. Ussāhanti gāmappavisanussāhaṁ. Antarārāmādīsu (pāci. aṭṭha. 515) na kevalaṁ anāpucchā gacchantasseva, kāyabandhanaṁ abandhitvā saṅghāṭiṁ apārupitvā gacchantassāpi anāpatti. Āpadāsūti sīho vā byaggho vā āgacchati, megho vā uṭṭheti, añño vā koci upaddavo uppajjati , anāpatti. Evarūpāsu āpadāsu bahigāmato antogāmaṁ pavisituṁ vaṭṭati.",
  "tika-vin09t17:444": "Vikālagāmappavesanasikkhāpadavaṇṇanā niṭṭhitā.",
  "tika-vin09t17:445": "4. Sūcigharasikkhāpadavaṇṇanā",
  "tika-vin09t17:446": "Taṁ assa atthīti (sārattha. ṭī. pācittiya 3.517) paṭhamaṁ bhinditvā pacchā desetabbattā taṁ bhedanakaṁ assa pācittiyassa atthīti.",
  "tika-vin09t17:447": "Araṇiketi araṇidhanuke. Vidheti vedhake. Vāsijaṭeti vāsidaṇḍake ca.",
  "tika-vin09t17:448": "Sūcigharasikkhāpadavaṇṇanā niṭṭhitā.",
  "tika-vin09t17:449": "5. Mañcapīṭhasikkhāpadavaṇṇanā",
  "tika-vin09t17:450": "Aṭṭhaṅgulapādakanti bhāvanapuṁsakaniddeso. ‘‘Chedanakaṁ bhedanakasadisamevā’’ti iminā ‘‘chedanameva chedanakaṁ, taṁ assa atthīti chedanaka’’nti imamatthaṁ atidisati.",
  "tika-vin09t17:451": "Yathā pamāṇameva upari dissati, evaṁ nikhaṇitvā vāti sace pana na chinditukāmo hoti, yathā pamāṇameva upari dissati, evaṁ bhūmiyaṁ nikhaṇitvā vā. Aṭṭakaṁ vā bandhitvāti ukkhipitvā tulāsaṅghāte ṭhapetvā aṭṭaṁ katvā.",
  "tika-vin09t17:452": "Mañcapīṭhasikkhāpadavaṇṇanā niṭṭhitā.",
  "tika-vin09t17:453": "6. Tūlonaddhasikkhāpadavaṇṇanā",
  "tika-vin09t17:454": "Cimilikaṁpattharitvā tūlaṁ pakkhipitvāti mañcapīṭhānaṁ upari cimilikaṁ pattharitvā tassa upari tūlaṁ pakkhipitvāti attho. Upari cimilikāyāti uparimabhāge cimilikāya.",
  "tika-vin09t17:455": "Sīsappamāṇanti (cūḷava. aṭṭha. 297; sārattha. ṭī. cūḷavagga 3.297) yattha galavāṭakato paṭṭhāya sabbasīsaṁ upadahanti, taṁ sīsappamāṇaṁ. Tañca ukkaṭṭhaparicchedato tiriyaṁ muṭṭhiratanaṁ hoti, dīghato dviratananti dassetuṁ ‘‘yassa vitthārato tīsu koṇesū’’tiādimāha. Dvinnaṁ antaraṁ vidatthi caturaṅgulaṁ hotīti dvinnaṁ koṇānaṁ antaraṁ miniyamānaṁ vidatthi ceva caturaṅgulañca hoti. Majjhe muṭṭhiratananti bibbohanassa majjhaṁ tiriyato muṭṭhiratanappamāṇaṁ hoti. Ayañhi sīsappamāṇassa ukkaṭṭhaparicchedo. Tato uddhaṁ na vaṭṭati, heṭṭhā vaṭṭati. Agilānassa sīsūpadhānañca pādūpadhānañcāti dvayameva vaṭṭati. Gilānassa bibbohanāni santharitvā upari paccattharaṇaṁ datvā nipajjitumpi vaṭṭati.",
  "tika-vin09t17:456": "Tūlonaddhasikkhāpadavaṇṇanā niṭṭhitā.",
  "tika-vin09t17:457": "7. Nisīdanasikkhāpadavaṇṇanā",
  "tika-vin09t17:458": "Sattamaṁ uttānameva.",
  "tika-vin09t17:459": "Nisīdanasikkhāpadavaṇṇanā niṭṭhitā.",
  "tika-vin09t17:460": "8. Kaṇḍuppaṭicchādisikkhāpadavaṇṇanā",
  "tika-vin09t17:461": "Adhonābhiubbhajāṇumaṇḍalanti nābhiyā heṭṭhā jāṇumaṇḍalānaṁ upari. Kaṇḍupīḷakaassāvathullakacchābādhānanti ettha kaṇḍūti kacchu. Pīḷakāti lohitatuṇḍikā sukhumapīḷakā. Assāvoti arisabhagandalamadhumehānaṁ vasena asucipaggharaṇaṁ. Thullakacchābādhoti mahāpīḷakābādho vuccati.",
  "tika-vin09t17:462": "Kaṇḍuppaṭicchādisikkhāpadavaṇṇanā niṭṭhitā.",
  "tika-vin09t17:463": "9-10. Vassikasāṭikanandasikkhāpadavaṇṇanā",
  "tika-vin09t17:464": "Navamaṁ dasamañca uttānameva.",
  "tika-vin09t17:465": "Vassikasāṭikanandasikkhāpadavaṇṇanā niṭṭhitā.",
  "tika-vin09t17:466": "Ratanavaggo navamo.",
  "tika-vin09t17:467": "Iti kaṅkhāvitaraṇiyā pātimokkhavaṇṇanāya",
  "tika-vin09t17:468": "Vinayatthamañjūsāyaṁ līnatthappakāsaniyaṁ",
  "tika-vin09t17:469": "Pācittiyavaṇṇanā niṭṭhitā."
}