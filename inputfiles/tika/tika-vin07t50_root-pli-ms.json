{
  "tika-vin07t50:0": "Cūḷasaṅgāmaṁ",
  "tika-vin07t50:1": "Anuvijjakassa paṭipattivaṇṇanā",
  "tika-vin07t50:2": "365.Tatrahīti tasmiṁ sannipāte. Attapaccatthikāti lajjipesalassa codakapāpagarahīpuggalassa anatthakāmā verīpuggalā. Sāsanapaccatthikāti attano anācārānuguṇaṁ buddhavacanaṁ pakāsento taṇhāgatikā, diṭṭhigatikā ca. Ajjhogāhetvāti alajjiabhibhavanavasena saṅghamajjhaṁ pavisitvā. So saṅgāmāvacaroti so codako saṅgāmāvacaro nāma. Diṭṭhasutamutampi rājakathādikanti diṭṭhasutavaseneva rājacorādikathaṁ, mutavasenapi annādikathañca akathentenāti yojetabbaṁ. Kappiyākappiyanissitā vātiādīsu rūpārūpapaṭicchedapadena sakalaabhidhammatthapiṭakattaṁ dasseti. Samathācārādīhi paṭisaṁyuttanti sakalasuttantapiṭakattaṁ. Tattha samathācāro nāma samathabhāvanākkamo. Tathā vipassanācāro. Ṭhānanisajjavattādinissitāti saṅghamajjhādīsu garucittīkāraṁ paccupaṭṭhapetvā ṭhānādikkamanissitā ceva cuddasamahāvattādivattanissitā ca, ādi-saddena appicchatādinissitā cāti attho. Pañhe uppanneti kenaci uppanne pañhe pucchite. Idañca upalakkhaṇamattaṁ, yaṁ kiñci upaṭṭhitaṁ dhammaṁ bhāsassūti adhippāyo.",
  "tika-vin07t50:3": "Kulapadeso nāma khattiyādijātiyampi kāsikarājakulādikulaviseso. Etamevāha ‘‘kulapadeso khattiyakulādivaseneva veditabbo’’ti. Sannipātamaṇḍaleti attano anuvijjamānappakāraṁ saṅghassa ñāpanatthaṁ uṭṭhāya saṅghasannipātamajjhe ito cito ca paresaṁ mukhaṁ olokentena na caritabbaṁ. Yathānisinneneva dhammavinayānuguṇaṁ vinicchayaṁ yathā sabbe suṇanti, tathā vattabbanti attho.",
  "tika-vin07t50:4": "Pāḷiyaṁ acaṇḍikatenāti akatacaṇḍabhāvena, apharusenāti attho. ‘‘Hitānukampinā’’ti etena mettāpubbabhāgo vutto. ‘‘Kāruṇikena bhavitabba’’nti iminā appanāppattakaruṇā vuttā. ‘‘Hitaparisakkinā’’ti iminā karuṇāpubbabhāgo. Tenāha ‘‘karuṇā ca karuṇāpubbabhāgo ca upaṭṭhāpetabboti ayaṁ padadvayepi adhippāyo’’ti. Lajjiyāti lajjinī.",
  "tika-vin07t50:5": "Anuyogavattaṁkathāpetvāti ‘‘kālena vakkhāmī’’tiādinā (pari. 362) vuttavattaṁ. Anuyuñjanācārakkameneva anuyuñjanaṁ anuyogavattaṁ nāma, taṁ kathāpetvā teneva kamena anuyuñjāpetvāti attho. Ujumaddavenāti ettha ajjhāharitabbapadaṁ dasseti ‘‘upacaritabbo’’ti. ‘‘Dhammesu ca puggalesu cā’’ti idaṁ ‘‘majjhattena bhavitabba’’nti pakatena sambandhitabbanti āha ‘‘dhammesu ca puggalesu ca…pe… majjhattoti veditabbo’’ti. Yañhi yattha katthaci kattabbaṁ, taṁ tattha atikkamanto majjhatto nāma na hoti, dhammesu ca gāravo kattabbo. Puggalesu pana mettābhāvena pakkhapātagāravo. Tasmā imaṁ vidhiṁ anatikkantova tesu majjhattoti veditabbo.",
  "tika-vin07t50:6": "366.Saṁsandanatthanti āpatti vā anāpatti vāti saṁsaye jāte saṁsanditvā nicchayakaraṇatthaṁ vuttanti adhippāyo. Atthadassanāyāti sādhetabbassa āpattādiupameyyatthassa codakacuditake attano paṭiññāya eva sarūpavibhāvanatthaṁ. Attho jānāpanatthāyāti evaṁ vibhāvito attho codakacuditakasaṅghānaṁ ñāpanatthāya nijjhāpanatthāya, sampaṭicchāpanatthāyāti attho. Puggalassa ṭhapanatthāyāti codakacuditake attano paṭiññāya eva āpattiyaṁ, anāpattiyaṁ vā patiṭṭhāpanatthāya. Sāraṇatthāyāti pamuṭṭhasarāpanatthāya. Savacanīyakaraṇatthāyāti dose sāritepi sampaṭicchitvā paṭikammaṁ akarontassa savacanīyakaraṇatthāya. ‘‘Na te apasādetabbā’’ti idaṁ adhippetatthadassanaṁ. Tattha avisaṁvādakaṭṭhāne ṭhitā eva na apasādetabbā, na itareti daṭṭhabbaṁ.",
  "tika-vin07t50:7": "Appaccayaparinibbānatthāyāti āyatiṁ paṭisandhiyā akāraṇabhūtaparinibbānatthāya. Parinibbānañhi nāma khīṇāsavānaṁ sabbapacchimā cuticittakammajarūpasaṅkhātā khandhā, te ca sabbākārato samucchinnānusayatāya punabbhavāya anantarādipaccayā na honti aññehi ca taṇhādipaccayehi virahitattā. Tasmā ‘‘appaccayaparinibbāna’’nti vuccati. Tanti vimuttiñāṇadassanaṁ. Tenevāha ‘‘tasmi’’nti. Vinayamantanāti vinayavinicchayo. Sotāvadhānanti sotassa odahanaṁ, savananti attho. Tenāha ‘‘yaṁ uppajjati ñāṇa’’nti. Yathāvuttāya vinayasaṁvarādikāraṇaparamparāya vimuttiyā eva padhānattā sā puna cittassa vimokkhoti uddhaṭoti āha ‘‘arahattaphalasaṅkhāto vimokkho’’ti. Atha vā yo yaṁ kiñci dhammaṁ anupādiyitvā parinibbānavasena cittassa cittasantatiyā, tappaṭibaddhakammajarūpasantatiyā ca vimokkho vimuccanaṁ apunappavattivasena vigamo, etadatthāya etassa vigamassatthāya evāti evaṁ nigamanavasenapettha attho veditabbo.",
  "tika-vin07t50:8": "367. Anuyogavattagāthāsu kusalena buddhimatāti sammāsambuddhena. Katanti nibbattitaṁ, pakāsitanti attho. Tenevātiādīsu teneva katākatassa ajānaneva pubbāparaṁ ajānanassa, aññassapi bhikkhuno yaṁ katākataṁ hoti, tampi na jānātīti attho. Attano sadisāyāti yathāvuttehi dosehi yuttatāya attanā sadisāya.",
  "tika-vin07t50:9": "Anuvijjakassa paṭipattivaṇṇanā niṭṭhitā."
}