{
  "tika-abh06t53:0": "Dvādasamo paricchedo",
  "tika-abh06t53:1": "12. Rāsivinicchayakathā",
  "tika-abh06t53:2": "416.",
  "tika-abh06t53:3": " Tattha viññāṇakāyā cha, satta viññāṇadhātuyo;",
  "tika-abh06t53:4": "Phassā cakkhādisamphassā, chabbidhā sattadhāpi ca.",
  "tika-abh06t53:5": "417.",
  "tika-abh06t53:6": " Cakkhusamphassajādīhi , bhedehi pana vedanā;",
  "tika-abh06t53:7": "Saññā ca cetanā ceva, bhinnā chadhā ca sattadhā.",
  "tika-abh06t53:8": "418.",
  "tika-abh06t53:9": " Cittuppādesu dhammā ca, khandhāyatanadhātuyo;",
  "tika-abh06t53:10": "Āhārā ca yathāyogaṁ, phassapañcakarāsiyaṁ.",
  "tika-abh06t53:11": "419.",
  "tika-abh06t53:12": " Sabbe saṅgahitā honti, tasmā nāmapariggaho;",
  "tika-abh06t53:13": "Mūlarāsi ca so sabba-saṅgahoti pavuccati.",
  "tika-abh06t53:14": "420.",
  "tika-abh06t53:15": " Jhānarāsimhi pañceva, dhammā sattappabhedato;",
  "tika-abh06t53:16": "Indriyāni ca bāvīsa, dhammato pana soḷasa.",
  "tika-abh06t53:17": "421.",
  "tika-abh06t53:18": " Nava maggaṅgadhammā ca, bhinnā dvādasadhāpi te;",
  "tika-abh06t53:19": "Chaḷeva hetuyo tattha, desitā kaṅkhituddhavā.",
  "tika-abh06t53:20": "422.",
  "tika-abh06t53:21": " Dasa kammapathā dhammā, chaḷeva pana desitā;",
  "tika-abh06t53:22": "Sesāva dasadhammehi, samānā caturāsayo.",
  "tika-abh06t53:23": "423.",
  "tika-abh06t53:24": " Paññā dasavidhā tattha, vedanā navadhā ṭhitā;",
  "tika-abh06t53:25": "Samādhi sattadhā hoti, vīriyaṁ pana pañcadhā.",
  "tika-abh06t53:26": "424.",
  "tika-abh06t53:27": " Sati bhinnā catudhāva, vitakko tividho mato;",
  "tika-abh06t53:28": "Dvidhā cittādayo honti, dasapañceva sambhavā.",
  "tika-abh06t53:29": "425.",
  "tika-abh06t53:30": " Sesā dvattiṁsa sabbepi, dhammā ekekadhāpi ca;",
  "tika-abh06t53:31": "Hitvā rūpindriyānete, vibhāgā aṭṭhadhā kathaṁ.",
  "tika-abh06t53:32": "426.",
  "tika-abh06t53:33": " Phasso ca cetanā saññā, vicāro pīti jīvitaṁ;",
  "tika-abh06t53:34": "Niravajjā cha yugaḷā, sāvajjamohakaṅkhitā.",
  "tika-abh06t53:35": "427.",
  "tika-abh06t53:36": " Yevāpanakadhammā ca, viratuddhaccavajjitā;",
  "tika-abh06t53:37": "Dvādasā ceti sabbepi, dvattiṁsakekadhā tathā.",
  "tika-abh06t53:38": "428.",
  "tika-abh06t53:39": " Cittaṁ manindriyaṁ cittaṁ, saddhā saddhindriyaṁ balaṁ;",
  "tika-abh06t53:40": "Balesu lokiyā vuttā, lokiye ca dukadvaye.",
  "tika-abh06t53:41": "429.",
  "tika-abh06t53:42": " Lobhālobhādikā dve dve,",
  "tika-abh06t53:43": "Cattāro heturāsiyaṁ;",
  "tika-abh06t53:44": "Micchādiṭṭhi ca maggaṅge,",
  "tika-abh06t53:45": "Pañcakammapathepi te.",
  "tika-abh06t53:46": "430.",
  "tika-abh06t53:47": " Yevāpanakarāsimhi, desitā viratuddhavā;",
  "tika-abh06t53:48": "Maggahetūsu ceveti, dvidhā pañcadasa ṭhitā.",
  "tika-abh06t53:49": "431.",
  "tika-abh06t53:50": " Vitakko jhānamaggesu, tividhā navadhā pana;",
  "tika-abh06t53:51": "Vedanā mūlarāsimhi, tathā jhānindriyesu ca.",
  "tika-abh06t53:52": "432.",
  "tika-abh06t53:53": " Indriyamaggarāsimhi, balapiṭṭhidukattike;",
  "tika-abh06t53:54": "Catudhā sati tattheva, vīriyampi ca pañcadhā.",
  "tika-abh06t53:55": "433.",
  "tika-abh06t53:56": " Samādhi sattadhā vutto, jhānaṅgesu ca tattha ca;",
  "tika-abh06t53:57": "Tattheva dasadhā paññā, hetukammapathesu ca.",
  "tika-abh06t53:58": "434.",
  "tika-abh06t53:59": " Dasanavasattapañcacatutidvekadhā ṭhitā;",
  "tika-abh06t53:60": "Chaḷekakā pañcadasa, dvattiṁsa ca yathākkamaṁ.",
  "tika-abh06t53:61": "435.",
  "tika-abh06t53:62": " Aṭṭha vibhāgasaṅkhepā, padāni dasadhā siyuṁ;",
  "tika-abh06t53:63": "Tepaññāseva dhammā ca, aṭṭhārasa ca rāsayo.",
  "tika-abh06t53:64": "436.",
  "tika-abh06t53:65": " Iti dhammavavatthāne, dhammasaṅgaṇiyaṁ pana;",
  "tika-abh06t53:66": "Cittuppādaparicchede, uddesanayasaṅgaho.",
  "tika-abh06t53:67": "437.",
  "tika-abh06t53:68": " Padāni caturāsīti, desitāni sarūpato;",
  "tika-abh06t53:69": "Yevāpanakanāmena, soḷaseva yathārahaṁ.",
  "tika-abh06t53:70": "438.",
  "tika-abh06t53:71": " Tatthāniyatanāmāni, padānekādaseva tu;",
  "tika-abh06t53:72": "Vuttānekūnanavuti, niyatāneva sambhavā.",
  "tika-abh06t53:73": "439.",
  "tika-abh06t53:74": " Asambhinnapadānettha, tepaññāseva sabbathā;",
  "tika-abh06t53:75": "Cittacetasikānaṁ tu, vasena paridīpaye.",
  "tika-abh06t53:76": "440.",
  "tika-abh06t53:77": " Vibhāgapadadhammānaṁ , vasenevaṁ pakāsito;",
  "tika-abh06t53:78": "Cittacetasikānaṁ tu, kamato rāsinicchayoti.",
  "tika-abh06t53:79": "Iti cetasikavibhāge rāsivinicchayakathā niṭṭhitā.",
  "tika-abh06t53:80": "Dvādasamo paricchedo."
}