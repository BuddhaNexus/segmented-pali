{
  "tika-s0304t0:0": " Namo tassa bhagavato arahato sammāsambuddhassa",
  "tika-s0304t0:1": "Saṁyuttanikāye",
  "tika-s0304t0:2": "Saḷāyatanavaggaṭīkā",
  "tika-s0304t0:3": "1. Saḷāyatanasaṁyuttaṁ",
  "tika-s0304t0:4": "1. Aniccavaggo",
  "tika-s0304t0:5": "1. Ajjhattāniccasuttavaṇṇanā",
  "tika-s0304t0:6": "1. Cakkhatīti cakkhu, ñāṇaṁ, yathāsabhāvato ārammaṇassa jānanena samavisamaṁ ācikkhantaṁ viya pavattatīti attho. Tathā maṁsacakkhu. Tampi hi rūpadassane cakkhatīti cakkhu. Buddhānaṁyeva cakkhūti buddhacakkhu, asādhāraṇato hi sattasantānesu sassatucchedadiṭṭhi anulomikañāṇayathābhūtañāṇānañceva kāmarāgānusayādīnañca yāthāvato vibhāvitañāṇaṁ āsayānusayañāṇaṁ indriyaparopariyattañāṇañca. Heṭṭhimā tayo maggā catusaccadhammesu vuttākārena pavattiyā dhamme cakkhūti dhammacakkhu, tathā tesaṁ phalāni taṁtaṁpaṭipakkhesu paṭippassaddhipahānavasena pavattanato. Samantato sabbadhammesu cakkhukiccasādhanato samantacakkhu, sabbaññutaññāṇaṁ. Dibbavihārasannissayena laddhabbato devānaṁ dibbacakkhu viyāti taṁ dibbacakkhu, abhiññāviseso. Ālokaṁ vaḍḍhetvā rūpadassanato ‘‘ālokapharaṇenā’’ti vuttaṁ. ‘‘Idaṁ dukkhaṁ ariyasaccanti me, bhikkhave, pubbe ananussutesu dhammesu cakkhuṁ udapādī’’tiādinā (saṁ. ni. 5.1081; mahāva. 15) nayena āgatattā catusaccaparicchedakañāṇaṁ ‘‘paññācakkhū’’ti vuttaṁ. Tadidaṁ ‘‘vipassanāñāṇa’’nti vadanti, ‘‘vipassanāmaggaphalapaccavekkhaṇañāṇānī’’ti apare.",
  "tika-s0304t0:7": "Paccayabhūtehi etehi abhisambharīyantīti sambhārā, upatthambhabhūtā catusamuṭṭhānikarūpā. Saha sambhārehīti sasambhāraṁ. Mahābhūtānaṁ upādāya pasīdatīti pasādo. Akkhikūpake akkhipaṭalehīti ubhohi akkhidalehi. Sambhavoti āpodhātumeva sambhavabhūtamāha. Idha ‘‘terasa sambhārā’’ti vuttaṁ. Aṭṭhasāliniyaṁ (dha. sa. aṭṭha. 596) pana saṇṭhānena saddhiṁ ‘‘cuddasa sambhārā’’ti āgataṁ. Tattha saṇṭhānanti vaṇṇāyatanameva parimaṇḍalādisaṇṭhānabhūtaṁ. Visuṁ vacanaṁ pana nesaṁ tathābhūtānaṁ atathābhūtānañca āpodhātuvaṇṇāyatanānaṁ yathāvutte maṁsapiṇḍe vijjamānattā. Sambhavassa catudhātunissitehi saha vuttassa dhātuttayanissitatā yojetabbā. Diṭṭhimaṇḍaleti abhimukhaṁ ṭhitānaṁ paṭibimbapaññāyanaṭṭhānabhūte cakkhusaññitāya diṭṭhiyā pavattiṭṭhānabhūte maṇḍale. Sanniviṭṭhanti etena cakkhupasādassa anekakalāpagatabhāvo dassito. Tathā hi so satta akkhipaṭalāni abhibyāpetvā vattati. Yasmā so satta akkhipaṭalāni byāpetvā ṭhitehi attano nissayabhūtehi katūpakāraṁ taṁnissiteheva āyuvaṇṇādīhi anupālitaparivāritaṁ tisantatirūpasamuṭṭhāpakehi utucittāhārehi upatthambhiyamānaṁ hutvā tiṭṭhati. Rūpadassanasamatthanti attānaṁ nissāya pavattaviññāṇassa vasena rūpāyatanadassanasamatthaṁ. Vitthārakathāti tassa cakkhuno sotādīnañca hetupaccayādivasena ceva lakkhaṇādivasena ca vitthārakathā.",
  "tika-s0304t0:8": "Sammasanacāracittanti vipassanāya pavattiṭṭhānabhūtaṁ vipassitabbaṁ cittaṁ. Keci ‘‘vipassanupagatakiriyamayacitta’’nti vadanti, taṁ tesaṁ matimattaṁ. Tīṇi lakkhaṇāni dassetvā vipassanaṁ ussukkāpetvā arahattassa pāpanavasena desanāya pavattattā.",
  "tika-s0304t0:9": "Ajjhattāniccasuttavaṇṇanā niṭṭhitā.",
  "tika-s0304t0:10": "2-3. Ajjhattadukkhasuttādivaṇṇanā",
  "tika-s0304t0:11": "2-3.Dvelakkhaṇānīti dukkhānattalakkhaṇāni. Ekaṁ lakkhaṇanti anattalakkhaṇaṁ. Sesānīti vuttāvasesāni lakkhaṇāni. Tehīti yehi dutiyatatiyāni suttāni desitāni, tehi. Sallakkhitānīti sammadeva upadhāritāni. Ettakenāti dvinnaṁ ekasseva vā lakkhaṇassa kathanena.",
  "tika-s0304t0:12": "Ajjhattadukkhasuttādivaṇṇanā niṭṭhitā.",
  "tika-s0304t0:13": "4-6. Bāhirāniccasuttādivaṇṇanā",
  "tika-s0304t0:14": "4-6.Vuttasadisovāti ‘‘dve lakkhaṇānī’’tiādinā vuttasadiso eva. Nayoti atidesanayo.",
  "tika-s0304t0:15": "Bāhirāniccasuttādivaṇṇanā niṭṭhitā.",
  "tika-s0304t0:16": "7-12. Ajjhattāniccātītānāgatasuttādivaṇṇanā",
  "tika-s0304t0:17": "7-12.Sallakkhetvāti atītānāgatānaṁ avijjamānattā gāhassa daḷhatāya sallakkhetvā. Paccuppannesu vijjamānattā balavatā taṇhādigāhena vipassanāvīthiṁ paṭipādetuṁ kilamantānaṁ vineyyānaṁ vasena.",
  "tika-s0304t0:18": "Ajjhattāniccātītānāgatasuttādivaṇṇanā niṭṭhitā.",
  "tika-s0304t0:19": "Aniccavaggavaṇṇanā niṭṭhitā.",
  "tika-s0304t0:20": "2. Yamakavaggo",
  "tika-s0304t0:21": "1-4. Paṭhamapubbesambodhasuttādivaṇṇanā",
  "tika-s0304t0:22": "13-16. Dvīsupi suttesu āyatanānaṁ vasena desanā ekarasāvāti ‘‘paṭhamadutiyesū’’ti ekajjhaṁ paduddhāro kato. Āhito ahaṁmāno etthāti attā, attabhāvo. Attānamadhi ajjhattaṁ, tappariyāpannattā tattha bhavāni ajjhattikāni, tesaṁ ajjhattikānaṁ. Ajjhattañca nāma ajjhattajjhattaṁ , niyakajjhattaṁ, gocarajjhattaṁ, visayajjhattanti catubbidhaṁ. Tattha ajjhattajjhattaṁ ajjhatte bhavanti ajjhattikanti āha ‘‘ajjhattajjhattavasena ajjhattikāna’’nti. Tesaṁ cakkhādīnaṁ ajjhattesupi ajjhattikabhāvo adhikasinehavatthutāyāti āha ‘‘chandarāgassa adhimattabalavatāyā’’ti. Idāni tattha tamatthaṁ paṭiyoginā saddhiṁ udāharaṇavasena dassento ‘‘manussānaṁ hī’’tiādimāha. Taṁ uttānameva. Bāhirānīti ajjhattikato bahi bhavāni.",
  "tika-s0304t0:23": "Paṭhamapubbesambodhasuttādivaṇṇanā niṭṭhitā.",
  "tika-s0304t0:24": "5-6. Paṭhamanoceassādasuttādivaṇṇanā",
  "tika-s0304t0:25": "17-18.Nikkhantāti lokato nikkhantā. Visaṁyuttā saṁyogahetūnaṁ kilesānaṁ pahīnattā no saṁyuttā. No adhimuttāti na ussukkajātā. Vimariyādī…pe… cetasāti vigatakilesavaṭṭamariyādatāya nimmariyādīkatena cittena. Catusaccameva kathitaṁ cakkhādīnaṁ assādādino kathitattā.",
  "tika-s0304t0:26": "Paṭhamanoceassādasuttādivaṇṇanā niṭṭhitā.",
  "tika-s0304t0:27": "7-10. Paṭhamābhinandasuttādivaṇṇanā",
  "tika-s0304t0:28": "19-22.Vaṭṭavivaṭṭameva kathitaṁ abhinandanānaṁ uppādanirodhānañca vasena desanāya pavattattā. Anupubbakathāti ādito paṭṭhāya padatthavaṇṇanā. Nesanti suttānaṁ.",
  "tika-s0304t0:29": "Paṭhamābhinandasuttādivaṇṇanā niṭṭhitā.",
  "tika-s0304t0:30": "Yamakavaggavaṇṇanā niṭṭhitā.",
  "tika-s0304t0:31": "3. Sabbavaggo",
  "tika-s0304t0:32": "1. Sabbasuttavaṇṇanā",
  "tika-s0304t0:33": "23. Sabba-saddo pakaraṇavasena katthaci sappadesepi pavattatīti tato nivattanatthaṁ anavasesavisayena sabba-saddena visesetvā vuttaṁ ‘‘sabbasabba’’nti, sabbameva hutvā sabbanti attho. Āyatanabhāvaṁ sabbaṁ āyatanasabbaṁ, sesadvayepi eseva nayo.",
  "tika-s0304t0:34": "Tassa avisayābhāvato na addiṭṭhamidhatthi kiñcīti. Idhāti nipātamattaṁ, idha vā sadevake loke, dassanabhūtena ñāṇena adiṭṭhaṁ nāma kiñci natthīti attho. Yadi evaṁ anumānavisayaṁ nu kho kathanti āha ‘‘atho aviññāta’’nti. Aññesaṁ apaccakkhampi aviññātaṁ tassa kiñci natthīti adiṭṭhaṁ aviññātaṁ natthi. Paccuppannaṁ atītameva ñeyyaṁ gahitaṁ, anāgataṁ nu kho kathanti āha – ‘‘ajānitabba’’nti, tassa kiñci natthīti ānetvā sambandho. Jānituṁ ñātuṁ asakkuṇeyyaṁ nāma tassa kiñci natthīti dassento āha ‘‘sabbaṁ abhiññāsī’’tiādi.",
  "tika-s0304t0:35": "Sakalassa sakkāyadhammassa pariggahitattā sakkāyasabbaṁ. Sabbadhammesūti pañcannaṁ dvārānaṁ ārammaṇabhūtesu sabbesu dhammesu. Yasmā chasupi ārammaṇesu gahitesu padesasabbaṁ nāma na hoti, tasmā ‘‘pañcārammaṇamatta’’nti vuttaṁ. Padesasabbaṁ sakkāyasabbaṁ na pāpuṇāti tassa tebhūmakadhammesu ekadesassa asaṅgaṇhanato. Sakkāyasabbaṁ āyatanasabbaṁ na pāpuṇāti lokuttaradhammānaṁ asaṅgaṇhanato. Āyatanasabbaṁ sabbasabbaṁ na pāpuṇāti. Yasmā āyatanasabbena catubhūmakadhammāva pariggahitā, na lakkhaṇapaññattiyo, yasmā sabbasabbaṁ dassentena buddhañāṇavisayo dassito, tasmā ‘‘sabbasabbaṁ na pāpuṇātī’’ti etthāpi ‘‘kasmā…pe… natthitāyā’’ti sabbaṁ ñātārammaṇeneva pucchāvissajjanaṁ kataṁ. ‘‘Āyatanasabbepi idha vipassanupagadhammāva gahetabbā abhiññeyyaniddesavasenapi sammasanacārasseva icchitattā’’ti vadanti.",
  "tika-s0304t0:36": "Paṭikkhipitvāti ‘‘idaṁ sabbaṁ nāma na hotī’’ti evaṁ paṭikkhipitvā. Tassāti ‘‘aññaṁ sabbaṁ paññāpessāmī’’ti vadantassa. Vācāya vattabbavatthumattakamevāti vañjhāputtagaganakusumādivācā viya etassa vācāya kevalaṁ vattabbavatthukameva bhaveyya, na attho, vacanamattakamevāti attho . Atikkamitvāti anāmasitvā aggahetvā. Taṁ kissa hetūti vighātāpajjanaṁ kena hetunā. Yathā taṁ avisayasminti yathā aññopi koci avisaye vāyamanto, evanti attho. Aṭṭhakathāyaṁ pana yasmā pāḷiyaṁ ‘‘taṁ kissa hetū’’ti vuttakāraṇameva upanayanavasena dassetuṁ ‘‘yathā ta’’ntiādi vuttaṁ. Kāraṇopanayanañca kāraṇamevāti ‘‘yathāti kāraṇavacana’’nti vuttanti daṭṭhabbaṁ. Tenevāha ‘‘evaṁ imasmimpi avisaye’’tiādi.",
  "tika-s0304t0:37": "Sabbasuttavaṇṇanā niṭṭhitā.",
  "tika-s0304t0:38": "2. Pahānasuttavaṇṇanā",
  "tika-s0304t0:39": "24.Sabbassāti dvārārammaṇehi saddhiṁ dvārappavattassa. Pahānāyāti tappaṭibaddhachandarāgapahānavasena pajahanāya. Cakkhusamphassanti cakkhusannissitaphassaṁ. Mūlapaccayanti mūlabhūtaṁ paccayaṁ katvā, sahajātavedanāya cakkhusamphassapaccayabhāve vattabbameva natthi. Eseva nayoti apadesena ‘‘sotasamphassaṁ mūlapaccayaṁ katvā’’tiādinā vattabbanti dasseti. Manoti bhavaṅgacittaṁ manodvārassa adhippetattā. Ārammaṇanti dhammārammaṇaṁ. Sahāvajjanakajavananti sahamanodvārāvajjanakaṁ javanaṁ. Taṁpubbakattā manoviññāṇaphassavedanānaṁ mūlapaccayabhūtā sabbesveva cakkhudvārādīsu vuttittā tadanurūpato ‘‘bhavaṅgasahajāto samphasso’’ti vuttaṁ. Sahāvajjanavedanāya javanavedanā ‘‘vedayita’’nti adhippetā, bhavaṅgasampayuttāya pana vedanāya gahaṇe vattabbameva natthi. Bhavaṅgato amocetvā bhavaṅgacittena saddhiṁyeva āvajjanaṁ gahetvā manodvārāvajjanaṁ bhavaṅgaṁ daṭṭhabbaṁ. Yā panettha desanāti yā ettha ‘‘pahānāyā’’tiādinā pavattadesanā satthu anasiṭṭhi āṇā. Ayaṁ paṇṇatti nāma tassa tassa atthassa pakārato ñāpanato. Ettha sabbaggahaṇena sabbe sabhāvadhammā gahitā, paññatti pana katamāti vicāraṇāya taṁ dassetuṁ ‘‘yā panetthā’’tiādi vuttanti daṭṭhabbaṁ.",
  "tika-s0304t0:40": "Pahānasuttavaṇṇanā niṭṭhitā.",
  "tika-s0304t0:41": "3. Abhiññāpariññāpahānasuttavaṇṇanā",
  "tika-s0304t0:42": "25.Abhiññāti abhiññāya. Ya-kāralopavasenāyaṁ niddeso ‘‘sayaṁ abhiññā’’tiādīsu (dī. ni. 1.28, 405; ma. ni. 1.154) viya, tathā ‘‘pariññā’’ti etthāpi. Sabbanti āyatanasabbaṁ. Tañhi abhiññeyyaṁ. Abhijānitvāti abhiññāya jānitvā. Parijānitvāti tīraṇapariññāya aniccādito parijānitvā. Pajahanatthāyāti pahānapariññāya anavasesato pajahanāya.",
  "tika-s0304t0:43": "Abhiññāpariññāpahānasuttavaṇṇanā niṭṭhitā.",
  "tika-s0304t0:44": "4. Paṭhamaaparijānanasuttavaṇṇanā",
  "tika-s0304t0:45": "26. ‘‘Abhijāna’’ntiādinā ettha bhagavā paṭhamaṁ kaṇhapakkhaṁ dassetvā sukkapakkhaṁ dasseti veneyyajjhāsayavasena. Tenettha vaṭṭavivaṭṭaṁ kathitaṁ.",
  "tika-s0304t0:46": "Paṭhamaaparijānanasuttavaṇṇanā niṭṭhitā.",
  "tika-s0304t0:47": "5. Dutiyaaparijānanasuttavaṇṇanā",
  "tika-s0304t0:48": "27. Cakkhuviññāṇaviññātabbadhammo nāma rūpāyatanamevāti āha ‘‘heṭṭhā gahitarūpamevā’’ti. Idha anāpāthagataṁ ‘‘cakkhuviññāṇaviññātabbā dhammā’’ti vuttattā. Heṭṭhā āpāthagatampi anāpāthagatampi gahitameva ‘‘ye ca rūpā’’ti anavasesato vuttattā. Te hi vedanāsaññāsaṅkhārakkhandhā saha cakkhuviññāṇena viññātabbattā. Tathā hi cakkhuviññāṇaṁ tehi ekuppādaṁ ekavatthukaṁ ekanirodhaṁ ekārammaṇameva. Sesapadesūti sesesu ‘‘yañca sotaṁ ye ca saddā’’tiādinā āgatesu kaṇhapakkhe pañcasu, sukkapakkhe chasupi padesu. Eseva nayoti yvāyaṁ ‘‘heṭṭhā gahitarūpameva gaṇhitvā’’ti attho vutto. Eso eva tatthapi atthavaṇṇanānayo.",
  "tika-s0304t0:49": "Dutiyaaparijānanasuttavaṇṇanā niṭṭhitā.",
  "tika-s0304t0:50": "6. Ādittasuttavaṇṇanā",
  "tika-s0304t0:51": "28. Gayānāmikāya nadiyā avidūre pavatto gāmo gayā nāma, tassaṁ gayāyaṁ viharatīti samīpatthe cetaṁ bhummavacanaṁ. Gayāgāmassa hi āsanne gayāsīsanāmake piṭṭhipāsāṇe bhagavā tadā vihāsi. Tenāha ‘‘bhagavā tattha viharatī’’ti.",
  "tika-s0304t0:52": "Tatrāti ‘‘bhikkhū āmantesī’’ti ye bhikkhū āmantesi, yathā cāyaṁ desanā tesaṁ sappāyā jātā, tatra tasmiṁ atthadvaye vibhāvetabbe ayaṁ anupubbikathā samudāgamato paṭṭhāya anupaṭipāṭikathā. Itoti imasmā kappato. Kirāti anussavanatthe nipāto. Pāramitāparibhāvanāya paripākagate. Ñāṇeti bodhiñāṇe. Kaniṭṭhaputto vemātikabhātā bhagavato. Veḷubhittikuṭikāhi parikkhipitvā bahiddhā, anto pana paṭasāṇīhi.",
  "tika-s0304t0:53": "Sabbesaṁ sattānaṁ. Puññacetanaṁ anto abbhantare paveseti. Bhagavāpi tassa puttoti katvā ‘‘aññe tayo puttā’’ti vuttaṁ. Avippakiritvāti parājayena avippakiriya apalāyitvā. Pidahīti dātuṁ na sakkomīti tathā akāsi. Saccavāditāya gaṇhiṁsūti rājakulassa saccavāditāya attano varaṁ gaṇhiṁsu.",
  "tika-s0304t0:54": "Vinivattitunti paṭiññāya nivattituṁ. Antarāti tumhehi paricchinnakālassa antarā eva matā. Aṭṭhavīsatihatthaṭṭhānaṁ usabhaṁ nāma. Usabhe aṭṭhavīsatihatthappamāṇe ṭhāne. Dānagge byāvaṭoti pasuto.",
  "tika-s0304t0:55": "Soti bhagavā. Tathārūpañhi buddhānaṁ desanāpāṭihāriyaṁ, yathā desanāya gahito attho paccakkhato vibhūto hutvā upaṭṭhāti. Tenāha ‘‘imesaṁ…pe… desessāmī’’ti. Sanniṭṭhānanti cirakālaparicitādittaaggikānaṁ ādittapariyāyadesanāva sappāyāti nicchayamakāsi. Padittanti padīpitaṁ ekādasahi aggīhi ekajālībhūtaṁ. Tenāha ‘‘sampajjalita’’nti. Dukkhalakkhaṇaṁ kathitaṁ cakkhādīnaṁ ekādasahi aggīhi ādittabhāvena dukkhamatāya dukkhassa kathitattā.",
  "tika-s0304t0:56": "Ādittasuttavaṇṇanā niṭṭhitā.",
  "tika-s0304t0:57": "7. Addhabhūtasuttavaṇṇanā",
  "tika-s0304t0:58": "29. Adhisaddena samānattho addhasaddoti āha ‘‘addhabhūtanti adhibhūta’’ntiādi. Sesaṁ vuttanayameva.",
  "tika-s0304t0:59": "Addhabhūtasuttavaṇṇanā niṭṭhitā.",
  "tika-s0304t0:60": "8. Samugghātasāruppasuttavaṇṇanā",
  "tika-s0304t0:61": "30. Maññitaṁ nāma taṇhāmānadiṭṭhīhi gahetabbaṁ maññitaṁ. Sabbasmiṁ maññitanti sabbamaññitaṁ, tassa samugghāto setughāto, tadāvahaṁ sabbamaññitasamugghātasāruppaṁ. Aṭṭhakathāyaṁ pana ‘‘maññitaṁ nāma cakkhādīsu eva uppajjati, nāññasmi’’nti dutiyanayo vutto. Anucchavikanti anurūpaṁ avilomaṁ. Idhāti idheva sāsane aññattha tadabhāvato. ‘‘Taṇhā-mānadiṭṭhimaññitāna’’nti vuttaṁ maññitattayaṁ saparasantānesu paṭipakkhavasena yojetvā dassetuṁ ‘‘cakkhuṁ ahanti vā’’tiādi vuttaṁ. Tattha ‘‘cakkhuṁ aha’’nti iminā ajjhattavisayaṁ diṭṭhimaññitañca dasseti attābhinivesāhaṁkāradīpanato. ‘‘Mama’’nti iminā taṇhāmaññitaṁ mānamaññitampi vā, pariggahamukhenapi seyyādito mānuppajjanato. Sesapadadvayepi iminā nayena maññitavibhāgo veditabbo. Ahanti attāva, so ca cakkhusmiṁ tadadhīnavuttittā ‘‘paro’’ti na maññati. Mama kiñcanapalibodho cakkhusmiṁ sati labbhanato, asati na maññati tathāmaññitassa paccayaghātato. Sesapadadvayepi eseva nayo.",
  "tika-s0304t0:62": "Ahaṁ cakkhuto niggatoti ‘‘aha’’nti vattabbo ayaṁ satto cakkhuto niggato tattha sukhumākārena upalabbhanato. Mama kiñcanapalibodho cakkhuto niggato tasmiṁ sati eva upalabbhanato . Sesadvayepi eseva nayo. Tattha paroti paro satto. Mama cakkhūti na maññati yassa taṁ cakkhu, tassa ‘‘aha’’nti vattabbasseva abhāvato. Mamattabhūtanti mama kāraṇaṁ. Sesaṁ uttānameva. Evametasmiṁ sutte cakkhurūpa-cakkhuviññāṇa-cakkhusamphassa-sukhadukkhādukkhamasukhavasena satta vārā cakkhudvāre, tathā sotadvārādīsūti cha sattakā dvecattālīsa. Puna sakkāyavasena ‘‘sabbaṁ na maññatī’’tiādinā vuttaṁ, tena tecattālīsa. Puna tebhūmakavaṭṭaṁ ‘‘loko’’ti gahetvā ‘‘na kiñci loke upādiyatī’’ti vuttaṁ, tena catucattālīsa honti. Evaṁ sabbathāpi catucattālīsāya ṭhānesu arahattaṁ pāpetvā vipassanā kathitāti veditabbā. ‘‘Catucattālīsādhikasatesū’’ti kesuci potthakesu likhanti, sā ca pamādalekhā.",
  "tika-s0304t0:63": "Samugghātasāruppasuttavaṇṇanā niṭṭhitā.",
  "tika-s0304t0:64": "9. Paṭhamasamugghātasappāyasuttavaṇṇanā",
  "tika-s0304t0:65": "31.Upakārabhūtā tadāvahattā. Tatoti maññitākārato. Tanti maññanāvatthuṁ. Aññenākārenāti yathā maññati aniccādiākārato, aññena aniccādinā ākārena hoti. Aññathābhāvaṁ vipariṇāmanti uppādavayatāya aññathābhāvaṁ jarāya maraṇena ca dvedhā vipariṇāmetabbaṁ. Taṁ upagamanena aññathābhāvī, evaṁbhūto hutvāpi jīraṇabhijjanasabhāvesu. Bhavesu satto loko uparipi bhavaṁyeva abhinandati. Heṭṭhā gahitameva saṅkaḍḍhitvāti ‘‘cakkhuṁ na maññatī’’tiādinā heṭṭhā gahitameva khandhadhātuāyatanāti khandhādipariyāyena ekato gahetvā punapi maññanāvatthuṁ dasseti. Avasāne ‘‘tato taṁ hotī’’ti vuttapadena saddhiṁ sabbavāresu aṭṭha aṭṭha hontīti ‘‘aṭṭhacattālīsāya ṭhānesū’’ti vuttaṁ.",
  "tika-s0304t0:66": "Paṭhamasamugghātasappāyasuttavaṇṇanā niṭṭhitā.",
  "tika-s0304t0:67": "10. Dutiyasamugghātasappāyasuttavaṇṇanā",
  "tika-s0304t0:68": "32.Dassetvāti ettha lakkhaṇe ayaṁ tvā-saddo, hetumhi vā. Anādisattasantānagatagāhattayalakkhitā hi satthu, tiparivaṭṭadesanā taṁnimittaṁ yāvadeva tappahānāya pavattitabhāvato. Arahattaṁ pāpetvā vipassanā kathitāti aṭṭhakathāyaṁ vuttaṁ ‘‘saha vipassanāya cattāropi maggā kathitā’’ti.",
  "tika-s0304t0:69": "Dutiyasamugghātasappāyasuttavaṇṇanā niṭṭhitā.",
  "tika-s0304t0:70": "Sabbavaggavaṇṇanā niṭṭhitā.",
  "tika-s0304t0:71": "4. Jātidhammavaggavaṇṇanā",
  "tika-s0304t0:72": "33-42.Nibbattanasabhāvanti hetupaccayehi uppajjanasabhāvaṁ. Uppādānantaraṁ buddhippattiyā jīraṇasabhāvaṁ. Yattha cakkhādayo, tattheva visabhāgasamuṭṭhānalakkhaṇena byādhino uppattipaccayabhāvena byādhisabhāvaṁ. Maraṇasabhāvanti vināsasabhāvaṁ. Sokasabhāvanti ñātibyasanādinā ḍayhamānadukkhasabhāvaṁ. Saṁkilesikasabhāvanti taṇhādivasena saṁkilissanasabhāvaṁ.",
  "tika-s0304t0:73": "Jātidhammavaggavaṇṇanā niṭṭhitā.",
  "tika-s0304t0:74": "5. Sabbaaniccavaggavaṇṇanā",
  "tika-s0304t0:75": "43-52.Ñātapariññā āgatā visayavasena tabbisayassa dhammassa jotitattā. Itarā dve tīraṇapahānapariññāpi āgatā evāti veditabbā, tāsaṁ abhiññeyyadhammavisayattā ñāṇassa ca tīraṇapahānapariññāsambhavato. Pariññeyyapade tīraṇapariññāva āgatā, pahātabbapade pahānapariññāva āgatāti yojanā. Itarāpi dve gahitāyeva tāhi vinā atthasiddhiyā abhāvato. Paccakkhaṁ kātabbaṁ ārammaṇato asammohato paṭivijjhanena. Avuttāpi gahitāyeva parijānanassa yāvadeva pahānatthattā. Ekasabhāvena vinābhāvo anekaggaṭṭho. Upasaṭṭharogena viya anto eva abhihatasabbatā upahataṭṭho.",
  "tika-s0304t0:76": "Sabbaaniccavaggavaṇṇanā niṭṭhitā.",
  "tika-s0304t0:77": "Paṭhamo paṇṇāsako.",
  "tika-s0304t0:78": "6. Avijjāvaggavaṇṇanā",
  "tika-s0304t0:79": "53-62.Catūsu saccesu aññāṇaṁ tappaṭicchādakasammoho. Avindiyaṁ vindati, vindiyaṁ na vindatīti katvā vijjāya paṭipakkhova avijjā. Vijjāya uppannāya anavasesato avijjā pahīyati, taṁ dassento ‘‘vijjāti arahattamaggavijjā’’ti āha. Na kevalaṁ aniccānupassanāvaseneva maggavuṭṭhānaṁ, atha kho itarānupassanāvasenapīti dassento ‘‘dukkhā…pe… pahīyatiyevā’’ti āha. Sabbatthāti uparisuttante sandhāyāha. Tato aparepi taṁatthalakkhaṇavasena kathitasuttantepi. Tānipi hi tathā bujjhanakapuggalānamajjhāsayena vuttānīti.",
  "tika-s0304t0:80": "Avijjāvaggavaṇṇanā niṭṭhitā.",
  "tika-s0304t0:81": "7. Migajālavaggo",
  "tika-s0304t0:82": "1. Paṭhamamigajālasuttavaṇṇanā",
  "tika-s0304t0:83": "63. Cakkhuviññāṇaṁ dassanakiccanti vuttacakkhuviññāṇena passitabbanti āha ‘‘iṭṭhārammaṇabhūtā’’ti. Kamanīyāti kāmetabbā. Manaṁ appāyantīti manāpāti āha ‘‘manavaḍḍhanakā’’ti. Piyāyitabbasabhāvā piyarūpā. Kāmūpasaṁhitāti kāmapaṭisaṁyuttā. Ālambitabbatā eva cettha upasaṁhitatāti ‘‘ārammaṇaṁ katvā’’tiādimāha. Taṇhāsaṅkhātā nandī taṇhānandī, na tuṭṭhinandīyeva ‘‘nandiṁ caratī’’tiādīsu viya. Gāmantanti gāmasamīpaṁ. ‘‘Anupacāraṭṭhāna’’nti vatvā taṁ dasseti ‘‘yatthā’’tiādinā.",
  "tika-s0304t0:84": "Etthāti yathānīhate pāṭhe. ‘‘Imaṁ ekaṁ pariyāyaṁ ṭhapetvā’’ti vuttaṁ tassa ‘‘pantānī’’tipadena saṅgahitattā. Appasaddāni appanigghosānīti ettha appa-saddo abhāvattho.",
  "tika-s0304t0:85": "Paṭhamamigajālasuttavaṇṇanā niṭṭhitā.",
  "tika-s0304t0:86": "6. Samiddhilokapañhāsuttavaṇṇanā",
  "tika-s0304t0:87": "68.Āyācanasuttato paṭṭhāyāti migajālavagge dutiyasuttato paṭṭhāya. Paṭhamasutte pana dutiyakavihārādibhāvo vuttoti.",
  "tika-s0304t0:88": "Samiddhilokapañhāsuttavaṇṇanā niṭṭhitā.",
  "tika-s0304t0:89": "7. Upasenaāsīvisasuttavaṇṇanā",
  "tika-s0304t0:90": "69.Gahetvāti pārupanassa sithilakaraṇena vīmaṁsato mocetvā. Leṇacchāyāyāti purimadisāya leṇacchāyāyaṁ. Patitvāti leṇacchadanato bhassitvā. Phuṭṭhavisoti catūsu āsīvisesu so phuṭṭhaviso. Tenāha ‘‘tasmā’’tiādi. Pariyādiyamānamevāti khepentameva, vināsentamevāti attho. Yathāparicchedenāti attano visaparicchedānurūpaṁ. Aññathābhāvanti vaḍḍhabhāvādipakatijahanaṁ. Sabhāvavigamoti vināso.",
  "tika-s0304t0:91": "Upasenaāsīvisasuttavaṇṇanā niṭṭhitā.",
  "tika-s0304t0:92": "8. Upavāṇasandiṭṭhikasuttavaṇṇanā",
  "tika-s0304t0:93": "70.Rūpaṁ paṭisaṁviditaṁ karoti ñātapariññāvasena. Rūparāganti nīlādibhede rūpadhamme rāgaṁ. Paṭisaṁviditaṁ karoti ‘‘ayaṁ me rāgo appahīno’’ti. Etena sekkhānaṁ paccavekkhaṇā kathitā. Tena vuttaṁ ‘‘evampi kho, upavāṇa, sandiṭṭhiko dhammo hotī’’tiādi. Rūparāgaṁ paṭisaṁviditaṁ karoti ‘‘natthi me ajjhattaṁ rūpesu rāgo’’ti pajānāti. Asekkhānaṁ hāyaṁ paccavekkhaṇā.",
  "tika-s0304t0:94": "Upavāṇasandiṭṭhikasuttavaṇṇanā niṭṭhitā.",
  "tika-s0304t0:95": "9. Paṭhamachaphassāyatanasuttavaṇṇanā",
  "tika-s0304t0:96": "71.Phassākarānanti channaṁ phassānaṁ ākarānaṁ uppattiṭṭhānānaṁ, cakkhādīnanti attho. Naṭṭho nāma ahanti vadati, yo channaṁ phassāyatanānaṁ samudayādiṁ yathābhūtaṁ pajānāti, so vusitavā, itaro avusitavā ahañca tādisoti. Ayamevāti ayaṁ cakkhusmiṁ ‘‘netaṁ mamā’’tiādinā tiṇṇaṁ gāhānaṁ abhāvo eva.",
  "tika-s0304t0:97": "Paṭhamachaphassāyatanasuttavaṇṇanā niṭṭhitā.",
  "tika-s0304t0:98": "10. Dutiyachaphassāyatanasuttavaṇṇanā",
  "tika-s0304t0:99": "72.Apunabbhavoti punabbhavābhāvo.",
  "tika-s0304t0:100": "11. Tatiyachaphassāyatanasuttavaṇṇanā",
  "tika-s0304t0:101": "73.Panassasanti ekaṁsena naṭṭhoti ayamettha atthoti āha ‘‘atinaṭṭho’’ti, dhurato eva naṭṭhoti attho.",
  "tika-s0304t0:102": "Tatiyachaphassāyatanasuttavaṇṇanā niṭṭhitā.",
  "tika-s0304t0:103": "Migajālavaggavaṇṇanā niṭṭhitā.",
  "tika-s0304t0:104": "8. Gilānavaggo",
  "tika-s0304t0:105": "1-5. Paṭhamagilānasuttādivaṇṇanā",
  "tika-s0304t0:106": "74-78.Appaññātoti nāmagottato ceva sīlādiguṇehi ca appaññāto avissuto. Theramajjhimabhāvaṁ appattatāya navo.",
  "tika-s0304t0:107": "Paṭhamagilānasuttādivaṇṇanā niṭṭhitā.",
  "tika-s0304t0:108": "7. Dutiyaavijjāpahānasuttavaṇṇanā",
  "tika-s0304t0:109": "80. Aniccādivasena abhinivisanaṁ abhiniveso, so eva dhammasabhāvaṁ atikkamitvā parato āmasanato parāmāso, so eva gāho. Tena abhinivesaparāmāsaggāhena gaṇhituṁ na yuttā aniccādisabhāvattā. Saṅkhārā eva pavattiyā kāraṇabhāvato saṅkhāranimittāni. Yo saṅkhāresu apariññātābhinivesena passitabbo attākāro, so na hotīti añño anattākāro, tato aññato passati. Pariññātābhinivesoti tīraṇapariññāya paricchijja ñātamicchābhiniveso. Pariññātābhinivesoti vā pariññātavipassanābhiniveso. Vipassanāti arūpasattakavasena vipassanāya parijānitabbā.",
  "tika-s0304t0:110": "Dutiyaavijjāpahānasuttavaṇṇanā niṭṭhitā.",
  "tika-s0304t0:111": "8. Sambahulabhikkhusuttavaṇṇanā",
  "tika-s0304t0:112": "81.Kevalanti itaralakkhaṇehi avomissaṁ.",
  "tika-s0304t0:113": "10. Phaggunapañhāsuttavaṇṇanā",
  "tika-s0304t0:114": "83. Taṇhāya pahīnāya diṭṭhimānāpi pahīnā evāti ‘‘taṇhāpapañcassa chinnattā chinnapapañce’’ti vuttaṁ. Dutiyapadepi eseva nayo. Idha sattavohāro cakkhādīsu vijjamānesu eva hoti, tasmā parinibbutānañca vohāro cakkhādīsu sannissayeneva, nāññathāti atikkantabuddhehi pariharitāni cakkhusotādīni pucchāmīti pucchati ‘‘atthi nu kho bhante’’tiādinā. Cakkhusotādivaṭṭaṁ vaṭṭe pavatteyya.",
  "tika-s0304t0:115": "Phaggunapañhāsuttavaṇṇanā niṭṭhitā.",
  "tika-s0304t0:116": "Gilānavaggavaṇṇanā niṭṭhitā.",
  "tika-s0304t0:117": "9. Channavaggo",
  "tika-s0304t0:118": "1. Palokadhammasuttavaṇṇanā",
  "tika-s0304t0:119": "84.Aniccalakkhaṇameva kathitaṁ, tañca pariyāyena, aniccalakkhaṇe kathite itaralakkhaṇāni kathitāneva honti byabhicārabhāvato.",
  "tika-s0304t0:120": "2. Suññatalokasuttavaṇṇanā",
  "tika-s0304t0:121": "85. Attano idanti attaniyanti āha ‘‘attano santakenā’’ti.",
  "tika-s0304t0:122": "3. Saṁkhittadhammasuttavaṇṇanā",
  "tika-s0304t0:123": "86.Vuttanayeneva veditabbanti khandhiyavagge khandhavasena āgataṁ, idha āyatanavasenāti ayameva viseso.",
  "tika-s0304t0:124": "4. Channasuttavaṇṇanā",
  "tika-s0304t0:125": "87. Sabbanimittehi paṭisallīyati etenāti paṭisallānaṁ, phalasamāpatti. Jīvitahārakasatthaṁ jīvitassa haraṇato, sattānañca sasanato hiṁsanato . Paricaritoti payirupāsito. Tena yathānusiṭṭhaṁ paṭipajjinti dīpeti.",
  "tika-s0304t0:126": "Anupavajjanti parehi na upavaditabbaṁ. Taṁ panettha āyatiṁ appaṭisandhibhāvato hotīti āha ‘‘appavattika’’nti. ‘‘Netaṁ mamā’’tiādīni vadanto arahatte pakkhipitvā kathesi. Puthujjanabhāvameva dīpento vadati akatakiccabhāvadīpanena. Kiñcāpi thero pucchitaṁ pañhaṁ arahatte pakkhipitvā kathesi, ‘‘na samanupassāmī’’ti pana vadanto kiñci nipphattiṁ na kathesi, tasmā ‘‘idampi manasi kātabba’’nti idaṁ ānetvā sambandho.",
  "tika-s0304t0:127": "Kilesapassaddhīti kilesapariḷāhavūpasamo. Bhavatthāya puna bhavatthāya. Ālayanikanti pariyuṭṭhāneti bhavantare apekkhāsaññite ālaye nikantiyā ca pariyuṭṭhānappattiyā. Asati avijjamānāya. Paṭisandhivasena aññabhavato idhāgamanaṁ āgati nāma. Cutivasena gamananti cavanavasena ito gati. Anurūpagamanaṁ gati nāma tadubhayaṁ na hoti. Cutūpapāto aparāparabhavanavasena cuti, upapajjanavasena upapāto, tadubhayampi na hoti. Evaṁ pana cutūpapāte asati nevidha na idha loke. Na huraṁ na paraloke hoti. Tato eva na ubhayattha hoti. Ayameva anto ayaṁ idhaloke paraloke ca abhāvoyeva dukkhassa pariyosānaṁ. Ayamevāti yathāvutto eva – ettha etasmiṁ pāṭhe paramparāgato pamāṇabhūto attho.",
  "tika-s0304t0:128": "Ye panāti sammavādino sandhāya vadati. Antarābhavaṁ icchanti ‘‘evaṁ bhavena bhavantarasambandho yujjeyyā’’ti. Niratthakaṁ antarābhavassa nāma kassaci abhāvato. Cutikkhandhānantarañhi paṭisandhikkhandhānaṁyeva pātubhāvo. Tenāha ‘‘antarābhavassa…pe… paṭikkhittoyevā’’ti. Tattha bhāvoti atthitā. Abhidhamme kathāvatthuppakaraṇe (kathā. 505-507) paṭikkhittoyeva. Yadi evaṁ ‘‘antarenā’’ti idaṁ kathanti āha ‘‘antarenā’’tiādi. Vikappato aññaṁ vikappantaraṁ, tassa dīpanaṁ ‘‘antarenā’’ti vacanaṁ. Na antarābhavadīpanaṁ tādisassa anupalabbhanato payojanābhāvato ca. Yattha hi vipākaviññāṇassa paccayo, tatthassa nissayabhūtassa vatthussa sahabhāvīnañca khandhānaṁ sambhavoti saddhiṁ attano nissayena viññāṇaṁ uppajjatevāti nāssa uppattiyā desadūratā veditabbā. ‘‘Neva idha na hura’’nti vuttadvayato aparaṁ vikappena ‘‘na ubhaya’’nti, tatthapi na hotiyevāti adhippāyo. ‘‘Antarenā’’ti vā ‘‘vinā’’ti iminā samānattho nipāto, tasmā nevidha, na huraṁ, ubhayaṁ vināpi nevāti attho.",
  "tika-s0304t0:129": "Āharīti chinnavasena gaṇhi. Tenāha ‘‘kaṇṭhanāḷaṁ chindī’’ti. Pariggaṇhantoti sammasanto. Parinibbuto dīgharattaṁ vipassanāyaṁ yuttapayuttabhāvato. ‘‘Anupavajjaṁ channena bhikkhunā satthaṁ āharita’’nti, kathesīti asekkhakāle byākaraṇaṁ viya katvā kathesi.",
  "tika-s0304t0:130": "Imināti ‘‘upavajjakulānī’’ti iminā vacanena. Theroti sāriputtatthero. Evanti evaṁ pubbakālesu saṁsaṭṭhavihārī hutvā ṭhito pacchā arahattaṁ pāpuṇissatīti āsaṅkanto pucchati. Sesaṁ uttānameva.",
  "tika-s0304t0:131": "Channasuttavaṇṇanā niṭṭhitā.",
  "tika-s0304t0:132": "5-6. Puṇṇasuttādivaṇṇanā",
  "tika-s0304t0:133": "88-89.Tanti cakkhurūpadvayaṁ. Tenāha ‘‘cakkhuñceva rūpañcā’’ti. Nandisamudayāti nandiyā samudayataṇhāya sesakāraṇehi nandiyā samuditi samodhānaṁ nandisamudayo, tasmā nandisamudayā. Tenāha ‘‘taṇhāya samodhānenā’’ti. Pañcakkhandhasaṅkhātassa dukkhassa samodhānena samuditi pavattiyevāti saha samudayena dukkhassa dassitattā ‘‘vaṭṭaṁ matthakaṁ pāpetvā’’ti vuttaṁ. Nirodhūpāyena saddhiṁ nirodhassa dassitattā ‘‘vivaṭṭaṁ matthakaṁ pāpetvā’’ti. Pucchānusandhiādīsu aññataro na hotīti āha – ‘‘pāṭiyekko anusandhī’’ti.",
  "tika-s0304t0:134": "Caṇḍāti kodhanā. Duṭṭhāti dosavantoti attho. Kibbisāti pāpā. Kakkhaḷāti dāruṇā. Ghaṭikamuggarenāti ekasmiṁ pakkhe ghaṭikaṁ dassetvā katena rassadaṇḍena. Sattānaṁ sasanato satthaṁ, tato eva jīvitassa haraṇato hārakañcāti satthahārakaṁ. Indriyasaṁvaro ‘‘damo’’ti vutto manacchaṭṭhānaṁ indriyānaṁ damanato. Paññā ‘‘damo’’ti vuttā kilesavisevitānaṁ damanato vūpasamanato. Uposathakammaṁ ‘‘damo’’tivuttaṁ kāyadvārādīhi uppajjanakaasamassa damanato. Khanti ‘‘damo’’ti veditabbā akkhantiyā damanato vūpasamanato. Tenāha ‘‘upasamoti tasseva vevacana’’nti.",
  "tika-s0304t0:135": "Etthāti sunāparantajanapade. Ete dveti ayaṁ puṇṇatthero tassa kaniṭṭhoti ete dve bhātaro. Āhacca aṭṭhāsi uḷāraṁ buddhārammaṇaṁ pītiṁ uppādetvā. Satta sīhanāde naditvāti mammacchedakānampi akkosaparibhāsānaṁ khamane santosābhāvadīpanaṁ, pāṇippahārassa, leḍḍuppahārassa, daṇḍappahārassa, satthappahārassa, jīvitavoropanassa, khamane santosābhāvadīpanañcāti evaṁ satta sīhanāde naditvā. Catūsu ṭhānesu vasitattā pāḷiyaṁ vasanaṭṭhānaṁ anuddesikaṁ katvā ‘‘sunāparantasmiṁ janapade viharati’’icceva vuttaṁ.",
  "tika-s0304t0:136": "Catūsu ṭhānesūti abbuhatthapabbate, samuddagirivihāre, mātulagirimhi, makuḷakārāmavihāreti imesu catūsu ṭhānesu. Tanti caṅkamaṁ āruyha koci bhikkhu caṅkamituṁ samattho natthi mahatā samuddaparissayena bhāvanāmanasikārassa anabhisambhuṇanato. Uppātikanti uppātakaraṁ mahāsaṅkhobhaṁ uṭṭhapetvā. Sammukheti anilapadese. Paṭivedesunti pavedesuṁ.",
  "tika-s0304t0:137": "Āraddhakālato paṭṭhāyāti maṇḍalamāḷassa kātuṁ pathavīmitakālato pabhuti. Saccabandhena pañcasatāni paripūretuṁ ‘‘ekūnapañcasatāna’’nti vuttaṁ. Gandhakuṭinti jetavanamahāvihāre mahāgandhakuṭiṁ.",
  "tika-s0304t0:138": "Saccabandhanāmoti saccabandhe pabbate ciranivāsitāya ‘‘saccabandho’’tveva laddhanāmo. Arahattaṁ pāpuṇīti pañcābhiññāparivāraṁ arahattaṁ adhigacchi. Tenāha ‘‘maggenevassa abhiññā āgatā’’ti.",
  "tika-s0304t0:139": "Tasmiṁ sannipatitā mahājanā keci sotāpannā, keci sakadāgāmino, keci anāgāmino, keci arahanto ahesuṁ. Tatthāpi keci tevijjā, keci chaḷabhiññā, keci paṭisambhidappattā ahesuṁ. Taṁ sandhāya vuttaṁ ‘‘mahājanassa bandhanamokkho jāto’’ti. Ye pana tattha saraṇagamanapañcasīladasasīlasamādānena laddhānuggahā, tesaṁ devatānañca vasena ‘‘mahantaṁ buddhakolāhalaṁ ahosī’’ti vuttaṁ.",
  "tika-s0304t0:140": "Aruṇaṁpana mahāgandhakuṭiyaṁyeva uṭṭhapesi devatānuggahatthañceva kulānudayāya ca. Apāyamagge otārito ‘‘koci lokassa sajitā atthi, tassa vasena pavattisaṁhārā honti, tenevāyaṁ pajā sanāthā hoti, taṁ yuñjati ca tasmiṁ tasmiṁ kamme’’ti micchāgāhehi. Paricaritabbaṁ yāci ‘‘ettha mayā ciraṁ vasitabba’’nti.",
  "tika-s0304t0:141": "Chaṭṭhanti bāhiyasuttaṁ. Taṁ uttānameva heṭṭhā vuttanayattā.",
  "tika-s0304t0:142": "Puṇṇasuttādivaṇṇanā niṭṭhitā.",
  "tika-s0304t0:143": "7-8. Paṭhamaejāsuttādivaṇṇanā",
  "tika-s0304t0:144": "90-91. Ejati chaḷārammaṇanimittaṁ kampatīti ejā. Tenāha ‘‘calanaṭṭhenā’’ti. Ābādhanaṭṭhena pīḷanaṭṭhena. Anto dosanaṭṭhenāti antocitte eva padussanaṭṭhena. Nikantanaṭṭhenāti chindanaṭṭhena. Heṭṭhā gahitamevāti heṭṭhā maññitasamugghātasāruppasutte āgatameva. Vuttanayameva maññitasamugghātasutte.",
  "tika-s0304t0:145": "Paṭhamaejāsuttādivaṇṇanā niṭṭhitā.",
  "tika-s0304t0:146": "9-10. Paṭhamadvayasuttādivaṇṇanā",
  "tika-s0304t0:147": "92-93.Dvayanti dukaṁ. Pāḷiyaṁ āmeḍitalopena niddesoti āha ‘‘dve dve koṭṭhāse’’ti. Evametanti evaṁ aniccādibhāvena etaṁ cakkhurūpañcāti dvayaṁ. Calatīti anavaṭṭhānena pacalati. Byathatīti jarāya maraṇena ca pavedhati. Hetu ceva uppattinimittattā. Sahagatīti sahappavatti, tāya gahetabbattā ‘‘saṅgatī’’ti phasso vutto. Esa nayo sesapadadvayepi. Yasmā ca saṁgacchamānadhammavimuttā saṅgati nāma natthi, tathā sannipātasamavāyā, tesaṁ vasena nibbatto phasso tathā vuccatīti. Tenāha ‘‘iminā’’tiādi.",
  "tika-s0304t0:148": "Vatthūti cakkhu nissayapaccayādibhāvena. Ārammaṇanti rūpaṁ ārammaṇapaccayādibhāvena. Sahajātā tayo khandhā vedanādayo, te sahajātādipaccayabhāvena. Ayaṁ hetūti ayaṁ tividho hetū. Phassenātiādīsu ayaṁ saṅkhepattho – yasmā rūpārammaṇe phasse attano phusanakiccaṁ karonte evaṁ vedanā anubhavanakiccaṁ, saññā sañjānanakiccaṁ karoti, tasmā ‘‘phassena phuṭṭhamevā’’tiādivuttameva atthaṁ idāni puggalādhiṭṭhānena dassetuṁ ‘‘phuṭṭho’’tiādi vuttaṁ. Pañceva khandhā bhagavatā samatiṁsāya ākārehi vuttā. Kasmāti āha ‘‘katha’’ntiādi. Rukkhasākhāsu rukkhavohāro viya ekekadhammepi khandhavohāro hotiyeva. Tenāha bhagavā – ‘‘viññāṇaṁ viññāṇakkhandho’’ti (yama. khandhayamaka 2).",
  "tika-s0304t0:149": "Paṭhamadvayasuttādivaṇṇanā niṭṭhitā.",
  "tika-s0304t0:150": "Channavaggavaṇṇanā niṭṭhitā.",
  "tika-s0304t0:151": "10. Saḷavaggo",
  "tika-s0304t0:152": "1. Adantaaguttasuttavaṇṇanā",
  "tika-s0304t0:153": "94.Adamitāti damaṁ nibbisevanabhāvaṁ anītā. Agopitāti satisaṅkhātāya vatiyā na rakkhitā. Apihitāti satikavāṭena na pihitā. Catūhipi padehi indriyānaṁ anāvaraṇamevāha. Adhikaṁ vahantīti adhivāhā, dukkhassa adhivāhā dukkhādhivāhā. Nirayesu uppajjanakaṁ nerayikaṁ. Ādi-saddena sesapāḷiṁ saṅgaṇhāti.",
  "tika-s0304t0:154": "Saḷevāti cha-kārassa sa-kāro, ḷa-kāro padasandhikaro. Yatthāti nimittatthe bhummaṁ. Anavassutā atintāti rāgena atemitā.",
  "tika-s0304t0:155": "Assāditanti assādaṁ itaṁ upagataṁ. Tenāha ‘‘assādavanta’’nti. Sukhadukkhanti iṭṭhāniṭṭhaṁ. Anvayatīti anvayo, hetu. Phassoti anvayo etassāti phassanvayanti āha – ‘‘phassahetuka’’nti. ‘‘Aviruddha’’iti vibhattilopena niddeso.",
  "tika-s0304t0:156": "Papañcasaññāti taṇhādisamadhūpasaṁhatasaññā. Tenāha ‘‘kilesasaññāya papañcasaññā nāma hutvā’’ti. Papañcasaññā etesaṁ atthīti papañcasaññā, itarītarā narā. Papañcayantāti saṁsāre papañcaṁ cirāyanaṁ karontā. Saññinoti gehassitasaññāya saññāvanto. Manomayaṁ vitakkanti kevalaṁ manasā sambhāvitaṁ micchāvitakkaṁ. Irīyatīti iriyaṁ paṭipattiṁ irīyati paṭipajjati.",
  "tika-s0304t0:157": "Suṭṭhu bhāvitoti suṭṭhubhāvaṁ subhāvanaṁ ito bhāvitabhāvito. Phuṭṭhassa cittanti tena yathāvuttaphassena phuṭṭhaṁ assa cittaṁ. Na vikampate kvacīti kismiñci iṭṭhāniṭṭhārammaṇe na kampati. Pāragāti pāragāmino bhavatha.",
  "tika-s0304t0:158": "Adantaaguttasuttavaṇṇanā niṭṭhitā.",
  "tika-s0304t0:159": "2. Mālukyaputtasuttavaṇṇanā",
  "tika-s0304t0:160": "95.Apasādetīti tajjeti. Ussādetīti ukkaṁseti. Ayaṁ kira thero mālukyaputto. Pamajjitvāti yonisomanasikārassa ananuyujjanena pamajjitvā.",
  "tika-s0304t0:161": "Yatrāti paccattaṁ vacanālaṅkāre. Nāmāti asambhāvane apasādanapakkhe, ussādanapakkhe pana sambhāvane. Kiṁ jātanti kiṁ tena mahallakabhāvena jātanti mahallakabhāvaṁ tiṇāyapi amaññamāno vadati. Tenāha ‘‘yadi…pe… anuggaṇhanto’’ti. Anuggaṇhantoti acintento. Mādisānaṁ bhagavato ovādo upakārāvahoti etarahi ovādañca pasaṁsanto.",
  "tika-s0304t0:162": "‘‘Adiṭṭhā adiṭṭhapubbā’’tiādinā parikappavasena vuttanidassanaṁ ‘‘yathā etesu chandādayo na honti, evamitaresupi pariññātesū’’ti nayapaṭipajjanatthaṁ, tesampi imehi samānetabbattā. Tena vuttaṁ ‘‘supinakūpamā kāmā’’ti (ma. ni. 1.234; 2.46; pāci. 417; cūḷava. 65).",
  "tika-s0304t0:163": "Cakkhuviññāṇena diṭṭhe diṭṭhamattanti cakkhuviññāṇassa rūpāyatanaṁ yattako gahaṇākāro, tattakaṁ. Kittakaṁ pamāṇanti attasaṁvediyaṁ parassa na disitabbaṁ, kappanāmattaṁ rūpaṁ. Tenāha ‘‘cakkhuviññāṇaṁ hī’’tiādi. Rūpeti rūpāyatane. Rūpamattamevāti nīlādibhedaṁ rūpāyatanamattaṁ, na nīlādi. Visesanivattanattho hi ayaṁ matta-saddo. Yadi evaṁ, eva-kāro kimatthiyo? Cakkhuviññāṇañhi rūpāyatane labbhamānampi nīlādivisesaṁ ‘‘idaṁ nīlaṁ nāma, idaṁ pītaṁ nāmā’’ti na gaṇhāti. Kuto niccāniccādisabhāvatthanti saṁhitassapi nivattanatthaṁ evakāraggahaṇaṁ. Tenāha ‘‘na niccādisabhāva’’nti. Sesaviññāṇehipīti javanaviññāṇehipi.",
  "tika-s0304t0:164": "Diṭṭhaṁ nāma cakkhuviññāṇaṁ rūpāyatanassa dassananti katvā. Tenāha ‘‘rūpe rūpavijānana’’nti. Cakkhuviññāṇamattamevāti yattakaṁ cakkhuviññāṇaṁ rūpāyatane gahaṇamattaṁ, taṁmattameva me sabbaṁ cittaṁ bhavissatīti attho. ‘‘Rāgādirahenā’’ti vā pāṭho. Diṭṭhaṁ nāma padatthato cakkhuviññāṇena diṭṭhaṁ rūpaṁ. Tatthevāti cakkhuviññāṇena diṭṭhamatte rūpe. Cittattayaṁ diṭṭhamattaṁ nāma cakkhuviññāṇaṁ viya rāgādivirahena pavattanato. Tenāha ‘‘yathā ta’’nti ādi.",
  "tika-s0304t0:165": "Manodvārāvajjanenaviññātārammaṇaṁ viññātanti adhippetaṁ rāgādivirahena viññeyyato. Tenāha ‘‘yathā āvajjanenā’’tiādi.",
  "tika-s0304t0:166": "Tadāti tasmiṁ kāle, na tato paṭṭhāyāti ayamettha atthoti dasseti. ‘‘Diṭṭhamatta’’ntiādinā yesaṁ rāgādīnaṁ nivattanaṁ adhippetaṁ, te ‘‘tenā’’ti ettha ta-saddena paccāmasīyantīti ‘‘tena rāgena vā ratto’’tiādi vuttaṁ. Tatthāti visaye bhummaṁ, visayabhāvo ca visayinā sambandhavasena icchitabboti vuttaṁ ‘‘paṭibaddho’’tiādi.",
  "tika-s0304t0:167": "Satīti rūpassa yathāsabhāvasallakkhaṇā sati muṭṭhā piyanimittamanasikārena anuppajjanato na dissati nappavattati. Ajjhosāti ajjhosāya. Gilitvā pariniṭṭhapetvā attaniyakaraṇena.",
  "tika-s0304t0:168": "Abhijjhā ca vihesā cāti karaṇatthe paccattavacananti āha – ‘‘abhijjhāya ca vihesāya cā’’ti. Atthavasena vibhattipariṇāmoti āha – ‘‘abhijjhāvihesāhī’’ti. Ācinantassāti vaḍḍhentassa. Paṭissatoti patissato sabbattha satiyā yutto. Sevato cāpīti ettha ca-saddo api-saddo ca nipātamattanti ‘‘sevantassa’’icceva attho vutto.",
  "tika-s0304t0:169": "Mālukyaputtasuttavaṇṇanā niṭṭhitā.",
  "tika-s0304t0:170": "3. Parihānasuttavaṇṇanā",
  "tika-s0304t0:171": "96.Parihānasabhāvanti anavajjadhammehi parihāyanasabhāvaṁ. Abhibhavitānīti abhibhūtāni nibbisevanabhāvākārena. Sarasaṅkappāti tasmiṁ tasmiṁ visaye anavaṭṭhitabhāvena saṅkappā. Saṁyojaniyāti saṁyojetabbā. Saṁyojanānañhi punappunaṁ uppattiyā okāsaṁ dento kilesajātaṁ adhivāseti nāma. Kileso eva kilesajātaṁ. Ārammaṇaṁ pana citte karonto adhivāseti nāma. Chandarāgappahānena na pajahati ārammaṇaṁ, kilesaṁ pana anuppattidhammatāpādanena eva. Abhibhavitaṁ āyatananti kathitaṁ adhivāsanādinā. ‘‘Kathañca, bhikkhave, parihānadhammo hotī’’ti dhammaṁ pucchitvā taṁ vibhajantena bhagavatā ‘‘tañce bhikkhu adhivāsetī’’tiādinā puggalena puggalādhiṭṭhānena dhammo dassito.",
  "tika-s0304t0:172": "Parihānasuttavaṇṇanā niṭṭhitā.",
  "tika-s0304t0:173": "4. Pamādavihārīsuttavaṇṇanā",
  "tika-s0304t0:174": "97.Napidahitvā cakkhundriyaṁ na pidahitvā sañchāditvā ṭhitassa. Byāsiñcatīti kilesehi visesena āsiñcati. Kilesatintanti kilesehi avassutaṁ. Dubbalapīti taruṇā na balappattā. Balavapīti ubbegā pharaṇappattā ca pīti. Darathappassaddhīti kāyacittadarathavūpasamalakkhaṇā passaddhi. Na uppajjanti paccayaparamparāya asiddhattā. ‘‘Kathañca, bhikkhave, pamādavihārī hotī’’tiādinā puggalaṁ pucchitvā ‘‘pāmojjaṁ na hoti, pāmojjaṁ jāyatī’’tiādinā ca, dhammena ‘‘pamādavihārī appamādavihārī’’ti ca puggalo dassito.",
  "tika-s0304t0:175": "Pamādavihārīsuttavaṇṇanā niṭṭhitā.",
  "tika-s0304t0:176": "5. Saṁvarasuttavaṇṇanā",
  "tika-s0304t0:177": "98.Idanti ‘‘kathañca, bhikkhave, asaṁvaro’’ti? Idaṁ vacanaṁ. Pahātabbadhammakkhānavasenāti pahātabbadhammasseva kathanaṁ vuttaṁ. ‘‘Kathañca, bhikkhave, asaṁvaro hotī’’ti dhammaṁ pucchitvā ‘‘santi, bhikkhave, cakkhuviññeyyā rūpā’’tiādinā dhammova vibhatto.",
  "tika-s0304t0:178": "Saṁvarasuttavaṇṇanā niṭṭhitā.",
  "tika-s0304t0:179": "6. Samādhisuttavaṇṇanā",
  "tika-s0304t0:180": "99.Cittekaggatāyāti samathavasena cittekaggatāya. Parihāyamāneti tassa alābhena parihāyamāne. Kammaṭṭhānanti vipassanākammaṭṭhānaṁ, samathameva vā.",
  "tika-s0304t0:181": "7. Paṭisallānasuttavaṇṇanā",
  "tika-s0304t0:182": "100.Kammaṭṭhānanti samathavipassanākammaṭṭhānaṁ.",
  "tika-s0304t0:183": "8-9. Paṭhamanatumhākaṁsuttādivaṇṇanā",
  "tika-s0304t0:184": "101-102.Upamaṁ parivāretvāti upamaṁ pariharitvā. Suddhikavasenāti upamāya vinā kevalameva.",
  "tika-s0304t0:185": "10. Udakasuttavaṇṇanā",
  "tika-s0304t0:186": "103.Udakoti tassa nāmaṁ. Vedaṁ ñāṇaṁ. Sabbaṁ jitavāti sabbaji. Avakhatanti nikhataṁ. Ucchādanadhammoti ucchādetabbasabhāvo. Parimaddanadhammoti parimadditabbasabhāvo. Parihatoti pariharito. Odanakummāsūpacayucchādanaparimaddanapadehīti vattabbaṁ. Ucchādanaṁ vā parimaddanamattamevāti katvā na gahitaṁ.",
  "tika-s0304t0:187": "Udakasuttavaṇṇanā niṭṭhitā.",
  "tika-s0304t0:188": "Saḷavaggavaṇṇanā niṭṭhitā.",
  "tika-s0304t0:189": "Dutiyo paṇṇāsako.",
  "tika-s0304t0:190": "11. Yogakkhemivaggo",
  "tika-s0304t0:191": "1. Yogakkhemisuttavaṇṇanā",
  "tika-s0304t0:192": "104.Catūhiyogehīti kāmayogādīhi catūhi yogehi. Kheminoti khemavato kusalino. Kāraṇabhūtanti kattabbaupāyassa kāraṇabhūtaṁ. Pariyāyati pavattiṁ nivattiñca ñāpetīti pariyāyo, dhammo ca so pariyattidhammattā pariyāyo cāti dhammapariyāyo, taṁ dhammapariyāyaṁ. Yasmā pana so tassādhigamassa kāraṇaṁ hoti, tasmā vuttaṁ ‘‘dhammakāraṇa’’nti. Yuttinti samathavipassanādhammānīti vā catusaccadhammānīti vā. ‘‘Tasmā’’ti padaṁ uddharitvā – ‘‘kasmā’’ti kāraṇaṁ pucchanto ‘‘kiṁ akkhātattā, udāhu pahīnattā’’ti vibhajitvā pucchi. Yasmā pana chandarāgappahānaṁ yogakkhemibhāvassa kāraṇaṁ, na kathanaṁ, tasmā ‘‘pahīnattā’’tiādi vuttaṁ.",
  "tika-s0304t0:193": "Yogakkhemisuttavaṇṇanā niṭṭhitā.",
  "tika-s0304t0:194": "2-10. Upādāyasuttādivaṇṇanā",
  "tika-s0304t0:195": "105-113.Vedanāsukhadukkhanti vedanāsaṅkhātaṁ sukhañca dukkhañca kathitaṁ. ‘‘Ajjhattaṁ sukhaṁ dukkha’’nti vuttattā vimuttisukhassa ca saḷāyatanadukkhassa ca kathitattā vivaṭṭasukhaṁ cettha kathitamevāti sakkā viññātuṁ. Kāmaṁ khandhiyavagge khandhavasena desanā āgatā, na āyatanavasena. Ettha pana vattabbaṁ atthajātaṁ khandhiyavagge vuttanayamevāti.",
  "tika-s0304t0:196": "Upādāyasuttādivaṇṇanā niṭṭhitā.",
  "tika-s0304t0:197": "Yogakkhemivaggavaṇṇanā niṭṭhitā.",
  "tika-s0304t0:198": "12. Lokakāmaguṇavaggo",
  "tika-s0304t0:199": "1-2. Paṭhamamārapāsasuttādivaṇṇanā",
  "tika-s0304t0:200": "114-115. Āvasati ettha kilesamāroti āvāso. Kāmaguṇaajjhattikabāhirāni āyatanāni. Kilesamārassa āvāsaṁ gato vasaṁ gato. Tividhassāti papañcasaññāsaṅkhātassa tividhassapi mārassa. Tato eva devaputtamārassapi vasaṁ gatoti sakkā viññātuṁ.",
  "tika-s0304t0:201": "Paṭhamamārapāsasuttādivaṇṇanā niṭṭhitā.",
  "tika-s0304t0:202": "3. Lokantagamanasuttavaṇṇanā",
  "tika-s0304t0:203": "116. Lokiyanti ettha sattakāyabhūtagāmādīti loko, cakkavāḷo. Saṅkhāro pana lujjanapalujjanaṭṭhena loko. Antanti osānaṁ. Sabbaññutaññāṇena saṁsanditvāti sabbaññutaññāṇagatiyā samānetvā avirodhetvā. Thomessāmīti pasaṁsissāmi.",
  "tika-s0304t0:204": "Evaṁsampattikanti evaṁsampajjanakaṁ evaṁpassitabbaṁ idaṁ mama ajjhesanaṁ. Tenāha ‘‘īdisanti attho’’ti. Jānaṁ jānātīti sabbaññutaññāṇena jānitabbaṁ jānāti eva. Na hi padesaññāṇe ṭhito jānitabbaṁ sabbaṁ jānāti. Ukkaṭṭhaniddesena hi avisesaggahaṇena ca ‘‘jāna’’nti iminā niravasesaṁ ñeyyajātaṁ pariggayhatīti tabbisayāya jānanakiriyāya sabbaññutaññāṇameva karaṇaṁ bhavituṁ yuttaṁ. Pakaraṇavasena ‘‘bhagavā’’ti padasannidhānena ca ayamattho vibhāvetabbo. Passitabbameva passatīti dibbacakkhu-paññācakkhu-dhammacakkhu-buddhacakkhu-samantacakkhu-saṅkhātehi ñāṇacakkhūhi passitabbaṁ passati eva. Atha vā jānaṁ jānātīti yathā aññe savipallāsā kāmarūpapariññāvādino jānantāpi vipallāsavasena jānanti, na evaṁ bhagavā. Bhagavā pana pahīnavipallāsattā jānanto jānāti eva, diṭṭhidassanassa abhāvā passanto passati evāti attho.",
  "tika-s0304t0:205": "Dassanapariṇāyakaṭṭhenāti yathā cakkhu sattānaṁ dassanatthaṁ pariṇeti sādheti, evaṁ lokassa yāthāvadassanasādhanatopi dassanakiccapariṇāyakaṭṭhena cakkhubhūto, paññācakkhumayattā vā sayambhūñāṇena paññācakkhuṁ bhūto pattoti vā cakkhubhūto. Ñāṇabhūtoti etassa ca evameva attho daṭṭhabbo. Dhammā vā bodhipakkhiyā, tehi uppannattā lokassa ca taduppādanato anaññasādhāraṇaṁ vā dhammaṁ patto adhigatoti dhammabhūto. ‘‘Brahmā’’vuccati seṭṭhaṭṭhena maggañāṇaṁ, tena uppannattā lokassa ca taduppādanato tañca sayambhūñāṇena pattoti brahmabhūto. Catusaccadhammaṁ vadatīti vattā. Ciraṁ saccapaṭivedhaṁ pavattento vadatīti pavattā. Atthaṁ nīharitvāti dukkhādiatthaṁ uddharitvā. Paramatthaṁ vā nibbānaṁ pāpayitā. Amatasacchikiriyaṁ sattesu uppādento amataṁ dadātīti amatassa dātā. Bodhipakkhiyadhammānaṁ tadāyattabhāvato dhammassāmī. Punappunaṁ yācāpento bhāriyaṁ karonto garuṁ karoti nāma, tathā duviññeyyaṁ katvā kathentopi.",
  "tika-s0304t0:206": "Cakkhunā vijjamānena lokasaññī hoti, na tasmiṁ asati. Na hi ajjhattikāyatanavirahena lokasamaññā atthi. Tenāha ‘‘cakkhuñhi loko’’tiādi. Appahīnadiṭṭhīti asamūhatasakkāyadiṭṭhiko ghanavinibbhogaṁ kātuṁ asakkonto samudāyaṁ viya avayavaṁ ‘‘loko’’ti sañjānāti ceva maññati ca. Tathāti iminā ‘‘lokoti sañjānāti ceva maññati cā’’ti padattayaṁ ākaḍḍhati. Tassāti puthujjanassa, cakkavāḷalokassa vā. Cakkhādimeva hi sahokāsena ‘‘cakkavāḷo’’ti puthujjano sañjānāti. Gamanenāti padasā gamanena. Na sakkā tesaṁ anantattā. Lujjanaṭṭhenāti abhisaṅkhāralokavasena lokassa antaṁ dassetuṁ vuttaṁ. Tassa anto nāma nibbānaṁ. Taṁ pattuṁ sakkā sammāpaṭipattiyā pattabbattā. Cakkavāḷalokassa pana anto nāma, natthi tassa gamanena appattabbattā.",
  "tika-s0304t0:207": "Imehi padehīti imehi vākyavibhāgehi padehi. Tāni pana akkharasamudāyalakkhaṇānīti āha ‘‘akkharasampiṇḍanehī’’ti. Pāṭiyekkaakkharehīti tasmiṁ tasmiṁ pade paṭiniyatasannivesehi visuṁ visuṁ cittena gayhamānehi akkharehīti attho.",
  "tika-s0304t0:208": "Gamanaṭṭhena ‘‘paṇḍā’’ vuccati paññā, tāya ito gato pattoti paṇḍito, paññavā. Mahāpaññatā nāma paṭisambhidāvasena veditabbāti āha ‘‘mahante atthe’’tiādi. Yathā tanti ettha tanti nipātamattaṁ paṭhamavikappe, dutiyavikappe pana paccāmasananti āha ‘‘taṁ byākata’’nti.",
  "tika-s0304t0:209": "Lokantagamanasuttavaṇṇanā niṭṭhitā.",
  "tika-s0304t0:210": "4. Kāmaguṇasuttavaṇṇanā",
  "tika-s0304t0:211": "117.Cetasoti karaṇe sāmivacanaṁ. Cittena saṁphusanaṁ nāma anubhavoti āha ‘‘cittena anubhūtapubbā’’ti. Ututtayānurūpatāvasena pāsādattayaṁ, taṁ vasena tividhanāṭakabhedo. Manorammatāmattena kāmaguṇaṁ katvā dassitaṁ, na kāmavasena. Na hi abhinikkhamanato uddhaṁ bodhisattassa kāmavitakkā bhūtapubbā. Tenāha māro pāpimā –",
  "tika-s0304t0:212": "‘‘Satta vassāni bhagavantaṁ, anubandhiṁ padāpadaṁ;",
  "tika-s0304t0:213": "Otāraṁ nādhigacchissaṁ, sambuddhassa satīmato’’ti. (su. ni. 448);",
  "tika-s0304t0:214": "Metteyyo nāmātiādi anāgatārammaṇadassanamattaṁ, na bodhisattassa evaṁ uppajjatīti. Attā piyāyitabbarūpo etassāti attarūpo, uttarapade purimapadalopenāti ‘‘attano hitakāmajātikenā’’ti attho vutto. Attarūpenāti vā pītisomanassehi gahitasabhāvena tuṭṭhapahaṭṭhena udaggudaggena. Appamādoti appamajjanaṁ kusaladhammesu akhaṇḍakāritāti āha ‘‘sātaccakiriyā’’ti. Avossaggoti cittassa kāmaguṇesu avossajjanaṁ pakkhandituṁ appadānaṁ. Purimo vikappo kusalānaṁ dhammānaṁ karaṇavasena dassito, pacchimo akusalānaṁ akaraṇavasena. Dve dhammāti appamādo satīti dve dhammā. Appamādo sati ca tathā pavattā cattāro kusaladhammakkhandhā veditabbā. Kattabbāti pavattetabbā.",
  "tika-s0304t0:215": "Tasmiṁ āyataneti tasmiṁ nibbānasaññite kāraṇe paṭivedhe. Taṁ kāraṇanti channaṁ āyatanānaṁ kāraṇaṁ. Saḷāyatanaṁ nirujjhati etthāti saḷāyatananirodho vuccati nibbānaṁ. Tenāha ‘‘nibbānaṁ. Taṁ sandhāyā’’tiādi. Nibbānasminti nibbānamhi.",
  "tika-s0304t0:216": "Kāmaguṇasuttavaṇṇanā niṭṭhitā.",
  "tika-s0304t0:217": "5-6. Sakkapañhasuttādivaṇṇanā",
  "tika-s0304t0:218": "118-119.Diṭṭheti paccakkhabhūte. Dhammeti upādānakkhandhadhamme. Tattha hi attāti bhavati saññā diṭṭhi cāti attabhāvasaññā. Tenāha – ‘‘diṭṭhevadhammeti imasmiṁyeva attabhāve’’ti. ‘‘Tannissita’’nti ettha taṁ-saddena heṭṭhā abhinandanādipariyāyena vuttā taṇhā paccāmaṭṭhāti āha – ‘‘taṇhānissita’’nti. Taṁ upādānaṁ etassāti tadupādānaṁ. Tenāha – ‘‘taṁgahaṇa’’ntiādi. Taṇhupādānasaṅkhātaṁ gahaṇaṁ etassāti taṁgahaṇaṁ. Chaṭṭhaṁ uttānameva pañcame vuttanayattā.",
  "tika-s0304t0:219": "Sakkapañhasuttādivaṇṇanā niṭṭhitā.",
  "tika-s0304t0:220": "7. Sāriputtasaddhivihārikasuttavaṇṇanā",
  "tika-s0304t0:221": "120.Ghaṭessatīti pubbenāparaṁ ghaṭitaṁ sambandhaṁ karissati. Vicchedanti brahmacariyassa virodhipaccayasamuppattiyā ucchedaṁ.",
  "tika-s0304t0:222": "8. Rāhulovādasuttavaṇṇanā",
  "tika-s0304t0:223": "121. Ye dhammā sammadeva bhāvitā bahulīkatā vimuttiyā arahattassa sacchikiriyāya saṁvattanti, te saddhādayo sambhārā vimuttiparipācaniyāti adhippetā. Paripācentīti paripākaṁ pariṇāmaṁ gamenti. Dhammāti kāraṇabhūtā dhammā. Visuddhikāraṇavasenāti visuddhikāraṇatāvasena, sā pana saddhindriyādīnaṁ kāraṇato visuddhi. Yathā nāma jātisampannassa khattiyakumārassa vipakkhavigamena pakkhasaṅgahena pavattiṭṭhānasampattiyā ca parisuddhi hoti, evamevaṁ daṭṭhabbāti dassento ‘‘vuttaṁ heta’’ntiādimāha.",
  "tika-s0304t0:224": "Assaddhādayopi puggalā saddhādīnaṁ yāvadeva parihānāya honti, saddhādayo pāripūriyāva, tathā pasādaniyasuttantādipaccavekkhaṇā, pasādaniyasuttantā nāma sampasādanīyasuttādayo. Sammappadhāneti sammappadhānasuttante. Satipaṭṭhāneti cattāro satipaṭṭhāne. Jhānavimokkheti jhānāni ceva vimokkhe ca uddissa pavattasuttante. Gambhīrañāṇacariyeti khandhāyatanadhātupaṭiccasamuppādapaṭisaṁyuttasuttante.",
  "tika-s0304t0:225": "Kalyāṇamittatādayoti kalyāṇamittatā sīlasaṁvaro abhisallekhakathā vīriyārambho nibbedhikapaññāti ime kalyāṇamittādayo pañca dhammā, ye ‘‘idha, meghiya, bhikkhu kalyāṇamitto hotī’’tiādinā udāne (udā. 31) kathitā. Lokaṁ volokentassāti āyasmato rāhulassa tāsañca devatānaṁ indriyaparipākaṁ passantassa. Tato yena andhavanaṁ, tattha divāvihārāya mahāsamāgamo bhavissatīti. Tathā hi vakkhati ‘‘ettakāti gaṇanāvasena paricchedo natthī’’ti.",
  "tika-s0304t0:226": "Rukkhapabbatanissitā bhūmaṭṭhakā, ākāsacārivimānavāsino antalikkhaṭṭhakā. Dhammacakkhunti veditabbāni catusaccadhammānaṁ dassanaṭṭhena.",
  "tika-s0304t0:227": "Rāhulovādasuttavaṇṇanā niṭṭhitā.",
  "tika-s0304t0:228": "Lokakāmaguṇavaggavaṇṇanā niṭṭhitā.",
  "tika-s0304t0:229": "13. Gahapativaggo",
  "tika-s0304t0:230": "1-3. Vesālīsuttādivaṇṇanā",
  "tika-s0304t0:231": "124-126.Dvīsūti imasmiṁ gahapativagge paṭhamadutiyesu tatiye ca vuttatthameva pāṭhajātaṁ apubbaṁ natthīti attho.",
  "tika-s0304t0:232": "4-5. Bhāradvājasuttādivaṇṇanā",
  "tika-s0304t0:233": "127-128. Kāmaṁ aññepi pabbajitā yuttakāle piṇḍaṁ ulamānā carantiyeva, ayaṁ pana odarito, teneva kāraṇena pabbajitoti dassento ‘‘piṇḍaṁ ulamāno’’tiādimāha. Ghaṁsantovāti bhūmiyaṁ ghaṁsanto eva pattaṁ ṭhapeti. Parikkhīṇanti samantato parikkhīṇaṁ. Nāḷiko …pe… jātaṁ, atirekapattaṭṭhapanassa paṭikkhittattā aññaṁ na gaṇhāti. ‘‘Indriyabhāvananti cakkhādipañcindriyabhāvana’’nti keci vadanti, tathā vipassanābhinivesaṁ katvā uparivipassanaṁ vaḍḍhitvāti adhippāyo. Apare pana ‘‘saddhāpañcamānaṁ indriyānaṁ vasena vipassanābhinivesaṁ katvā tena sukhena abhiññāpahānānaṁ sampādanavasena indriyaṁ bhāvetvā’’ti vadanti.",
  "tika-s0304t0:234": "Upasaṅkamatīti ettha yathā so rājā upasaṅkami, taṁ āgamanato paṭṭhāya dassetuṁ ‘‘thero kirā’’tiādi āraddhaṁ. Mahāpānaṁ nāma aññaṁ kammaṁ akatvā pānapasuto hutvā sattāhaṁ tadanurūpaparijanassa surāpivanaṁ. Tenāha ‘‘mahāpānaṁ nāma pivitvā’’ti. Sālithusehīti rattasālithusehi. Ḍayhamānaṁ viya kipillikadaṁsanajātāhi dukkhavedanāhi. Mukhasattīhi vijjhiṁsu vallabhatāya. Itthilolo hi so rājā.",
  "tika-s0304t0:235": "Paveṇinti tesaṁ samādānapaveṇiṁ brahmacariyapabandhaṁ. Paṭipādentīti sampādenti. Garukārammaṇanti garukātabbaārammaṇaṁ, avītikkamitabbārammaṇanti attho. Assāti rañño. Cittaṁ anotarantanti pasādavīthiṁ anotarantaṁ anupagacchantaṁ. Viheṭhetunti vibādhituṁ.",
  "tika-s0304t0:236": "Lobhassa aparāparuppattiyā bahuvacanavasena ‘‘lobhadhammā’’ti vuttaṁ. Uppajjantītipi attho yeva, yasmā uppajjamāno lobhadhammo attano hetupaccaye pariggahāpento jānāpento viya sahati pavattatīti. Imameva kāyanti ettha samūhatthe eva kāya-saddo gabbhāsayādiṭṭhānesu uppajjanadhammasamūhavisayattā, itare pana kāyūpalakkhitatāya ‘‘kāyo’’ti veditabbā. Uttānameva heṭṭhā vuttanayattā.",
  "tika-s0304t0:237": "Bhāradvājasuttādivaṇṇanā niṭṭhitā.",
  "tika-s0304t0:238": "6. Ghositasuttavaṇṇanā",
  "tika-s0304t0:239": "129.Rūpā ca manāpāti nīlādibhedā rūpadhammā ca manasā manuññā piyarūpā saṁvijjanti, idañca sukhavedanīyassa phassassa sabhāvadassanatthaṁ. Evaṁ ‘‘rūpā ca manāpā upekkhāvedaniyā’’ti etthāpi yathārahaṁ vattabbaṁ. Cakkhuviññāṇa…pe… phassanti vuttaṁ. Upanissayakoṭiyā hi cakkhuviññāṇasampayuttaphasso sukhavedanīyo, na sahajātakoṭiyā. Tenāha – ‘‘ekaṁ phassaṁ paṭicca javanavasena sukhavedanā uppajjatī’’ti. Sesapadesūti ‘‘saṁvijjati kho, gahapati, sotadhātū’’ti āgatesu pañcasu koṭṭhāsesu.",
  "tika-s0304t0:240": "Tevīsatidhātuyo kathitā channaṁ dvārānaṁ vasena vibhajjagahaṇena. Vatthunissitanti hadayavatthunissitaṁ. Pañcadvāre vīsati, manodvāre tisso evaṁ tevīsati.",
  "tika-s0304t0:241": "Ghositasuttavaṇṇanā niṭṭhitā.",
  "tika-s0304t0:242": "7-8. Hāliddikānisuttādivaṇṇanā",
  "tika-s0304t0:243": "130-131.Taṁitthetanti cakkhunā yaṁ rūpaṁ diṭṭhaṁ, taṁ itthanti attho. Taṁ sukhavedaniyanti taṁ sukhavedanāya upanissayakoṭiyā paccayabhūtaṁ cakkhuviññāṇañceva, yo ca yathārahaṁ upanissayakoṭiyā vā, anantaro ce anantarakoṭiyā vā, sahajāto ce sampayuttakoṭiyā vā, sukhavedanāya paccayo phasso. Taṁ sukhavedaniyañca phassaṁ paṭicca uppajjati sukhavedanāti yojanā. Esa nayo sabbattha sabbesu sesesu sattasu vāresu. Manodhātuyeva vā samānāti abhidhammanayena. Suttantanayena pana suññataṭṭhena nissattanijjīvaṭṭhena ca manodhātusamaññaṁ labhateva. Aṭṭhamaṁ uttānameva heṭṭhā vuttanayattā.",
  "tika-s0304t0:244": "Hāliddikānisuttādivaṇṇanā niṭṭhitā.",
  "tika-s0304t0:245": "9. Lohiccasuttavaṇṇanā",
  "tika-s0304t0:246": "132.Tepi māṇavakātveva vuttā, na brāhmaṇakumārā eva. Seleyyakānīti aññamaññaṁ silissanalaṅghanakīḷanāni.",
  "tika-s0304t0:247": "Upaṭṭhānavasena ibhaṁ harantīti ibbhā, hatthigopakā. Te pana nihīnakuṭumbassa bhoggaṁ upādāya gahapatibhāvaṁ upādāya ‘‘gahapatikā’’tipi vuccantīti āha ‘‘gahapatikā’’ti. Kaṇhāti kaṇhābhijātikā. Raṭṭhaṁ bharantīti yasmiṁ raṭṭhe vasanti, tassa raṭṭhassa baliṁ bharaṇena, attano vā kuṭumbassa bharaṇena bharatā. Pariyāyantāti parito saṁcarantā kīḷanti.",
  "tika-s0304t0:248": "Sīlajeṭṭhakāti sīlappadhānā. Ye purāṇaṁ saranti, te sīluttamā ahesuṁ. Dvārāni cakkhādidvārāni.",
  "tika-s0304t0:249": "Apakkamitvā apetā virahitā hutvā. Visamānīti vigatasamāni duccaritasabhāvāni. Nānāvidhadaṇḍā nānāvidhadaṇḍanipātā.",
  "tika-s0304t0:250": "Anāhārakāti kiñci abhuñjanakā. Paṅko viya paṅko, malaṁ. Dantapaṅko purimapadalopena paṅkoti vuttoti ‘‘paṅko nāma dantamala’’nti vuttaṁ. Ajehi kātabbakānaṁ akopetvā karaṇaṁ samādānavasena vataṁ. Esa nayo sesesupi. Kohaññaṁ nāma attani vijjamānadosaṁ paṭicchādetvā asantaguṇapakāsanāti āha – ‘‘paṭicchanna…pe… kohaññañcevā’’ti. Parikkhārabhaṇḍakavaṇṇāti parikkhārabhaṇḍā kappakāti. Te ca kho attano jīvikatthāya āmisakiñjakkhassa attanibandhanatthāya amocanatthāya katā.",
  "tika-s0304t0:251": "Akhilanti cetokhilarahitaṁ brahmavihāravasena. Tenāha ‘‘mudu athaddha’’nti.",
  "tika-s0304t0:252": "Adhimuttoti abhirativasena yuttapayutto. Parittacittoti parito khaṇḍitacitto. Appamāṇacittoti ettha ‘‘ko aya’’nti paṭikkhituṁ sakkuṇeyyacitto.",
  "tika-s0304t0:253": "Lohiccasuttavaṇṇanā niṭṭhitā.",
  "tika-s0304t0:254": "10. Verahaccānisuttavaṇṇanā",
  "tika-s0304t0:255": "133. Brāhmaṇiṁ dhammasavanāya codento māṇavako ‘‘yagghe’’ti avoca. Tenāha ‘‘yaggheti codanatthe nipāto’’ti.",
  "tika-s0304t0:256": "Verahaccānisuttavaṇṇanā niṭṭhitā.",
  "tika-s0304t0:257": "Gahapativaggavaṇṇanā niṭṭhitā.",
  "tika-s0304t0:258": "14. Devadahavaggo",
  "tika-s0304t0:259": "1. Devadahasuttavaṇṇanā",
  "tika-s0304t0:260": "134.Manaṁ ramayantāti āpāthagatā manassa ramaṇavasena piyāyitabbatāvasena pavattantā.",
  "tika-s0304t0:261": "2. Khaṇasuttavaṇṇanā",
  "tika-s0304t0:262": "135.Chaphassāyatanikāti chahi phassāyatanehi aniṭṭhasaṁvedaniyā. Chadvāraphassapaṭiviññattīti chahipi dvārehi ārammaṇassa paṭisaṁvedanā hotiyeva sabbaso dukkhānubhavanatthaṁ. Tāvatiṁsapuranti sudassanamahānagaraṁ. Abhāvo nāma natthi sabbathā sukhānubhavanato. Nirayeti iminā duggati bhavasāmaññena itarāpāyāpi gahitā eva. Maggabrahmacariyavāsaṁ vasituṁ na sakkāti iminā pana sabbesampi acchindikaṭṭhānānaṁ gahaṇaṁ daṭṭhabbaṁ. Imevāti imasmiṁ manussaloke eva. Apāyopi paññāyati apāyadukkhasadisassa dukkhassa kadāci paṭisaṁvedanato. Saggopi paññāyati devabhogasadisasampattiyā kadāci paṭilabhitabbato.",
  "tika-s0304t0:263": "Ayaṁ kammabhūmīti ayaṁ manussaloko purisathāmakaraṇāya kammabhūmi nāma tāsaṁ yogyaṭṭhānabhāvato. Tattha padhānakammaṁ dassento ‘‘idha maggabhāvanā’’ti āha. Ṭhānānīti kāraṇāni. Saṁvejaniyānīti saṁvegajananāni bahūni jātiādīni. Tathā hi jāti, jarā, byādhi, maraṇaṁ, apāyabhavaṁ, tatthapi nirayūpapattihetukaṁ, tiracchānupapattihetukaṁ, asūrakāyūpapattihetukaṁ, atīte vaṭṭamūlakaṁ, anāgate vaṭṭamūlakaṁ, paccuppanne āhārapariyeṭṭhimūlakanti bahūni saṁvegavatthūni paccavekkhitvā saṁvegajāto sañjātasaṁvego yoniso padhānamanuyuñjassu. Saṁvegāti saṁvegamāpajjassu.",
  "tika-s0304t0:264": "Khaṇasuttavaṇṇanā niṭṭhitā.",
  "tika-s0304t0:265": "3. Paṭhamarūpārāmasuttavaṇṇanā",
  "tika-s0304t0:266": "136.Sammuditā sammodappattā, pamoditā sañjātapamodā. Dukkhāti dukkhavanto sañjātadukkhā. Tenāha ‘‘dukkhitā’’ti. Sukhaṁ etassa atthīti sukho, sukhī. Tenāha ‘‘sukhito’’ti. Yattakā rūpādayo dhammā loke atthīti vuccati. Passantānanti saccapaṭivedhena sammadeva passantānaṁ. ‘‘Paccanīkaṁ hotī’’ti vatvā taṁ paccanīkabhāvaṁ dassetuṁ ‘‘loko hī’’tiādi vuttaṁ. Asubhāti ‘‘āhū’’tipadaṁ ānetvā sambandho. Sabbametanti ‘‘sukhaṁ diṭṭhamariyebhi…pe… tadariyā sukhato vidū’’ti ca vuttaṁ. Sabbametaṁ nibbānameva sandhāya vuttaṁ. Nibbānameva hi ekantato sukhaṁ nāma.",
  "tika-s0304t0:267": "Pañcanavutipāsaṇḍino tesañca pāsaṇḍibhāvo papañcasūdaniṭṭhakathāyaṁ pakāsito eva. Kilesanīvaraṇena nivutānanti kilesakhandhā kilesanīvaraṇaṁ, tena nivāritānaṁ. Nibbānadassanaṁ nāma ariyamaggo, tena tassa paṭivijjhanañca kāḷameghaavacchāditaṁ viya candamaṇḍalaṁ.",
  "tika-s0304t0:268": "Paricchinditvāti asubhabhāvaparicchindanena sammāviññāṇadassanena ca paricchinditvā. Maggadhammassāti ariyamaggadhammassa.",
  "tika-s0304t0:269": "Anupannehīti anu anu avihāya paṭipannehi. Ko nu añño jānituṁ arahati, añño na jānātīti dasseti.",
  "tika-s0304t0:270": "Paṭhamarūpārāmasuttavaṇṇanā niṭṭhitā.",
  "tika-s0304t0:271": "4-12. Dutiyarūpārāmasuttādivaṇṇanā",
  "tika-s0304t0:272": "137-145.Suddhikaṁ katvā gāthābandhanena vinā kevalaṁ cuṇṇiyapadavaseneva. Tathā tathāti ajjhattikāni bāhirāni ca āyatanāni aniccalakkhaṇena dukkhānattalakkhaṇehi ca yojetvā dassanavasena.",
  "tika-s0304t0:273": "Dutiyarūpārāmasuttādivaṇṇanā niṭṭhitā.",
  "tika-s0304t0:274": "Devadahavaggavaṇṇanā niṭṭhitā.",
  "tika-s0304t0:275": "15. Navapurāṇavaggo",
  "tika-s0304t0:276": "1. Kammanirodhasuttavaṇṇanā",
  "tika-s0304t0:277": "146. Sampati vijjamānassa cakkhussa taṁnibbattassa kammassa ca adhippetattā ‘‘na cakkhu purāṇaṁ, kammameva purāṇa’’nti vatvā yathā tassa cakkhussa purāṇapariyāyo vutto, taṁ dassento āha – ‘‘kammato panā’’tiādi. Paccayanāmenāti purimajātisaṁsiddhattā ‘‘purāṇa’’nti vattabbassa paccayabhūtassa kammassa nāmena. Evaṁ vuttanti ‘‘purāṇakamma’’nti evaṁ vuttaṁ. Paccayehi abhisamāgantvā katanti taṇhāvijjādipaccayehi abhimukhabhāvena samāgantvā samecca nibbattitaṁ. Cetanāyāti kammacetanāya. Pakappitanti abhisamīhitaṁ. Vedanāyāti attānaṁ nissāya ārammaṇaṁ katvā pavattāya vedanāya. Vatthūti nibbattikāraṇaṁ pavattaṭṭhānanti vipassanāpaññāya passitabbaṁ. Kammassa nirodhenāti kilesānaṁ anuppādanirodhasiddhena kammassa nirodhena. Vimuttiṁ phusatīti arahattaphalavimuttiṁ pāpuṇāti. Ārammaṇabhūto nirodho nibbānaṁ ‘‘kammanirodho’’ti vuccati, ‘‘kammaṁ nirujjhati etthā’’ti katvā. ‘‘Jhāyatha, bhikkhave, mā pamādatthā’’ti vuttattā ‘‘pubbabhāgavipassanā kathitā’’ti vuttaṁ.",
  "tika-s0304t0:278": "Kammanirodhasuttavaṇṇanā niṭṭhitā.",
  "tika-s0304t0:279": "2-5. Aniccanibbānasappāyasuttādivaṇṇanā",
  "tika-s0304t0:280": "147-150.Nibbānassāti nibbānādhigamassa, kilesanibbānasseva vā. Upakārapaṭipadanti upakārāvahaṁ paṭipadaṁ. Catūsūti dutiyādīsu catūsu. Nibbānasappāyā paṭipadā desitāti katvā ‘‘saha vipassanāya cattāro maggā kathitā’’ti vuttaṁ.",
  "tika-s0304t0:281": "Aniccanibbānasappāyasuttādivaṇṇanā niṭṭhitā.",
  "tika-s0304t0:282": "6-7. Antevāsikasuttādivaṇṇanā",
  "tika-s0304t0:283": "151-152. Anta-saddo samīpatthe vattati ‘‘udakantaṁ vananta’’ntiādīsu, kileso pana atiāsanne vasati abbhantaravuttitāyāti ‘‘antevāsika’’nti vutto vibhattialopena yathā ‘‘vanekusalo, kūlerukkhā’’ti. Tenāha – ‘‘anantevāsikanti antovasanakilesavirahita’’nti. Ācaraṇakakilesavirahitanti samudācaraṇakilesarahitaṁ. Antoassa vasantīti assa puggalassa anto abbhantare citte vasanti pavattanti. Te etaṁ adhibhavantīti te kilesā etaṁ puggalaṁ abhibhavitvā attano vase vattenti. Tenāha – ‘‘ajjhottharanti sikkhāpenti vā’’ti. Tehi ācariyehīti tehi kilesasaṅkhātehi satte attano gatiyaṁ ṭhapentehi ācariyehi. Sattamaṁ heṭṭhā kathitanayamevāti yasmā heṭṭhā khandhavasena desanā āgatā, idha āyatanavasenāti ayameva viseso.",
  "tika-s0304t0:284": "Antevāsikasuttādivaṇṇanā niṭṭhitā.",
  "tika-s0304t0:285": "8. Atthinukhopariyāyasuttavaṇṇanā",
  "tika-s0304t0:286": "153. Pariyāyati parigacchati phalaṁ etassāti pariyāyo hetūti āha – ‘‘yaṁ pariyāyanti yaṁ kāraṇa’’nti. Paccakkhadiṭṭhe aviparīte atthe pavattasaddhā paccakkhasaddhā yathā ‘‘sammāsambuddho bhagavā, svākhāto dhammo’’ti (ma. ni. 1.288) ca. Evaṁ kirāti iti kirāya uppanno saddahanākāro saddhāpatirūpako. Etanti ‘‘aññatreva saddhāyā’’ti etaṁ vacanaṁ . Rucāpetvāti kiñci atthaṁ attano matiyā rocetvā. Khamāpetvāti tasseva vevacanaṁ, cittaṁ tathā khamāpetvā. Tenāha – ‘‘atthetanti gahaṇākāro’’ti. Paramparāgatassa atthassa evaṁ kirassāti anussavanaṁ. Kāraṇaṁ cintentassāti yuttiṁ cintentassa. Kāraṇaṁ upaṭṭhātīti ‘‘sādhū’’ti attano cittassa upatiṭṭhati. Atthetanti ‘‘etaṁ kāraṇaṁ evamayamattho yujjatī’’ti cittena gahaṇaṁ. Ākāraparivitakkoti yuttiparikappanā. Laddhīti nicchayena gahaṇaṁ, sā ca kho diṭṭhi ayāthāvaggahaṇena aññāṇamevāti daṭṭhabbaṁ. Tanti laddhiṁ. Atthesāti esā laddhi mama uppannā atthi yuttarūpā hutvā upalabbhati. Evaṁ gahaṇākāro diṭṭhinijjhānakkhanti nāma, paṭhamuppannaladdhisaṅkhātāya diṭṭhiyā nijjhānaṁ khamanākāro diṭṭhinijjhānakkhanti nāma. Pañca ṭhānānīti yathāvuttāni saddhādīni pañca kāraṇāni. Muñcitvā aggahetvā. Heṭṭhimamaggavajjhānaṁ rāgādīnaṁ abhāvaṁ sandhāya ‘‘natthi me ajjhattaṁ rāgadosamoho’’ti ayaṁ sekkhānaṁ paccavekkhaṇā, sabbaso abhāvaṁ sandhāya asekkhānanti āha – ‘‘sekkhāsekkhānaṁ paccavekkhaṇā kathitā’’ti. ‘‘Santaṁ vā ajjhatta’’ntiādinā sekkhānaṁ, ‘‘asantaṁ vā ajjhatta’’ntiādinā asekkhānaṁ paccavekkhaṇā kathitāti daṭṭhabbaṁ.",
  "tika-s0304t0:287": "Atthinukhopariyāyasuttavaṇṇanā niṭṭhitā.",
  "tika-s0304t0:288": "9-10. Indriyasampannasuttādivaṇṇanā",
  "tika-s0304t0:289": "154-155. ‘‘Sampannasīlā, bhikkhave, viharathā’’tiādīsu (ma. ni. 1.64) viya paripuṇṇattho idha sampanna-saddoti āha ‘‘paripuṇṇindriyo’’ti. Indriyehi samannāgatattā paripuṇṇindriyo nāma hotīti sambandho. Evaṁ sati samannāgamasampatti vuttā hotīti āsaṅkanto ‘‘cakkhādīni vā’’tiādimāha. Taṁ sandhāyāti dutiyavikappena vuttamatthaṁ sandhāya. Heṭṭhā khandhiyavagge khandhavasena desanā āgatā, idha āyatanavasenāti āha ‘‘vuttanayamevā’’ti.",
  "tika-s0304t0:290": "Indriyasampannasuttādivaṇṇanā niṭṭhitā.",
  "tika-s0304t0:291": "Navapurāṇavaggavaṇṇanā niṭṭhitā.",
  "tika-s0304t0:292": "Tatiyo paṇṇāsako.",
  "tika-s0304t0:293": "16. Nandikkhayavaggo",
  "tika-s0304t0:294": "1-4. Ajjhattanandikkhayasuttādivaṇṇanā",
  "tika-s0304t0:295": "156-159.Atthatoti sabhāvato. Ñāṇena ariyato ñātabbato attho, sabhāvoti. Evañhi abhijjanasabhāvo nandanaṭṭhena nandī, rañjanaṭṭhena rāgo. Vimuttivasenāti vimuttiyā adhigamavasena. Etthāti imasmiṁ paṭhamasutte. Dutiyādīsūti dutiyatatiyacatutthesu. Uttānameva heṭṭhā vuttanayattā.",
  "tika-s0304t0:296": "Ajjhattanandikkhayasuttādivaṇṇanā niṭṭhitā.",
  "tika-s0304t0:297": "5-6. Jīvakambavanasamādhisuttādivaṇṇanā",
  "tika-s0304t0:298": "160-161. Samādhivikalānaṁ cittekaggataṁ labhantānaṁ, paṭisallānavikalānaṁ kāyavivekañca cittekaggatañca labhantānanti yojanā. Pākaṭaṁ hotīti vibhūtaṁ hutvā upaṭṭhāti. Okkhāyati paccakkhāyatīti catusaccadhammānaṁ vibhūtabhāvena upaṭṭhānassa kathitattā vuttaṁ – ‘‘dvīsupi…pe… kathitā’’ti.",
  "tika-s0304t0:299": "Jīvakambavanasamādhisuttādivaṇṇanā niṭṭhitā.",
  "tika-s0304t0:300": "7-9. Koṭṭhikaaniccasuttādivaṇṇanā",
  "tika-s0304t0:301": "162-164. Aniccānupassanādayo eva vimuttiparipācaniyā dhammā nāma. Therassa tadā saddhādīni indriyāni na paripākaṁ upagatāni, thero imāhi desanāhi indriyaparipākamagamāsi.",
  "tika-s0304t0:302": "Koṭṭhikaaniccasuttādivaṇṇanā niṭṭhitā.",
  "tika-s0304t0:303": "10-12. Micchādiṭṭhipahānasuttādivaṇṇanā",
  "tika-s0304t0:304": "165-167.Pāṭiyekkanti visuṁ visuṁ. Vuttanayenevāti heṭṭhā vuttanayeneva apubbassa vattabbassa abhāvā.",
  "tika-s0304t0:305": "Micchādiṭṭhipahānasuttādivaṇṇanā niṭṭhitā.",
  "tika-s0304t0:306": "Nandikkhayavaggavaṇṇanā niṭṭhitā.",
  "tika-s0304t0:307": "17. Saṭṭhipeyyālavaggo",
  "tika-s0304t0:308": "1-60. Ajjhattaaniccachandasuttādivaṇṇanā",
  "tika-s0304t0:309": "168-227. ‘‘Yaṁ, bhikkhave, aniccaṁ, tatra vo chando pahātabbo’’tiādinā tesaṁ tesaṁ puggalānaṁ ajjhāsayavasena saṭṭhi suttāni kathitāni , tāni ca peyyālanayena desanaṁ āruḷhānīti ‘‘saṭṭhipeyyālo nāma hotī’’ti vuttaṁ. Tenāha ‘‘yāni panetthā’’tiādi.",
  "tika-s0304t0:310": "Ajjhattaaniccachandasuttādivaṇṇanā niṭṭhitā.",
  "tika-s0304t0:311": "Saṭṭhipeyyālavaggavaṇṇanā niṭṭhitā.",
  "tika-s0304t0:312": "18. Samuddavaggo",
  "tika-s0304t0:313": "1. Paṭhamasamuddasuttavaṇṇanā",
  "tika-s0304t0:314": "228. Yadi ‘‘duppūraṇaṭṭhena samuddanaṭṭhenā’’ti iminā atthadvayena sāgaro ‘‘samuddo’’ti vuccati, cakkhussevetaṁ nippariyāyato yujjatīti dassetuṁ ‘‘yadī’’tiādi vuttaṁ. Tattha duppūraṇaṭṭhenāti pūretuṁ asakkuṇeyyabhāvena. Samuddanaṭṭhenāti sabbaso uparūparipakkhittagamanena. Mahāgaṅgādimahānadīnaṁ mahatā udakoghena anusaṁvaccharaṁ anupakkhandamānopi hi samuddo pāripūriṁ na gacchati, yañca bhūmipadesaṁ ottharati, taṁ samuddabhāvaṁ neti, abhāvaṁ vā pāpuṇāti apayāte samuddodake, taṁ vā anudakabhāvapattiyā atathameva hoti. Kāmañcesa duppūraṇaṭṭho samuddanaṭṭho sāgare labbhati, tathāpi taṁ dvayaṁ cakkhusmiṁyeva visesato labbhatīti dassento ‘‘tassa hī’’tiādimāha. Samosarantanti sabbaso nīlādibhāgehi osarantaṁ, āpāthaṁ āgacchantanti attho. Kātuṁ na sakkoti duppūraṇīyattā. Sadosagamanena gacchati sattasantānassa dussanato. Dussanaṭṭhatā cassa cakkhudvārikataṇhāvasena veditabbā. Yathā samudde aparāparaṁ parivattamāno ūmiyā vego samuddassāti vuccati, evaṁ cakkhusamuddassa purato aparāparaṁ parivattamānaṁ nīlādibhedaṁ rūpārammaṇaṁ cakkhussāti vattabbataṁ arahati anaññasādhāraṇattāti vuttaṁ ‘‘rūpamayo vego’’ti. Asamapekkhiteti sammādassane rūpe manāpabhāvaṁ amanāpabhāvañca gahetvā, ‘‘idaṁ nāma mayā diṭṭha’’nti anupadhārentassa kevalaṁ samūhaghanavasena gaṇhantassa gahaṇaṁ asamapekkhanaṁ. Sahatīti adhibhavati, taṁnimittaṁ kañci vikāraṁ nāpajjati.",
  "tika-s0304t0:315": "Ūmīti vīciyo. Āvaṭṭo āvaṭṭanavasena pavattaṁ udakaṁ. Gāharakkhasamakarādayo gāharakkhaso. Yathā samudde ūmiyo uparūpari vattamānā attani patitapuggalaṁ ajjhottharitvā anayabyasanaṁ āpādenti, tathā āvaṭṭagāharakkhasā. Evamete rāgādayo kilesā sayaṁ uppannakasatte ajjhottharitvā anayabyasanaṁ āpādenti, kilesuppattinimittatāya sattānaṁ anayabyasanāpattihetubhūtassa ūmibhayassa ārammaṇavasena cakkhusamuddo ‘‘saūmisāvaṭṭo sagāho sarakkhaso’’ti vutto.",
  "tika-s0304t0:316": "Ūmibhayanti ettha bhāyati etasmāti bhayaṁ, ūmīva bhayaṁ ūmibhayaṁ. Kujjhanaṭṭhena kodho. Sveva cittassa ca abhimaddanavasenuppādanatthena daḷhaṁ āyāsanaṭṭhena upāyāso. Ettha ca anekavāraṁ pavattitvā satte ajjhottharitvā sīsaṁ ukkhipituṁ adatvā anayabyasananipphādanena kodhūpāyāsassa ūmisadisatā daṭṭhabbā. Tathā kāmaguṇā kilesābhibhūte satte māne viya rūpādivisayasaṅkhāte attani saṁsāretvā yathā tato bahibhūte nekkhamme cittampi na uppajjati, evaṁ āvaṭṭetvā byasanāpādanena āvaṭṭasadisatā daṭṭhabbā. Yadā pana gāharakkhaso ārakkharahitaṁ attano gocarabhūmigataṁ purisaṁ abhibhuyya gahetvā agocare ṭhitampi gocaraṁ netvā bheravarūpadassanādinā attano upakkamaṁ kātuṁ asamatthaṁ katvā anvāvisitvā vaṇṇabalabhogaāyusukhehi viyojetvā mahantaṁ anayabyasanaṁ āpādeti, evaṁ mātugāmopi yonisomanasikārarahitaṁ avīrapurisaṁ attano rūpādīhi palobhanavasena abhibhuyya gahetvā vā vīrajātiyampi itthikuttabhūtehi attano hāvabhāvavilāsehi itthimāyāya anvāvisitvā vā avasaṁ attano upakāradhamme sīlādayo sampādetuṁ asamatthaṁ karonto guṇavaṇṇādīhi viyojetvā mahantaṁ anayabyasanaṁ āpādeti, evaṁ mātugāmassa gāharakkhasasadisatā daṭṭhabbā. Ūmibhayanti lakkhaṇavacanaṁ . Yathā hi ūmi bhāyitabbaṭṭhena bhayaṁ, evaṁ āvaṭṭagāharakkhasāpīti ūmiādibhayena sabhayanti attho veditabbo. Antaṁ avasānaṁ gato, evaṁ pāraṁ nibbānaṁ gatoti vuccati.",
  "tika-s0304t0:317": "Paṭhamasamuddasuttavaṇṇanā niṭṭhitā.",
  "tika-s0304t0:318": "2-3. Dutiyasamuddasuttādivaṇṇanā",
  "tika-s0304t0:319": "229-230. Kilesānaṁ allabhāvūpanayananti āha ‘‘temanaṭṭhenā’’ti. Ariyasāvaketi anāgāmino. Te hi kāmabhavavasena atintatāya na samunnā. Tayo maccūti kilesābhisaṅkhāradevaputtamāre. Tīhi upadhīhīti kilesābhisaṅkhārakāmaguṇānaṁ vasena tīhi upadhīhi. Khandhupadhinā pana so na nirūpadhi saupādisesasseva nibbānassa adhigatattā. Gatoti paṭipattigamanena gato.",
  "tika-s0304t0:320": "Dutiyasamuddasuttādivaṇṇanā niṭṭhitā.",
  "tika-s0304t0:321": "4-6. Khīrarukkhopamasuttādivaṇṇanā",
  "tika-s0304t0:322": "231-233.Appahīnaṭṭhenāti maggena asamugghāṭitabhāvena. Atthīti vijjati. Sati paccaye vijjamānakiccakaraṇato pariyuṭṭhānaṁ appakaṁ mūsikāvisaṁ viya parittaṁ nāma hoti appānubhāvattā. Evarūpāpīti appakāpi. Assāti appahīnakilesassa. Adhimattānanti iṭṭhānaṁ rajanīyānaṁ, vatthuvasena parittakampi iṭṭhārammaṇaṁ adhimattameva. Tenāha ‘‘nakhapiṭṭhippamāṇampī’’tiādi. Daharotiādīni tīṇipi padāni. Ābhindeyyāti bhindeyya. Taṁ ubhayanti taṁ cakkhurūpanti ubhayampi āyatanaṁ.",
  "tika-s0304t0:323": "Khīrarukkhopamasuttādivaṇṇanā niṭṭhitā.",
  "tika-s0304t0:324": "7. Udāyīsuttavaṇṇanā",
  "tika-s0304t0:325": "234.Itipīti imināpi kāraṇena. Aniccenāti aniccabhāvena anattalakkhaṇaṁ kathitaṁ. Yasmā hetupaccayā viññāṇassa uppatti sati ca uppāde nirodhena bhavitabbaṁ, uppādavayavantatāya aniccaṁ viññāṇaṁ, yadi ca attā siyā paccayehi vinā sijjheyya, na ca tathāssa siddhi, tasmā ‘‘viññāṇaṁ anattā’’ti aniccatāya anattatā kathitā.",
  "tika-s0304t0:326": "Udāyīsuttavaṇṇanā niṭṭhitā.",
  "tika-s0304t0:327": "8. Ādittapariyāyasuttavaṇṇanā",
  "tika-s0304t0:328": "235. Kilesānaṁ anu anu byañjanato paribyattiyā uppattipaccayabhāvato anubyañjanaṁ, hatthapādādiavayavāti āha – ‘‘hatthā sobhanā’’tiādi. Nimittaggāhoti kilesuppattiyā nimittabhūto gāho. Saṁsandetvā gahaṇanti avayave samodhānetvā ‘‘itthipuriso’’tiādinā ekajjhaṁ gahaṇaṁ. Vibhattigahaṇanti vibhāgena anavasesaggahaṇaṁ. Kumbhīlasadisoti kumbhīlagāhasadiso. Tenāha – ‘‘sabbameva gaṇhātī’’ti hatthapādādīsu taṁ taṁ koṭṭhāsaṁ vibhajitvā gahaṇaṁ rattapāsadiso jalūkagāhasadiso. Ekajavanavārepi labbhantīti idaṁ cakkhudvārānusārena uppannamanodvārikajavanaṁ sandhāya vuttaṁ.",
  "tika-s0304t0:329": "Nimittassādena ganthitanti yathāvutte nimitte assādagāhena ganthitaṁ sambaddhaṁ. Bhavaṅgenevāti mūlabhavaṅgeneva. Kilesabhayaṁ dassentoti tathā kilesuppattiyā sati akusalacittena antaritaṁ ce maraṇacittaṁ bhaveyya, ekantato niraye vā tiracchānayoniyā vā uppatti siyāti kilesānaṁ bhāyitabbaṁ dassento. ‘‘Samayavasena vā evaṁ vutta’’nti vatvā tamatthaṁ vivaranto ‘‘cakkhudvārasmiñhī’’tiādimāha. Rattacittaṁ vāti rāgavasena rattacittaṁ vā. Duṭṭhacittena kathaṁ ārammaṇarasānubhavananti? Domanassavedanuppatti eva tassa ārammaṇarasānubhavanaṁ daṭṭhabbaṁ. Imassa samayassāti maraṇasamayassa.",
  "tika-s0304t0:330": "Ubhinnaṁ nāsacchiddānaṁ majjhe ṭhita-aṭṭhitudanaṁ saha khuraṭṭhena chindanaṁ. Daṇḍakavāsīti dīghadaṇḍakā mahāvāsi. Nipajjitvā niddokkamananti iminā pacalāyikaniddaṁ paṭikkhipati. Tattha hi kadāci antarā micchāvitakkānaṁ sallakānaṁ avasaro siyā, nattheva nipajjitvā mahāniddaṁ okkantakāle. Vitakkānanti micchāvitakkānaṁ.",
  "tika-s0304t0:331": "Ādittapariyāyasuttavaṇṇanā niṭṭhitā.",
  "tika-s0304t0:332": "9-10. Paṭhamahatthapādopamasuttādivaṇṇanā",
  "tika-s0304t0:333": "236-237. Navamaṁ ‘‘paññāyatī’’ti vuccamāne bujjhanakānaṁ ajjhāsayavasena vuttanti āha – ‘‘dasame na hotīti vuccamāne’’tiādi. Ettakameva hi dvinnaṁ suttānaṁ visesoti.",
  "tika-s0304t0:334": "Paṭhamahatthapādopamasuttādivaṇṇanā niṭṭhitā.",
  "tika-s0304t0:335": "Samuddavaggavaṇṇanā niṭṭhitā.",
  "tika-s0304t0:336": "19. Āsīvisavaggo",
  "tika-s0304t0:337": "1. Āsīvisopamasuttavaṇṇanā",
  "tika-s0304t0:338": "238. Ye bhikkhū tadā bhagavantaṁ parivāretvā nisinnā, tesu keci ekavihārino, keci attadutiyā, keci attatatiyā, keci attacatutthā, keci attapañcamā hutvā araññāyatanesu viharantīti vuttaṁ – ‘‘ekacārika…pe… pañcacārike’’ti. Samānajjhāsayatā sabhāgavuttino. Kammaṭṭhānānuyuñjanassa kārake. Tato eva tattha yuttapayutte. Puggalajjhāsayena kāraṇabhūtena. Paccayabhūtanti apassayabhūtaṁ. ‘‘Seyyathāpi, bhikkhave’’ti ārabhitvā yāva ‘‘tiṇṇo pāraṅgato thale tiṭṭhati brāhmaṇo’’ti ayaṁ mātikānikkhepo. Tesaṁ mātikāya vitthārabhājanaṁ. Vāsanā bhavissatīti vāsanāvahaṁ bhavissati. Sineruṁ ukkhipanto viyātiādi imissā desanāya anaññasādhāraṇatāya sudukkarabhāvadassanaṁ.",
  "tika-s0304t0:339": "Mañcaṭṭhesu mañcasamaññā viya mukhaṭṭhaṁ visaṁ ‘‘mukha’’nti adhippetaṁ. Sukkhakaṭṭhasadisabhāvāpādanato ‘‘kaṭṭha’’nti vuccatīti kaṭṭhaṁ mukhaṁ etassāti kaṭṭhamukho, daṁsanādinā kaṭṭhasadisabhāvakaro sappo. Atha vā kaṭṭhasadisabhāvāpādanato kaṭṭhaṁ visaṁ vā mukhe etassāti kaṭṭhamukho. Iminā nayena sesapadesupi attho veditabbo. Ime cattāroti ime visakiccabhedena cattāro. Idāni taṁ nesaṁ visakiccabhedaṁ dassetuṁ ‘‘tesū’’tiādi vuttaṁ. Ayasūlasamappitaṁ viyāti abbhantare ayasūlaṁ anuppavesitaṁ viya. Pakkapūtipanasaṁ viyāti paccitvā kālātikkame kuthitapanasaphalaṁ viya. Caṅgavāreti rajakānaṁ khāraparissāvane surāparissāvane vā. Anavasesaṁ chijjanena asanipātaṭṭhānaṁ viya. Mahānikhādanenāti mahantena nikhādanena.",
  "tika-s0304t0:340": "Visavegavikārenāti visavegagatena vikārena. Vātenāti tassa sappassa sarīraṁ phusitvā uggatavātena. Nāsavāte pana vattabbameva natthi. Puggalapaṇṇattivasenāti tesaṁyeva soḷasannaṁ sappānaṁ āgatavisotiādipuggalanāmassa vasena catusaṭṭhi honti paccekaṁ catubbidhabhāvato. Āgatavisoti āgacchaviso, sīghataraṁ abhiruhanavisoti attho. Ghoravisoti kakkhaḷaviso, duttikicchaviso. Ayaṁ sītaudakaṁ viya hoti gāḷhadubbinimmocayabhāvena. Udakasappo hi ghoraviso hoti yevāti vuttaṁ – ‘‘udakasappādīnaṁ visaṁ viyā’’ti. Paññāyatīti gaṇḍapiḷakādivasena paññāyati. Aneḷakasappo nāma mahāāsīviso. Nīlasappo nāma sākhavaṇṇo rukkhaggādīsu vicaraṇakasappo. Iminā upāyenāti yoyaṁ kaṭṭhamukhesu daṭṭhavisānaṁyeva ‘‘āgataviso no ghoraviso’’tiādinā catubbidhabhāvo vutto, iminā upāyena. Kaṭṭhamukhe daṭṭhavisādayoti kaṭṭhamukhesu daṭṭhaviso, phuṭṭhaviso, vātavibhoti tayo, pūtimukhādīsu ca daṭṭhavisādayo cattāro cattāro veditabbo.",
  "tika-s0304t0:341": "Ekekanti catusaṭṭhiyo ekekaṁ. Catudhāti aṇḍajādivibhāgena catudhā vibhajitvā. Chapaṇṇāsānīti chapaṇṇāsādhikāni. Gatamaggassāti yathāvuttasaṅkhyāgatamaggassa paṭilomato saṁkhippamānā anukkamena cattārova honti. Kulavasenāti kaṭṭhamukhādijātivasena.",
  "tika-s0304t0:342": "Sakalakāye āsiñcitvā viya ṭhapitavisāti hi tesaṁ phuṭṭhavisatā, vātavisatā vuccati. Evanti ‘‘āsittavisā’’tiādinā. Etthāti āsīvisasadde vacanattho niruttinayena veditabbo. Uggatatejāti udaggatejā, attano visatejena nesaṁ kurūradabbatā vā. Dunnimmaddanavisāti mantāgadehi animmaddanīyavisā. Cattāro āsīvisāti ettha iti-saddo ādiattho. Tenettha avasesapāḷiṁ saṅgaṇhāti.",
  "tika-s0304t0:343": "Āsīvisesūti ime āsīvisā daṭṭhavisā evāti veditabbā. Sarīraṭṭhakesuyevāti tena purisena tesaṁ kassaci aniṭṭhassa akatattā āyusesassa ca vijjamānattā naṁ na daṁsiṁsūti daṭṭhabbaṁ. Pucchi yathābhūtaṁ pavedetukāmo. Durupaṭṭhāhāti durupaṭṭhānā. Sotthimaggoti sotthibhāvassa upāyo.",
  "tika-s0304t0:344": "Antaracaroti antaraṁ caro sukhasattu vissāsaghātī. Tenāha ‘‘vadhako’’ti. Idāni tāsaṁ pesane kāraṇaṁ dassetuṁ ‘‘paṭhama’’ntiādi vuttaṁ. Abhimukhagataṁ viya abhimukhagataṁ. Īdisīpi hi vacoyutti loke nirūpīyati santiyaṁ purisaṁ ṭhapetīti viya. Tasmā abhimukhagatanti abhimukhaṁ tena sampattanti attho. Vaṅkasaṇṭhānaṁ phalakaṁ rukkhamūle āgatāgatānaṁ nisīdanatthāya atthataṁ.",
  "tika-s0304t0:345": "Arittahattho puriso santāreti etāyāti santāraṇī. Orimatīrato uttaraṇāya setu uttarasetu. Ekena dvīhi vā gantabbo rukkhamayo setu rukkhasetu. Jaṅghasatthena gamanayoggo setu jaṅghasetu. Sakaṭena gantuṁ sakkuṇeyyo sakaṭasetu. Na kho esa brāhmaṇo paramatthato. Tadattho pana ekadesena sambhavatīti tathā vuttanti dassento ‘‘ettakānaṁ paccatthikānaṁ bāhitattā’’ti āha. Desananti uddesadesanaṁ. Vinivattentoti paṭisaṁharanto. Na laddho vatāsīti na laddho vata āsi.",
  "tika-s0304t0:346": "Rājā viya kammaṁ sattesu issariyassa vattāpanato. Rājā…pe… puthujjano vaṭṭadukkhasaṅkhātāparādhatāya. Ñāṇapalāyanenāti mahābhūtehi nibbinditvā virajjitvā vimuccitukāmatāvasena uppannañāṇapalāyane maggādhigamasiddheneva ñāṇapalāyanena. Evañhettha upamāsaṁsandanaṁ matthakaṁ pāpitameva hoti.",
  "tika-s0304t0:347": "Yatheva hītiādinā ekadesanāsamudāyassa nidassanaṁ āraddhaṁ. Yathāvuttavacanaṁ aṭṭhakathācariyānaṁ vacanena samattheti ‘‘patthaddho bhavatī’’tiādinā. Tattha kaṭṭhamukhena vāti vā-saddo upamattho. Yathā kaṭṭhamukhena sappena daṭṭho patthaddho hoti, evaṁ pathavīdhātuppakopena so kāyo kaṭṭhamukheva hoti, kaṭṭhamukhagato viya patthaddho hotīti attho. Atha vā vā-saddo avadhāraṇattho. So ‘‘pathavīdhātupakopena vā’’ti evaṁ ānetvā sambandhitabbo. Ayañhettha attho – kaṭṭhamukhena daṭṭhopi kāyo pathavīdhātuppakopeneva patthaddho hoti, tasmā pathavīdhātuyā aviyutto so kāyo sabbadā kaṭṭhamukhagato viya hotīti. Vā-saddo vā aniyamattho. Tatrāyamattho – kaṭṭhamukhena daṭṭho kāyo patthaddho hoti vā, na vā mantāgadavasena. Pathavīdhātuppakopena pana mantāgadarahito so kāyo kaṭṭhamukhagato viya hoti ekantapatthaddhoti. Tattha kāyoti pakatikāyo. Pūtikoti kuthito. Santattoti sabbaso tatto mahādāhappatto. Sañchinnoti sabbaso chinno cuṇṇavicuṇṇabhūto. Yadā kāyo patthaddhādibhāvappatto hoti, tadā puriso kaṭṭhamukhādisappassa mukhe vattamāno viya hotīti attho.",
  "tika-s0304t0:348": "Visesatoti kaṭṭhamukhādivisesato ca pathavīādivisesato ca. Anatthaggahaṇatotiādi acetanesupi bhūtesu sacetanesu viya anatthādīnaṁ paccakkhatāya nibbedajananatthaṁ āraddhaṁ. Tattha āsayatoti pavattiṭṭhānato. Etesanti mahābhūtānaṁ. Sadisatāti vammikāsayasusiragahanasaṅkāraṭṭhānāsayatāya ca sadisatā.",
  "tika-s0304t0:349": "Paccattalakkhaṇavasenāti visuṁ visuṁ lakkhaṇavasena. Pathavīādīnaṁ kakkhaḷabhāvādi, taṁsamaṅgino puggalassa kakkhaḷabhāvāpādanādinā vikāruppādanato visavegavikārato sadisatā veditabbā.",
  "tika-s0304t0:350": "Anatthāti byasanā. Byādhinti kuṭṭhādibyādhiṁ. Bhave jātābhinandinoti bhavesu jātiyā abhinandanasīlā. Pañcavokāre hi jātiyā abhinandanā nāma mahābhūtābhinandanā eva.",
  "tika-s0304t0:351": "Durupaṭṭhānatarānīti duppaṭikāratarāni. Durāsadāti durupasaṅkamanā. ‘‘Upaṭṭhāmī’’ti upasaṅkamituṁ na sakkonti. Parijānāma kammanāmāni, upakārā nāma natthi. Anantadosūpaddavatoti aparimāṇadosūpaddavahetuto. Ekapakkhalanti ekadukkhaṁ.",
  "tika-s0304t0:352": "Rūpakkhandhobhijjamāno cattāro arūpakkhandhe gahetvāva bhijjati arūpakkhandhānaṁ ekanirodhattā. Vatthurūpampi gahetvāva bhijjanti pañcavokāre arūpakkhandhesu bhinnesu rūpakkhandhassa avaṭṭhānābhāvato. Ettāvatāti lobhuppādanamattena. Paññā nāma attabhāve uttamaṅgaṁ paññuttarattā kusaladhammānaṁ, sati ca kilesuppattiyaṁ paññāya anuppajjanato vuttaṁ – ‘‘ettāvatā paññāsīsaṁ patitaṁ nāma hotī’’ti. Yoniyo upaneti tadupagassa kammapaccayassa bhāve. ‘‘Jātibhayaṁ, jarābhayaṁ, maraṇabhayaṁ, corabhaya’’ntiādinā āgatāni pañcavīsati mahābhayāni, ‘‘hatthampi chindatī’’tiādinā āgatāni dvattiṁsa kammakāraṇāni āgatāneva honti kāraṇassa samavaṭṭhitattā. Nandīrāgo saṅkhārakkhandhoti saṅkhārakkhandhapariyāpannattā vuttaṁ.",
  "tika-s0304t0:353": "Pāḷiyaṁyeva āgatā ‘‘cakkhuto cepi naṁ, bhikkhave’’tiādinā. Kiñci alabhitvāti tasmiṁ suññagāme corānaṁ gayhūpagassa alābhavacaneneva tassa purisassa attano paṭisaraṇassa alābho vutto eva hotīti na uddhaṭo, purisaṭṭhāniyo bhikkhu, corā pana bāhirāyatanaṭṭhāniyā. Abhinivisitvāti vipassanābhinivesaṁ katvā. Ajjhattikāyatanavasena desanāya āgatattā vuttaṁ ‘‘upādārūpakammaṭṭhānavasenā’’ti.",
  "tika-s0304t0:354": "Bāhirānanti bāhirāyatanānaṁ. Pañca kiccānīti corehi tadā kātabbāni pañca kiccāni. Hatthasāranti attano santake hatthehi gahetabbasārabhaṇḍaṁ. Pātanādivasena hatthaparāmāsaṁ karonti. Pahāraṭhāneti pahaṭaṭṭhāne. Ṭhānaso tasmiṁ eva khaṇeti vadanti. Attano sukhāvahaṁ kusaladhammaṁ pahāya dukkhāvahena akusalena samaṅgitā sukhāvahaṁ bhaṇḍaṁ pahāya bahi nikkhamanaṁ viyāti vuttaṁ sukhanissayattā tassa. Hatthaparā…pe… āpajjanakālo guṇasarīrassa tadā pamādena bādhitattā. Pahāra…pe… kālo tato daḷhataraṁ guṇasarīrassa bādhitattā. Pahāraṁ…pe… assamaṇakālo guṇasarīrassa maraṇappattisadisattā. Avasesajanassa dāsaparibhogena paribhuñjitabbatā aññathattappattigihibhāvāpattiyā nidassanabhāvena vuttā. Yaṁ ‘‘chasu dvāresu ārammaṇe āpāthagate’’ti vuttaṁ, tameva ārammaṇaṁ nissāya samparāyiko dukkhakkhandho veditabboti yojanā.",
  "tika-s0304t0:355": "Rūpādīnīti rūpasaddagandharasāni. Tesanti yathāvuttabhūtupādārūpānaṁ. Lahutādivasenāti tesaṁ lahutādivasena. Duruttaraṇaṭṭhoti uttarituṁ asakkuṇeyyabhāvo oghaṭṭho. Vuttanayenāti ‘‘sampayuttā vedanā vedanākkhandho’’tiādinā vuttanayena. Catumahābhūtādīhīti ādisaddena upādānakkhandhādīnaṁ gahaṇaṁ. Cittakiriyadassanatthanti cittapayogadassanatthaṁ. Vuttavāyāmamevāti ‘‘sammāvāyāmo’’ti yo ariyamagge vutto. Bhaddekarattādīnīti ‘‘ajjeva kiccaṁ ātappa’’ntiādinā (ma. ni. 3.272, 275, 276) vuttāni bhaddekarattasuttādīni.",
  "tika-s0304t0:356": "Kuṇṭhapādoti chinnapādova hutvā gativikalo. Mānasaṁ bandhatīti tasmiṁ citte kiccaṁ nibandhati. ‘‘Ayaṁ ariyamaggo mayhaṁ oghuttaranupāyo’’ti tattha cittassa sanniṭṭhānaṁ puna tattha pavattanaṁ vīriyārambho cittabandhanaṁ.",
  "tika-s0304t0:357": "Tassa nāmarūpassa ime nandīrāgādayo taṇhāvijjādayoti katvā paccayo dhammāyatanekadeso. Ariyamagganibbānataṇhāvajjo idha dhammāyatanekadesoti ca. Soḷasahākārehīti pīḷanādīhi soḷasahi ākārehi. Satipaṭṭhānavibhaṅge āgatanayena saṭṭhinayasahassehi. Desanāpariyosāne…pe… patiṭṭhahiṁsūti vipañcitaññū evettha gahaṇavasena adhigatavisesā paricchinditā. Te hi tadā dhammapaṭiggāhakabhāvena satthu santike sannisinnā. Ugghaṭitaññūnaṁ pana neyyānañca visesādhigamo aṭṭhakathāyaṁ na ruḷhoti idha na gahitoti.",
  "tika-s0304t0:358": "Āsīvisopamasuttavaṇṇanā niṭṭhitā.",
  "tika-s0304t0:359": "2. Rathopamasuttavaṇṇanā",
  "tika-s0304t0:360": "239. Susaṁvutindriyassa bhojane mattaññuno satassa sampajānassa viharato kilesanimittaṁ dukkhaṁ anavasaranti sukhasomanassabahulatā vuttā. Yavati tena phalaṁ missitaṁ viya hotīti yoni, ekantikaṁ kāraṇaṁ. Assāti bhikkhuno. Paripuṇṇanti avikalaṁ. Anavasesaṁ āsave khepetīti āsavakkhayo, aggamaggo. Yaṁ yanti dandhaṁ majjhaṁ javoti javādīsu yaṁ yaṁ gamanaṁ. Rakkhaṇatthāyāti kilesacorehi rakkhaṇatthāya . Veganiggahaṇatthāyāti kilesahetukassa indriyavegassa niggaṇhanatthāya. Nibbisevanatthāyāti visevanassa vipphanditassa nirodhanāya. Kilesūpasamatthāyāti kilesānaṁ uparūpari samanatthāya vūpasamanatthāya.",
  "tika-s0304t0:361": "Samaṇarati nāma samathavipassanāmaggaphalasukhāni. Dantānampi sindhavānaṁ sārathino payogena siyā kāci visevanamattāti tadabhāvaṁ dassento ‘‘nibbisevane katvā pesento’’ti vuttaṁ. Ñāṇaṁ gacchatīti asaṅgamanaṁ pavattati pageva indriyabhāvanāya katattā, kilesaniggahassa sukheneva siddhattā. Dāyakassa ajjhāsayo vaso uḷāro lāmako. Deyyadhammassa pamāṇaṁ vaso appakaṁ bahukañca.",
  "tika-s0304t0:362": "Mahāmaṇḍapaṭṭhānaṁ nāma lohapāsādassa purato eva mahābhikkhusaṅghassa sannipātakāle tesaṁ pahonakavasena mahāmaṇḍapassa kattabbaṭṭhānaṁ. Gahaṇamānanti parivisagahaṇabhājanaṁ.",
  "tika-s0304t0:363": "Pakatiyā bhattakārakicce adhigato upaṭṭhākupāsako. Mudusamakharasaññitehi, dahanapacanabhajjanasaññitehi vā tīhi pākehi.",
  "tika-s0304t0:364": "Parisodhetvāti rañño anucchavikabhāvaṁ parisodhetvā. Bhūmiyaṁ chaḍḍesi ‘‘bhikkhūnaṁ adatvā mayā mukhe pakkhitta’’nti. Mukhena gaṇhi tassa niddosabhāvaṁ dassetuṁ. Mattaṁ jānāpetuṁ pamajji. ‘‘Tvaṁ kuto āgato’’ti pucchane pamādaṁ āpajji. Anubhāgoti avasiṭṭhabhāgo. Idamatthiyanti idaṁ payojanaṁ. Itaranti pāḷiyaṁ anāgatampi āhāre pamāṇajānanaṁ.",
  "tika-s0304t0:365": "Sayanaṁ seyyā, kāmabhogīnaṁ seyyā kāmabhogiseyyā. Dakkhiṇapassena sayāno nāma natthi dakkhiṇahatthena kātabbakiccakaraṇato. Tejussadattāti idaṁ anutrāsasseva sīhassa sayananti dassetuṁ vuttaṁ. Dve purimapāde ekasmiṁ, pacchimapāde ekasmiṁ ṭhāne ṭhapetvāti hi idaṁ pādānaṁ avikkhittabhāvakaraṇadassanaṁ.",
  "tika-s0304t0:366": "Catutthajjhānaseyyāti catutthajjhānikaṁ phalasamāpattiṁ vadati. Yebhuyyena hi tathāgatā phalasamāpattiṁ samāpajjitvāva sayanti. Sā ca nesaṁ catutthajjhānato vuṭṭhāya, kilesaparinibbānassa ca katattāti vadanti . Idha sīhaseyyā āgatā pādaṁ accādhāya pubbenāparaṁ ajahitasaṁlakkhaṇā seyyāti katvā. Tenāha ‘‘ayaṁ hī’’tiādi. Evanti ‘‘dakkhiṇena passenā’’tiādinā vuttākārena seyyaṁ kappeti.",
  "tika-s0304t0:367": "Kathaṁniddāyanto sato sampajāno hoti? Bhavaṅgacittena hi niddūpagamananti adhippāyo. Appahānenāti tadadhimuttatāya tadappahānaṁ daṭṭhabbaṁ. Tathā tesu niddokkamanassa ādipariyosānesu ajahitasatisampajaññaṁ hoti. Tenāha – ‘‘niddaṁ okkamantopi sato sampajāno hotī’’ti. Etaṁ panāti ‘‘niddaṁ okkamantopi sato sampajāno hotī’’ti vuttanayaṁ vadati. Ñāṇadhātukanti na rocayiṁsūti niddokkamanepi jāgaraṇe pavattañāṇasabhāvamevāti na rocayiṁsu porāṇā. Nirantaraṁ bhavaṅgacittesu vattamānesu satisampajaññāsambhavoti adhippāyo. Purimasmiñhi naye satisampajaññassa asaṁvaro, na bhavaṅgassa. Indriyasaṁvaro, bhojane mattaññutā, jāgariyānuyogoti imehi tivaṅgikā, nimittānubyañjanaparivajjanādi sabbaṁ vipassanāpakkhikamevāti adhippāyo.",
  "tika-s0304t0:368": "Tānevāti vipassanākkhaṇe pavattāni indriyādīni. Yāva arahattā desanā vitthārato kathetabbā. Pāḷiyaṁ pana ‘‘yoni cassa āraddhā hoti āsavānaṁ khayāyā’’ti saṅkhepena kathitā.",
  "tika-s0304t0:369": "Rathopamasuttavaṇṇanā niṭṭhitā.",
  "tika-s0304t0:370": "3. Kummopamasuttavaṇṇanā",
  "tika-s0304t0:371": "240.Aṭṭhikummoti piṭṭhiyaṁ tikhiṇaṭṭhiko kummo. Tantibandhoti byāvaṭo. Samugge viya attano kapāle pakkhipitvā. Samodahanto sammā odahanto ajjhattameva dahanto. Ārammaṇakapāleti ārammaṇakaṭāhe. Samodahantoti diṭṭhamattasseva ca gahaṇato manovitakke tattheva sammadeva odahanto. Tañhi visayavasena pavattituṁ adento. Pañca dhammeti ‘‘kālena vakkhāmī’’tiādinā (pari. 362) vuccamāne.",
  "tika-s0304t0:372": "Kummopamasuttavaṇṇanā niṭṭhitā.",
  "tika-s0304t0:373": "4. Paṭhamadārukkhandhopamasuttavaṇṇanā",
  "tika-s0304t0:374": "241.Vilāsamāno viya sāgaraṁ patvā. Antosākhoti gaṅgāya tīrassa anto onatasākho. Temetīti tinto hoti. Tiriyaṁ patito daṇḍasetu viya ṭhitattā mahājanassa paccayo jāto, tathā mahantabhāvena gaṅgāsotaṁ otaraṇādi natthi.",
  "tika-s0304t0:375": "Ayaṁhīti anantaraṁ vuttapuggalo. Ariyamaggaṁ oruyhāti catubbidhaṁ ariyamaggavīthiṁ otaritvā. ‘‘Cittaṁ nāmeta’’ntiādinā cintetvā gihibandhanaṁ na vissajjetīti sambandho. Attano bhajamānaketi attano bhajante. Jīvikatthāya payujjitabbato payogo, khettavatthādi. Tato payogato uṭṭhitaṁ āyaṁ. Kiñcāpi bhikkhūnaṁ kāyasāmaggiṁ deti bhikkhatthāya.",
  "tika-s0304t0:376": "Muṇḍaghaṭanti bhinnoṭṭhaṁ ghaṭaṁ. Khandheti aṁse. Saṅghabhoganti saṅghasantakaṁ bhogagāmaṁ gantvā. Atthato evaṁ vadantīti tathā atthassa sambhavato evaṁ vadantā viya honti. Yāgumattake yāgunti yāguṁ pivitvā tāya aparipakkāya eva aññaṁ yāguṁ ajjhoharitvāti sambandho.",
  "tika-s0304t0:377": "Kilesānurañjitovāti yonisomanasikārassa abhāvena kilesānugatacitto eva. Akkhīni nīharitvāti kodhavasena akkhike karonto akkhīni nīharitvā vicarissati. Uddhato hoti avūpasanto.",
  "tika-s0304t0:378": "Diṭṭhigatikoti sāsaniko evaṁ ayoniso ummujjitvā sāsanaṁ uddhammaṁ ubbinayaṁ katvā dīpento ariṭṭhasadiso. Tenāha ‘‘so hī’’tiādi. Arūpabhave rūpaṁ atthi, aññathā tato cutassa kuto rūpakkhandhassa sambhavo. Asaññībhave cittaṁ atthīti etthāpi eseva nayo. Bahucittakkhaṇiko lokuttaramaggo ‘‘yo ime cattāro satipaṭṭhāne bhāveyya sattavassānī’’tiādivacanato (dī. ni. 2.404; ma. ni. 1.137). Anusayo cittavippayutto, aññathā sāvajjānavajjadhammānaṁ ekajjhaṁ uppatti siyā. Te ca sattā sandhāvanti saṁsaranti, aññathā kammaphalānaṁ sambandho na siyāti. Iti vadanto evaṁ micchāvādaṁ paggayha vadanto.",
  "tika-s0304t0:379": "Temanarukkho viya…pe… dullabhadhammassavano ca puggalo saddhāsinehena atemanato. Katavinayo sikkhitavinayo yathā ‘‘katavijjo’’ti. Dhammakathikānaṁvicārethāti idaṁ deyyadhammaṁ dhammakathikānaṁ ayyānaṁ tassa tassa yuttavasena vicārethāti niyyātanavasena vatvā. Divākathiko sarabhāṇako sāyanhe katheti, purimayāmaṁ kathento rattikathiko bhāṇakapuggalo.",
  "tika-s0304t0:380": "Nandanavanābhirāmeti nandanavanaṁ viya manorame. Assa bhārahārabhikkhūti assa kiccavāhakabhikkhū upajjhāyādayo. Sukhanisinnakathanti paṭisanthārakathāpubbakaṁ upanisinnakathaṁ sutvā.",
  "tika-s0304t0:381": "Ṭhitasaṇṭhāneneva ṭhitākāreneva ṭhitaṁ, nappayuttanti attho. Cittakammamūlādīni ṭhitasaṇṭhāneneva ṭhitāti yojanā. Mudutāyāti muduhadayatāya sāpekkhatāya.",
  "tika-s0304t0:382": "Paṭipadanti samathavipassanāpaṭipattiṁ. Dīpetvā pakāsetvā pākaṭaṁ katvā. Tatruppādoti tatra uppajjanakaāyuppādo. Khettaṁ sandhāya vadati. Tela…pe… hatthāti telaghaṭa-madhughaṭaphāṇitaghaṭādihatthā. Apakkamiṁsu dubbicāritattā. Pūresīti heṭṭhā ca tattha tattha atītāni kālavacanāni porāṇaṭṭhakathāya āgatattā kira vuttāni.",
  "tika-s0304t0:383": "Upagamanānupagamanādīni orimassa pārimassa ca upagamanānupagamanāni ceva majjhe saṁsīdanāni ca. Paṭivijjhitunti jānituṁ. Etanti yathāvuttaṁ cakkhusabhāvaṁ. Domanassanti tasseva mandabhāvapaccayaṁ domanassaṁ. Āpajjantopi upagacchati nāma tannimittasaṁkilesassa uppāditattā. Tiṇṇaṁ lakkhaṇānanti hutvā abhāvato ādiantavantato tāvakālikato niccapaṭikkhepatotiādīnaṁ tiṇṇaṁ lakkhaṇānaṁ sallakkhaṇavasena.",
  "tika-s0304t0:384": "Vāmatoti micchā. Dakkhiṇatoti sammā. Yathā tassa tassa sattassa orabhāvattā ajjhattikāni āyatanāni orimaṁ tīraṁ katvā vuttāni, evaṁ nesaṁ parabhāvattā bāhirāni āyatanāni pārimaṁ vuttāni. Apāyamajjhe saṁsaraṇahetutāya nandīrāgova ‘‘majjhe saṁsādo’’ti vutto.",
  "tika-s0304t0:385": "Unnatoti ‘‘seyyohamasmī’’tiādinā unnatiṁ upagato. Attukkaṁsane paṁsukūlikabhāvena attānaṁ dahanato aññākāratāgahetabbo. Pāsāṇo nu kho esa khāṇukoti gahetabbadārukkhandhasadiso vutto.",
  "tika-s0304t0:386": "Cuṇṇavicuṇṇaṁhoti āvaṭṭavegassa balavabhāvato. Catūsu apāyesūti pañcakāmaguṇāvaṭṭe patitapuggalo manussalokepi guṇasarīrabhedanena dīgharattaṁ cuṇṇavicuṇṇaṁ āpajjatiyeva, tassa tathā āpannattā. Evañhi so apāyesu tādisesu jāyati.",
  "tika-s0304t0:387": "Sīlassa duṭṭhaṁ nāma natthi, tasmā abhāvattho idha du-saddoti āha ‘‘nissīlo’’ti. ‘‘Pāpaṁ pāpena sukara’’ntiādīsu (udā. 48) viya pāpa-saddo nihīnapariyāyoti āha ‘‘lāmakadhammo’’ti. Na sucīti kāyavācācittehi na suci. Saṅkāya vāti attano vā saṅkāya paresaṁ samācārakiriyaṁ sarati āsaṅkati. Tenāha ‘‘tassa hī’’tiādi. Tāni kammāni pavisatīti tāni kammāni karontānaṁ antare pavisati. Guṇānaṁ pūtibhāvenāti guṇabhāvena gahitānaṁ sīladhammānaṁ saṁkiliṭṭhabhāvappattiyā. Kacavarajātoti abbhantaraṁ sañjātakacavaro, kacavarabhūto vā.",
  "tika-s0304t0:388": "Aṇaṇā pabbajjāti aṇaṇasseva pabbajjā. Orimatīrādīnaṁ upagamanānupagamanādīnaṁ jotitattā vaṭṭavivaṭṭaṁ kathitaṁ.",
  "tika-s0304t0:389": "Paṭhamadārukkhandhopamasuttavaṇṇanā niṭṭhitā.",
  "tika-s0304t0:390": "5. Dutiyadārukkhandhopamasuttavaṇṇanā",
  "tika-s0304t0:391": "242. Yā āpatti vuṭṭhānagāminī desanāgāminī, taṁ paṭicchāditakālato paṭṭhāya saṁkiliṭṭhā nāma antarāyikabhāvato. Āvīkatā pana anāpattiṭṭhāne tiṭṭhatīti asaṁkiliṭṭhā nāma. Tenāha – ‘‘āvīkatā hissa phāsu hotī’’ti. Evarūpaṁ saṁkiliṭṭhanti paṭicchāditatāya vā duṭṭhullabhāvena vā saṁkiliṭṭhaṁ.",
  "tika-s0304t0:392": "Dutiyadārukkhandhopamasuttavaṇṇanā niṭṭhitā.",
  "tika-s0304t0:393": "6. Avassutapariyāyasuttavaṇṇanā",
  "tika-s0304t0:394": "243.Santhāgāranti saññāpanāgāraṁ. Tenāha ‘‘uyyogakālādīsū’’tiādi. Ādi-saddena maṅgalamahādīnaṁ saṅgaho daṭṭhabbo. Santharantīti vissamanti , parissamaṁ vinodentīti attho. Sahāti sannipātavasena ekajjhaṁ. Saha atthānusāsanaṁ agāranti tasmiṁ atthe ttha-kārassa ntha-kāraṁ katvā ‘‘santhāgāra’’nti vuccatīti daṭṭhabbaṁ, paṭhamaṁ tattha sammantanavasena santharanti vicārentīti attho.",
  "tika-s0304t0:395": "Tepiṭakaṁ buddhavacanaṁ āgatameva bhavissatīti buddhavacanassa āgamanasīsena ariyaphaladhammānampi āgamanaṁ vuttameva. Tiyāmarattiṁ tattha vasantānaṁ phalasamāpattivaḷañjanaṁ hotīti. Tasmiñca bhikkhusaṅghe kalyāṇadhammā kalyāṇaputhujjanā vipassanaṁ ussukkāpentā hontīti ariyamaggadhammānampi tattha āgamanaṁ hotiyeva.",
  "tika-s0304t0:396": "Allagomayenāti acchena allagomayarasena. Opuñjāpetvāti vilimpetvā. Catujjātiyagandhehīti kuṅkumaturukkhayavanapupphatamālapattagandhehi. Nānāvaṇṇeti nīlādivasena nānāvaṇṇe, bhittivisesavasena nānāsaṇṭhānarūpe. ‘‘Mahāpiṭṭhikakojaveti hatthipiṭṭhiādīsu attharitabbatāya ‘mahāpiṭṭhikā’ti laddhasamaññe kojave’’ti vadanti. Kuttake pana sandhāyetaṁ vuttaṁ, ‘‘caturaṅgulādhikapupphā mahāpiṭṭhikakojavā’’tipi vadanti. Hatthattharaassattharā hatthiassapiṭṭhīsu attharitabbā hatthiassarūpavicittā ca attharakā. Sīhattharakādayo pana sīharūpādivicittā eva attharakā. Cittattharakaṁ nānāvidharūpehi ceva nānāvidhamālākammādīhi ca vicittaṁ attharakaṁ.",
  "tika-s0304t0:397": "Upadhānanti apassayanaṁ. Upadahitvāti apassayayoggabhāvena ṭhapetvā. Gandhehi katamālā gandhadāmaṁ. Tamālapattādīhi katamālā pattadāmaṁ. Ādi-saddena hiṅgulatakkolajātiphalajātipupphādīhi katadāmaṁ saṅgaṇhāti. Pallaṅkākārena katapīṭhaṁ pallaṅkapīṭhaṁ. Tīsu passesu ekapasse eva vā saupassayaṁ apassayapīṭhaṁ. Anapassayaṁ muṇḍapīṭhaṁ. Yojanāvaṭṭeti yojanaparikkhepokāse.",
  "tika-s0304t0:398": "Saṁvidhāyāti antaravāsakassa koṇapadesaṁ itarapadesañca samaṁ katvā vidhāya. Tenāha – ‘‘kattariyā padumaṁ kantento viyā’’ti, ‘‘timaṇḍalaṁ paṭicchādento’’ti ca. Yasmā buddhānaṁ rūpasampadā viya ākappasampadāpi paramukkaṁsataṁ gatā, tasmā tadā bhagavā evaṁ sobheyyāti dassento ‘‘suvaṇṇapāmaṅgenā’’tiādimāha. Tattha ‘‘asamena buddhavesenā’’tiādinā tadā bhagavā buddhānubhāvassa niguhane kāraṇābhāvato tattha sannipatitadevamanussanāgayakkhagandhabbādīnaṁ pasādajananatthaṁ attano sabhāvapakatiyāva kapilavatthuṁ pāvisīti dasseti. Buddhānaṁ kāyapabhā nāma pakatiyā asītihatthamattapadesaṁ visaratīti āha ‘‘asītihatthaṭṭhānaṁ aggahesī’’ti. Nīlapītalohitodātamañjiṭṭhapabhassarānaṁ vasena chabbaṇṇā buddharasmiyo.",
  "tika-s0304t0:399": "Sabbapāliphulloti mūlato paṭṭhāya yāva sākhaggā samantato phullo vikasito. Paṭipāṭiyā ṭhapitānantiādi parikappūpamā, yathā taṁ…pe… alaṅkataṁ aññaṁ virocati, evaṁ virocittha, samatiṁsāya pāramitāhi abhisaṅkhatattā evaṁ virocitthāti vuttaṁ hoti. ‘‘Pañcavīsatiyā gaṅgānanti satamukhā hutvā samuddaṁ paviṭṭhāya mahāgaṅgāya mahantamahantānaṁ gaṅgānaṁ pañcavīsatī’’ti vadanti. Papañcasūdaniyaṁ (ma. ni. aṭṭha. 2.22) ‘‘pañcavīsatiyā nadīna’’nti vuttaṁ, gaṅgādīnaṁ candabhāgāpariyosānānaṁ pañcavīsatiyā mahānadīnanti attho. Parikappavacanañhetaṁ. Sambhijjāti sambhedaṁ missībhāvaṁ patvā mukhadvāreti samuddaṁ paviṭṭhaṭṭhāne.",
  "tika-s0304t0:400": "Nāgasupaṇṇagandhabbayakkhādīnantiādi parikappavasena vuttaṁ. Sahassenāti padasahassena, bhāṇavārappamāṇena ganthenāti attho.",
  "tika-s0304t0:401": "Kampayanto vasundharanti attano guṇavisesehi pathavīkammaṁ unnādento, evaṁbhūtopi aheṭhayanto pāṇāni. Sabbapadakkhiṇattā buddhānaṁ dakkhiṇaṁ paṭhamaṁ pādaṁ uddharanto. Samaṁ samphusate bhūmiṁ suppatiṭṭhitapādatāya. Yadipi bhūmiṁ samaṁ phusati, rajasā nupalippati sukhumattā chaviyā. Ninnaṭṭhānaṁ unnamatītiādi buddhānaṁ suppatiṭṭhitapādatāsaṅkhātamahāpurisalakkhaṇapaṭilābhassa nissandaphalaṁ. Nātidūre uddharatīti atidūre ṭhapetuṁ na uddharati. Naccāsanne ca nikkhipanti accāsanne ca ṭhāne anikkhipanto niyyāti. Hāsayanto sadevake loke tosento. Catūhi pādehi caratīti catucārī.",
  "tika-s0304t0:402": "Buddhānubhāvassa pakāsanavasena gatattā vaṇṇakālo nāma esa. Sarīravaṇṇe vā guṇavaṇṇe vā kathiyamāne dukkathitanti na vattabbaṁ. Kasmā? Appamāṇavaṇṇā hi buddhā bhagavanto, buddhaguṇasaṁvaṇṇanā jānantassa yathāraddhasaṁvaṇṇanaṁyeva anupavisati. Dukūlacumbaṭakenāti ganthitvā gahitadukūlavatthena.",
  "tika-s0304t0:403": "Nāgavikkantacāraṇoti hatthināgasadisapadanikkhepo. Satapuññalakkhaṇoti anekasatapuññābhinibbattamahāpurisalakkhaṇo. Maṇiverocano yathāti caturāsītisahassamaṇiparivārito ativiya virocamāno vijjotamāno maṇi viya. ‘‘Verocano nāma eko maṇī’’ti keci. Mahāsālovāti mahanto sālarukkho viya, suddhaṭṭhito koviḷārādi mahārukkho viya vā. Padumo kokanado yathāti kokanadasaṅkhātaṁ mahāpadumaṁ viya, vikasamānapadumaṁ viya vā.",
  "tika-s0304t0:404": "Ākāsagaṅgaṁ otārento viyātiādi tassā pakiṇṇakakathāya aññesaṁ sudukkarabhāvadassanañceva suṇantānaṁ accantasukhāvahabhāvadassanañca. Pathavojaṁ ākaḍḍhanto viyāti nāḷiyantaṁ yojetvā mahāpathaviyā heṭṭhimatale pappaṭakojaṁ uddhaṁ mukhaṁ katvā ākaḍḍhanto viya. Yojanikanti yojanapamāṇaṁ. Madhubhaṇḍanti madhupaṭalaṁ.",
  "tika-s0304t0:405": "Mahantanti vipulaṁ uḷārapuññaṁ. Sabbadānaṁ dinnameva hotīti sabbameva paccayajātaṁ āvāsadāyakena dinnameva hoti. Tathā hi dve tayo gāme piṇḍāya caritvā kiñci aladdhā āgatassapi chāyūdakasampannaṁ ārāmaṁ pavisitvā nhāyitvā paṭissaye muhuttaṁ nipajjitvā uṭṭhāya nisinnassa kāye balaṁ āharitvā pakkhittaṁ viya hoti. Bahi vicarantassa ca kāye vaṇṇadhātu vātātapehi kilamati, paṭissayaṁ pavisitvā dvāraṁ pidhāya muhuttaṁ nisinnassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti, bahi vicarantassa ca pāde kaṇṭakā vijjhanti, khāṇu paharati, sarīsapādiparissayā ceva corabhayañca uppajjati, paṭissayaṁ pavisitvā dvāraṁ pidhāya nisinnassa pana sabbepete parissayā na honti. Sajjhāyantassa dhammapītisukhaṁ, kammaṭṭhānaṁ manasikarontassa upasamasukhaṁ uppajjati bahiddhā vikkhepābhāvato. Bahi vicarantassa ca kāye sedā muccanti, akkhīni phandanti, senāsanaṁ pavisanakkhaṇe mañcapīṭhādīni na paññāyanti, muhuttaṁ nisinnassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti. Etasmiñca āvāse vasantaṁ disvā manussā catūhi paccayehi sakkaccaṁ upaṭṭhahanti. Tena vuttaṁ – ‘‘āvāsadānasmiñhi dinne sabbadānaṁ dinnameva hotī’’ti. Bhūmaṭṭhaka…pe… nasakkāti ayamattho mahāsudassanavatthunā (dī. ni. 2.241 ādayo) dīpetabbo. Mātukucchi asambādhova hotīti ayamattho antimabhavikānaṁ mahābodhisattānaṁ paṭisandhivasena dīpetabbo.",
  "tika-s0304t0:406": "Sītanti ajjhattaṁ dhātukkhobhavasena vā bahiddhā utuvipariṇāmavasena vā uppajjanakasītaṁ. Uṇhanti aggisantāpaṁ, tassa ca davadāhādīsu sambhavo daṭṭhabbo. Paṭihantīti paṭihanati. Yathā tadubhayavasena kāyacittānaṁ ābādho na hanati, evaṁ karoti. Sītuṇhabbhāhate hi sarīre vikkhittacitto bhikkhu yoniso padahituṁ na sakkoti. Vāḷamigānīti sīhabyagghādivāḷamige. Guttasenāsanañhi pavisitvā dvāraṁ pidhāya nisinnassa te parissayā na honti. Sarīsapeti ye keci sarantā gacchante dīghajātike sappādike aññe ca tathārūpe. Makaseti nidassanamattametaṁ, ḍaṁsādīnaṁ eteneva saṅgaho daṭṭhabbo. Sisireti sītakālavasena sattāhavaddalikādivasena ca uppanne sisirasamphasse. Vuṭṭhiyoti yadā tadā uppannā vassavuṭṭhiyo paṭihanatīti yojanā.",
  "tika-s0304t0:407": "Vātātapo ghoroti rukkhagacchādīnaṁ ubbahanabhañjanādivasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca. Paṭihaññatīti paṭibāhīyati. Leṇatthanti nānārammaṇato cittaṁ nivattitvā paṭisallāṇārāmatthaṁ. Sukhatthanti vuttaparissayābhāvena phāsuvihāratthaṁ. Jhāyitunti aṭṭhatiṁsāya ārammaṇesu yattha katthaci cittaṁ upanibandhitvā samādahanavasena jhāyituṁ. Vipassitunti aniccādivasena saṅkhāre sammasituṁ.",
  "tika-s0304t0:408": "Vihāreti paṭissaye. Kārayeti kārāpeyya. Rammeti manorame. Vāsayettha bahussuteti kāretvā pana ettha vihāresu bahussute sīlavante kalyāṇadhamme nivāseyya. Te nivāsento pana tesaṁ bahussutānaṁ yathā paccayehi kilamatho na hoti. Evaṁ annañca pānañca vatthasenāsanāni ca dadeyya ujubhūtesu ajjhāsayasampannesu kammaphalānaṁ ratanattayaguṇānañca saddahanena vippasannena cetasā. Idāni gahaṭṭhapabbajitānaṁ aññamaññūpakārataṁ dassetuṁ ‘‘te tassā’’ti gāthamāha. Tattha teti bahussutā. Tassāti upāsakassa. Dhammaṁ desentīti sakalavaṭṭadukkhapanūdanaṁ niyyānikaṁ dhammaṁ kathenti. Yaṁ so dhammaṁ idhaññāyāti so puggalo yaṁ saddhammaṁ imasmiṁ sāsane sammāpaṭipajjanena jānitvā aggamaggādhigamena anāsavo hutvā parinibbāyati.",
  "tika-s0304t0:409": "Āvāseti āvāsadāne. Ānisaṁsoti udrayo. Pūjāsakkāravasena paṭhamayāmo khepito, satthu dhammadesanāya appāvaseso majjhimayāmo gatoti pāḷiyaṁ ‘‘bahudeva ratti’’nti vuttanti āha ‘‘atirekataraṁ diyaḍḍhayāma’’nti. Saṅgahaṁ nārohati vipulavitthārabhāvato. Buddhānañhi bhattānumodanāpi thokaṁ vaḍḍhetvā vuccamānā dīghamajjhimapamāṇāpi hoti. Tathā hi suphusitaṁ dantāvaraṇaṁ, jivhā tanukā, bhavaṅgaparivāso paritto, natthi vegāyitaṁ, natthi vitthāyitaṁ, natthi abyāvaṭamano, sabbaññutaññāṇaṁ samupabyūḷhaṁ, aparikkhayā paṭisambhidā.",
  "tika-s0304t0:410": "Sandassetvātiādīsu sandassetvā āvāsadānapaṭisaṁyuttaṁ dhammiṁ kathaṁ katvā. Tato paraṁ, mahārāja, itipi sīlaṁ, itipi samādhi, itipi paññāti sīlādiguṇe tesaṁ sammā dassetvā hatthena gahetvā viya paccakkhato pakāsetvā. Samādapetvāti evaṁ sīlaṁ samādātabbaṁ, sīle patiṭṭhitena evaṁ samādhipaññā bhāvetabbāti yathā te sīlādiguṇe sammā ādiyanti, tathā gaṇhāpetvā. Samuttejetvāti yathāsamādinnaṁ sīlaṁ suvisuddhaṁ hoti, samathavipassanā ca bhāviyamānā yathā suṭṭhu visodhitā uparūpari visesāvahā honti, evaṁ samuttejetvā nisāmanavasena vodāpetvā. Sampahaṁsetvāti yathānusiṭṭhaṁ ṭhitasīlādiguṇehi sampati paṭiladdhaguṇānisaṁsehi ceva upariladdhabbaphalavisesehi ca cittaṁ sampahaṁsetvā laddhassāsavasena suṭṭhu tosetvā. Evametesaṁ padānaṁ attho veditabbo. Sakyarājāno yebhuyyena bhagavato dhammadesanāya sāsane laddhassādā laddhappatiṭṭhā ca.",
  "tika-s0304t0:411": "Upasaggasaddānaṁ anekatthattā abhi-saddo ati-saddena samānatthopi hotīti vuttaṁ ‘‘abhikkantāti atikkantā’’ti.",
  "tika-s0304t0:412": "Tatra kirātiādi kecivādoti baddhopi na hoti. Tenāha ‘‘akāraṇameta’’ntiādi. Kāyacittalahutādayo uppajjantīti idaṁ kāyikacetasikaaññathābhāvassa kāraṇavacanaṁ, lahutādiuppanne savanānuttariyapaṭilābhena laddhabbadhammatthavedasamadhigamato. Vuttañhetaṁ –",
  "tika-s0304t0:413": "‘‘Yathā , yathāvuso, bhikkhuno satthā vā dhammaṁ deseti aññataro vā garuṭṭhāniko sabrahmacārī, tathā tathā so tasmiṁ dhamme labhati atthavedaṁ, labhati dhammavedaṁ, labhati dhammūpasaṁhitaṁ pāmojja’’ntiādi (dī. ni. 3.322, 355; a. ni. 5.26).",
  "tika-s0304t0:414": "Piṭṭhivāto uppajji upādinnasarīrassa tathārūpattā saṅkhārānañca aniccatāya dukkhānubandhattā. Akāraṇaṁ vā etanti yenādhippāyena vuttaṁ, tameva adhippāyaṁ vivarituṁ ‘‘pahotī’’tiādi vuttaṁ. Ekapallaṅkena nisīdituṁ pahoti yathā taṁ veluvagāmake. Ettake ṭhāneti ettake ṭhāne ṭhānaṁ nipphannanti yojanā. Tañca khoti vuṭṭhānasaññaṁ citte ṭhapanaṁ. Dhammakathaṁ suṇamāno dhammagāravena.",
  "tika-s0304t0:415": "Avassutassāti avassutabhāvassa rāgādivasena. Avassutassa kāraṇanti tintabhāvakāraṇaṁ. Kilesādhimuccanenāti kilesavasena paripphanditavasena. Nibbāpanaṁ viyāti vūpasamo viya. Nibbisevanānanti paripphandanarahitānaṁ.",
  "tika-s0304t0:416": "Avassutapariyāyasuttavaṇṇanā niṭṭhitā.",
  "tika-s0304t0:417": "7. Dukkhadhammasuttavaṇṇanā",
  "tika-s0304t0:418": "244.Dukkhadhammānanti dukkhakāraṇānaṁ. Tenāha ‘‘dukkhasambhavadhammāna’’ntiādi. Tattha kiṁ dukkhaṁ, kā dukkhadhammāti tadubhayaṁ dassetuṁ ‘‘pañcasu hī’’ti vuttaṁ. Teti pañcakkhandhā. Dukkhasambhavadhammattāti dukkhuppattikāraṇattā. Assāti tena. Karaṇe hetaṁ sāmivacanaṁ. Kāmeti vatthukāme kilesakāme ca. Puna assāti sāmiatthe eva sāmivacanaṁ. Cāranti cittācāraṁ. Vihāranti pañcadvārappavatticāravihāraṁ. ‘‘Ekaṭṭhā’’ti ca vadanti. Teneva hi ‘‘anubandhitvā carantaṁ’’icceva vuttaṁ. Anubandhitvāti ca vīthicittappavattito paṭṭhāya yāva tatiyajavanavārā anu anu bandhitvā. Pakkhandanādīti ādi-saddena kasigorakkhādivasenapi kāmānaṁ pariyesanadukkhaṁ saṅgaṇhāti.",
  "tika-s0304t0:419": "Dāyatīti dāyo, vanaṁ. Tenāha ‘‘aṭavi’’nti. Kaṇṭakagabbhanti ovarakasadisaṁ vanaṁ. Nāmapadaṁ nāma kiriyāpadāpekkhanti ‘‘vijjhī’’ti vacanasesena kiriyāpadaṁ gaṇhāti.",
  "tika-s0304t0:420": "Dandhāyitattaṁ uppannakilesānaṁ avaṭṭhānaṁ. Tenāha ‘‘uppannamattāyā’’tiādi. Tāyāti satiyā. Kāci kilesāti cuddasavidhe cittassa kicce javanakicce eva cittakilesānaṁ uppattiṁ katvā tathā vuttaṁ. Niggahitāva honti pavattituṁ appadānavasena. Tenāha ‘‘na saṇṭhātuṁ sakkontī’’ti. Cakkhudvārasminti pāḷiyaṁ tassa paṭhamaṁ gahitatāya vuttaṁ, tena nayena sesadvārānipi gahitāneva honti. Rāgādīsu uppannesu paṭhamajavanavāre. Satisammosena ‘‘kilesā me uppannā’’ti ñatvā tathā paccāmāsasatiyā labbhanato. Tenāha – ‘‘anacchariyaṁ ceta’’nti. Āvaṭṭetvāti ayoniso āvaṭṭetvā. Āvajjanādīsūti tato eva ayoniso āvajjanādīsu uppannesu iṭṭhārammaṇassa laddhattā paccayasiddhiyā sampattaṁ pavattanārahaṁ. Nivattetvāti dutiyajavanavārepi kilesuppattiṁ nivattetvā. Kathaṁ panassa evaṁ laddhuṁ sakkāti āha ‘‘āraddhavipassakānaṁ hī’’tiādi. Bhāvanāpaṭisaṅkhāneti bhāvanāyaṁ paṭisaṅkhāne ca yogino patiṭṭhitabhāvo. Tassa ayamānisaṁso – yaṁ paccayalābhena uppajjituṁ laddhokāsāpi kilesā pubbe pavattabhāvanānubhāvena vikkhambhitā tathā tathā niggahitā eva hutvā nivattanti, kusalā dhammāva laddhokāsā uparūpari vaḍḍhanti.",
  "tika-s0304t0:421": "Abhihaṭṭhunti abhiharitvā. Anudahantīti anudahantā viya honti. Anusentīti etthāpi eseva nayo. Anāvaṭṭanteti anivattante sāmaññatoti adhippāyo. Vipassanābalameva dīpitaṁ maggaphalādhigamassa ajotitattā.",
  "tika-s0304t0:422": "Dukkhadhammasuttavaṇṇanā niṭṭhitā.",
  "tika-s0304t0:423": "8. Kiṁsukopamasuttavaṇṇanā",
  "tika-s0304t0:424": "245. Catunnaṁ ariyasaccānaṁ pariññābhisamayādivasena vividhadassananti kiccavasena nānādassanaṁ hotīti vuttaṁ, ‘‘dassananti paṭhamamaggassetaṁ adhivacana’’nti . Tayidaṁ uparimaggesu bhāvanāpariyāyassa niruḷhattā paṭhamamaggassa paṭhamaṁ nibbānadassanato. Tenāha ‘‘paṭhamamaggo hī’’tiādi . Koci yathāvuttaṁ aviparītaṁ atthaṁ ajānanto ñāṇadassanaṁ nāma ārammaṇakaraṇassa vasena atippasaṅgaṁ āsaṅkeyyāti taṁ nivattetuṁ ‘‘gotrabhū panā’’tiādi vuttaṁ. Na dassananti vuccatīti ettha rājadassanaṁ udāharanti. Cattāropi maggā dassanameva yathāvuttenatthena, bhāvanāpariyāyo pana upari tiṇṇaṁ maggānaṁ paṭhamamaggaupāyassa bhāvanākārena pavattanato. Dassanaṁ visuddhi etthāti dassanavisuddhikaṁ, nibbānaṁ. Phassāyatanaṁ kammaṭṭhānaṁ assa atthīti phassāyatanakammaṭṭhāniko. Esa nayo sesesupi padesu.",
  "tika-s0304t0:425": "Padesasaṅkhāresūti saṅkhārekadesesu. Heṭṭhimaparicchedena pathaviādike dhammamatte diṭṭhe rūpapariggaho, cakkhuviññāṇādike taṁsahagatadhammamatte diṭṭhe arūpapariggaho ca sijjhatīti vadanti.",
  "tika-s0304t0:426": "Adhigatamaggameva kathesīti yena mukhena vipassanābhinivesaṁ akāsi, tamevassa mukhaṁ kathesi. Ayaṁ panāti kammaṭṭhānaṁ pucchanto bhikkhu. Imesanti phassāyatanakammaṭṭhānikapañcakkhandhakammaṭṭhānikānaṁ vacanaṁ. ‘‘Aññamaññaṁ na sametī’’ti vatvā tamevatthaṁ pākaṭaṁ karoti ‘‘paṭhamenā’’tiādinā. Pañcakkhandhavimuttassa saṅkhārassa abhāvā ‘‘nippadesesū’’ti vuttaṁ. Tathevāti yatheva phassāyatanakammaṭṭhānikaṁ, tatheva taṁ pañcakkhandhakammaṭṭhānikaṁ pucchitvā.",
  "tika-s0304t0:427": "Samappavattā dhātuyoti rasādayo sarīradhātuyo samappavattā, na visamākārasaṇṭhitā ahesuṁ. Tenāha ‘‘kallasarīraṁ balappatta’’nti. ‘‘Atītā saṅkhārā’’tiādi vipassanābhinivesavasena vuttaṁ. Sammasanaṁ sabbatthakameva icchitabbaṁ. Cāribhūminti gocaraṭṭhānaṁ.",
  "tika-s0304t0:428": "Kārakabhāvanti bhāvanānuyuñjanabhāvaṁ. Paṇḍurogapurisoti paṇḍurogī puriso. Ariṭṭhanti suttaṁ. Bhesajjaṁ katvāti bhesajjapayogaṁ katvā. Karissāmīti bhesajjaṁ karissāmi. Jhāmathuṇo viyāti daḍḍhathuṇo viya khārakajālanaddhattā taruṇamakulasantānasañchannattā.",
  "tika-s0304t0:429": "Dakkhiṇadvāragāmeti dakkhiṇadvārasamīpe gāme. Lohitakoti lohitavaṇṇo. Ocirakajātoti jātaolambamānacirako viya. Ādinnasipāṭikoti gahitaphalapotako. Sandacchāyoti bahalacchāyo. Yasmā tassa rukkhassa sākhā aviraḷā ghanappattā aññamaññaṁ saṁsanditvā ṭhitā, tasmā chāyāpissa tādisīti vuttaṁ ‘‘sandacchāyo nāma saṁsanditvā ṭhitacchāyo’’ti, ghanacchāyoti attho. Tatthātiādi upamāsaṁsandanaṁ.",
  "tika-s0304t0:430": "Yenayenākārena adhimuttānanti chaphassāyatanādimukhena yena yena vipassanābhinivesena vipassantānaṁ nibbānañca adhimuttānaṁ. Suṭṭhu visuddhaṁ pariññātisamayādisiddhiyā. Tena tenevākārenāti attanādhimuttākārena. Idāni taṁ taṁ ākāraṁ upamāya saddhiṁ yojetvā dassetuṁ ‘‘yathā hī’’tiādi āraddhaṁ. Taṁ suviññeyyameva.",
  "tika-s0304t0:431": "Idanti nagaropamaṁ. Taṁ sallakkhitanti kiṁsukopamadīpitaṁ atthajātaṁ sace sallakkhitaṁ. Assa bhikkhuno. Dhammadesanatthanti yathāsallakkhitassa atthassa vasena laddhavisesassa upabrūhanāya. Tassevatthassāti tassa dassanavisuddhisaṅkhātassa atthassa. Corāsaṅkā na honti majjhimadesarajjassa pasannabhāvato. Tipurisubbedhānīti ubbedhena tipurisappamāṇāni nānābhittivicittāni thambhānaṁ upari vividhamālākammādivicittadhanurākāralakkhitāni manoramāni. Tenāha ‘‘nagarassa alaṅkārattha’’nti. Nagaradvārassa thirabhāvāpādanavasena ṭhapetabbattā vuttaṁ ‘‘coranivāraṇatthānipi hontiyevā’’ti. Piṭṭhasaṅghātassāti dvārabāhassa. ‘‘Ime āvāsikā, ime āgantukā, tatthāpi ca imehi nagarassa nagarasāmikassa ca attho. Imesaṁ vasena anattho siyā’’ti jānanañāṇasaṅkhātena paṇḍiccena samannāgato. Aññātanivāraṇe paṭubhāvasaṅkhātena veyyattiyena samannāgato. Ṭhānuppattikapaññāsaṅkhātāyāti tasmiṁ tasmiṁ atthakicce taṅkhaṇuppajjanakapaṭibhānasaṅkhātāya.",
  "tika-s0304t0:432": "Raññā āyutto niyojito rājāyutto, tattha tattha rañño kātabbakicce ṭhapitapuriso. Katipāheyevāti katipayadivaseyeva akiccakaraṇena tassa ṭhānaṁ vibbhamo jātoti katvā vuttaṁ – ‘‘sabbāni vinicchayaṭṭhānādīni hāretvā’’ti.",
  "tika-s0304t0:433": "Sīsamassa chindāhīti sīsabhūtaṁ uttamaṅgaṭṭhāniyaṁ tattha tassa rājakiccaṁ chindāti attho. Aññathā tassa pākatike atthe gayhamāne pāṇātipāto āṇatto nāma siyā. Na hi cakkavattirājā tādisaṁ āṇāpeti, aññesampi tato nivārakattā. Atha vā chindāhīti mama āṇāya assa sīsaṁ chindanto viya attānaṁ dassehi, evaṁ so tatthovādapaṭikarattapatto odameyyāti, tathā ceva upari paṭipatti āgatā. Tatthāti etasmiṁ paccantimanagare.",
  "tika-s0304t0:434": "Uppannenāti samathakammaṭṭhāne uppannena.",
  "tika-s0304t0:435": "Tassevāti sakkāyasaṅkhātassa nagarassa ‘‘dvārānī’’ti vuttānīti ānetvā sambandho. ‘‘Sīghaṁ dūtayuga’’nti vuttāti yojanā. Hadayavatthurūpassa majjhe siṅghāṭakabhāvena gahitattā ‘‘hadayavatthussa nissayabhūtānaṁ mahābhūtāna’’nti vuttaṁ. Yadi evaṁ vatthurūpameva gahetabbaṁ, tadevettha aggahetvā kasmā mahābhūtaggahaṇanti āha ‘‘vatthurūpassa hī’’tiādi. Yādisoti sammādiṭṭhiādīnaṁ vasena yādiso eva pubbe āgatavipassanāmaggo. ‘‘Ayampi aṭṭhaṅgasamannāgatattā tādiso evā’’ti vatvā ariyamaggo ‘‘yathāgatamaggo’’ti vutto. Idaṁ tāvetthāti ettha etasmiṁ sutte dhammadesanatthaṁ ābhatāya yathāvuttaupamāya idaṁ saṁsandanaṁ.",
  "tika-s0304t0:436": "Idaṁ saṁsandananti idāni vakkhamānaṁ upamāya saṁsandanaṁ. Nagarasāmiupamā pañcakkhandhavasena dassanavisuddhipattaṁ khīṇāsavaṁ dassetuṁ ābhatā. Siṅghāṭakūpamā catumahābhūtavasena dassanavisuddhipattaṁ khīṇāsavaṁ dassetuṁ ābhatāti yojanā. ‘‘Catusaccameva kathita’’nti vatvā tāni saccāni niddhāretvā dassetuṁ ‘‘sakalenapi hī’’tiādi vuttaṁ. Idha nagarasambhāro chadvārādayo. Tena hi chaphassāyatanādayo upamitā. Te pana dukkhasaccapariyāpannāti vuttaṁ ‘‘nagarasambhārena dukkhasaccameva kathita’’nti.",
  "tika-s0304t0:437": "Kiṁsukopamasuttavaṇṇanā niṭṭhitā.",
  "tika-s0304t0:438": "9. Vīṇopamasuttavaṇṇanā",
  "tika-s0304t0:439": "246.Bhikkhussa vā bhikkhuniyā vāti kāmaṁ pāḷiyaṁ parisādvayameva gahitaṁ, sesaparisānaṁ pana tadaññesampi devamanussānanti sabbasādhāraṇovāyaṁ dhammasaṅgahoti imamatthaṁ upamāpubbakaṁ katvā dassetuṁ ‘‘yathā nāmā’’tiādi āraddhaṁ. Yajantoti dadanto. Vinditabboti laddhabbo, adhigantabboti attho.",
  "tika-s0304t0:440": "Chandoti taṇhāchando. Tenāha – ‘‘dubbalataṇhā so rañjetuṁ na sakkotī’’ti. Pubbuppattikā ekasmiṁ ārammaṇe paṭhamaṁ uppannā. Sā hi anāsevanattā mandā. Soti chando. Rañjetuṁ na sakkoti laddhāsevanattā. Doso nāma cittadūsanattā. Tānīti daṇḍādānādīni. Tammūlakāti lobhamūlakā tāva māyāsāṭheyyamānātimānadiṭṭhicāpalādayo, dosamūlakā upanāhamakkhapalāsaissāmacchariyathambhasārambhādayo, mohamūlakā ahirika-anottappa-thinamiddhavicikicchuddhacca-viparītamanasikārādayo, saṁkilesadhammā gahitāva honti taṁmūlakattā. Yasmā pana sabbepi saṁkilesadhammā dvādasākusalacittuppādapariyāpannā eva, tasmā tesampettha gahitabhāvaṁ dassetuṁ ‘‘chando rāgoti vā’’ti vuttaṁ.",
  "tika-s0304t0:441": "Bhāyitabbaṭṭhena sabhayo. Bheravaṭṭhena sappaṭibhayo. Kusalapakkhassa vikkhambhanaṭṭhena sakaṇṭako. Kusalaanavajjadhammehi duravagāhaṭṭhena sagahano. Bhavasampattibhavanibbānānaṁ appadānabhāvato ummaggo. Duggatigāmimaggattā kummaggo. Iriyanāti vattanā paṭipajjanā. Duggatigāmitāya kileso eva kilesamaggo. Na sakkā sampattibhavaṁ gantuṁ kuto nibbānagamananti adhippāyo.",
  "tika-s0304t0:442": "Asubhāvajjanādīhīti ādi-saddena aniccamanasikārādīnampi saṅgaho daṭṭhabbo. Cittaṁ nivattati sarāgacittaṁ na uppajjati paṭipakkhamanasikārena vinoditattā. Majjhattārammaṇeti aññāṇupekkhaṭṭhāniye ārammaṇe. Uddesa…pe… āvajjantassāti uddisāpanavasena uddesaṁ, paripucchāpanavasena paripucchaṁ, garūnaṁ santike vasanavasena garuvāsaṁ āvajjantassa. Cittanti gambhīrañāṇacariya-paccavekkhaṇa-paññavanta-puggalasevanavasena tadadhimuttisiddhiyā aññāṇacittaṁ nivattati.",
  "tika-s0304t0:443": "Yathā ‘‘pujjabhavaphalaṁ puñña’’nti vuttaṁ ‘‘evamidaṁ puññaṁ pavaḍḍhatī’’ti (dī. ni. 3.80), evaṁ kiṭṭhasambhavattā ‘‘kiṭṭha’’nti vuttanti āha ‘‘kiṭṭhanti kiṭṭhaṭṭhāne uppannasassa’’nti.",
  "tika-s0304t0:444": "Ghaṭāti siṅgayugaṁ idhādhippetanti āha ‘‘dvinnaṁ siṅgānaṁ antare’’ti. Ghaṭāti goṇādīnaṁ siṅgantaraṭṭhassa samaññāti vadanti. Nāsārajjuketi nāsārajjupātaṭṭhāne.",
  "tika-s0304t0:445": "Dameti puthuttārammaṇato nivāreti. Nanti cittaṁ. Yaṁ suttaṁ subhāsitaṁ mayā. Tadassāti tadā assa bhikkhuno. Ārammaṇeti kammaṭṭhānārammaṇe.",
  "tika-s0304t0:446": "Sudujitanti nibbisevanabhāvakaraṇena jitaṁ. Sutajjitanti suṭṭhu dūrakaraṇena jitaṁ, tathābhūtañca tajjitaṁ nāma hotīti tathā vuttaṁ. Gocarajjhattanti ajjhattabhūto gocaro. Kammaṭṭhānārammaṇañhi bahiddhārūpādiārammaṇavidhuratāya ajjhattanti vuccati. Samatho anurakkhaṇaṁ etassāti samathānurakkhaṇaṁ. Yathā indriyasaṁvarasīlaṁ samathānurakkhaṇaṁ hoti, tathā kathitanti attho. Yathā hi indriyasaṁvarasīlaṁ samathassa paccayo, evaṁ samathopi tassa paccayoti.",
  "tika-s0304t0:447": "Vādiyamānāya vīṇāya. Cittaṁ rañjetīti rajjanena. Avissajjanīyatāya cittaṁ bandhatīti bandhanīyo. Veṭṭhaketi tantīnaṁ āsajjanaveṭṭhake. Koṇanti kavaṇato vīṇāya saddakaraṇato koṇanti laddhanāmaṁ dārudaṇḍaṁ siṅgādīsu yena kenaci kataṁ ghaṭikaṁ. Tenāha ‘‘caturassaṁ sāradaṇḍaka’’nti.",
  "tika-s0304t0:448": "Yasmā so rājā rājamahāmatto vā saddaṁ yathāsabhāvato na aññāsi, tasmiṁ tassa ajānanākārameva dassetuṁ ‘‘saddaṁ passissāmī’’tiādi vuttaṁ.",
  "tika-s0304t0:449": "Asatī kirāyanti pāḷiyaṁ liṅgavipallāsena vuttanti yathāliṅgameva vadanto ‘‘asā’’ti āha. ‘‘Asatīti lāmakādhivacana’’nti vatvā tattha payogaṁ dassetuṁ ‘‘asā lokitthiyo nāmā’’ti vuttaṁ, loke itthiyo nāma asatiyoti attho, tattha kāraṇamāha ‘‘velā tāsaṁ na vijjatī’’ti. Pakatiyā loke jeṭṭhabhātā kaniṭṭhabhātā mātulotiādikā velā mariyādā tāsaṁ na vijjati. Kasmā? Sārattā ca pagabbā ca sabbesampi sambhogavasena viniyogaṁ gacchanti. Kathaṁ? Sikhī sabbaghaso yathā. Tenevāha –",
  "tika-s0304t0:450": "‘‘Sabbā nadī vaṅkagatī, sabbe kaṭṭhamayā vanā;",
  "tika-s0304t0:451": "Sabbitthiyo kare pāpaṁ, labhamāne nivātake’’ti. (jā. 2.21.308);",
  "tika-s0304t0:452": "Aññampi tantibaddhaṁ caturassaambaṇavāditādīni. Vīṇā viya pañcakkhandhā anekadhammasamūhabhāvato. Rājā viya yogāvacaro tappaṭibaddhadhammagavesakattā. Assāti yogāvacarassa.",
  "tika-s0304t0:453": "Nirayādito aññasmimpi gati-saddo vattati. Tato visesanatthaṁ ‘‘gatigatī’’ti vuttaṁ ‘‘dukkhadukkhaṁ, rūparūpa’’nti ca yathā, gatisaññitaṁ pavattiṭṭhānanti attho. Tenāha – ‘‘etthantare saṁsarati vattatī’’ti. Sañjāyanapadeso eva gatīti sañjātigati.",
  "tika-s0304t0:454": "Taṁ pana gatiṁ sattānaṁ saṁvegavatthubhūtassa paccakkhassa gabbhāsayassa vasena dassetuṁ ‘‘ayamassa kāyo’’tiādi vuttaṁ. Rūpadhammassa salakkhaṇaṁ gati niṭṭhā, tato paraṁ aññaṁ kiñci natthīti salakkhaṇagati. Abhāvo accantābhāvo. Santānavicchedo vibhavagati taṁniṭṭhānabhāvā. Bhedoti khaṇanirodho, idhāpi taṁniṭṭhānatāyeva pariyāyo. Yāva bhavaggāti yāva sabbabhavaggā. Salakkhaṇavibhavagatibhedagatiyo ‘‘eseva nayo’’ti imināva pakāsitāti na gahitā. Tassa khīṇāsavassa na hoti aggamaggena samucchinnattā.",
  "tika-s0304t0:455": "Sīlaṁkathitaṁ rūpādīsu chandādinivāraṇassa kathitattā. Majjhe samādhibhāvanā kathitā ‘‘ajjhattameva santiṭṭhati…pe… samādhiyatī’’ti jotitattā. Pariyosāne ca nibbānaṁ kathitaṁ ‘‘yampissa…pe… na hotī’’ti vacanato.",
  "tika-s0304t0:456": "Vīṇopamasuttavaṇṇanā niṭṭhitā.",
  "tika-s0304t0:457": "10. Chappāṇakopamasuttavaṇṇanā",
  "tika-s0304t0:458": "247.Vaṇasarīroti vaṇitasarīro. Pakkattāti kuthitattā. Saradaṇḍesu sarasamaññāti kaṇḍa-saddo sarapariyāyoti āha – ‘‘saravananti kaṇḍavana’’nti. Arugatto…pe… veditabbo guṇasarīrassa khaṇḍachiddasīlādīhi heṭṭhā majjhe uparibhāge ca bhedavisamacchinnavikāradosattā. Ettha kusā ‘‘kaṇṭakā’’ti adhippetā kaṇṭakasadisattā, kusatiṇānaṁ eva vā vuttākārapadeso ‘‘kusakaṇṭako’’ti vutto.",
  "tika-s0304t0:459": "Gāmavāsīnaṁ vijjhanaṭṭhenāti nārahova hutvā tesaṁ kārānaṁ paṭiggahaṇavasena pīḷanaṭṭhena.",
  "tika-s0304t0:460": "Pakkhinti hatthiliṅgasakuṇaṁ. Tassa kira hatthisoṇḍasadisaṁ mukhaṁ, tasmā ‘‘hatthisoṇḍasakuṇa’’nti vuttaṁ. Vissajjeyyāti rajjuyā yathābaddhaṁ eva vissajjeyya.",
  "tika-s0304t0:461": "Bhogehīti attano sarīrabhogehi. Maṇḍalaṁ bandhitvāti yathā sarīraṁ maṇḍalākārena tiṭṭhati, evaṁ katvā. Supissāmīti niddaṁ okkamissāmi. Ḍetukāmoti uppatitukāmo. Disā disanti disato disaṁ.",
  "tika-s0304t0:462": "Cha pāṇakā viya cha āyatanāni nānajjhāsayattā, nānajjhāsayatā ca nesaṁ nānāvisayaninnatāya daṭṭhabbā. Daḷharajju viya taṇhā tesaṁ bandhanato. Majjhe gaṇṭhi viya avijjā bandhanassa dubbinimmocanahetuto. Ārammaṇaṁ balavaṁ hoti manuññabhāvena ceva tattha taṇhābhinivesassa daḷhabhāvena ca.",
  "tika-s0304t0:463": "Sarikkhakena vā upamāya āharaṇapakkhe. Appanāti saṁsandanā. Pāḷiyaṁyeva appitā upamā ‘‘evameva kho’’tiādinā. Rūpacittādivisamaninnattā cakkhussa visamajjhāsayatā. Esa nayo sesesupi.",
  "tika-s0304t0:464": "Kaṇṇacchiddakūpaketi kaṇṇacchiddasaññite āvāṭe. Tassāti sotassa. Paccayo hotīti upanissayo hoti tena vinā saddaggahaṇassa abhāvato. ‘‘Ajaṭākāsopi vaṭṭati evā’’ti vatvā tassa paccayabhāvaṁ dassetuṁ ‘‘antoleṇasmi’’ntiādi vuttaṁ. Dhātuparamparā ghaṭṭentoti bhūtaparamparāsaṅghaṭṭento.",
  "tika-s0304t0:465": "Evaṁ santeti evaṁ bhūtaparamparāvasena sadde sotapathamāgacchante. Sampattagocaratā hoti sotassa. Ghānādīnaṁ viya ‘‘dūre saddo’’ti jānanaṁ na sambhaveyya sampattagāhibhāvato. Tathā tathā jānanākāro hoti manoviññāṇassa gahaṇākāravisesato. Sotaviññāṇappavatti pana ubhayattha samānāva. Dūre ṭhitopi saddo tādise ṭhāne paṭighosādīnaṁ paccayo hoti ayokanto viya ayocalanassāti daṭṭhabbaṁ. Dhammatāti dhammasabhāvo, saddassa so sabhāvoti attho. Tato tato savanaṁ hoti ākāsasaññitassa upanissayassa labbhanato. Yadi pana sotaṁ sampattagāhī siyā, cittasamuṭṭhānasaddo sotaviññāṇassa ārammaṇapaccayo na siyā. Paṭṭhāne ca avisesena ‘‘saddāyatanaṁ sotaviññāṇassa ārammaṇapaccayena paccayo’’ti vutto, bahiddhā ca cittajassa saddassa sambhavo natthi. Atha vā cittajo saddo dhātuparamparāya sotapasādaṁ ghaṭṭeti, na so cittajo saddo, yo paramparāya pavatto. Utujo hi so, tasmā yathuppanno saddo, tattha ṭhitova sotapasādassa āpāthaṁ āgacchatīti niṭṭhamettha gantabbaṁ. Tena vuttaṁ ‘‘asampattagocarameveta’’nti.",
  "tika-s0304t0:466": "Tadā ekaggacittataṁ āpajjati parissayānaṁ abhāvato. Nāsacchiddasaṅkhātaākāsasannissaye vattanato ghānaṁ ākāsajjhāsayaṁ vuttaṁ. Vātena vinā gandhagahaṇassa asambhavato vātūpanissayagandhagocaraṁ. Tenāha ‘‘tathā hī’’tiādi.",
  "tika-s0304t0:467": "Gāmato laddhabbaṁ āhāraṁ gāmaṁ, tanninnatāya gāmajjhāsayatā vuttā. Tathā hi jīvitanimittaṁ raso jīvitaṁ, tasmiṁ ninnatāya taṁ avhāyatīti jivhā. Na sakkā kheḷena atemitassa rasaṁ jānituṁ, tasmā āposannissitarasārammaṇā jivhāti.",
  "tika-s0304t0:468": "Āmakasusānato bahi. Upādiṇṇakajjhāsayoti upādiṇṇakaninno. Kāyapasādasannissayabhūtāya pathaviyā phoṭṭhabbārammaṇe ghaṭite eva tattha viññāṇuppatti, na aññathāti vuttaṁ ‘‘pathavīsannissitaphoṭṭhabbārammaṇo’’ti. Tathā hītiādi kāyassa upādiṇṇakajjhāsayatāya sādhakaṁ . Ajjhattikabāhirāti ajjhattikā bāhirā vā. Assāti kāyassa. Susanthatassātiādi tassa pathaviyā paccayabhāvadassanaṁ.",
  "tika-s0304t0:469": "Nānajjhāsayoti nānārammaṇaninno. Tena manassa makkaṭassa viya anavaṭṭhitataṁ dasseti. Tenāha ‘‘diṭṭhapubbepī’’tiādi. Mūlabhavaṅgaggahaṇena piṭṭhibhavaṅgaṁ nivatteti. Assāti manassa. Evaṁ kiriyamayaṁ viññāṇaṁ daṭṭhabbaṁ. Nānattanti bhedo.",
  "tika-s0304t0:470": "Yathārucippavattiyā nivāraṇavasena baddhānaṁ. Nibbisevanabhāvanti lolatāsaṅkhātaparipphandassa abhāvaṁ. Nākaḍḍhatīti savisaye rūpārammaṇe cittasantānaṁ, taṁsamaṅginaṁ vā puggalaṁ nākaḍḍhati. Pubbabhāgavipassanāva kathitā āyatanamukhena ‘‘evañhi vo, bhikkhave, sikkhitabba’’nti vuttattā.",
  "tika-s0304t0:471": "Chappāṇakopamasuttavaṇṇanā niṭṭhitā.",
  "tika-s0304t0:472": "11. Yavakalāpisuttavaṇṇanā",
  "tika-s0304t0:473": "248.Yavapuñjo suparipakkayavasamudāyo. Kājahatthāti daṇḍahatthā. Potheyyunti yathā yavasaṅkhātaṁ dhaññaṁ vaṇṭato muccati, evaṁ potheyyuṁ. Yave sāvetvāti yavasīsato yave pothanena mocetvā vivecetvā.",
  "tika-s0304t0:474": "Catumahāpatho viya cha āyatanāni ārammaṇadaṇḍakehi hananaṭṭhānattā. Yavakalāpī viya satto tehi haññamānattā. Cha byābhaṅgiyo viya sabhāvato chadhāpi paccekaṁ iṭṭhāniṭṭhamajjhattavasena aṭṭhārasa ārammaṇāni yavakalāpaṭṭhāniyassa sattassa hananato. Bhavapatthanāya aparāparuppattiṁ sandhāya ‘‘bhavapatthanā kilesā’’ti bahuvacananiddeso. Bhavapatthanā ca tassa paccayabhūtā kilesā cāti bhavapatthanākilesāti evaṁ vā ettha attho daṭṭhabbo. Yasmā sattānaṁ vaṭṭadukkhaṁ nāma sabbampi taṁ bhavapatthanāmūlakaṁ, tasmā vuttaṁ ‘‘evaṁ sattā’’tiādi. Bhavapatthanakilesāti ca bhavapatthanāmūlakaṁ kilesaṁ.",
  "tika-s0304t0:475": "Bhummanti samīpatthe bhummaṁ. Tenāha ‘‘sudhammāya dvāre’’ti. Na katanti dukkhuppādanaṁ na kataṁ. Navagūthasūkaraṁ viyāti navagūthabhakkhasūkaraṁ viya. Cittenevāti yo bajjhati, tassa citteneva . Tasmāti yasmā vepacittibandhanassa bandhanamuccanaṁ viya, tasmā ‘‘vepacittibandhana’’nti vuttaṁ. Ñāṇamokkhaṁ bandhananti ñāṇena muccanaṁ bandhanaṁ.",
  "tika-s0304t0:476": "Maññamānoti parikappitataṇhāvasena ‘‘etaṁ mamā’’ti, diṭṭhivasena ‘‘eso me attā’’ti, mānavasena ‘‘esohamasmī’’ti maññanto. Khandhavinimuttassa maññamānavatthuno abhāvā ‘‘khandhe maññanto’’ti vuttaṁ. Etanti ‘‘mārassā’’ti etaṁ sāmivacanaṁ. Kilesamārena baddhoti kilesamārena teneva kilesabandhanena baddho. Muttoti etthāpi eseva nayo.",
  "tika-s0304t0:477": "Taṇhāmaññanāya sati diṭṭhimānamaññanānaṁ pasaṅgo eva natthīti yathā ‘‘asmī’’ti padena diṭṭhimānamaññanā vuttā honti, evaṁ taṇhāmaññitāpīti vuttaṁ ‘‘asmīti padena taṇhāmaññitaṁ vutta’’nti. Ayamahamasmīti padena diṭṭhimaññitanti etarahi labbhamānadiṭṭhivatthuvaseneva. Bhavissanti anāgatadiṭṭhivatthuparikappanavaseneva diṭṭhimaññitaṁ. Yebhuyyena hi anāgatāliṅganā sassatadiṭṭhi. Ucchedavasena diṭṭhimaññitamevāti ānetvā sambandho. Rūpītiādīni padāni. Sassatassevāti sassatagāhasseva pabhedadīpanāni. Yasmā maññitaṁ ābādhavasena rogo, antodosavasena gaṇḍo, aṅganikantavasena sallaṁ, tasmā imehi taṇhādīhi kilesehi pākaṭacalanavasena iñjanti ceva, apākaṭasañcalanavasena phandanti ca. Papañcitaṁ saṁsāre cirāyanaṁ daṭṭhabbaṁ, khandhasantānassa vā vitthāraṇaṁ. Pamattākārappattā mucchanākārappattā. Tesanti taṇhādiṭṭhikilesānaṁ. Ākāradassanatthanti pavattiākāradassanatthaṁ.",
  "tika-s0304t0:478": "Māno nāma ‘‘seyyohamasmī’’tiādinā majjanākārappavatti. Taṇhāya sampayuttamānavasenāti kasmā vuttaṁ? Nanu sabbo māno taṇhāsampayutto? Sati hi byabhicāre visesanaṁ icchitabbanti. Saccametaṁ, taṇhā pana atthi mānassa paccayabhūtā, atthi mānassa appaccayabhūtā, yato māno aniyato vuccati. Tathā hi paṭṭhāne ‘‘saṁyojanaṁ dhammaṁ paṭicca saṁyojano dhammo uppajjati hetupaccayā’’ti ettha saṁyojanāni saṁyojanehi yathālābhaṁ yojetvā dassitayojanāya ‘‘kāmarāgasaṁyojanaṁ paṭicca mānasaṁyojanaṁ avijjāsaṁyojana’’nti vatvā ‘‘kāmarāgasaṁyojanaṁ paṭicca avijjāsaṁyojana’’nti, ‘‘mānasaṁyojanaṁ paṭicca bhavarāgasaṁyojanaṁ avijjāsaṁyojana’’nti ca vatvā ‘‘bhavarāgasaṁyojanaṁ paṭicca avijjāsaṁyojana’’nti vuttaṁ. Ettha ca kāmarāgabhavarāgasaṁyojanehi mānassa aniyatabhāvo pakāsito. Tattha yā taṇhā balavatī, taṁ sandhāya idaṁ vuttaṁ ‘‘taṇhāya sampayuttamānavasenā’’ti. Balavataṇhāsampayutto hi māno sayampi balavā hutvā asmīti savisesaṁ majjanavasena pavattatīti.",
  "tika-s0304t0:479": "Diṭṭhivasenāti mānamūlakadiṭṭhivasena. ‘‘Seyyohamasmī’’tiādinā hi bahulamānupetassa puggalassa rūpādīsu ekaṁ uddissa ayamahamasmīti diṭṭhiyā uppannāya mānassa appahīnattā mānopi tattha tattheva uppajjati. Iti mānamūlakaṁ diṭṭhiṁ sandhāyāha ‘‘ayamahamasmīti diṭṭhivasena vutta’’nti. Codako pana imamatthaṁ ajānanto anupalabbhamānameva sampayogatthaṁ gahetvā ‘‘nanu cā’’tiādinā codeti. Itaro ‘‘āma natthī’’ti tamatthaṁ sampaṭicchitvā ‘‘mānassa panā’’tiādinā parihāramāha. Tassattho vutto eva.",
  "tika-s0304t0:480": "Yavakalāpisuttavaṇṇanā niṭṭhitā.",
  "tika-s0304t0:481": "Āsīvisavaggavaṇṇanā niṭṭhitā.",
  "tika-s0304t0:482": "Catuttho paṇṇāsako.",
  "tika-s0304t0:483": "Saḷāyatanasaṁyuttavaṇṇanā niṭṭhitā."
}