{
  "tika-s0105t5:0": "7. Jāliyasuttavaṇṇanā",
  "tika-s0105t5:1": "Dvepabbajitavatthuvaṇṇanā",
  "tika-s0105t5:2": "378. Evaṁ mahālisuttaṁ saṁvaṇṇetvā idāni jāliyasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, mahālisuttassānantaraṁ saṅgītassa suttassa jāliyasuttabhāvaṁ vā pakāsetuṁ ‘‘evaṁ me sutaṁ…pe… kosambiyanti jāliyasutta’’nti āha. ‘‘Ghositenā’’tiādinā majjhelopasamāsaṁ dasseti, ghositassa ārāmotipi vattabbaṁ. Evampi hi ‘‘anāthapiṇḍikassa ārāme’’tiādīsu (pārā. 234) viya dāyakakittanaṁ hoti, evaṁ pana kittento āyasmā ānando aññepi tassa diṭṭhānugatiāpajjane niyojetīti aññattha vuttaṁ. Tattha koyaṁ ghositaseṭṭhi nāma, kathañcānena ārāmo kārito, kathaṁ pana tattha bhagavā vihāsīti pucchāya sabbaṁ taṁ vissajjanaṁ samudāgamato paṭṭhāya saṅkhepatova dassento ‘‘pubbe kirā’’tiādimāha. Allakapparaṭṭhanti bahūsu potthakesu dissati, katthaci pana ‘‘addilaraṭṭha’’nti ca ‘‘damiḷaraṭṭha’’nti ca likhitaṁ. Tatoti allakapparaṭṭhato. ‘‘Puttaṁ…pe… agamāsī’’ti idampi ‘‘tassetaṁ kamma’’nti ñāpetuṁ vuttaṁ. Tadāti tesaṁ gāmaṁ paviṭṭhadivase. Balavapāyāsanti garutaraṁ bahupāyāsaṁ. Jīrāpetunti samavepākiniyā gahaṇiyā pakkāpetuṁ. Asannihiteti gehato bahi aññaṁ gate. Bhussatīti nadati, ‘‘bhubhu’’iti sunakhasaddaṁ karotīti attho. Idampissa ekaṁ kammaṁ. Paccekabuddhe pana cīvarakammatthāya aññaṁ ṭhānaṁ gate sunakhassa hadayaṁ phālitaṁ. Tiracchānā nāmete ujujātikā honti akuṭilā, manussā pana aññaṁ hadayena cinteti, aññaṁ mukhena kathenti. Tenevāha ‘‘gahanañhetaṁ bhante yadidaṁ manussā, uttānakañhetaṁ bhante yadidaṁ pasavo’’ti (ma. ni. 2.3).",
  "tika-s0105t5:3": "Iti so tāya paccekabuddhe sinehavasena ujudiṭṭhitāya akuṭilatāya kālaṅkatvā tāvatiṁsabhavane nibbatto. Taṁ sandhāyāha ‘‘so…pe… nibbattī’’ti. Tassa pana kaṇṇamūle kathentassa saddo soḷasayojanaṭṭhānaṁ pharati, pakatikathāsaddo pana sakalaṁ dasayojanasahassaṁ devanagaraṁ, evaṁ saraghosasampattiyā ‘‘ghosakadevaputto’’ tveva nāmaṁ ahosi. Ayamassa paccekabuddhe sinehena bhukkaraṇassa nissando. Cavitvāti āhārakkhayena cavitvā. Devalokato hi devaputtā āyukkhayena, puññakkhayena, āhārakkhayena, kopenāti catūhi kāraṇehi cavanti. Imassa pana kāmaguṇe paribhuñjato muṭṭhassatissa āhārakkhayena cavanaṁ hoti. So kosambiyaṁ nagarasobhiniyā kucchismiṁ paṭisandhiṁ gaṇhi. Nagarasobhiniyo kira dhītaraṁ paṭijagganti, na puttaṁ. Dhītaro hi tāsaṁ paveṇiṁ ghaṭayanti, tasmā sāpi taṁ saṅkārakūṭe chaḍḍāpeti. Ayamassa pubbe puttachaḍḍanakammassa nissando. Pāpakammañhi nāmetaṁ ‘‘appaka’’nti nāvamaññitabbaṁ. Tameko manusso kākasunakhaparivāritaṁ disvā ‘‘putto me laddho’’ti gehaṁ nesi, tassa pana hatthato kosambakaseṭṭhi kahāpaṇasahassaṁ datvā aggahesi, tamatthaṁ sandhāya ‘‘kosambiyaṁ ekassa kulassa ghare nibbattī’’tiādi vuttaṁ. Sattakkhattuṁ ghātāpanatthaṁ upakkamakaraṇampi puttachaḍḍanakammasseva nissando. Seṭṭhidhītāyāti janapadaseṭṭhino dhītāya. Veyyattiyenāti paññāveyyattiyena. Sā hi tassa pitarā pesitaṁ mārāpanapaṇṇaṁ phāletvā vivāhapaṇṇaṁ bandhitvā jīvitalābhaṁ karoti. Tāyeva sarasampattiyā ghositaseṭṭhi nāma jāto.",
  "tika-s0105t5:4": "Sarīrasantappanatthanti himavanteva mūlaphalāhāratāya kilantasarīrassa loṇambilasevanena pīnanatthaṁ. Tasitāti pipāsitā. Kilantāti parissantakāyā. Vaṭarukkhanti mahānigrodharukkhaṁ. Te kira taṁ patvā tassa mūle nisīdiṁsu. Atha jeṭṭhakatāpaso nigrodharukkhassa sobhāsampattiṁ passitvā ‘‘mahānubhāvo maññe ettha adhivutthā devatā. Sādhu vatāyaṁ devatā isigaṇassa pānīyādidānena addhānaparissamaṁ vinodeyyā’’ti cintesi. Devatāpi tathā cintitaṁ utvā isigaṇassa pānīyanhānakabhojanāni adāsi. Tenāha ‘‘tatthā’’tiādi. Jeṭṭhakatāpasassa pana tathā cintanaṁ avisesato sabbattha āropetvā ‘‘saṅgahaṁ paccāsisantā’’ti vuttaṁ. ‘‘Hatthaṁ pasāretvā’’ti iminā hatthappasāraṇamattena tassā yathicchitanipphattiṁ dasseti. Devatā āhāti sā attano puññassa parittakattā lajjāya kathetuṁ avisahantīpi punappunaṁ nippīḷiyamānā evamāha. Soti anāthapiṇḍiko gahapati. Bhatakānanti bhatiyā veyyāvaccaṁ karontānaṁ dāsapesakammakarānaṁ. Pakatibhattavetanamevāti pakatiyā dātabbabhattavetanameva. Tadā uposathikattā kammaṁ akarontānampi kammakaraṇadivase dātabbabhattavetanameva, na tato ūnanti attho. Dhammapadaṭṭhakathāyaṁ khuddakabhāṇakānaṁ matena ‘‘sāyamāsatthāya āgato’’ti (dha. pa. aṭṭha. 1.2.sāmāvatīvatthu) vuttaṁ, idha pana dīghabhāṇakānaṁ matena ‘‘majjhanhike pātarāsatthāya āgato’’ti. Kañcīti kañcipi bhatakaṁ, kiñcipi bhatakakammanti vā sambandho. Majjhanhikakālattā ‘‘upaḍḍhadivaso gato’’ti āha, tena upaḍḍhadivasameva samādinnattā ‘‘upaḍḍhūposatho’’ti taṁ voharantīti dasseti. Dhammapadaṭṭhakathāyaṁ (dha. pa. aṭṭha. 1.2 sāmāvatīvatthu) rattibhāgena upaḍḍhūposatho vutto, idha pana majjhanhikato paṭṭhāya divasabhāgeneva, tadavasesadivasarattibhāgena vā. Asamepi hi bhāge upaḍḍhasaddo pavattati. Tadahevāti aruṇuggamanakālaṁ sandhāya vuttaṁ.",
  "tika-s0105t5:5": "‘‘Ghosopi kho dullabho lokasmiṁ yadidaṁ buddho’’ti sañjātapītipāmojjo. Tadahevāti kosambiṁ pattadivasato dutiyadivaseyeva. Turitātthāti turitā attha, sīghayāyino bhavathāti attho. Ehibhikkhupabbajjaṁ sandhāya ‘‘pabbajitvā’’ti vuttaṁ. Arahattanti catupaṭisambhidāsamalaṅkataṁ arahantabhāvaṁ. Tepi seṭṭhino sotāpattiphale patiṭṭhāya aḍḍhamāsamattaṁ dānāni datvā paccāgamma tayo vihāre kāresuṁ. Bhagavā pana devasikaṁ ekekasmiṁ vihāre vasati. Yassa ca vihāre vuttho, tasseva ghare piṇḍāya carati, tadā pana ghositassa vihāre viharati. Tena vuttaṁ ‘‘kosambiyaṁ viharati ghositārāme’’ti.",
  "tika-s0105t5:6": "Bāhirasamayamattena upajjhāyo, na sāsane viya upajjhāyalakkhaṇena. Upecca parassa vācāya ārambhanaṁ bādhanaṁ upārambho, dosadassanavasena ghaṭṭananti attho. Tenāha ‘‘vādaṁ āropetukāmā hutvā’’ti. Vadanti nindāvasena kathenti etenāti hi vādo, doso, tamāropetukāmā upari patiṭṭhapetukāmā hutvāti attho. Kathamāropetukāmāti āha ‘‘iti kirā’’tiādi. Taṁ jīvaṁ taṁ sarīranti yaṁ vatthu jīvasaññitaṁ, tadeva sarīrasaññitaṁ. Idañhi ‘‘rūpaṁ attato samanupassatī’’ti vuttavādaṁ gahetvā vadanti. Rūpañca attānañca advayaṁ ekībhāvaṁ katvā samanupassanavasena, ‘‘satto’’ti vā bāhirakaparikappitaṁ attānaṁ sandhāya vadanti. Tathā hi vuttaṁ ‘‘idheva satto bhijjatī’’ti. Assāti samaṇassa gotamassa. Bhijjatīti nirudayavināsavasena vinassati. Tena jīvitasarīrānaṁ anaññattānujānanato, sarīrassa ca bhedadassanato. Na hettha yathā diṭṭhabhedavatā sarīrato anaññattā adiṭṭhopi jīvassa bhedo vutto, evaṁ adiṭṭhabhedavatā jīvato anaññattā sarīrassāpi abhedoti sakkā vattuṁ tassa bhedassa paccakkhasiddhattā, bhūtupādāyarūpavinimuttassa ca sarīrassa abhāvatoti iminā adhippāyenāha ‘‘ucchedavādo hotī’’ti.",
  "tika-s0105t5:7": "Aññaṁ jīvaṁ aññaṁ sarīranti aññadeva vatthu jīvasaññitaṁ, aññaṁ sarīrasaññitaṁ. Idañhi ‘‘rūpavantaṁ attānaṁ samanupassatī’’tiādinayappavattavādaṁ gahetvā vadanti. Rūpabhedasseva diṭṭhattā , attani ca tadabhāvato ‘‘attā nicco’’ti ayamattho āpanno vāti iminā adhippāyenāha ‘‘satto sassato āpajjatī’’ti.",
  "tika-s0105t5:8": "379-380. Tayidaṁ nesaṁ vañjhāputtassa dīgharassatādiparikappanasadisaṁ, tasmāyaṁ pañho ṭhapanīyo. Na hesa atthanissito, na dhammanissito, nādibrahmacariyako, na nibbidādiatthāya saṁvattati. Poṭṭhapādasuttañcettha nidassanaṁ. Taṁ tattha rājanimīlanaṁ katvā ‘‘tena hāvusosuṇāthā’’tiādinā satthā nesaṁ upari dhammadesanamārabhīti āha ‘‘atha bhagavā’’tiādi. Sassatucchedadiṭṭhiyo dve antā. Ariyamaggo majjhimā paṭipadā. Tassāyeva paṭipadāyāti micchāpaṭipadāya eva.",
  "tika-s0105t5:9": "Saddhāpabbajitassāti saddhāya pabbajitassa ‘‘evamahaṁ ito vaṭṭadukkhato nissarissāmī’’ti pabbajjamupagatassa, tadanurūpañca sīlaṁ pūretvā paṭhamajjhānena samāhitacittassa. Etanti kilesavaṭṭaparivuddhidīpanaṁ ‘‘taṁ jīvaṁ taṁ sarīra’’ntiādikaṁ diṭṭhisaṁkilesanissitavacanaṁ. Nibbicikiccho na hotīti dhammesu tiṇṇavicikiccho na hoti, tattha tattha āsappanaparisappanavasena pavattatīti attho.",
  "tika-s0105t5:10": "Etamevaṁjānāmīti yena so bhikkhu paṭhamaṁ jhānaṁ upasampajja viharati, etaṁ sasampayuttaṁ dhammaṁ ‘‘mahaggatacitta’’nti evaṁ jānāmi. Tathā hi vuttaṁ ‘‘mahaggatacittametanti saññaṁ ṭhapesi’’nti. No ca evaṁ vadāmīti yathā diṭṭhigatikā taṁ dhammajātaṁ sanissayaṁ abhedato gaṇhantā ‘‘taṁ jīvaṁ taṁ sarīra’’nti, tadubhayaṁ vā bhedato gaṇhantā ‘‘aññaṁ jīvaṁ añña sarīra’’nti attano micchāgāhaṁ pavedenti, evamahaṁ na vadāmi tassa dhammassa supariññātattā. Tenāha ‘‘atha kho’’tiādi. Bāhirakā yebhuyyena kasiṇajjhānāni eva nibbattentīti vuttaṁ ‘‘kasiṇaparikammaṁ bhāventassā’’ti. Yasmā bhāvanānubhāvena jhānādhigamo, bhāvanā ca pathavīkasiṇādisañjānanamukhena hotīti katvā saññāsīsena niddisīyati, tasmā ‘‘saññābalena uppanna’’nti āha. Tena vuttaṁ ‘‘pathavīkasiṇameko sañjānātī’’tiādi. Yasmā pana bhagavatā tattha tattha vāre ‘‘atha ca panāhaṁ na vadāmī’’ti vuttaṁ, tasmā bhagavato vacanamupadesaṁ katvā na vattabbaṁ kiretaṁ kevalinā uttamapurisenāti adhippāyena ‘‘na kallaṁ tasseta’’nti āhaṁsu, na sayaṁ paṭibhānenāti dassetuṁ ‘‘maññamānā vadantī’’ti vuttaṁ. Sesaṁ anantarasutte vuttanayattā, pākaṭattā ca suviññeyyameva.",
  "tika-s0105t5:11": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā jāliyasuttavaṇṇanāya līnatthapakāsanā.",
  "tika-s0105t5:12": "Jāliyasuttavaṇṇanā niṭṭhitā."
}