{
  "tika-abh06t48:0": "Sattamo paricchedo",
  "tika-abh06t48:1": "7. Bhūmipuggalasambhavakathā",
  "tika-abh06t48:2": "270.",
  "tika-abh06t48:3": " Dvihetukāhetukānaṃ , na sampajjati appanā;",
  "tika-abh06t48:4": "Arahattañca natthīti, nattheva javanakriyā.",
  "tika-abh06t48:5": "271.",
  "tika-abh06t48:6": " Ñāṇapākā na vattanti, jaḷattā mūlasandhiyā;",
  "tika-abh06t48:7": "Dvihetukatadālambaṃ, siyā sugatiyaṃ na vā.",
  "tika-abh06t48:8": "272.",
  "tika-abh06t48:9": " Tihetukānaṃ sattānaṃ, samathañca vipassanaṃ;",
  "tika-abh06t48:10": "Bhāventānaṃ pavattanti, chabbīsatipi appanā.",
  "tika-abh06t48:11": "273.",
  "tika-abh06t48:12": " Arahantāna sattānaṃ, bhavanti javanakriyā;",
  "tika-abh06t48:13": "Yathābhūminiyāmena, ñāṇapākā ca labbhare.",
  "tika-abh06t48:14": "274.",
  "tika-abh06t48:15": " Vajjhā paṭhamamaggena, kaṅkhādiṭṭhiyutā pana;",
  "tika-abh06t48:16": "Paṭighaṃ tatiyeneva, kammamantena sāsavaṃ.",
  "tika-abh06t48:17": "275.",
  "tika-abh06t48:18": " Tasmā tesaṃ na vattanti, tāni cittāni sabbathā;",
  "tika-abh06t48:19": "Maggaṭṭhānaṃ tu maggova, nāññaṃ sambhoti kiñcipi.",
  "tika-abh06t48:20": "276.",
  "tika-abh06t48:21": " Ahetukavipākāni, labbhamānāya vīthiyā;",
  "tika-abh06t48:22": "Sabbathāpi ca sabbesaṃ, sambhavanti yathārahaṃ.",
  "tika-abh06t48:23": "277.",
  "tika-abh06t48:24": " Pañcadvāre manodvāre, dhuvamāvajjanadvayaṃ;",
  "tika-abh06t48:25": "Parittapuññāpuññāni, labbhanti lahuvuttito.",
  "tika-abh06t48:26": "278.",
  "tika-abh06t48:27": " Kriyājavanamappanā, natthāpāyesu kāraṇaṃ;",
  "tika-abh06t48:28": "Natthi sahetukā pākā, duggatattā hi sandhiyā.",
  "tika-abh06t48:29": "279.",
  "tika-abh06t48:30": " Brahmānaṃ paṭighaṃ natthi, jhānavikkhambhitaṃ tathā;",
  "tika-abh06t48:31": "Heṭṭhājhānaṃ virattattā, na bhāventi arūpino.",
  "tika-abh06t48:32": "280.",
  "tika-abh06t48:33": " Pubbeva diṭṭhasaccāva, ariyārūpabhūmakā;",
  "tika-abh06t48:34": "Tasmādimaggo natthettha, kāyābhāvā sitaṃ tathā.",
  "tika-abh06t48:35": "281.",
  "tika-abh06t48:36": " Suddhāvāsāpi pattāva, heṭṭhānuttarapañcakaṃ;",
  "tika-abh06t48:37": "Sattapāpapahīnā ca, tasmā natthettha tāni ca.",
  "tika-abh06t48:38": "282.",
  "tika-abh06t48:39": " Pañcadvārikacittāni , dvārābhāve na vijjare;",
  "tika-abh06t48:40": "Sahetukavipākā ca, yathābhūmivavatthitā.",
  "tika-abh06t48:41": "283.",
  "tika-abh06t48:42": " Sambhavāsambhavañcevaṃ, ñatvā puggalabhūmisu;",
  "tika-abh06t48:43": "Labbhamānavasā tattha, cittasaṅgahamuddise.",
  "tika-abh06t48:44": "284.",
  "tika-abh06t48:45": " Kusalādippabhedā ca, tathā bhūmādibhedato;",
  "tika-abh06t48:46": "Vatthudvārārammaṇato, bhūmipuggalatopi ca.",
  "tika-abh06t48:47": "285.",
  "tika-abh06t48:48": " Vibhāgo yo samuddiṭṭho,",
  "tika-abh06t48:49": "Cittānañca tu sambhavā;",
  "tika-abh06t48:50": "Ñeyyo cetasikānañca,",
  "tika-abh06t48:51": "Sampayogānusāratoti.",
  "tika-abh06t48:52": "Iti cittavibhāge bhūmipuggalasambhavakathā niṭṭhitā.",
  "tika-abh06t48:53": "Sattamo paricchedo.",
  "tika-abh06t48:54": "Niṭṭhito ca cittavibhāgo."
}