{
  "tika-vin08t26:0": "26. Vassūpanāyikavinicchayakathā",
  "tika-vin08t26:1": "179. Evaṁ uposathapavāraṇāvinicchayaṁ kathetvā idāni vassūpanāyikavinicchayaṁ kathetuṁ ‘‘vassūpanāyikāti ettha’’tyādimāha. Tattha vasanaṁ vassaṁ. Kiṁ taṁ? Vasanakiriyā bhāvatthe ṇya-paccayavasena. Upanayanaṁ upanayo. Ko so? Upagamanakiriyā, vassassa upanayo vassūpanayo, so etissā paññattiyā atthi, tasmiṁ vā vijjatīti vassūpanāyikā. Kā sā? Vassūpanāyikapaññatti. Atha vā upanayati etāyāti upanāyikā majjhe dīghavasena. Vassassa upanāyikā vassūpanāyikā, sā eva pure bhavā purimā bhavatthe ima-paccayavasena, sā eva purimikā sakatthe ka-paccayavasena, tasmiṁ pare itthiliṅge a-kārassa i-kārādeso. Pacchā bhavā pacchimā, sāva pacchimikā.",
  "tika-vin08t26:2": "Assatiyā pana vassaṁ na upetīti ‘‘imasmiṁ vihāre imaṁ temāsaṁ vassaṁ upemī’’ti vacībhedaṁ katvā na upeti. ‘‘Na, bhikkhave, asenāsanikena vassaṁ upagantabbaṁ, yo upagaccheyya, āpatti dukkaṭassā’’ti (mahāva. 204) vacībhedaṁ katvā vassūpagamanaṁ sandhāya paṭikkhepo, na ālayakaraṇavasena upagamanaṁ sandhāyāti vadanti. Pāḷiyaṁ pana avisesena vuttattā aṭṭhakathāyañca dutiyapārājikasaṁvaṇṇanāyaṁ (pārā. aṭṭha. 1.84) ‘‘vassaṁ upagacchantena hi nālakapaṭipadaṁ paṭipannenapi pañcannaṁ chadanānaṁ aññatarena channeyeva sadvārabandhe senāsane upagantabbaṁ, tasmā vassakāle sace senāsanaṁ labhati, iccetaṁ kusalaṁ. No ce labhati, hatthakammaṁ pariyesitvāpi kātabbaṁ. Hatthakammaṁ alabhantena sāmampi kātabbaṁ, na tveva asenāsanikena vassaṁ upagantabba’’nti (mahāva. 204) daḷhaṁ katvā vuttattā asenāsanikassa nāvādiṁ vinā aññattha ālayamattena upagantuṁ na vaṭṭatīti amhākaṁ khanti. Nāvāsatthavajesuyeva hi ‘‘anujānāmi, bhikkhave, nāvāya vassaṁ upagantu’’ntiādinā (mahāva. 203) sati, asati vā senāsane vassūpagamanassa visuṁ anuññātattā ‘‘na, bhikkhave, asenāsanikena vassaṁ upagantabba’’nti (mahāva. 204) ayaṁ paṭikkhepo. Tattha na labhatīti asati senāsane ālayavasenapi nāvādīsu upagamanaṁ vuttaṁ. Catūsu hi senāsanesu vihārasenāsanaṁ idhādhippetaṁ, na itarattayaṁ.",
  "tika-vin08t26:3": "Ṭaṅkitamañcādibhedā kuṭīti ettha ṭaṅkitamañco nāma dīghe mañcapāde majjhe vijjhitvā aṭaniyo pavesetvā kato mañco, tassa idaṁ upari, idaṁ heṭṭhāti natthi. Parivattetvā atthatopi tādisova hoti, taṁ susāne devaṭṭhāne ca ṭhapenti, catunnaṁ pāsāṇānaṁ upari pāsāṇaṁ attharitvā kataṁ gehampi ‘‘ṭaṅkitamañco’’ti vuccati.",
  "tika-vin08t26:4": "‘‘Idha vassaṁ upemī’’ti tikkhattuṁ vattabbanti satthassa avihārattā ‘‘imasmiṁ vihāre’’ti avatvā ‘‘idha vassaṁ upemī’’ti ettakameva vattabbaṁ. Satthe pana vassaṁ upagantuṁ na vaṭṭatīti kuṭikādīnaṁ abhāvena ‘‘idha vassaṁ upemī’’ti vacībhedaṁ katvā upagantuṁ na vaṭṭati, ālayakaraṇamatteneva vaṭṭatīti adhippāyo. Vippakiratīti visuṁ visuṁ gacchati. Tīsuṭhānesu natthi vassacchede āpattīti tehi saddhiṁ gacchantasseva natthi āpatti, tehi viyujjitvā gamane pana āpattiyeva, pavāretuñca na labhati.",
  "tika-vin08t26:5": "Pavisanadvāraṁ yojetvāti sakavāṭabaddhameva yojetvā. Purimikāya…pe… na pakkamitabbāti iminā āsāḷhīpuṇṇamāya anantare pāṭipadadivase purimavassaṁ upagantvā vassānautuno catūsu māsesu sabbapacchimamāsaṁ ṭhapetvā purimaṁ temāsaṁ vasitabbaṁ. Sāvaṇapuṇṇamiyā anantare pāṭipadadivase pacchimavassaṁ upagantvā sabbapaṭhamamāsaṁ ṭhapetvā pacchimaṁ temāsaṁ vasitabbaṁ. Evaṁ avasitvā purimikāya vassaṁ upagatena bhikkhunā mahāpavāraṇāya anto aruṇaṁ anuṭṭhāpetvā pacchimikāya upagatena cātumāsinipavāraṇāya anto aruṇaṁ anuṭṭhāpetvā antarā cārikaṁ pakkameyya, upacārasīmātikkameyeva tassa bhikkhuno dukkaṭāpatti hotīti dasseti. Imamatthaṁ pāḷiyā samatthetuṁ ‘‘na bhikkhave…pe… vacanato’’ti vuttaṁ. Yadi evaṁ vassaṁ upagantvā sati karaṇīye pakkamantassa sabbathāpi āpattiyeva siyāti codanaṁ sandhāyāha ‘‘vassaṁ upagantvā panā’’tiādi. Evaṁ sante tadaheva sattāhakaraṇīyena pakkamantasseva anāpatti siyā, na dvīhatīhaṁ vasitvā pakkamantassāti āha ‘‘ko pana vādo’’tiādi.",
  "tika-vin08t26:6": "180. Idāni sattāhakaraṇīyalakkhaṇaṁ vitthārato dassetuṁ ‘‘anujānāmi bhikkhave’’tiādimāha. Tattha ‘‘anujānāmi, bhikkhave, sattannaṁ sattāhakaraṇīyena pahite gantuṁ, na tveva appahite, bhikkhussa bhikkhuniyā sikkhamānāya sāmaṇerassa sāmaṇeriyā upāsakassa upāsikāyā’’ti (mahāva. 187) ekaṁ, ‘‘anujānāmi, bhikkhave, sattannaṁ sattāhakaraṇīyena appahitepi gantuṁ, pageva pahite, bhikkhussa bhikkhuniyā sikkhamānāya sāmaṇerassa sāmaṇeriyā mātuyā ca pitussa cā’’ti (mahāva. 198) ekaṁ, ‘‘sace pana bhikkhuno bhātā vā añño vā ñātako gilāno hotī’’ti ekaṁ, ‘‘ekasmiṁ vihāre bhikkhūhi saddhiṁ vasanto bhikkhubhattiko’’ti ekaṁ, ‘‘sace bhikkhussa…pe… anabhirati vā kukkuccaṁ vā diṭṭhigataṁ vā uppannaṁ hotī’’ti ekaṁ, ‘‘koci bhikkhu garudhammaṁ ajjhāpanno hoti parivāsāraho’’ti ekaṁ, ‘‘bhikkhuniyāpi mānattārahāyā’’ti ekaṁ, ‘‘sāmaṇero upasampajjitukāmo…pe… sikkhamānā vā…pe… sāmaṇerī vā’’ti ekaṁ, ‘‘bhikkhussa bhikkhuniyā vā saṅgho kammaṁ kattukāmo tajjanīyaṁ vā’’ti ekaṁ, ‘‘sacepi kataṁyeva hoti kamma’’nti ekaṁ, ‘‘anujānāmi, bhikkhave, saṅghakaraṇīyena gantu’’nti (mahāva. 199) ekanti ekādasa ṭhānāni honti. Tattha paṭhamatatiyacatutthavasena tīsu ṭhānesu pahite eva gantabbaṁ, no appahite. Sesesu aṭṭhasu appahitepi gantabbaṁ, pageva pahite. Vuttañhi vimativinodaniyaṁ (vi. vi. ṭī. mahāvagga 2.199) ‘‘gantabbanti saṅghakaraṇīyena appahitepi gantabba’’nti. Ettha ca anupāsakehipi sāsanabhāvaṁ ñātukāmehi pahite tesaṁ pasādavaḍḍhisampattehipi sattāhakaraṇīyena gantuṁ vaṭṭatīti gahetabbaṁ. Bhikkhubhattikoti bhikkhunissitako. So pana yasmā bhikkhūhi saddhiṁ vasati, tasmā vuttaṁ ‘‘bhikkhūhi saddhiṁ vasanto’’ti.",
  "tika-vin08t26:7": "181.Apicetthāti apica etthāti chedo, ettha etasmiṁ sattāhakaraṇīyavinicchaye apica aparo ayaṁ īdiso pāḷimuttakanayo vassūpanāyikakkhandhakapāḷito mutto nayo veditabboti yojanā. Samantapāsādikāyaṁ (mahāva. aṭṭha. 199) pana ‘‘pāḷimuttakaratticchedavinicchayo’’ti dissati. Tathā hi vimativinodaniyaṁ (vi. vi. ṭī. mahāvagga 2.199) ‘‘ratticchedavinicchayoti sattāhakaraṇīyena gantvā bahiddhā aruṇuṭṭhāpanasaṅkhātassa ratticchedassa vinicchayo’’ti. Sāratthadīpaniyampi (sārattha. ṭī. mahāvagga 3.199) ‘‘sattāhakaraṇīyena gantvā bahiddhā aruṇuṭṭhāpanaṁ ratticchedo’’ti. Animantitena gantuṁ na vaṭṭatīti ettha animantitattā sattāhakiccaṁ adhiṭṭhahitvā gacchantassapi vassacchedo ceva dukkaṭañca hotīti veditabbaṁ. Yathāvuttañhi ratticchedakāraṇaṁ vinā tirovihāre vasitvā āgamissāmīti gacchato vassacchedaṁ vadanti. Gantuṁ vaṭṭatīti antoupacārasīmāyaṁ ṭhiteneva sattāhakaraṇīyanimittaṁ sallakkhetvā iminā nimittena gantvā ‘‘sattāhabbhantare āgacchissāmī’’ti ābhogaṁ katvā gantuṁ vaṭṭati. Purimakkhaṇe ābhogaṁ katvā gamanakkhaṇe visaritvā gatepi doso natthi, ‘‘sakaraṇīyo pakkamatī’’ti (mahāva. 207) vuttattā sabbathā ābhogaṁ akatvā gatassa vassacchedoti vadanti. Yo pana sattāhakaraṇīyanimittābhāvepi ‘‘sattāhabbhantare āgamissāmī’’ti ābhogaṁ katvā gantvā sattāhabbhantare āgacchati, tassa āpattiyeva, vassacchedo natthi sattāhassa sannivattattāti vadanti, vīmaṁsitvā gahetabbaṁ.",
  "tika-vin08t26:8": "Bhaṇḍakanti cīvarabhaṇḍaṁ. Pahiṇantīti cīvaradhovanādikammena pahiṇanti. Sampāpuṇituṁ na sakkoti, vaṭṭatīti ettha ‘‘ajjeva āgamissāmī’’ti sāmantavihāraṁ gantvā puna āgacchantassa antarāmagge sace aruṇuggamanaṁ hoti, vassacchedopi na hoti, ratticchedadukkaṭañca natthīti vadanti, tadaheva āgamane saussāhattā vassacchedo vā āpatti vā na hotīti adhippāyo. Ācariyaṁ passissāmīti pana gantuṁ labhatīti ‘‘agilānampi ācariyaṁ, upajjhāyaṁ vā passissāmī’’ti sattāhakaraṇīyena gantuṁ labhati, nissayācariyaṁ dhammācariyañca, pageva upasampadācariyaupajjhāye. Sace naṁ ācariyo ‘‘ajja mā gacchā’’ti vadati, vaṭṭatīti evaṁ sattāhakaraṇīyena āgatānaṁ antosattāheyeva puna āgacchantaṁ sace ācariyo, upajjhāyo vā ‘‘ajja mā gacchā’’ti vadati, vaṭṭati, sattāhātikkamepi anāpattīti adhippāyo. Vassacchedo pana hotiyevāti daṭṭhabbaṁ sattāhassa bahiddhā vītināmitattā.",
  "tika-vin08t26:9": "Sace dūraṁ gato sattāhavārena aruṇo uṭṭhāpetabboti iminā vassacchedakāraṇe sati sattāhakaraṇīyena gantumpi vaṭṭatīti dīpeti. Ettha cha divasāni bahiddhā vītināmetvā sattame divase purāruṇā eva antoupacārasīmāyaṁ pavisitvā aruṇaṁ uṭṭhāpetvā punadivase sattāhaṁ adhiṭṭhāya gantabbanti adhippāyo. Keci pana ‘‘sattame divase āgantvā aruṇaṁ anuṭṭhāpetvā tadaheva divasabhāgepi gantuṁ vaṭṭatī’’ti vadanti, taṁ na gahetabbaṁ ‘‘aruṇo uṭṭhāpetabbo’’ti vuttattā. Sattame divase tattha aruṇuṭṭhāpanameva hi sandhāya pāḷiyaṁ (mahāva. 199) ‘‘sattāhaṁ sannivatto kātabbo’’ti vuttaṁ. Aruṇaṁ anuṭṭhāpetvā gacchanto ca anto appavisitvā bahiddhāva sattāhaṁ vītināmento ca samucchinnavasso eva bhavissati aruṇassa bahi eva uṭṭhāpitattā. Itarathā ‘‘aruṇo uṭṭhāpetabbo’’ti vacanaṁ niratthakaṁ siyā. ‘‘Sattāhavārena antovihāre pavisitvā aruṇaṁ anuṭṭhāpetvā gantabba’’nti vattabbato aññesu ca ṭhānesu aruṇuṭṭhāpanameva vuccati. Vakkhati hi cīvarakkhandhake (mahāva. aṭṭha. 364) ‘‘ekasmiṁ vihāre vasanto itarasmiṁ sattāhavārena aruṇameva uṭṭhāpetī’’ti.",
  "tika-vin08t26:10": "Athāpi yaṁ te vadeyyuṁ ‘‘sattame divase yadā kadāci paviṭṭhena taṁdivasanissito atītāruṇo uṭṭhāpito nāma hotīti imamatthaṁ sandhāya aṭṭhakathāyaṁ vutta’’nti, taṁ saddagatiyāpi na sameti. Na hi uṭṭhite aruṇe pacchā paviṭṭho tassa payojako uṭṭhāpako bhavitumarahati. Yadi bhaveyya, ‘‘vassaṁ upagantvā pana aruṇaṁ anuṭṭhāpetvā tadaheva sattāhakaraṇīyena pakkamantassā’’pīti (mahāva. aṭṭha. 207) ettha ‘‘aruṇaṁ anuṭṭhāpetvā’’ti vacanaṁ virujjheyya. Tenapi taṁdivasanissitassa aruṇassa uṭṭhāpitattā āraññakassapi bhikkhuno sāyanhasamaye aṅgayuttaṁ araññaṁ gantvā tadā eva nivattantassa aruṇo uṭṭhāpito dhutaṅgañca visodhitaṁ siyā, na cetaṁ yuttaṁ aruṇuggamanakāle eva aruṇuṭṭhāpanassa vuttattā. Vuttañhi ‘‘kālasseva pana nikkhamitvā aṅgayutte ṭhāne aruṇaṁ uṭṭhāpetabbaṁ. Sace aruṇuṭṭhānavelāyaṁ tesaṁ ābādho vaḍḍhati, tesaṁ eva kiccaṁ kātabbaṁ, na dhutaṅgavisuddhikena bhavitabba’’nti (visuddhi. 1.31). Tathā pārivāsikādīnampi aruṇaṁ anuṭṭhāpetvā vattaṁ nikkhipantānaṁ ratticchedo vutto. ‘‘Uggate aruṇe nikkhipitabba’’nti (cūḷava. aṭṭha. 97) hi vuttaṁ. Sahaseyyasikkhāpadepi anupasampannehi saha nivutthabhāvaparimocanatthaṁ ‘‘purāruṇā nikkhamitvā’’tiādi (pāci. 54) vuttaṁ. Evaṁ cīvaravippavāsādīsu ca sabbattha rattipariyosāne āgāmiaruṇavaseneva aruṇuṭṭhānaṁ dassitaṁ, na atītāruṇavasena, tasmā vuttanayenevettha aruṇuṭṭhāpanaṁ veditabbaṁ aññathā vassacchedattā.",
  "tika-vin08t26:11": "Yaṁ pana vassaṁ upagatassa tadaheva aruṇaṁ anuṭṭhāpetvā sakaraṇīyassa pakkamanavacanaṁ, taṁ vassaṁ upagatakālato paṭṭhāya yadā kadāci nimitte sati gamanassa anuññātattā yuttaṁ, na pana sattāhavārena gatassa aruṇaṁ anuṭṭhāpetvā tadahevagamanaṁ ‘‘aruṇo uṭṭhāpetabbo’’ti vuttattā. Yathā vā ‘‘sattāhānāgatāya pavāraṇāya sakaraṇīyo pakkamati, āgaccheyya vā so, bhikkhave, bhikkhu taṁ āvāsaṁ na vā āgaccheyyā’’tiādinā (mahāva. 207) pacchimasattāhe anāgamane anuññātepi aññasattāhesu taṁ na vaṭṭati. Evaṁ paṭhamasattāhe aruṇaṁ anuṭṭhāpetvā gamane anuññātepi tato paresu sattāhesu āgatassa aruṇaṁ anuṭṭhāpetvā gamanaṁ na vaṭṭati evāti niṭṭhamettha gantabbaṁ.",
  "tika-vin08t26:12": "Sace pavāritakāle vassāvāsikaṁ dentītiādinā vassāvāsikacīvarampi kathinacīvaraṁ viya vassaṁvutthavihārapaṭibaddhanti viññāyati. ‘‘Yadi sattāhavārena aruṇaṁ uṭṭhāpayiṁsu, gahetabba’’nti pana vuttattā sattāhakaraṇīyena gantvā sattāhabbhantare āgatā labhanti. Kathinānisaṁsacīvaraṁ pana saṅghaṁ anāpucchā te na labhanti. Vakkhati hi ‘‘sattāhakaraṇīyena gatāpi bhājanīyabhaṇḍaṁ labhantūti vā evarūpaṁ adhammikavattaṁ na kātabba’’nti (vi. saṅga. aṭṭha. 182). Idha āhaṭanti vihārato bahi āgataṭṭhāne ānītaṁ.",
  "tika-vin08t26:13": "Vāḷehi ubbāḷhā honti, gaṇhantipi paripātentipīti ettha gaṇhantīti gahetvā khādanti. Paripātentīti palāpenti, anubandhantīti attho. Imesu ‘‘gāḷehi ubbāḷhā hontī’’tiādīsu saṅghabhedapariyantesu vatthūsu kevalaṁ anāpatti hoti, pavāretuṁ pana na labhatīti daṭṭhabbaṁ. Sace panātiādīsu yasmā nānāsīmāyaṁ dvīsu āvāsesu vassaṁ upagacchantassa ‘‘dutiye vasissāmī’’ti upacārato nikkhantamatte paṭhamo senāsanaggāho paṭippassambhati, tasmā pāḷiyaṁ (mahāva. 207) ‘‘tassa, bhikkhave, bhikkhuno purimikā ca na paññāyatī’’ti paṭhamaṁ senāsanaggāhaṁ sandhāya vuttaṁ. Dutiyasenāsanaggāhe pana purimikā paññāyateva, tattheva temāsaṁ vasanto purimavassaṁvuttho eva hoti. Tato vā pana dutiyadivasādīsu ‘‘paṭhamasenāsane vasissāmī’’ti upacārātikkame purimikāpi na paññāyatīti daṭṭhabbaṁ.",
  "tika-vin08t26:14": "Paṭissavassa visaṁvādanapaccayā hontampi dukkaṭaṁ satiyeva paṭissave hotīti āha ‘‘tassa tassa paṭissavassa visaṁvāde dukkaṭa’’nti. Tenevāha ‘‘tañca kho…pe… visaṁvādanapaccayā’’ti. Pāḷiyaṁ (mahāva. 207) ‘‘so sattāhānāgatāya pavāraṇāya sakaraṇīyo pakkamatī’’ti vuttattā pavāraṇādivasepi sattāhakaraṇīyaṁ vinā gantuṁ na vaṭṭatīti daṭṭhabbaṁ. Imasmiṁ ṭhāne ‘‘navamito paṭṭhāya gantuṁ vaṭṭatī’’ti aṭṭhakathāvacanaṁ kacci uposathadivasato upanidhāya navamī icchitabbā, udāhu lokiyatithivasenāti āsaṅkanti. Tatrevaṁ vinicchitabbaṁ – purimabhaddapadamāsakāḷapakkhauposathadivasaṁ upanidhāya icchitabbā, na lokiyatithivasena. Bhaddapadamāsassa hi kāḷapakkhauposathadivasaṁ mariyādaṁ katvā tadanantarapāṭipadadivasato paṭṭhāya gaṇiyamāne sati yo divaso navamo hoti, tato paṭṭhāyāti vuttaṁ hoti. Tithipekkhāya pana itthiliṅgavohāro, tato navamito paṭṭhāya anāgatasattāhe pavāraṇā hoti.",
  "tika-vin08t26:15": "Sattāhaṁ anāgatāya assāti sattāhānāgatā. Kā sā? Pavāraṇā. Assayujamāsassa sukkapakkhanavamiyaṁ sattāhakaraṇīyaṁ adhiṭṭhāya gacchanto bhikkhu antovassassa sattāhamattāvasiṭṭhattā sattamaaruṇe uggatamatte vutthavasso hoti, dasamiyaṁ chāhamattaṁ, ekādasamiyaṁ pañcāhamattaṁ, dvādasiyaṁ caturāhamattaṁ, terasiyaṁ tīhamattaṁ, cuddasiyaṁ dvīhamattaṁ, pannarasiyaṁ ekāhamattaṁ avasiṭṭhaṁ hoti, tasmā pavāraṇādivasassa pariyosānabhūtaaruṇasmiṁ uggate vutthavasso hoti, tasmā tesaṁ bhikkhūnaṁ kukkuccavinodanatthaṁ bhagavā dhammassāmī ‘‘so sattāhānāgatāya pavāraṇāya sakaraṇīyo pakkamati, āgaccheyya vā so, bhikkhave, bhikkhu taṁ āvāsaṁ na vā āgaccheyya, tassa, bhikkhave, bhikkhuno purimikā ca paññāyati, paṭissave ca anāpattī’’ti (mahāva. 207) āha. Sattāhānāgatāya komudiyā cātumāsiniyāti etthāpi eseva nayo. Tattha komudiyā cātumāsiniyāti pacchimakattikapuṇṇamāyaṁ. Sā hi kumudānaṁ atthitāya komudī, catunnaṁ vassikamāsānaṁ pariyosānattā cātumāsinīti vuccati. Tadā hi kumudāni supupphitāni honti, tasmā kumudā ettha pupphantīti komudīti vuccati, kumudavatīti vuttaṁ hoti.",
  "tika-vin08t26:16": "182. Antovassavattakathāyaṁ nibaddhavattaṁ ṭhapetvāti sajjhāyamanasikārādīsu nirantarakaraṇīyesu kattabbaṁ katikavattaṁ katvā. Kasāvaparibhaṇḍanti kasāvehi bhūmiparikammaṁ. Vattanti katikavattaṁ.",
  "tika-vin08t26:17": "Evarūpaṁ adhammikavattaṁ na kātabbanti nānāverajjakā hi bhikkhū sannipatanti, tattha keci dubbalā appathāmā evarūpaṁ vattaṁ anupāletuṁ na sakkonti, tasmā idha āgatañca catutthapārājikavaṇṇanāyaṁ (pārā. aṭṭha. 2.227) āgataṁ āvāsaṁ vā maṇḍapaṁ vā sīmaṁ vā yaṁ kiñci ṭhānaṁ paricchinditvā ‘‘yo imamhā āvāsā paṭhamaṁ pakkamissati, taṁ ‘arahā’ti jānissāmā’’ti katāya katikāya yo ‘‘maṁ ‘arahā’ti jānantū’’ti tamhā ṭhānā paṭhamaṁ pakkamati, pārājiko hoti. Yo pana ācariyupajjhāyānaṁ vā kiccena mātāpitūnaṁ vā kenacideva karaṇīyena bhikkhācāravattaṁ vā uddesaparipucchādīnaṁ atthāya aññena vā tādisena karaṇīyena taṁ ṭhānaṁ atikkamitvā gacchati, anāpatti. Sacepissa evaṁ gatassa pacchā icchācāro uppajjati ‘‘na dānāhaṁ tattha gamissāmi, evaṁ maṁ arahāti sambhāvessantī’’ti, anāpattiyeva.",
  "tika-vin08t26:18": "Yopi kenacideva karaṇīyena taṁ ṭhānaṁ patvā sajjhāyamanasikārādivasena aññavihito vā hutvā corādīhi vā anubaddho meghaṁ vā uṭṭhitaṁ disvā anovassakaṁ pavisitukāmo taṁ ṭhānaṁ atikkamati, anāpatti, yānena vā iddhiyā vā gacchantopi pārājikaṁ nāpajjati, padagamaneneva āpajjati. Tampi yehi saha katikā katā, tehi saddhiṁ apubbaṁ acarimaṁ gacchanto nāpajjati. Evaṁ gacchantā hi sabbepi aññamaññaṁ rakkhanti. Sacepi maṇḍaparukkhamūlādīsu kiñci ṭhānaṁ paricchindanti ‘‘yo ettha nisīdati vā caṅkamati vā, taṁ ‘arahā’ti jānissāma’’, pupphāni vā ṭhapetvā, ‘‘yo imāni gahetvā pūjaṁ karissati, taṁ ‘arahā’ti jānissāmā’’tiādinā nayena katikā katā hoti, tatrāpi icchācāravasena tathā karontassa pārājikameva. Sacepi upāsakena antarāmagge vihāro vā kato hoti, cīvarādīni vā ṭhapitāni honti ‘‘ye arahanto, te imasmiṁ vihāre vasantu, cīvarādīni vā gaṇhantū’’ti, tatrāpi icchācāravasena vasantassa vā tāni vā gaṇhantassa pārājikameva, etaṁ pana adhammikakatikavattaṁ, tasmā na kātabbaṁ, aññaṁ vā evarūpaṁ ‘‘imasmiṁ temāsabbhantare sabbeva āraññakā hontu piṇḍapātikadhutaṅgādiavasesadhutaṅgadharā vā, atha vā sabbeva khīṇāsavā hontū’’ti evamādi. Nānāverajjakā hi bhikkhū sannipatanti. Tattha keci dubbalā appathāmā evarūpaṁ vattaṁ anupāletuṁ na sakkonti, tasmā evarūpampi vattaṁ na kātabbaṁ. ‘‘Imaṁ temāsaṁ sabbeheva na uddisitabbaṁ, na paripucchitabbaṁ, na pabbājetabbaṁ, mūgabbataṁ gaṇhitabbaṁ, bahisīmaṭṭhassapi saṅghalābho dātabbo’’ti evamādikampi na kattabbameva.",
  "tika-vin08t26:19": "Tividhampīti pariyattipaṭipattipaṭivedhavasena tividhampi. Sodhetvā pabbājethāti bhabbe ācārakulaputte upaparikkhitvā pabbājetha. Bhasse mattaṁ jānitvāti vacane pamāṇaṁ ñatvā. Dasakathāvatthu nāma appicchākathā santuṭṭhikathā pavivekakathā asaṁsaggakathā vīriyārambhakathā sīlakathā samādhikathā paññākathā vimuttikathā vimuttiñāṇadassanakathāti.",
  "tika-vin08t26:20": "Viggahasaṁvattanikaṁ vacanaṁ viggāhikaṁ. Caturārakkhaṁ ahāpentāti buddhānussati mettā asubhaṁ maraṇānussatīti imaṁ caturārakkhaṁ ahāpentā. Dantakaṭṭhakhādanavattaṁ ācikkhitabbanti ettha idaṁ dantakaṭṭhakhādanavattaṁ – yo devasikaṁ saṅghamajjhe osarati, tena sāmaṇerādīhi āharitvā bhikkhūnaṁ yathāsukhaṁ bhuñjanatthāya dantakaṭṭhamāḷake nikkhittesu dantakaṭṭhesu divase divase ekameva dantakaṭṭhaṁ gahetabbaṁ. Yo pana devasikaṁ na osarati, padhānaghare vasitvā dhammassavane vā uposathagge vā dissati, tena pamāṇaṁ sallakkhetvā cattāri pañca dantakaṭṭhāni attano vasanaṭṭhāne ṭhapetvā khāditabbāni. Tesu khīṇesu sace punapi dantakaṭṭhamāḷake bahūni hontiyeva, punapi āharitvā khāditabbāni. Yadi pana pamāṇaṁ asallakkhetvā āharati, tesu akhīṇesuyeva māḷake khīyati, tato keci therā ‘‘yehi gahitāni, te paṭiharantū’’ti vadeyyuṁ, keci ‘‘khādantu, puna sāmaṇerā āharissantī’’ti, tasmā vivādaparihāratthaṁ pamāṇaṁ sallakkhetabbaṁ, gahaṇe pana doso natthi. Maggaṁ gacchantenapi ekaṁ vā dve vā thavikāya pakkhipitvā gantabbanti. Bhikkhācāravattaṁ piṇḍapātikavatte āvibhavissati.",
  "tika-vin08t26:21": "Antogāme…pe… na kathetabbāti ettha catūsu paccayesu cīvare ca piṇḍapāte ca viññattipi na vaṭṭati nimittobhāsaparikathāpi. Senāsane viññattimeva na vaṭṭati, sesāni tīṇi vaṭṭanti. Gilānapaccaye sabbampi vaṭṭati. Evaṁ santepi ājīvaṁ sodhentehi bhikkhūhi suṭṭhu rakkhitabbāti. Iminā ājīvapārisuddhisīlaṁ dassitaṁ. Rakkhitindriyehi bhavitabbanti indriyasaṁvarasīlaṁ. Khandhakavattañca sekhiyavattañca pūretabbanti pātimokkhasaṁvarasīlaṁ. Paccayasannissitasīlaṁ pana tīhipi sāmatthiyato dassitaṁ. Iti catupārisuddhisīlapaṭisaṁyuttā evarūpā niyyānikakathā bahukāpi vattabbāti adhippāyo.",
  "tika-vin08t26:22": "Imasmiṁ vassūpanāyikavisaye tesu tesu nagaresu tasmiṁ tasmiṁ rājakāle apariyantā vivādakathā hoti. Kathaṁ? Vassūpanāyikakkhandhake (mahāva. 186) ‘‘tena kho pana samayena rājā māgadho seniyo bimbisāro vassaṁ ukkaḍḍhitukāmo bhikkhūnaṁ santike dūtaṁ pāhesi ‘yadi panāyyā āgame juṇhe vassaṁ upagaccheyyu’nti. Bhagavato etamatthaṁ ārocesuṁ, ‘anujānāmi, bhikkhave, rājūnaṁ anuvattitu’’’nti vacanaṁ nissāya bhagavatā adhimāsaṁ paññattanti maññamānā vedasamayena saṁsanditvā gayhamānā anekavihitaṁ vivādaṁ karonti. Vedasamaye kira dve adhimāsāni yācādhimāsañca pattādhimāsañca. Tattha kaliyugagaṇane ekūnavīsatigaṇanena bhājite dvepañcaṭṭhadasaterasasoḷasaṭṭhārasavasena sattadhā seso hoti, tesaṁ vasena cammādhimāsa pañcādhimāsa pasvādhimāsa dasādhimāsa terasādhimāsa soḷasādhimāsa aṭṭhārasādhimāsāti voharanti. Aṭṭhārasādhimāsaṁ pana avasānādhimāsantipi voharanti. Tesu pasusoḷasāni apatteyeva adhimāsapatanakaliyuge saṁvaccharamāsādivisamabhayena yācitvā māsassa ākaḍḍhitabbato yācādhimāsanti voharanti, sesāni pana pañcamatteyeva adhimāsapatanakaliyuge māsassa ākaḍḍhitabbato pattādhimāsanti. Tatretaṁ yācādhimāsalakkhaṇaṁ – tathato ajānantā pāḷiyā saṁsanditvā bimbisāraraññā bhagavato yācitādhimāsattā yācādhimāsaṁ nāma bhavati, tasmā dvīsu eva yācādhimāsesu divasena saha māso ākaḍḍhitabbo, na itaresūti vadanti, aññe pana pañcasu pattādhimāsesu eva saha divasena māso ākaḍḍhitabbo, na yācādhimāsesūti.",
  "tika-vin08t26:23": "Apare pana – ‘‘dvemā, bhikkhave, vassūpanāyikā purimikā pacchimikāti, aparajjugatāya āsāḷhiyā purimikā upagantabbā, māsagatāya āsāḷhiyā pacchimikā upagantabbā’’ti tasmiṁyeva vassūpanāyikakkhandhake (mahāva. 184) āgatāya pāḷiyā atthaṁ ayoniso gahetvā tithinakkhattayoge eva vassūpagamanaṁ bhagavatā anuññātaṁ, tasmā āsāḷhipuṇṇamāya anantarabhūto pāṭipadadivaso puṇṇātithiyā ca yutto hotu, pubbāsāḷhauttarāsāḷhasaṅkhātesu dvīsu nakkhattesu ekekena yutto ca, evaṁbhūto kālo yadi vinā divasena māsakaḍḍhane sampajjati, tathā ca sati māsamattākaḍḍhanameva kātabbaṁ, yadi na sampajjati, saha divasena māsākaḍḍhanaṁ, ayaṁ piṭakena ca vedena ca anulomo vinicchayoti vadanti.",
  "tika-vin08t26:24": "Tatrāpyeke vadanti – ‘‘mā iti cando vuccati tassa gatiyā divasassa minitabbato, so ettha sabbakalāpāripūriyā puṇṇoti puṇṇamā’’tiādinā vinayatthamañjūsādīsu (kaṅkhā. abhi. ṭī. nidānavaṇṇanā) āgamanato puṇṇātithiyogopi puṇṇamiyā eva icchitabbo, na pāṭipade, tathā nakkhattayogopi āsāḷhisukkapakkhassa pannarase uposathe ‘‘uttarāsāḷhanakkhatte, evaṁ dhātu patiṭṭhitā’’ti mahāvaṁse vacanatoti. Tattha purimā vadanti – evaṁ sante uposathadivaseyeva candaggāho ca sūriyaggāho ca bhaveyya, idāni pana kāḷapakkhapāṭipadādīsuyeva candaggāho, sukkapakkhapāṭipadādīsuyeva sūriyaggāho paññāyati, tasmā pāṭipadeyeva tithinakkhattayogo icchitabboti. Pacchimāpi vadanti – tumhādisānaṁ vādīnaṁ vacanena pubbe ākaḍḍhitabbadivasānaṁ anākaḍḍhitattā divasapuñjabhāvena evaṁ hoti, saccato pana uposathadivaseyeva candaggāho sūriyaggāho ca icchitabboti. Hotu, yathā icchatha, tathā vadatha, evaṁ bhūtapubbo sāṭṭhakathe tepiṭake buddhavacane atthīti? Atthi. Gandhārajātake (jā. aṭṭha. 3.7.75 gandhārajātakavaṇṇanā) hi uposathadivase candaggāho dvikkhattuṁ āgato. Tañhi jātakaṁ tīsu piṭakesu suttapariyāpannaṁ, pañcasu nikāyesu khuddakanikāyapariyāpannaṁ, navasu sāsanaṅgesu jātakapariyāpannanti. Evaṁ vutte purimakā paṭivacanaṁ dātuṁ na sakkuṇeyyunti.",
  "tika-vin08t26:25": "Athekacce ‘‘piṭakattaye adhikamāsāyeva santi, na adhikadivasā sāratthadīpaniyaṁ (sārattha. ṭī. pācittiya 3.404) ‘yaṁ pana vuttaṁ tīsupi gaṇṭhipadesu aṭṭhārasannaṁyeva vassānaṁ adhikamāse gahetvā gaṇitattā sesavassadvayassapi adhikāni divasāni honteva, tāni adhikadivasāni sandhāya nikkaṅkhā hutvāti vuttanti, taṁ na gahetabbaṁ. Na hi dvīsu vassesu adhikadivasā nāma visuṁ upalabbhanti tatiye vasse vassukkaḍḍhanavasena adhikamāse pariccatteyeva adhikamāsasambhavato, tasmā dvīsu vassesu atirekadivasā nāma visuṁ na sambhavantī’ti vacanato’’ti vadanti. Athaññe vadanti – piṭakattaye adhikadivasāti āgatā atthi vajirabuddhiṭīkāyaṁ (vajira. ṭī. pācittiya 404) ‘‘avasesānaṁ dvinnaṁ vassānaṁ adhikadivasāni honteva, tasmā nikkaṅkhā hutvā upasampādentī’’ti vacanatoti. Ito parampi vividhena ākārena kathenti. Suddhavedikāpi evaṁ vadanti, vinayadharā bhikkhū vinayasamayavasena vadanti. Amhākaṁ pana vedasamaye hatthagatagaṇanavaseneva jānitabbanti alamatipapañcena. Atthikehi tivassādhikasahassakaliyuge dhammarājena pucchitattā kataṁ adhimāsapakaraṇaṁ oloketvā jānitabbaṁ.",
  "tika-vin08t26:26": "Idha pana adhippetavinicchayameva kathayāma. Paṭhamadutiyavādesu na bimbisārarājā bhagavantaṁ adhimāsapaññāpanaṁ yācati, na ca bhagavā paññapeti, na ‘‘tasmiṁ vasse idaṁ nāma adhimāsaṁ hotī’’ti vā ‘‘māsamattaṁ vā sahadivasaṁ vā ākaḍḍhitabba’’nti vā pāḷiyaṁ aṭṭhakathāṭīkāsu ca atthi, rājā pana upakaṭṭhāya vassūpanāyikāya vedasamaye vassukkaḍḍhanasambhavato bhikkhūnaṁ paṭhamaāsāḷhamāse vassaṁ anupagantvā dutiyaāsāḷhamāse upagamanatthaṁ ‘‘yadi panāyyā āgame juṇhe vassaṁ upagaccheyyu’’nti dūtaṁ pāhesi. Yadi pana upagaccheyyuṁ, sādhu vatāti sambandhitabbaṁ. Bhikkhū pana rañño pahitasāsanaṁ bhagavato ārocesuṁ. Bhagavā pana vassukkaḍḍhane bhikkhūnaṁ guṇaparihāniyā abhāvato ‘‘anujānāmi, bhikkhave, rājūnaṁ anuvattitu’’nti (mahāva. 186) avoca. Tena vuttaṁ aṭṭhakathāyaṁ (mahāva. aṭṭha. 185) ‘‘anujānāmi bhikkhave rājūnaṁ anuvattitunti ettha vassukkaḍḍhanabhikkhūnaṁ kāci parihāni nāma natthītianuvattituṁ anuññāta’’nti. Vimativinodaniyañca (vi. vi. ṭī. mahāvagga 2.185) vuttaṁ ‘‘parihānīti guṇaparihānī’’ti, tasmā yācādhimāso vā hotu pattādhimāso vā, yasmiṁ yasmiṁ kāle anuvattanena bhikkhūnaṁ sīlādiguṇampi parihāni natthi, tasmiṁ tasmiṁ kāle anuvattitabbaṁ.",
  "tika-vin08t26:27": "Kathaṁ pana anuvattitabbaṁ, kathaṁ na anuvattitabbaṁ? Yadi anuvattante pubbe upavutthadivasato idāni upavasitabbauposathadivaso cātuddaso vā pannaraso vā hoti, tathā sati anuvattitabbaṁ. Yadi pana terasamo vā soḷasamo vā hoti, na anuvattitabbaṁ. Anuvattanto hi anuposathe uposathakato hoti, tato ‘‘na, bhikkhave, anuposathe uposatho kātabbo, yo kareyya, āpatti dukkaṭassā’’ti (mahāva. 183) vuttadukkaṭaṁ āpajjati, tasmā sīlaguṇaparihānisambhavato na anuvattitabbaṁ. Vuttañhi vimativinodaniyaṁ (vi. vi. ṭī. mahāvagga 2.240) ‘‘anujānāmi, bhikkhave, rājūnaṁ anuvattitunti vacanato panettha lokiyānaṁ tithiṁ anuvattantehipi attano uposathakkamena cātuddasiṁ pannarasiṁ vā, pannarasiṁ cātuddasiṁ vā karonteheva anuvattitabbaṁ, na pana soḷasamadivasaṁ vā terasamadivasaṁ vā uposathadivasaṁ karontehī’’ti.",
  "tika-vin08t26:28": "Tatiyacatutthavādepi ‘‘kati vassūpanāyikā’’ti saṁsayantānaṁ saṁsayavinodanatthaṁ ‘‘dvemā, bhikkhave, vassūpanāyikā purimikā pacchimikā’’ti (mahāva. 184) bhagavā avoca. Tato tāsaṁ dvinnaṁ vassūpanāyikānaṁ upagamanakālaṁ dassetuṁ ‘‘aparajjugatāya āsāḷhiyā purimikā upagantabbā, māsagatāya āsāḷhiyā pacchimikā upagantabbā’’ti vuttaṁ. Tatrāyaṁ piṇḍattho – āsāḷhipuṇṇamiyā anantare pāṭipadadivase purimikā upagantabbā, sāvaṇapuṇṇamiyā anantare pāṭipadadivase pacchimikā upagantabbāti. Tena vuttaṁ aṭṭhakathāyaṁ (mahāva. aṭṭha. 184) ‘‘tasmā āsāḷhipuṇṇamāya anantare pāṭipadadivase, āsāḷhipuṇṇamito vā aparāya puṇṇamāya anantare pāṭipadadivaseyeva vihāraṁ paṭijaggitvā pānīyaṁ paribhojanīyaṁ upaṭṭhāpetvā sabbaṁ cetiyavandanādisāmīcikammaṁ niṭṭhāpetvā ‘imasmiṁ vihāre imaṁ temāsaṁ vassaṁ upemī’ti sakiṁ vā dvattikkhattuṁ vā vācaṁ nicchāretvā vassaṁ upagantabba’’nti , sāratthadīpaniyampi (sārattha. ṭī. mahāvagga 3.184) ‘‘aparajjūti āsāḷhito aparaṁ dinaṁ, pāṭipadanti attho’’ti, vimativinodaniyampi (vi. vi. ṭī. mahāvagga 2.184) ‘‘aparasmiṁ divaseti dutiye pāṭipadadivase’’ti evaṁ pāḷiaṭṭhakathāṭīkāsu pāṭipadadivaseyeva vassūpagamanaṁ vuttaṁ, na vuttaṁ ‘‘amukatithiyoge’’ti vā ‘‘amukanakkhattayoge’’ti vā, tasmā pāṭipadadivase pāto aruṇuggamanato paṭṭhāya sakaladivasaṁ sakalaratti yāva dutiyaaruṇuggamanā yathārucite kāle vassaṁ upagantabbanti daṭṭhabbaṁ. Tato eva vassūpanāyikakāle puṇṇātithiyā yogo, uttarāsāḷhanakkhattena yogo hotūti vadantānaṁ vacanaṁ vinayaviruddhaṁ hoti, taṁ vacanaṁ gahetvā puṇṇātithiyogaṁ uttarāsāḷhanakkhattayogañca āgametvā vassaṁ upagantvāpi tathāgatena apaññattaṁ paññapeti nāmāti daṭṭhabbaṁ.",
  "tika-vin08t26:29": "Evaṁ pāḷiaṭṭhakathāṭīkāsu ca puṇṇātithiyoge eva vassaṁ upagantabbaṁ, na ekāya tithiyā yutteti vā uttarāsāḷhanakkhattayogeyeva, na sāvaṇanakkhattayogeti vā anāgatameva chāyaṁ gahetvā tathāgatena paññattaṁ viya potthakesu likhitvā kehici ṭhapitattā sakalaṁ vinayapiṭakaṁ apassantā vedasāmayikā taṁ vacanaṁ saddahitvā vassūpagamanakāle puṇṇātithiuttarāsāḷhayogameva gavesantā māsadivasena saha ākaḍḍhitabbakālepi māsamattameva ākaḍḍhanti, māsamattameva ākaḍḍhitabbakālepi saha divasena ākaḍḍhanti, tasmā evaṁvādino bhikkhū ‘‘apaññattaṁ tathāgatena paññattaṁ tathāgatenāti dīpetī’’ti vattabbataṁ āpajjanti, tasmā bhagavati gāravasahitā lajjino paṇḍitā evaṁ na gaṇhantīti. Tithinakkhattayogo pana uposathadivaseyeva bahudhā piṭakattaye āgato, porāṇavedaganthesu ca pasaṁsito, kadāci pana vohārakālo tithiyā nakkhattena ca visamo hoti, tasmā taṁ sametuṁ adhimāsapatanakāle māsampi divasampi ākaḍḍhanti, tasmā aññasmiṁ kāle visamepi ākaḍḍhanakāle samāpetabbaṁ. Evaṁ sati māsautusaṁvaccharānaṁ samabhāvo hotīti daṭṭhabbaṁ.",
  "tika-vin08t26:30": "Pañcamachaṭṭhavādesu adhimāsoti aṭṭhārasavassato adhikamāsaṁ gahetvā vutto, tasmā ‘‘adhiko māso adhimāso’’ti kammadhārayasamāsattā pulliṅgaṁ katvā vutto. Pubbe pana māsapuñjato adhikaghaṭiyo gahetvā vutto, tasmā ‘‘māsato adhikaṁ adhimāsa’’nti abyayībhāvasamāsattā napuṁsakaliṅgaṁ katvā vuttaṁ. Idha pana ‘‘porāṇakattherā ekūnavīsativassaṁ sāmaṇeraṁ nikkhamanīyapuṇṇamāsiṁ atikkamma pāṭipadadivase upasampādenti, taṁ kasmāti? Vuccate – ekasmiṁ vasse cha cātuddasikauposathadivasā honti, iti vīsatiyā vassesu cattāro māsā parihāyanti, rājāno tatiye tatiye vasse vassaṁ upakaḍḍhanti, iti aṭṭhārasasu vassesu cha māsā vaḍḍhanti, tato uposathavasena parihīne cattāro māse apanetvā dve māsā avasesā honti, te dve māse gahetvā vīsati vassāni paripuṇṇāni hontīti nikkaṅkhā hutvā nikkhamanīyapuṇṇamāsiṁ atikkamma pāṭipade upasampādentī’’ti aṭṭhakathāvacane (pāci. aṭṭha. 404) ‘‘nikkaṅkhā hutvāti adhikamāsehi saddhiṁ paripuṇṇavīsativassattā nibbematikā hutvā’’ti attho sāratthadīpaniyaṁ (sārattha. ṭī. pācittiya 3.404) vutto.",
  "tika-vin08t26:31": "Tatra nanu ca ‘‘tīsupi gaṇṭhipadesu aṭṭhārasannaṁ…pe… vutta’’nti vuttaṁ, taṁ kathanti codanaṁ sandhāya ‘‘yaṁ pana vuttaṁ…pe… taṁ na gahetabba’’nti kiñcāpi vuttaṁ, tathāpi taṁ gaṇṭhipadesu vuttavacanaṁ na gahetabbanti attho, kasmā na gahetabbanti āha ‘‘na hī’’tiādi. Hi yasmā na upalabbhanti, tasmā na gahetabbanti yojanā. Kathaṁ viññāyatīti āha ‘‘tatiye’’tiādi. Pariccatteyeva sambhavato, apariccatte asambhavato na upalabbhantīti byatirekavasena hetuphalayojanā. Tasmātiādi laddhaguṇaṁ.",
  "tika-vin08t26:32": "Vajirabuddhiṭīkāyaṁ pana gaṇṭhipadesu vuttameva gahetvā vadati. Etāni vacanāni sāmaṇerānaṁ vīsativassaparipuṇṇabhāvasādhakāniyeva honti, na adhimāsapatanavāresu sadivasamāsākaḍḍhanabhāvasādhakāni, tasmā imāni āharitvā taṁ adhikaraṇaṁ vinicchituṁ na sakkonti. Bhikkhū pana bahūnaṁ sannipāte kiñci pāṭhaṁ āharitvā kathetuṁ samattho sobhatīti katvā īdisaṁ pāṭhaṁ āharanti. Sutasannicayapaṇḍitā pana icchitatthassa asādhakattā evarūpaṁ na āharanti. Suddhavedikānampi vacane vinayadharā vinayameva jānanti, na bāhirasamayaṁ. Ayaṁ pana kathā bāhirasamaye pavattā, tasmā vinayadharānaṁ avisayoti maññantā vadanti.",
  "tika-vin08t26:33": "Vinayadharā pana ekacce vinayameva jānanti, ekacce sakalaṁ piṭakattayaṁ jānanti, ekacce sabāhirasamayaṁ piṭakattayaṁ jānanti, tasmā kathetuṁ samatthabhāvoyeva pamāṇaṁ. Vedikānampi vacanaṁ vedappakaraṇāgatameva pamāṇaṁ. Na yaṁ kiñci hatthagatagaṇanamattaṁ, tasmā yadā pathavissaro rājā sadivasaṁ māsaṁ ākaḍḍhitukāmo ‘‘jeṭṭhamāsakāḷapakkhauposathaṁ pannarasiyaṁ karontū’’ti yācissati, tadā ‘‘sakiṁ pakkhassa cātuddase vā pannarase vā’’ti vacanato pannarasiyaṁ uposathakaraṇe doso natthi, yadā suddhamāsameva ākaḍḍhitukāmo ‘‘cātuddasiyaṁ karontū’’ti yācissati, evaṁ sati pakatiyāpi jeṭṭhamāsakāḷapakkhuposatho cātuddasoyevāti katvā doso natthi, ubhayathāpi uposatho sukatoyeva hoti, tasmā anuvattitabbo. Tato paraṁ paṭhamāsāḷhamāsassa juṇhapakkhepi kāḷapakkhepi dutiyāsāḷhamāsassa juṇhapakkhepi pannarasīuposathaṁ katvā pāṭipadadivase tithiyogaṁ vā nakkhattayogaṁ vā anoloketvā pāto aruṇuggamanānantarato paṭṭhāya yāva puna aruṇuggamanā sakaladivasarattiyaṁ yathājjhāsayaṁ vassaṁ upagacchanto sūpagatova hoti, natthi koci dosoti daṭṭhabbo. Bhavatvevaṁ, pātova vassaṁ upagacchanto atthīti? Atthi. Vuttañhetaṁ senāsanakkhandhakavaṇṇanāyaṁ (cūḷava. aṭṭha. 318) ‘‘sace pātova gāhite senāsane añño vitakkacāriko bhikkhu āgantvā senāsanaṁ yācati, ‘gahitaṁ, bhante, senāsanaṁ, vassūpagato saṅgho, ramaṇīyo vihāro, rukkhamūlādīsu yattha icchatha, tattha vasathā’ti vattabbo’’ti.",
  "tika-vin08t26:34": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t26:35": "Vassūpanāyikavinicchayakathālaṅkāro nāma",
  "tika-vin08t26:36": "Chabbīsatimo paricchedo.",
  "tika-vin08t26:37": "Paṭhamo bhāgo niṭṭhito.",
  "tika-vin08t26:38": " Namo tassa bhagavato arahato sammāsambuddhassa",
  "tika-vin08t26:39": "Vinayālaṅkāra-ṭīkā (dutiyo bhāgo)"
}