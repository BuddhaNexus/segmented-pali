{
  "tika-abh06t36:0": "10. Dasamo paricchedo",
  "tika-abh06t36:1": "Sesakammaṭṭhānavibhāgo",
  "tika-abh06t36:2": "1298.",
  "tika-abh06t36:3": " Byāpādādīnavaṃ disvā, khemabhāvañca khantiyaṃ;",
  "tika-abh06t36:4": "Appamaññā tu bhāvento, vineyya paṭighaṃ kathaṃ.",
  "tika-abh06t36:5": "1299.",
  "tika-abh06t36:6": " Cetosantāpano kodho,",
  "tika-abh06t36:7": "Sampasādavikopano;",
  "tika-abh06t36:8": "Virūpabībhacchakaro,",
  "tika-abh06t36:9": "Mukhavaṇṇappadhaṃsano.",
  "tika-abh06t36:10": "1300.",
  "tika-abh06t36:11": " Sīlakālussiyuppādo, cittavikkhepasambhavo;",
  "tika-abh06t36:12": "Paññāpajjotaviddhaṃsī, paṭipattivibandhako.",
  "tika-abh06t36:13": "1301.",
  "tika-abh06t36:14": " Apāyekāyano maggo, pāpakaṇṭakabandhako;",
  "tika-abh06t36:15": "Dhammamaggasamucchedī, maggadvārapidhānako.",
  "tika-abh06t36:16": "1302.",
  "tika-abh06t36:17": " Yasovaṇṇavisaṅkhāro, guṇamūlappabhañjako;",
  "tika-abh06t36:18": "Dukkhadhammasamodhāno, byasanopaddavākaro.",
  "tika-abh06t36:19": "1303.",
  "tika-abh06t36:20": " Dunnimittamidaṃ jātaṃ, sabbasampattidhaṃsanaṃ;",
  "tika-abh06t36:21": "Dhūmaketusamuppādo, sabbalokavināsako.",
  "tika-abh06t36:22": "1304.",
  "tika-abh06t36:23": " Sabbakalyāṇadhammānaṃ, avamaṅgalamuṭṭhitaṃ;",
  "tika-abh06t36:24": "Hitārambhasamugghātī, antarāyasamāgamo.",
  "tika-abh06t36:25": "1305.",
  "tika-abh06t36:26": " Sabbākārapaṭikkūlaṃ, sabbaviddesakāraṇaṃ;",
  "tika-abh06t36:27": "Vipattimukhamuppannaṃ, amittajanapatthitaṃ.",
  "tika-abh06t36:28": "1306.",
  "tika-abh06t36:29": " Sapattakaraṇaṃ ghoraṃ, sabbānatthavidhāyakaṃ;",
  "tika-abh06t36:30": "Bhayamantarato jātaṃ, taṃ jano nāvabujjhati.",
  "tika-abh06t36:31": "1307.",
  "tika-abh06t36:32": " Khuradhāraṃ lihantāva, gilantāva hutāsanaṃ;",
  "tika-abh06t36:33": "Tittalābuṃva khādantā, gaṇhantādittamāyudhaṃ.",
  "tika-abh06t36:34": "1308.",
  "tika-abh06t36:35": " Byāpādamattasambhava-mattaghaññāya kevalaṃ;",
  "tika-abh06t36:36": "Upalāḷenti dummedhā, ghoramāsīvisaṃ yathā.",
  "tika-abh06t36:37": "1309.",
  "tika-abh06t36:38": " Dosatejena rukkhova, susirāruḷhapāvako;",
  "tika-abh06t36:39": "Antonudayhamānāpi, vipphandanti vighātino.",
  "tika-abh06t36:40": "1310.",
  "tika-abh06t36:41": " Nāvabujjhanti dummedhā, cetosaṅkappavāyunā;",
  "tika-abh06t36:42": "Ukkāmukhāmivāditta-mujjalantā punappunaṃ.",
  "tika-abh06t36:43": "1311.",
  "tika-abh06t36:44": " Bhayamaggasamāruḷhā, khemamaggavirodhino;",
  "tika-abh06t36:45": "Byāpannā kibbisākiṇṇā, atthadvayavirodhino.",
  "tika-abh06t36:46": "1312.",
  "tika-abh06t36:47": " Anāthā sallakāviddhā, visaṭṭā anusocino;",
  "tika-abh06t36:48": "Andhā viya migāraññe, bhamanti hatacakkhukā.",
  "tika-abh06t36:49": "1313.",
  "tika-abh06t36:50": " Asaṃvihitakammantā, bālā kodhavasānugā;",
  "tika-abh06t36:51": "Khippaṃ lakkhiṃ pariccattā, yasobhogehi dhaṃsare.",
  "tika-abh06t36:52": "1314.",
  "tika-abh06t36:53": " Duppaṭippāditārambhā, kodhasaṅkhobhamohitā;",
  "tika-abh06t36:54": "Dhammāmatarasassādaṃ, na vindanti aviddasu.",
  "tika-abh06t36:55": "1315.",
  "tika-abh06t36:56": " Bahvādīnavamicceva-manto byādhimivuṭṭhitaṃ;",
  "tika-abh06t36:57": "Jātānalamivucchaṅge, ajjhupekkhanti dujjanā.",
  "tika-abh06t36:58": "1316.",
  "tika-abh06t36:59": " Codayamānā dukkhehi, klesāciṇṇamalīmahā;",
  "tika-abh06t36:60": "Pāpakammehi pūrentā, senti maccupathe ciraṃ.",
  "tika-abh06t36:61": "1317.",
  "tika-abh06t36:62": " Tamevaṃ paṭisaṅkhāya, paṭighaṃ pana yoniso;",
  "tika-abh06t36:63": "Vāḷamigaṃva dhāvantaṃ, āvisantaṃva rakkhasaṃ.",
  "tika-abh06t36:64": "1318.",
  "tika-abh06t36:65": " Pāvakaṃva paribyuḷhaṃ, bhāyamānassa yogino;",
  "tika-abh06t36:66": "Sotthibhāvāya khemanta-mupaññattaṃ mahesinā.",
  "tika-abh06t36:67": "1319.",
  "tika-abh06t36:68": " Mātā kalyāṇadhammānaṃ, khamā nāma mahiddhikā;",
  "tika-abh06t36:69": "Samappavatti sattesu, sabbasampattisādhikā.",
  "tika-abh06t36:70": "1320.",
  "tika-abh06t36:71": " Kodhānalajalāseko ,",
  "tika-abh06t36:72": "Sokopāyāsanāsanaṃ;",
  "tika-abh06t36:73": "Āghātasallaniddhārī,",
  "tika-abh06t36:74": "Upanāhavimocanaṃ.",
  "tika-abh06t36:75": "1321.",
  "tika-abh06t36:76": " Vaṇṇakittisamuṭṭhānaṃ, guṇamūlābhisevanaṃ;",
  "tika-abh06t36:77": "Apārutamukhaṃveta-matthadvayasamiddhiyā.",
  "tika-abh06t36:78": "1322.",
  "tika-abh06t36:79": " Vighātapariyādāna-māsavānamasesato;",
  "tika-abh06t36:80": "Paṭipassambhanaṃ ceto-pītikaraṇacandanaṃ.",
  "tika-abh06t36:81": "1323.",
  "tika-abh06t36:82": " Sabbadukkhasamugghāti, sukhupaṭṭhānamuttamaṃ;",
  "tika-abh06t36:83": "Byasanodayavicchedo, bhayabheravaniggamo.",
  "tika-abh06t36:84": "1324.",
  "tika-abh06t36:85": " Cetopasādasandhāno, pāsādikaphalāvaho;",
  "tika-abh06t36:86": "Pavaro bodhisambhāro, narānaranisevito.",
  "tika-abh06t36:87": "1325.",
  "tika-abh06t36:88": " Pāpakantāranitthāro, caturāpāyarodhako;",
  "tika-abh06t36:89": "Dvārāvāpuraṇañcetaṃ, devalokūpapattiyā.",
  "tika-abh06t36:90": "1326.",
  "tika-abh06t36:91": " Paññāsīlasamādhānaṃ, paṭipattivisodhano;",
  "tika-abh06t36:92": "Piyaṅkaro sommabhāvo, dullabho bahupatthito.",
  "tika-abh06t36:93": "1327.",
  "tika-abh06t36:94": " Klesasaṅkhobhavikkhepa-vipphandapaṭibandhanaṃ;",
  "tika-abh06t36:95": "Titikkhāguṇamakkhāta-mārakkhavidhimattano.",
  "tika-abh06t36:96": "1328.",
  "tika-abh06t36:97": " Vihiṃsāratisārambha-paṭirodhavimocanaṃ;",
  "tika-abh06t36:98": "Verikibbisaviddhaṃsī, lokānuggahakāraṇaṃ.",
  "tika-abh06t36:99": "1329.",
  "tika-abh06t36:100": " Dhammapajjotakaraṇaṃ , saṃyogamalasodhanaṃ;",
  "tika-abh06t36:101": "Sammohatimiruddhāri, sampattipaṭipādanaṃ.",
  "tika-abh06t36:102": "1330.",
  "tika-abh06t36:103": " Iccattatthaṃ paratthañca, sampādetvā khamāparo;",
  "tika-abh06t36:104": "Sādheti sabbasampatti-midha ceva parattha ca.",
  "tika-abh06t36:105": "1331.",
  "tika-abh06t36:106": " Titikkhāguṇasampanno , pāṇabhūtānukampako;",
  "tika-abh06t36:107": "Anākulitakammanto, sorato sakhilo suci.",
  "tika-abh06t36:108": "1332.",
  "tika-abh06t36:109": " Nivāto samitācāro, subhago piyadassano;",
  "tika-abh06t36:110": "Paṭisaṅkhābalappatto, dhitimā matipāṭavo.",
  "tika-abh06t36:111": "1333.",
  "tika-abh06t36:112": " Akkhobho adhivāsento,",
  "tika-abh06t36:113": "Sabbānatthe parissaye;",
  "tika-abh06t36:114": "Bhīmasaṅgāmāvacaro,",
  "tika-abh06t36:115": "Hatthināgova sobhati.",
  "tika-abh06t36:116": "1334.",
  "tika-abh06t36:117": " Itthaṃ samantato bhaddaṃ, titikkhaṃ paccavekkhato;",
  "tika-abh06t36:118": "Passambheti samuṭṭhāya, khamā byāpādasambhamaṃ.",
  "tika-abh06t36:119": "1335.",
  "tika-abh06t36:120": " Dibbosadhamivātaṅkaṃ, meghajjavaṃ hutāsanaṃ;",
  "tika-abh06t36:121": "Khippamantaradhāpeti, titikkhā kodhamattano.",
  "tika-abh06t36:122": "1336.",
  "tika-abh06t36:123": " Tatonekaguṇopetaṃ, nekadosappabhañjanaṃ;",
  "tika-abh06t36:124": "Khantidhammamadhiṭṭhāya, pasannadhīramānaso.",
  "tika-abh06t36:125": "1337.",
  "tika-abh06t36:126": " Bhāveyya paṭhamaṃ tāva, mettābhāvanamuttamaṃ;",
  "tika-abh06t36:127": "Attānamupamaṃ katvā, sattesu hitavuḍḍhiyā.",
  "tika-abh06t36:128": "1338.",
  "tika-abh06t36:129": " Sabbe sattā ca pāṇā ca, bhūtā jīvā ca puggalā;",
  "tika-abh06t36:130": "Abyāpajjā tathāverā, anīghā ca sukhedhino.",
  "tika-abh06t36:131": "1339.",
  "tika-abh06t36:132": " Vijjāsampattibhogehi, pavaḍḍhantu yasassino;",
  "tika-abh06t36:133": "Parivārabalappattā, bhayopaddavavajjitā.",
  "tika-abh06t36:134": "1340.",
  "tika-abh06t36:135": " Sakhilā sukhasambhāsā, aññamaññāvirodhino;",
  "tika-abh06t36:136": "Modantu suhitā sabbe, mā kiñci pāpamāgamā.",
  "tika-abh06t36:137": "1341.",
  "tika-abh06t36:138": " Saddhāpāmojjabahulā, dānasīlamahussavā;",
  "tika-abh06t36:139": "Guṇabhūsitasantānā, āyuṃ pālentanāmayaṃ.",
  "tika-abh06t36:140": "1342.",
  "tika-abh06t36:141": " Sammādiṭṭhiṃ purodhāya, saddhammapaṭipattiyā;",
  "tika-abh06t36:142": "Ārādhentu hitopāya-maccantaṃ sukhasādhanaṃ.",
  "tika-abh06t36:143": "1343.",
  "tika-abh06t36:144": " Iti nānappakārena, sattesu hitamānasaṃ;",
  "tika-abh06t36:145": "Mātāva piyaputtamhi, pavatteyya nirantaraṃ.",
  "tika-abh06t36:146": "1344.",
  "tika-abh06t36:147": " Sinehaṃ parivajjento, byāpādañca vināsayaṃ;",
  "tika-abh06t36:148": "Parisuddhena cittena, hitakāmova kevalaṃ.",
  "tika-abh06t36:149": "1345.",
  "tika-abh06t36:150": " Mettāya mitte majjhatte, verike ca yathākkamaṃ;",
  "tika-abh06t36:151": "Karonto sīmasambhedaṃ, attani ca samaṃ phare.",
  "tika-abh06t36:152": "1346.",
  "tika-abh06t36:153": " Āsevantassa tassevaṃ, hitābhogasamāhitaṃ;",
  "tika-abh06t36:154": "Sattapaññattimārabbha, samādhiyati mānasaṃ.",
  "tika-abh06t36:155": "1347.",
  "tika-abh06t36:156": " Tato anīgho ekaggo, upasantamanoratho;",
  "tika-abh06t36:157": "Jhānattikaṃ catukkaṃ vā, mettācetovimuttiyā.",
  "tika-abh06t36:158": "1348.",
  "tika-abh06t36:159": " Bhūmidesadisāsatta-bhedabhinnesu odhiso;",
  "tika-abh06t36:160": "Yathāsambhavamappeti, sabbasattesvanodhiso.",
  "tika-abh06t36:161": "1349.",
  "tika-abh06t36:162": " Tadevamekasattamhi, paricchedaniyāmato;",
  "tika-abh06t36:163": "Bahukesu ca sattesu, sabbesu ca pavattati.",
  "tika-abh06t36:164": "1350.",
  "tika-abh06t36:165": " Tathāsevitasantāno,",
  "tika-abh06t36:166": "Mettācetovimuttiyā;",
  "tika-abh06t36:167": "Karuṇābhāvanāyoga-",
  "tika-abh06t36:168": "Mārabheyya tato paraṃ.",
  "tika-abh06t36:169": "1351.",
  "tika-abh06t36:170": " Sattānaṃ dukkhitākāra-māvajjitvāna yoniso;",
  "tika-abh06t36:171": "‘‘Aho dukkhā vimuccantu, sabbe sattā’’ti cintayaṃ.",
  "tika-abh06t36:172": "1352.",
  "tika-abh06t36:173": " Kathaṃ māṇavakoyañca, bhayabheravakampito;",
  "tika-abh06t36:174": "Byasanopaddavāviddho, vipphandati vighātavā.",
  "tika-abh06t36:175": "1353.",
  "tika-abh06t36:176": " Tathā hete vimosāya, paṭipannā virodhino;",
  "tika-abh06t36:177": "Sabyāpajjā vihaññanti, cetodukkhasamappitā.",
  "tika-abh06t36:178": "1354.",
  "tika-abh06t36:179": " Athaññe paridevanti, vipattivinipātikā;",
  "tika-abh06t36:180": "Padhupāyikasaṅkappā, sokopāyāsabhāgino.",
  "tika-abh06t36:181": "1355.",
  "tika-abh06t36:182": " Athāpare parābhūtā, kāmaklesavasīkatā;",
  "tika-abh06t36:183": "Mohandhakārapakkhantā, sattā gacchanti duggatiṃ.",
  "tika-abh06t36:184": "1356.",
  "tika-abh06t36:185": " Te tattha kaṭukaṃ ghoramanubhontā sakaṃ phalaṃ;",
  "tika-abh06t36:186": "Dukkhasūlasamāviddhā, bāhā paggayha kandare.",
  "tika-abh06t36:187": "1357.",
  "tika-abh06t36:188": " Dīgharattādhimuttāya, devalokasamiddhiyā;",
  "tika-abh06t36:189": "Devakāyā vihāyanti, akāmā parivattino.",
  "tika-abh06t36:190": "1358.",
  "tika-abh06t36:191": " Cirakālaṃ jalitvāna, sūriyova nabhantare;",
  "tika-abh06t36:192": "Brahmānopi patanteva, brahmalokāparāyaṇā.",
  "tika-abh06t36:193": "1359.",
  "tika-abh06t36:194": " Khandhapañcakamiccevaṃ, dukkhāgāraṃ samubbahaṃ;",
  "tika-abh06t36:195": "Nānāgatīsu vikkhittaṃ, pāṇajātaṃ vihaññati.",
  "tika-abh06t36:196": "1360.",
  "tika-abh06t36:197": " Anāthamanayāpannaṃ, parihānibhayākulaṃ;",
  "tika-abh06t36:198": "Vātamaṇḍalikakkhittapakkhīva parivattati.",
  "tika-abh06t36:199": "1361.",
  "tika-abh06t36:200": " Iti disvāna sutvā vā, sambhāvetvāna vā puna;",
  "tika-abh06t36:201": "Dukkhāpagamamicchanto, dukkhāpagama patthayaṃ.",
  "tika-abh06t36:202": "1362.",
  "tika-abh06t36:203": " Sukhitesu ca medhāvī, dukkhākāramanussaraṃ;",
  "tika-abh06t36:204": "Pavatteyya dayāpanno, karuṇābhāvanappanaṃ.",
  "tika-abh06t36:205": "1363.",
  "tika-abh06t36:206": " ‘‘Aho sattā vimuccantu, dukkhadhammehi sabbathā;",
  "tika-abh06t36:207": "Sādhu samentupāyāsā, sokā ca paridevanā.",
  "tika-abh06t36:208": "1364.",
  "tika-abh06t36:209": " ‘‘Khīyantu pāpadhammā ca, passambhentāmayā tathā;",
  "tika-abh06t36:210": "Saṃklesā palibodhā ca, samucchijjantu pāṇinaṃ.",
  "tika-abh06t36:211": "1365.",
  "tika-abh06t36:212": " ‘‘Byāpādā ca vihāyantu, vinivattantupaddavā;",
  "tika-abh06t36:213": "Byasanāni vinassantu, vigacchantu vipattiyo.",
  "tika-abh06t36:214": "1366.",
  "tika-abh06t36:215": " ‘‘Vihesā ca vighātā ca, khīyantu bhayabheravā;",
  "tika-abh06t36:216": "Paṭikkamantu vissaṭṭhā, sotthiṃ passantu pāṇino’’.",
  "tika-abh06t36:217": "1367.",
  "tika-abh06t36:218": " Iccevamanukampanto, sabbasattepi sabbathā;",
  "tika-abh06t36:219": "Sabbadukkhasamugghātaṃ, patthento karuṇāyati.",
  "tika-abh06t36:220": "1368.",
  "tika-abh06t36:221": " Sokuppattaṃ nivārento, vihiṃsaṃ dūrato haraṃ;",
  "tika-abh06t36:222": "Mettāyamiva pāpeti, karuṇājhānamappanaṃ.",
  "tika-abh06t36:223": "1369.",
  "tika-abh06t36:224": " Karuṇānantaraṃ yogī, bhāveyya muditaṃ tato;",
  "tika-abh06t36:225": "Sattānaṃ sukhitākāramāvajjetvāna yoniso.",
  "tika-abh06t36:226": "1370.",
  "tika-abh06t36:227": " Kathaṃ cirāya brahmāno, mahātejā mahiddhikā;",
  "tika-abh06t36:228": "Pītibhakkhā subhaṭṭhāyī, pamodanti nirāmayā.",
  "tika-abh06t36:229": "1371.",
  "tika-abh06t36:230": " Devakāyā mahābhogā,",
  "tika-abh06t36:231": "Mahesakkhā yasassino;",
  "tika-abh06t36:232": "Accharāparivārehi,",
  "tika-abh06t36:233": "Paricārenti nandane.",
  "tika-abh06t36:234": "1372.",
  "tika-abh06t36:235": " Rājābhisekasampattā, chattacāmarabhūsitā;",
  "tika-abh06t36:236": "Ādhippaccamadhiṭṭhāya, sukhitā rājabhogino.",
  "tika-abh06t36:237": "1373.",
  "tika-abh06t36:238": " Yathopaṭṭhitabhogehi, tadaññepi ca pāṇino;",
  "tika-abh06t36:239": "Yathākāmitanipphannā, modanti sukhapītikā.",
  "tika-abh06t36:240": "1374.",
  "tika-abh06t36:241": " Caturāpāyikā sattā, pāpakammaparikkhayā;",
  "tika-abh06t36:242": "Tato cutābhinandanti, sukhaṭṭhāne patiṭṭhitā.",
  "tika-abh06t36:243": "1375.",
  "tika-abh06t36:244": " Sabbālayasamugghātaṃ, patvā lokuttaraṃ padaṃ;",
  "tika-abh06t36:245": "Paṭipassaddhadarathā, sukhaṃ modantanappakaṃ.",
  "tika-abh06t36:246": "1376.",
  "tika-abh06t36:247": " Iti disvāna sutvā vā, sambhāvetvā punappunaṃ;",
  "tika-abh06t36:248": "Sattānamadhivāsento, sukhākāraṃ pamodati.",
  "tika-abh06t36:249": "1377.",
  "tika-abh06t36:250": " ‘‘Aho sādhu aho suṭṭhu,",
  "tika-abh06t36:251": "Modanti vata pāṇino;",
  "tika-abh06t36:252": "Aho suladdhaṃ sattānaṃ,",
  "tika-abh06t36:253": "Samiddhimabhipatthitaṃ.",
  "tika-abh06t36:254": "1378.",
  "tika-abh06t36:255": " ‘‘Pasannamukhavaṇṇā ca, paripuṇṇamanorathā;",
  "tika-abh06t36:256": "Pītipāmojjabahulā, ciraṃ jīvantunāmayā.",
  "tika-abh06t36:257": "1379.",
  "tika-abh06t36:258": " ‘‘Bhayamaggamatikkantā, dukkhasaṅghāṭanissaṭā;",
  "tika-abh06t36:259": "Khemamaggamanuppattā, pītisampattiphullitā.",
  "tika-abh06t36:260": "1380.",
  "tika-abh06t36:261": " ‘‘Samaggā suhitā cete, paṭisandhānapesalā;",
  "tika-abh06t36:262": "Sampattimabhivedenti, kalyāṇaguṇabhūsitā’’.",
  "tika-abh06t36:263": "1381.",
  "tika-abh06t36:264": " Iti sammā pihāyanto, sukhādhigamasampadaṃ;",
  "tika-abh06t36:265": "Sattānamabhirocento, muditāya samaṃ pharaṃ.",
  "tika-abh06t36:266": "1382.",
  "tika-abh06t36:267": " Hitvā palāsābhisaṅgaṃ, issāratiniraṅkato;",
  "tika-abh06t36:268": "Mettāyamiva pāpeti, muditājhānamappanaṃ.",
  "tika-abh06t36:269": "1383.",
  "tika-abh06t36:270": " Muditaṃ pana bhāvetvā, bhāveyyupekkhamuttamaṃ;",
  "tika-abh06t36:271": "Virodhānunayaṃ hitvā, hutvā majjhattamānaso.",
  "tika-abh06t36:272": "1384.",
  "tika-abh06t36:273": " Sabhāvabhūta lokassa,",
  "tika-abh06t36:274": "Lābhālābhaṃ yasāyasaṃ;",
  "tika-abh06t36:275": "Nindāpasaṃsaṃ passanto,",
  "tika-abh06t36:276": "Sukhaṃ dukkhañca kevalaṃ.",
  "tika-abh06t36:277": "1385.",
  "tika-abh06t36:278": " Kathaṃ kammassakatattāyaṃ lokānuparivattati;",
  "tika-abh06t36:279": "Lokadhamme parābhūto, attādheyyavivajjito.",
  "tika-abh06t36:280": "1386.",
  "tika-abh06t36:281": " Kiṃ nāmatthi samatthettha, pavattetuṃ yathāruci;",
  "tika-abh06t36:282": "Kassa vā ruciyā honti, sukhitā vātha dukkhitā.",
  "tika-abh06t36:283": "1387.",
  "tika-abh06t36:284": " Yathāpaccayasambhūtā, sukhadukkhā hi pāṇino;",
  "tika-abh06t36:285": "Na sakkā parivattetuṃ, aññena puna kenaci.",
  "tika-abh06t36:286": "1388.",
  "tika-abh06t36:287": " Micchāmaggamadhiṭṭhāya , vipajjanti ca mānavā;",
  "tika-abh06t36:288": "Sammāmaggaṃ purodhāya, sampajjanti punattanā.",
  "tika-abh06t36:289": "1389.",
  "tika-abh06t36:290": " Tattha kāyavasenete, parivattanti aññathā;",
  "tika-abh06t36:291": "Yathārucitakammantā, paccekavasavattino.",
  "tika-abh06t36:292": "1390.",
  "tika-abh06t36:293": " Niratthakavihesāyaṃ, maññe lokavicāraṇā;",
  "tika-abh06t36:294": "Santametaṃ paṇītañca, yadidaṃ tatrupekkhanaṃ.",
  "tika-abh06t36:295": "1391.",
  "tika-abh06t36:296": " Ahaṃ ko nāma ke cete, kimaṭṭhānabudhantaro;",
  "tika-abh06t36:297": "Paresupari pekkhanto, vihaññāmīti attano.",
  "tika-abh06t36:298": "1392.",
  "tika-abh06t36:299": " Sukhitā hontu vā mā vā, dukkhā muccantu vā na vā;",
  "tika-abh06t36:300": "Samiddhā vā daliddā vā, kā mamettha vicāraṇā.",
  "tika-abh06t36:301": "1393.",
  "tika-abh06t36:302": " Attānaṃ parihārantu, yathākāmaṃ tu pāṇino;",
  "tika-abh06t36:303": "Palibodho papañco vā, byāpādo vā na me tahiṃ.",
  "tika-abh06t36:304": "1394.",
  "tika-abh06t36:305": " Iti saṅkhāyupekkhanto, hitakāmopi pāṇinaṃ;",
  "tika-abh06t36:306": "Apakkhapātupekkhāya, samaṃ pharati yoniso.",
  "tika-abh06t36:307": "1395.",
  "tika-abh06t36:308": " Aññāṇupekkhā nikkhanto, anurodhaṃ virājiya;",
  "tika-abh06t36:309": "Mettāyamiva pāpeti, pañcamajjhānamappanaṃ.",
  "tika-abh06t36:310": "1396.",
  "tika-abh06t36:311": " Appamaññā catasseva-mācikkhi vadataṃ varo;",
  "tika-abh06t36:312": "Mahāpurisadhorayho, hitakāmo mahāmuni.",
  "tika-abh06t36:313": "1397.",
  "tika-abh06t36:314": " Na liṅgavisabhāgamhi, ādikammikayoginā;",
  "tika-abh06t36:315": "Bhāvetabbā matasatte, mettameva na sabbathā.",
  "tika-abh06t36:316": "1398.",
  "tika-abh06t36:317": " Pattabbasampadākāraṃ, dukkhākārañca pāṇisu;",
  "tika-abh06t36:318": "Āvajjaṃ muditākāramanattādhīnataṃ tathā.",
  "tika-abh06t36:319": "1399.",
  "tika-abh06t36:320": " Attani duggate mitte, majjhatteti yathākkamaṃ;",
  "tika-abh06t36:321": "Paṭhamaṃ bhāvanāyogamārabhitvā tato paraṃ.",
  "tika-abh06t36:322": "1400.",
  "tika-abh06t36:323": " Attani mitte majjhatte, veriketi catūsupi;",
  "tika-abh06t36:324": "Karonto sīmasambhedaṃ, sabbattha samamānaso.",
  "tika-abh06t36:325": "1401.",
  "tika-abh06t36:326": " Bhūmikādippabhedehi , paricchijjodhiso tathā;",
  "tika-abh06t36:327": "Aparicchijja vā cetā, bhāvetabbāti bhāsitā.",
  "tika-abh06t36:328": "1402.",
  "tika-abh06t36:329": " Asaṅkhotitasantānā, tāhi bhūtānukampakā;",
  "tika-abh06t36:330": "Viharantuttamā brahmavihārāti tato matā.",
  "tika-abh06t36:331": "1403.",
  "tika-abh06t36:332": " Appamāṇālambaṇattā, tathā suppaṭipattiyā;",
  "tika-abh06t36:333": "Sattesu appamāṇattā, appamaññāti sammatā.",
  "tika-abh06t36:334": "1404.",
  "tika-abh06t36:335": " Asampattahitā sattā, dukkhitā laddhasampadā;",
  "tika-abh06t36:336": "Kammassakāti cintetvā, tato tesu yathākkamaṃ.",
  "tika-abh06t36:337": "1405.",
  "tika-abh06t36:338": " ‘‘Sampattīhi samijjhantu,",
  "tika-abh06t36:339": "Dukkhā muccantu pāṇino;",
  "tika-abh06t36:340": "Aho sattā sukhappattā,",
  "tika-abh06t36:341": "Hontu sattā yathā tathā’’.",
  "tika-abh06t36:342": "1406.",
  "tika-abh06t36:343": " Iccābhivuddhimicchanto, dukkhāpagamanaṃ tathā;",
  "tika-abh06t36:344": "Samiddhe anumodanto, upekkhanto ca pīṇite.",
  "tika-abh06t36:345": "1407.",
  "tika-abh06t36:346": " Mātāva dahare putte, gilāne yobbane ṭhite;",
  "tika-abh06t36:347": "Sakiccapasute ceva, catudhā sampavattati.",
  "tika-abh06t36:348": "1408.",
  "tika-abh06t36:349": " Itthaṃ catudhā sattesu, sammā cittapavattanā;",
  "tika-abh06t36:350": "Sabbathāpi catuddhāva, tato vuttā mahesinā.",
  "tika-abh06t36:351": "1409.",
  "tika-abh06t36:352": " Iccetā pana bhāvento, pasannamukhamānaso;",
  "tika-abh06t36:353": "Sukhaṃ supati suttopi, pāpaṃ kiñci na passati.",
  "tika-abh06t36:354": "1410.",
  "tika-abh06t36:355": " Paṭibujjhatanutrāso, jāgarova pamodati;",
  "tika-abh06t36:356": "Cetaso ca samādhānaṃ, khippamevādhigacchati.",
  "tika-abh06t36:357": "1411.",
  "tika-abh06t36:358": " Parissayā pahīyanti, vigacchanti cupaddavā;",
  "tika-abh06t36:359": "Devatāpi ca rakkhanti, amuyhantaṃ anākulaṃ.",
  "tika-abh06t36:360": "1412.",
  "tika-abh06t36:361": " Phullaṃva kamalaṃ kāle, candaṃva vimalaṃ jano;",
  "tika-abh06t36:362": "Sommakomaladhammehi, piyacakkhūhi passati.",
  "tika-abh06t36:363": "1413.",
  "tika-abh06t36:364": " Asaṃhīro asaṃkuppo, sabbāvatthāsu paṇḍito;",
  "tika-abh06t36:365": "Samaṃ pavattitārambho, lokamesonugaṇhati.",
  "tika-abh06t36:366": "1414.",
  "tika-abh06t36:367": " Khaṇamattopacārekā, pavattekamhi puggale;",
  "tika-abh06t36:368": "Appamāṇā phalitveva, vaṇṇayanti mahesino.",
  "tika-abh06t36:369": "1415.",
  "tika-abh06t36:370": " Pageva sabbasattesu, appanāpattabhāvanā;",
  "tika-abh06t36:371": "Catassopi samībhūtā, vasībhūtā nirantaraṃ.",
  "tika-abh06t36:372": "1416.",
  "tika-abh06t36:373": " Puññadhārābhisandantā, paripūrenti paṇḍitaṃ;",
  "tika-abh06t36:374": "Appameyyamahoghova, sāgaraṃ vīcimālinaṃ.",
  "tika-abh06t36:375": "1417.",
  "tika-abh06t36:376": " Appamaññāmayānaṃ hi, puññānaṃ soḷasiṃ kalaṃ;",
  "tika-abh06t36:377": "Sabbopadhikapuññāni, nāgghantīti pakāsitaṃ.",
  "tika-abh06t36:378": "1418.",
  "tika-abh06t36:379": " Avañjhā tassa pabbajjā, yassa hetāsu gāravo;",
  "tika-abh06t36:380": "Sukhumodagyabahulo, tisso sikkhā susikkhati.",
  "tika-abh06t36:381": "1419.",
  "tika-abh06t36:382": " Amoghaṃ raṭṭhapiṇḍañca, bhuñjateso visesato;",
  "tika-abh06t36:383": "Tampi mahapphalaṃ hoti, saddhādeyyaṃ patiṭṭhitaṃ.",
  "tika-abh06t36:384": "1420.",
  "tika-abh06t36:385": " Saddhādikusalā dhammā, pavaḍḍhanti akhaṇḍitā;",
  "tika-abh06t36:386": "Sambuddhicariyānañca, mahattaṃ tassa pākaṭaṃ.",
  "tika-abh06t36:387": "1421.",
  "tika-abh06t36:388": " Akicchapaṭivedhāya, pādakajjhānamuttamaṃ;",
  "tika-abh06t36:389": "Uju cekāyano maggo, brahmalokūpapattiyā.",
  "tika-abh06t36:390": "1422.",
  "tika-abh06t36:391": " Vāsanābhāgiyā cetā, bodhisambhārakūlikā;",
  "tika-abh06t36:392": "Sovaggikā sukhāhārā, lokārakkhā niruttarā.",
  "tika-abh06t36:393": "1423.",
  "tika-abh06t36:394": " Appameyyānisaṃsevaṃ, appameyyaguṇodayā;",
  "tika-abh06t36:395": "Appamaññā tato tāsu, na pamajjeyya paṇḍito.",
  "tika-abh06t36:396": "1424.",
  "tika-abh06t36:397": " Paṭikkūlaṃ panāhāre, bhāvento saññamuttamaṃ;",
  "tika-abh06t36:398": "Kabaḷīkāramāhāra-mannapānādisaṅgahaṃ.",
  "tika-abh06t36:399": "1425.",
  "tika-abh06t36:400": " Asitaṃ khāyitaṃ pītaṃ, sāyitañca rahogato;",
  "tika-abh06t36:401": "Paṭikkūlanti cinteyya, gamanādivasā kathaṃ.",
  "tika-abh06t36:402": "1426.",
  "tika-abh06t36:403": " Tapovanamidaṃ hitvā, ramaṇīyamanākulaṃ;",
  "tika-abh06t36:404": "Āhārahetu gantabbo, gāmo gāmajanākulo.",
  "tika-abh06t36:405": "1427.",
  "tika-abh06t36:406": " Tatthāsuciparikliṭṭhe, dujjanāvārasaṅkare;",
  "tika-abh06t36:407": "Dīnamesayatuttiṭṭhaṃ, gehe gehe tu bhojanaṃ.",
  "tika-abh06t36:408": "1428.",
  "tika-abh06t36:409": " Taṃ kheḷamalasaṃkliṭṭhaṃ, jivhaggaparivattitaṃ;",
  "tika-abh06t36:410": "Dantacuṇṇitasambhinnaṃ, vaṇṇagandhaṃ vilissati.",
  "tika-abh06t36:411": "1429.",
  "tika-abh06t36:412": " Pittasemhaparibyuḷhaṃ, pubbalohitamissitaṃ;",
  "tika-abh06t36:413": "Pavisantaṃ paṭikkūlaṃ, jegucchaṃ dhikkatāsivaṃ.",
  "tika-abh06t36:414": "1430.",
  "tika-abh06t36:415": " Kucchiyaṃ kuṇapākiṇṇe, duggandhaparibhāvite;",
  "tika-abh06t36:416": "Suvānavamathākāraṃ, vantaṃva svānadoṇiyaṃ.",
  "tika-abh06t36:417": "1431.",
  "tika-abh06t36:418": " Tattacandanikāyaṃva , nānākimisamākule;",
  "tika-abh06t36:419": "Tattha bubbuḷakacchannaṃ, kuthitaṃ paripaccati.",
  "tika-abh06t36:420": "1432.",
  "tika-abh06t36:421": " Saṃpaccantaṃ panetañca, sabhāvañca visevitaṃ;",
  "tika-abh06t36:422": "Vaḍḍheti kesalomādiṃ, nānākuṇapasañcayaṃ.",
  "tika-abh06t36:423": "1433.",
  "tika-abh06t36:424": " Vipaccantamathopetamanekopaddavāvahaṃ;",
  "tika-abh06t36:425": "Kuṭṭhagaṇḍakilāsādimahābyādhisatodayaṃ.",
  "tika-abh06t36:426": "1434.",
  "tika-abh06t36:427": " Pūtibhūtañca taṃ pakka-manekadvārasañcitaṃ;",
  "tika-abh06t36:428": "Medapiṇḍaṃva kuthitaṃ, parissavati santataṃ.",
  "tika-abh06t36:429": "1435.",
  "tika-abh06t36:430": " Yena pūtigato kāyo, niccaṃ duggandhavāyiko;",
  "tika-abh06t36:431": "Dhoviyantopi satataṃ, sucibhāvaṃ na gacchati.",
  "tika-abh06t36:432": "1436.",
  "tika-abh06t36:433": " Kucchito soyamāhāro,",
  "tika-abh06t36:434": "Kāyāsucinisevano;",
  "tika-abh06t36:435": "Nissandamalaniṭṭhāno,",
  "tika-abh06t36:436": "Upaklesaphalāvaho.",
  "tika-abh06t36:437": "1437.",
  "tika-abh06t36:438": " Kāmarāgasamuṭṭhānaṃ, rogajātinibandhanaṃ;",
  "tika-abh06t36:439": "Madappamādādhiṭṭhānaṃ, pāpakammamahāpatho.",
  "tika-abh06t36:440": "1438.",
  "tika-abh06t36:441": " Ahitodayamaggoyaṃ, bhayabheravasambhavo;",
  "tika-abh06t36:442": "Byasanāgamanadvāraṃ, apāyāvahitaṃ mukhaṃ.",
  "tika-abh06t36:443": "1439.",
  "tika-abh06t36:444": " Carantattasamattāva, yatthodariyamucchitā;",
  "tika-abh06t36:445": "Kliṭṭhakammāni dummedhā, karontā dukkhabhāgino.",
  "tika-abh06t36:446": "1440.",
  "tika-abh06t36:447": " Tattha cittavirāgāya, kiṃ pakkaphalasannibhe;",
  "tika-abh06t36:448": "Rasassādapiyākāre, ghorādīnavasañcite.",
  "tika-abh06t36:449": "1441.",
  "tika-abh06t36:450": " Bhāventassa paṭikkūla-saññamevaṃ vibhāvino;",
  "tika-abh06t36:451": "Upacārapathaṃ patvā, cittaṃ hoti samāhitaṃ.",
  "tika-abh06t36:452": "1442.",
  "tika-abh06t36:453": " Soyaṃ passambhitāhāra-",
  "tika-abh06t36:454": "Visado so vicakkhaṇo;",
  "tika-abh06t36:455": "Madappamādanikkhanto,",
  "tika-abh06t36:456": "Rasassādanirālayo.",
  "tika-abh06t36:457": "1443.",
  "tika-abh06t36:458": " Limpento viya bhesajja-makkharabbhañjako yathā;",
  "tika-abh06t36:459": "Puttamaṃsaṃva khādanto, āhāraṃ paribhuñjati.",
  "tika-abh06t36:460": "1444.",
  "tika-abh06t36:461": " Ariyavaṃsānupajāto,",
  "tika-abh06t36:462": "Appicchādiguṇodito;",
  "tika-abh06t36:463": "Kāmajālaṃ padāletvā,",
  "tika-abh06t36:464": "Sotthiṃ pappoti paṇḍito.",
  "tika-abh06t36:465": "1445.",
  "tika-abh06t36:466": "Catudhātuvavatthānaṃ, bhāvento pana pañcadhā;",
  "tika-abh06t36:467": "Dhātuyo parigaṇheyya, catassopi sabhāvato.",
  "tika-abh06t36:468": "1446.",
  "tika-abh06t36:469": " Saṅkhepena ca vitthārā, sambhārā ca salakkhaṇā;",
  "tika-abh06t36:470": "Ajjhattañca bahiddhā ca, catudhā vibhaje kathaṃ.",
  "tika-abh06t36:471": "1447.",
  "tika-abh06t36:472": " Yaṃ kiñci kesalomādi, kakkhaḷattaṃ pavuccati;",
  "tika-abh06t36:473": "Ajjhattaṃ pathavīdhātu, bahiddhā tu tatoparā.",
  "tika-abh06t36:474": "1448.",
  "tika-abh06t36:475": " Yūsabhūtanti yaṃ kiñci,",
  "tika-abh06t36:476": "Āpova paripācakaṃ;",
  "tika-abh06t36:477": "Tejo vāyoti gaṇheyya,",
  "tika-abh06t36:478": "Vitthambhakamasesato.",
  "tika-abh06t36:479": "1449.",
  "tika-abh06t36:480": " Vitthāratopi sambhārā, kesalomādi vīsati;",
  "tika-abh06t36:481": "Pathavīdhātu pittādi, dvādasāpoti bhāvaye.",
  "tika-abh06t36:482": "1450.",
  "tika-abh06t36:483": " Tejena yena kāyoyaṃ, santappati jirīyati;",
  "tika-abh06t36:484": "Paridayhati sammā ca, paccanti asitādayo.",
  "tika-abh06t36:485": "1451.",
  "tika-abh06t36:486": " Tadetaṃ catukoṭṭhāsaṃ, kāyasambhavamattano;",
  "tika-abh06t36:487": "Tejodhātūti gaṇheyya, vāyodhātūticāparaṃ.",
  "tika-abh06t36:488": "1452.",
  "tika-abh06t36:489": " Uddhañcādhogamāvātā, kucchikoṭṭhāsayā tathā;",
  "tika-abh06t36:490": "Aṅgamaṅgānusārī ca, chadhānāpānamiccapi.",
  "tika-abh06t36:491": "1453.",
  "tika-abh06t36:492": " Taṃ taṃ lakkhaṇamārabbha, niddhāretvā salakkhaṇaṃ;",
  "tika-abh06t36:493": "Parigaṇheyya sabbattha, catudhā dhātusaṅgahaṃ.",
  "tika-abh06t36:494": "1454.",
  "tika-abh06t36:495": " Iccevaṃ catukoṭṭhāso,",
  "tika-abh06t36:496": "Dhātumatto kaḷevaro;",
  "tika-abh06t36:497": "Niccetano ca nissatto,",
  "tika-abh06t36:498": "Nissāro parabhojano.",
  "tika-abh06t36:499": "1455.",
  "tika-abh06t36:500": " Ritto tuccho ca suñño ca,",
  "tika-abh06t36:501": "Vivitto ca pavajjito;",
  "tika-abh06t36:502": "Attā vā attanīyaṃ vā,",
  "tika-abh06t36:503": "Natthevettha kathañcipi.",
  "tika-abh06t36:504": "1456.",
  "tika-abh06t36:505": " Kevalaṃ cetanāviddho, kāyoyaṃ parivattati;",
  "tika-abh06t36:506": "Kampito yāya yantaṃva, sādhippāyova khāyati.",
  "tika-abh06t36:507": "1457.",
  "tika-abh06t36:508": " Āyu usmā ca viññāṇaṃ, yadā kāyaṃ jahantimaṃ;",
  "tika-abh06t36:509": "Apaviddho tadā seti, niratthaṃva kaliṅgaraṃ.",
  "tika-abh06t36:510": "1458.",
  "tika-abh06t36:511": " Viparītaṃ papañcentā, bahudhā mohapārutā;",
  "tika-abh06t36:512": "Yattha micchāvipallāsaparābhūtā puthujjanā.",
  "tika-abh06t36:513": "1459.",
  "tika-abh06t36:514": " Saṃsāraddhānakantāraṃ, caturāpāyasaṅkaraṃ;",
  "tika-abh06t36:515": "Byasanekāyanopāyaṃ, nātivattanti dujjanā.",
  "tika-abh06t36:516": "1460.",
  "tika-abh06t36:517": " Soyamevaṃ catuddhāti,",
  "tika-abh06t36:518": "Dhātubhedena passato;",
  "tika-abh06t36:519": "Tassopacāriko nāma,",
  "tika-abh06t36:520": "Samatho hoti cetasi.",
  "tika-abh06t36:521": "1461.",
  "tika-abh06t36:522": " Itthaṃ dhātuvavatthānaṃ, katvā tadanusārato;",
  "tika-abh06t36:523": "Upādārūpadhamme ca, nāmadhamme ca sabbathā.",
  "tika-abh06t36:524": "1462.",
  "tika-abh06t36:525": " Bhūmibhūte pariggayha, passanto paccayaṭṭhitiṃ;",
  "tika-abh06t36:526": "Ajjhattañca bahiddhā ca, vipassantodayabbayaṃ.",
  "tika-abh06t36:527": "1463.",
  "tika-abh06t36:528": " Yathābhūtamabhiññāya, nibbindanto virajjati;",
  "tika-abh06t36:529": "Virāgā ca vimuccitvā, pāragūti pavuccati.",
  "tika-abh06t36:530": "1464.",
  "tika-abh06t36:531": "Āruppaṃ pana bhāvento, kammaṭṭhānamanāvilaṃ;",
  "tika-abh06t36:532": "Catukkapañcakajjhānaṃ, patvā kasiṇamaṇḍale.",
  "tika-abh06t36:533": "1465.",
  "tika-abh06t36:534": " Pariciṇṇavasībhūtā, jhānā vuṭṭhāya pañcamā;",
  "tika-abh06t36:535": "Cinteti daṇḍādānādirūpadosamabhiṇhaso.",
  "tika-abh06t36:536": "1466.",
  "tika-abh06t36:537": " Nibbindanto tato rūpe, tadākāre ca gocare;",
  "tika-abh06t36:538": "Tadālambaṇadhamme ca, patthento samatikkamaṃ.",
  "tika-abh06t36:539": "1467.",
  "tika-abh06t36:540": " Pattharitvāna yaṃ kiñci, ākāsakasiṇaṃ vinā;",
  "tika-abh06t36:541": "Ugghāṭeti tamevātha, kasiṇaṃ dhitimā sato.",
  "tika-abh06t36:542": "1468.",
  "tika-abh06t36:543": " Na taṃ manasi karoti, nāvajjati na pekkhati;",
  "tika-abh06t36:544": "Cintābhogavinimutto, kasiṇaṃ pati sabbathā.",
  "tika-abh06t36:545": "1469.",
  "tika-abh06t36:546": " Tadappāyasamaññātamākāsaṃ pati mānasaṃ;",
  "tika-abh06t36:547": "Sādhukaṃ paṭipādeti, yoniso paṭicintayaṃ.",
  "tika-abh06t36:548": "1470.",
  "tika-abh06t36:549": " Tassāvajjanasampannaṃ, upāyapaṭipāditaṃ;",
  "tika-abh06t36:550": "Kasiṇāpagamākāsaṃ, cintanārabbha vattati.",
  "tika-abh06t36:551": "1471.",
  "tika-abh06t36:552": " Itthamantaradhāpetvā, kasiṇaṃ tu tato paraṃ;",
  "tika-abh06t36:553": "Sabbāvantamanantaraṃ, pharatākāsagocaraṃ.",
  "tika-abh06t36:554": "1472.",
  "tika-abh06t36:555": " Tattha vuttanayeneva, bhāventassopacārato;",
  "tika-abh06t36:556": "Paṭhamāruppamappeti, ākāsānantagocare.",
  "tika-abh06t36:557": "1473.",
  "tika-abh06t36:558": " Tato tamhā vasībhūtā, vuṭṭhahitvā vicintayaṃ;",
  "tika-abh06t36:559": "‘‘Āsannarūpāvacarajjhānapaccatthika’’nti taṃ.",
  "tika-abh06t36:560": "1474.",
  "tika-abh06t36:561": " Nikantiṃ pariyādāya, tamhā ākāsagocarā;",
  "tika-abh06t36:562": "Appetuṃ dutiyāruppa-matisantanti gacchati.",
  "tika-abh06t36:563": "1475.",
  "tika-abh06t36:564": " Paṭhamāruppaviññāṇa-manantaṃ pharato tato;",
  "tika-abh06t36:565": "Dutiyāruppamappeti, viññāṇānantagocare.",
  "tika-abh06t36:566": "1476.",
  "tika-abh06t36:567": " Paṭhamāruppaviññāṇa-mabhāvento tato paraṃ;",
  "tika-abh06t36:568": "Appeti tatiyāruppa-mākiñcaññamhi gocare.",
  "tika-abh06t36:569": "1477.",
  "tika-abh06t36:570": " Tato ca tatiyāruppaṃ, ‘‘santameta’’nti passato;",
  "tika-abh06t36:571": "Catutthāruppamappeti, tatiyāruppagocare.",
  "tika-abh06t36:572": "1478.",
  "tika-abh06t36:573": " Gūthamhi maṇḍape laggo, eko tannissitoparo;",
  "tika-abh06t36:574": "Eko bahi anissāya, taṃ taṃ nissāya cāparo.",
  "tika-abh06t36:575": "1479.",
  "tika-abh06t36:576": " Ṭhito catūhi etehi, purisehi yathākkamaṃ;",
  "tika-abh06t36:577": "Samānatāya ñātabbā, catassopi vibhāvinā.",
  "tika-abh06t36:578": "1480.",
  "tika-abh06t36:579": " Iccālambaṇabhedehi , catudhāruppabhāvanā;",
  "tika-abh06t36:580": "Aṅgabhedaṃ panetāsaṃ, na kathenti tathāpi ca.",
  "tika-abh06t36:581": "1481.",
  "tika-abh06t36:582": " Suppaṇītatarā honti, uddhamuddhaṃ yathākkamaṃ;",
  "tika-abh06t36:583": "Cātumahārājikādidibbasampattiyo yathā.",
  "tika-abh06t36:584": "1482.",
  "tika-abh06t36:585": " Āneñjamiti bhāvetvā, samāpattiṃ catubbidhaṃ;",
  "tika-abh06t36:586": "Susamāhitasaṅkappo, sampannācalamānaso.",
  "tika-abh06t36:587": "1483.",
  "tika-abh06t36:588": " Vipassanto yathābhūtaṃ, sacchikatvā phaluttamaṃ;",
  "tika-abh06t36:589": "Ubhatobhāgavimutto, arahāti pavuccati.",
  "tika-abh06t36:590": "1484.",
  "tika-abh06t36:591": " Kammaṭṭhānavidhiṃ ñatvā, cattālīsavidhaṃ tato;",
  "tika-abh06t36:592": "Abhiññāyopi viññeyyā, samathe bhāvanānaye.",
  "tika-abh06t36:593": "1485.",
  "tika-abh06t36:594": " Iddhividhā dibbasotā, cetopariyajānanā;",
  "tika-abh06t36:595": "Pubbenivāsānussati, dibbacakkhu tathāparā.",
  "tika-abh06t36:596": "1486.",
  "tika-abh06t36:597": " Cetosamādhinissaṭṭhā, pañcābhiññā pakāsitā;",
  "tika-abh06t36:598": "Rūpāvacaradhammāva, pañcamajjhānabhūmikā.",
  "tika-abh06t36:599": "1487.",
  "tika-abh06t36:600": " Bahubhāvādidhiṭṭhānaṃ, komārādivikubbanā;",
  "tika-abh06t36:601": "Manomayābhinimmānamiccevaṃ tividhiddhiyo.",
  "tika-abh06t36:602": "1488.",
  "tika-abh06t36:603": " Dibbe ca mānuse sadde,",
  "tika-abh06t36:604": "Tathā dūre ca santike;",
  "tika-abh06t36:605": "Suṇanti yāya sā dibbā,",
  "tika-abh06t36:606": "Sotadhātūti bhāsitā.",
  "tika-abh06t36:607": "1489.",
  "tika-abh06t36:608": "Cetopariyañāṇanti, parapuggalacetaso;",
  "tika-abh06t36:609": "Sarāgavītarāgādiparicchedakamīritaṃ.",
  "tika-abh06t36:610": "1490.",
  "tika-abh06t36:611": " Pubbenivutthakhandhānussaraṇe ñāṇamīritaṃ;",
  "tika-abh06t36:612": "Pubbenivāsānussatiñāṇa nāmena tādinā.",
  "tika-abh06t36:613": "1491.",
  "tika-abh06t36:614": " Cavamāne ca jāyante, satte rūpamarūpakaṃ;",
  "tika-abh06t36:615": "Tathā mānusakaṃ rūpaṃ, thūlaṃ sukhuma santikaṃ.",
  "tika-abh06t36:616": "1492.",
  "tika-abh06t36:617": " Dūre pakāsaṃ channañca, yena passanti yogino;",
  "tika-abh06t36:618": "Cutūpapātañāṇaṃ taṃ, dibbacakkhūti vuccati.",
  "tika-abh06t36:619": "1493.",
  "tika-abh06t36:620": " Anāgataṃsañāṇañca, yathākammupagaṃ tathā;",
  "tika-abh06t36:621": "Tannissitattā gacchanti, dibbacakkhumhi saṅgahaṃ.",
  "tika-abh06t36:622": "1494.",
  "tika-abh06t36:623": " Iti pañcavidhaṃ pattumabhiññaṃ pana paṇḍito;",
  "tika-abh06t36:624": "Katvāna pañcamajjhāne, pañcadhā vasitaṃ cidaṃ.",
  "tika-abh06t36:625": "1495.",
  "tika-abh06t36:626": " Tathā samāhite citte, parisuddhe niraṅgaṇe;",
  "tika-abh06t36:627": "Mudubhūte kammaniye, āneñjamhi patiṭṭhite.",
  "tika-abh06t36:628": "1496.",
  "tika-abh06t36:629": " Abhiññāpādakajjhānā, tato vuṭṭhāya pañcamā;",
  "tika-abh06t36:630": "Abhiññāparikammāya, ninnāmeyyātha mānasaṃ.",
  "tika-abh06t36:631": "1497.",
  "tika-abh06t36:632": " Adhiṭṭheyyādikaṃ taṃ tamāvajjitvā yathārahaṃ;",
  "tika-abh06t36:633": "Parikammaṃ karitvāna, samāpajjeyya pādakaṃ.",
  "tika-abh06t36:634": "1498.",
  "tika-abh06t36:635": " Punadeva ca vuṭṭhāya, parikammaṃ yathā pure;",
  "tika-abh06t36:636": "Karontassa panappeti, abhiññāṇena pañcamaṃ.",
  "tika-abh06t36:637": "1499.",
  "tika-abh06t36:638": " Adhiṭṭhantaṃ vikubbantaṃ, nimminantaṃ yathārahaṃ;",
  "tika-abh06t36:639": "Sadde suṇantaṃ sattānaṃ, parijānañca mānasaṃ.",
  "tika-abh06t36:640": "1500.",
  "tika-abh06t36:641": " Saraṃ pubbenivāsañca, passaṃ sugatiduggatiṃ;",
  "tika-abh06t36:642": "Yathākammaṃ vipākañca, pajānantamanāgataṃ.",
  "tika-abh06t36:643": "1501.",
  "tika-abh06t36:644": " Yathāsambhavamiccevamupāyakusalo muni;",
  "tika-abh06t36:645": "Upanissayasampanno, abhiññamadhigacchati.",
  "tika-abh06t36:646": "1502.",
  "tika-abh06t36:647": " Pattābhiñño mahāyogī, pariyodātamānaso;",
  "tika-abh06t36:648": "Paripakkena ñāṇena, vipassitvā tilakkhaṇaṃ.",
  "tika-abh06t36:649": "1503.",
  "tika-abh06t36:650": " Laddhāsavakkhayaṃ ñāṇaṃ, chadhābhiññamanuttaraṃ;",
  "tika-abh06t36:651": "Mahākhīṇāsavo nāma, chaḷabhiñño pavuccati.",
  "tika-abh06t36:652": "1504.",
  "tika-abh06t36:653": " Cattālīsavidhaṃ panitthamamalocetomalakkhālanaṃ,",
  "tika-abh06t36:654": "Kammaṭṭhānanayaṃ yamāha sugato sammā samādhānakaṃ;",
  "tika-abh06t36:655": "Saṃkhittaṃ kathitaṃ tamettha sakalaṃ sābhiññamettāvatā,",
  "tika-abh06t36:656": "Kattabbā muninettha sādhumatinā sambhāvanā sabbathā.",
  "tika-abh06t36:657": "1505.",
  "tika-abh06t36:658": " Varaguṇagaṇabhūsitānusiṭṭhaṃ,",
  "tika-abh06t36:659": "Iti samathamimaṃ tu bhāvayitvā;",
  "tika-abh06t36:660": "Paramamanupamaṃ bhajanti dhīrā,",
  "tika-abh06t36:661": "Hitasukhamukhamuttamānubuddhaṃ.",
  "tika-abh06t36:662": "Iti nāmarūpaparicchede sesakammaṭṭhānavibhāgo nāma",
  "tika-abh06t36:663": "Dasamo paricchedo.",
  "tika-abh06t36:664": "Niṭṭhito ca nāmarūpaparicchede sabbathāpi",
  "tika-abh06t36:665": "Samathabhāvanāvibhāgo."
}