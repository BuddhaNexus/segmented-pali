{
  "tika-s0101t2:0": "2. Sāmaññaphalasuttavaṇṇanā",
  "tika-s0101t2:1": "Rājāmaccakathāvaṇṇanā",
  "tika-s0101t2:2": "150.Rājagaheti ettha duggajanapadaṭṭhānavisesasampadādiyogato padhānabhāvena rājūhi gahitanti rājagahanti āha ‘‘mandhātu…pe… vuccatī’’ti. Tattha mahāgovindena mahāsattena pariggahitaṁ reṇuādīhi rājūhi pariggahitameva hotīti mahāgovindaggahaṇaṁ. Mahāgovindoti mahānubhāvo eko purātano rājāti keci. Pariggahitattāti rājadhānībhāvena pariggahitattā. Pakāreti nagaramāpanena raññā kāritasabbagehattā rājagahaṁ, gijjhakūṭādīhi parikkhittattā pabbatarājehi parikkhittagehasadisantipi rājagahaṁ, sampannabhavanatāya rājamānaṁ gehanti pi rājagahaṁ, saṁvihitārakkhatāya anatthāvahabhāvena upagatānaṁ paṭirājūnaṁ gahaṁ gehabhūtantipi rājagahaṁ, rājūhi disvā sammā patiṭṭhāpitattā tesaṁ gahaṁ gehabhūtantipi rājagahaṁ, ārāmarāmaṇeyyakādīhi rājate, nivāsasukhatādinā sattehi mamattavasena gayhati, pariggayhatīti vā rājagahanti edise pakāre so padeso ṭhānavisesabhāvena uḷārasattaparibhogoti āha ‘‘taṁ paneta’’ntiādi. Tesanti yakkhānaṁ. Vasanavananti āpānabhūmibhūtaṁ upavanaṁ.",
  "tika-s0101t2:3": "Avisesenāti ‘‘pātimokkhasaṁvarasaṁvuto viharati’’ (ma. ni. 1.69; 3.75; vibha. 508), ‘‘paṭhamaṁ jhānaṁ upasampajja viharati, (dī. ni. 1.226; saṁ. ni. 2.152; a. ni. 4.123; pārā. 11) ‘‘mettāsahagatena cetasā ekaṁ disaṁ pharitvā viharati’’, (dī. ni. 1.556; 3.308; ma. ni. 1.77, 459, 509; 2.309, 315, 451, 471; 3.230; vibha. 642) ‘‘sabbanimittānaṁ amanasikārā animittaṁ cetosamādhiṁ samāpajjitvā viharatī’’tiādīsu (ma. ni. 1.459) viya saddantarasannidhānasiddhena visesaparāmasanena vinā. Iriyāya kāyikakiriyāya pavattanūpāyabhāvato pathoti iriyāpatho. Ṭhānādīnañhi gatinivatti ādiavatthāhi vinā na kañci kāyikakiriyaṁ pavattetuṁ sakkā. Viharati pavattati etena, viharaṇañcāti vihāro, dibbabhāvāvaho vihāro dibbavihāro, mahaggatajjhānāni. Nettiyaṁ pana ‘‘catasso āruppasamāpattiyo āneñjā vihārā’’ti vuttaṁ . Taṁ tāsaṁ mettājhānādīnaṁ brahmavihāratā viya bhāvanāvisesabhāvaṁ sandhāya vuttaṁ. Aṭṭhakathāsu pana dibbabhāvāvahasāmaññato tāpi ‘‘dibbavihārā’’ tveva vuttā. Hitūpasaṁhārādivasena pavattiyā brahmabhūtā seṭṭhabhūtā vihārāti brahmavihārā, mettājhānādikā. Anaññasādhāraṇattā ariyānaṁ vihārāti ariyavihārā, catassopi phalasamāpattiyo. Samaṅgīparidīpananti samaṅgibhāvaparidīpanaṁ. Iriyāpathasamāyogaparidīpanaṁ itaravihārasamāyogaparidīpanassa visesavacanassa abhāvato, iriyāpathasamāyogaparidīpanassa ca atthasiddhattā. Viharatīti ettha vi-saddo vicchedatthajotano, haratīti neti, pavattetīti attho. Tattha kassa kena vicchindanaṁ, kathaṁ kassa pavattananti antolīnaṁ codanaṁ sandhāyāha ‘‘so hī’’tiādi.",
  "tika-s0101t2:4": "Gocaragāmadassanatthaṁ ‘‘rājagahe’’ti vatvā buddhānaṁ anurūpanivāsanaṭṭhānadassanatthaṁ ‘‘ambavane’’ti vuttanti āha ‘‘idamassā’’tiādi. Etanti etaṁ ‘‘rājagahe’’ti bhummavacanaṁ samīpatthe ‘‘gaṅgāya gāvo caranti, kūpe gaggakula’’nti ca yathā. Kumārena bhatoti kumārabhato, so eva komārabhacco yathā bhisaggameva bhesajjaṁ. Dosābhisannanti vātapittādivasena ussannadosaṁ. Virecetvāti dosapakopato vivecetvā.",
  "tika-s0101t2:5": "Aḍḍhateḷasahīti aḍḍhena terasahi aḍḍhaterasahi bhikkhusatehi. Tāni pana paññāsāya ūnāni terasabhikkhusatāni hontīti āha ‘‘aḍḍhasatenā’’tiādi.",
  "tika-s0101t2:6": "Rājatīti dibbati, sobhatīti attho. Rañjetīti rameti. Raññoti pitu bimbisārarañño. Sāsanaṭṭhena hiṁsanaṭṭhena sattu.",
  "tika-s0101t2:7": "Bhāriyeti garuke aññesaṁ asakkuṇeyye vā. Suvaṇṇasatthakenāti suvaṇṇamayena satthakena. Ayomayañhi rañño sarīraṁ upanetuṁ ayuttanti vadati. Suvaṇṇasatthakenāti vā suvaṇṇaparikkhatena satthakena bāhuṁ phālāpetvāti sirāvedhavasena bāhuṁ phalāpetvā udakena sambhinditvā pāyesi kevalassa lohitassa gabbhinitthiyā dujjīrabhāvato. Dhurāti dhurabhūtā, gaṇassa , dhorayhāti attho. Dhuraṁ nīharāmīti gaṇadhuraṁ gaṇabandhiyaṁ nibbattemi. ‘‘Pubbe kho’’tiādi khandhakapāḷi eva.",
  "tika-s0101t2:8": "Potthaniyanti churikaṁ, yaṁ ‘‘nakhara’’ntipi [pothanikanti churikaṁ, yaṁ kharantipi (sārattha. ṭī. 3.339) pothanikanti churikaṁ, kharantipi (vi. vi. ṭī. 2.cūḷavaggavaṇṇanā 339)] vuccati. Divā divassāti divassapi divā, majjhanhikavelāyanti attho.",
  "tika-s0101t2:9": "Tassā sarīraṁ lehitvā yāpeti attūpakkamena maraṇaṁ na yuttanti. Na hi ariyasāvakā attānaṁ vinipātentīti. Maggaphalasukhenāti maggaphalasukhāvahena sotāpattimaggaphalasukhūpasañhitena caṅkamena yāpeti.Cetiyaṅgaṇeti gandhapupphādīhi pūjanaṭṭhānabhūte cetiyaṅgaṇe . Nisajjanatthāyāti bhikkhusaṅghanisīdanatthāya. Cātumahārājikadevaloke…pe… yakkho hutvā nibbatti tattha bahulaṁ nibbattapubbatāya ciraparicitanikantivasena.",
  "tika-s0101t2:10": "Khobhetvāti puttasinehassa balavabhāvato, sahajātapītivegassa ca savipphāratāya taṁsamuṭṭhānarūpadhammehi pharaṇavasena sakalasarīraṁ āloḷetvā. Tenāha ‘‘aṭṭhimiñjaṁ āhacca aṭṭhāsī’’ti. Pituguṇanti pitu attani sinehaguṇaṁ. Muñcāpetvāti ettha iti-saddo pakārattho, tena ‘‘abhimārakapurisapesanādippakārenā’’ti vutte eva pakāre paccāmasati. Vitthārakathānayoti ajātasattupasādanādivasena vitthārato vattabbāya kathāya nayamattaṁ. Kasmā panettha vitthāranayā kathā na vuttāti āha ‘‘āgatattā pana sabbaṁ na vutta’’nti.",
  "tika-s0101t2:11": "Kosalaraññoti mahākosalarañño. Paṇḍitādhivacananti paṇḍitavevacanaṁ. Vidantīti jānanti. Vedena ñāṇena karaṇabhūtena īhati pavattatīti vedehi. ",
  "tika-s0101t2:12": "Etthāti etasmiṁ divase. Anasanena vāti vā-saddo aniyamattho, tena ekaccamanoduccaritadussīlyādīni saṅgaṇhāti. Tathā hi gopālakūposatho abhijjhāsahagatacittassa vasena vutto, nigaṇṭhuposatho mosavajjādivasena. Yathāha ‘‘so tena abhijjhāsahagatena cetasā divasaṁ atināmetī’’ti (a. ni. 1.71), ‘‘iti yasmiṁ samaye sacce samādapetabbā, musāvāde tasmiṁ samaye samādapentī’’ti (a. ni. 1.71) ca ādi. Etthāti uposathasadde. Atthuddhāroti vattabbaatthānaṁ uddhāraṇaṁ.",
  "tika-s0101t2:13": "Nanu ca atthamattaṁ pati saddā abhinivisantīti na ekena saddena aneke atthā abhidhīyantīti? Saccametaṁ saddavisese apekkhite, tesaṁ pana atthānaṁ uposathasaddavacanīyatā sāmaññaṁ upādāya vuccamāno ayaṁ vicāro uposathasaddassa atthuddhāroti vutto. Heṭṭhā ‘‘evaṁ me suta’’ntiādīsu āgate atthuddhārepi eseva nayo. Kāmañca pātimokkhuddesādivisayopi uposathasaddo sāmaññarūpo eva visesasaddassa avācakabhāvato, tādisaṁ pana sāmaññaṁ anādiyitvā ayamattho vuttoti veditabbaṁ. Sīlasuddhivasena upetehi samaggehi vasīyati anuṭṭhīyatīti uposatho, pātimokkhuddeso. Samādānavasena adhiṭṭhānavasena vā upecca ariyavāsādiatthaṁ vasitabbato uposatho, sīlaṁ. Anasanādivasena upecca vasitabbato anuvasitabbato uposatho. Upavāsoti samādānaṁ. Uposathakulabhūtatāya navamahatthinikāyapariyāpanne hatthināge kiñci kiriyaṁ anapekkhitvā rūḷhivasena samaññāmattaṁ uposathoti āha ‘‘uposatho nāgarājātiādīsu paññattī’’ti. Divase pana uposathasaddappavatti aṭṭhakathāyaṁ vuttā eva. Suddhassa ve sadā phaggūti ettha pana suddhassāti sabbaso kilesamalābhāvena suddhassa. Veti nipātamattaṁ. Veti vā byattanti attho. Sadā phaggūti niccakālampi phagguṇanakkhattameva. Yassa hi phagguṇamāse uttaraphagguṇadivase titthanhānaṁ karontassa saṁvaccharikapāpapavāhanaṁ hotīti laddhi, taṁ tato vivecetuṁ idaṁ bhagavatā vuttaṁ. Suddhassuposatho sadāti yathāvuttasuddhiyā suddhassa uposathaṅgāni vatasamādānāni ca asamādiyatopi niccaṁ uposatho, uposathavāso evāti attho. Pañcadasannaṁ tithīnaṁ pūraṇavasena pannaraso.",
  "tika-s0101t2:14": "Bahuso , atisayato vā kumudāni ettha santīti kumudavatī, tissaṁ kumudavatiyā. Catunnaṁ māsānaṁ pāripūribhūtāti cātumāsī. Sā eva pāḷiyaṁ cātumāsinīti vuttāti āha ‘‘idha pana cātumāsinīti vuccatī’’ti. Tadā kattikamāsassa puṇṇatāya māsapuṇṇatā. Vassānassa utuno puṇṇatāya utupuṇṇatā. Kattikamāsalakkhitassa saṁvaccharassa puṇṇatāya saṁvaccharapuṇṇatā. ‘‘Mā’’ iti cando vuccati tassa gatiyā divasassa minitabbato. Ettha puṇṇoti etissā rattiyā sabbakalāpāripūriyā puṇṇo. Tadā hi cando sabbaso paripuṇṇo hutvā dissati. Ettha ca ‘‘tadahuposathe pannarase’’ti padāni divasavasena vuttāni, ‘‘komudiyā’’tiādīni rattivasena.",
  "tika-s0101t2:15": "Rājāmaccaparivutoti rājakulasamudāgatehi amaccehi parivuto. Atha vā anuyuttakarājūhi ceva amaccehi ca parivuto. Caturupakkilesāti abbhā mahikā dhūmarajo rāhūti imehi catūhi upakkilesehi. Sanniṭṭhānaṁ kataṁ aṭṭhakathāyaṁ.",
  "tika-s0101t2:16": "Pītivacananti pītisamuṭṭhānaṁ vacanaṁ. Yañhi vacanaṁ paṭiggāhakanirapekkhaṁ kevalaṁ uḷārāya pītiyā vasena sarasato sahasāva mukhato niccharati, taṁ idha ‘‘udāna’’nti adhippetaṁ. Tenāha ‘‘yaṁ pītivacanaṁ hadayaṁ gahetuṁ na sakkotī’’tiādi.",
  "tika-s0101t2:17": "Dosehi itā gatā apagatāti dosinā ta-kārassa na-kāraṁ katvā yathā ‘‘kilese jito vijitāvīti jino’’ti. Anīya-saddo kattuatthe veditabboti āha ‘‘manaṁ ramayatī’’ti ‘‘ramaṇīyā’’ti yathā ‘‘niyyānikā dhammā’’ti. Juṇhavasena rattiyā surūpatāti āha ‘‘vuttadosavimuttāyā’’tiādi. Tattha abbhādayo vuttadosā, tabbigameneva cassā dassanīyatā, tena, utusampattiyā ca pāsādikatā veditabbā. Lakkhaṇaṁ bhavituṁ yuttāti etissā rattiyā yutto divaso māso utu saṁvaccharoti evaṁ divasamāsautusaṁvaccharānaṁ sallakkhaṇaṁ bhavituṁ yuttā lakkhaññā, lakkhaṇīyāti attho.",
  "tika-s0101t2:18": "‘‘Yaṁ no payirupāsato cittaṁ pasīdeyyā’’ti vuttattā ‘‘samaṇaṁ vā brāhmaṇaṁ vā’’ti ettha paramatthasamaṇo ca paramatthabrāhmaṇo ca adhippeto, na pabbajjāmattasamaṇo, na jātimattabrāhmaṇo cāti āha ‘‘samitapāpatāya samaṇaṁ. Bāhitapāpatāya brāhmaṇa’’nti. Bahuvacane vattabbe ekavacanaṁ, ekavacane vā vattabbe bahuvacanaṁ vacanabyatayo. Aṭṭhakathāyaṁ pana ekavacanavaseneva byatayo dassito. Attani, garuṭṭhāniye ca ekasmimpi bahuvacanappayogo nirūḷhoti. Sabbenapīti ‘‘ramaṇīyā vatā’’tiādinā sabbena vacanena. Obhāsanimittakammanti obhāsabhūtanimittakammaṁ paribyattaṁ nimittakaraṇanti attho. Devadatto cāti. Ca-saddo attūpanayane, tena yathā rājā ajātasattu attano pitu ariyasāvakassa satthuupaṭṭhākassa ghātanena mahāparādho , evaṁ bhagavato mahāanatthakarassa devadattassa avassayabhāvena pīti imamatthaṁ upaneti. Tassa piṭṭhichāyāyāti tassa jīvakassa piṭṭhiapassayena, taṁ pamukhaṁ katvā taṁ apassāyāti attho. Vikkhepapacchedanatthanti bhāviniyā attano kathāya uppajjanakavikkhepanassa pacchindanatthaṁ, anuppattiatthanti adhippāyo. Tenāha ‘‘tassaṁ hī’’tiādi.",
  "tika-s0101t2:19": "151.‘‘So kirā’’tiādi porāṇaṭṭhakathāya āgatanayo. Eseva nayo parato makkhalipadanibbacanepi . Upasaṅkamantīti upagatā. Tadeva pabbajjaṁ aggahesīti tadeva naggarūpaṁ pabbajjaṁ katvā gaṇhi.",
  "tika-s0101t2:20": "Pabbajitasamūhasaṅkhātosaṅghoti pabbajitasamūhatāmattena saṅgho, na niyyānikadiṭṭhisuvisuddhasīlasāmaññavasena saṁhatattāti adhippāyo. Assa atthīti assa satthupaṭiññassa parivārabhūto atthi. Svevāti pabbajitasamūhasaṅkhātova. Keci pana ‘‘pabbajitasamūhavasena saṅghī, gahaṭṭhasamūhavasena gaṇī’’ti vadanti, taṁ tesaṁ matimattaṁ gaṇe eva loke saṅgha-saddassa nirūḷhattā. Ācārasikkhāpanavasenāti acelaka vatacariyādiācārasikkhāpanavasena. Pākaṭoti saṅghīādibhāvena pakāsito. ‘‘Appiccho’’ti vatvā tattha labbhamānaṁ appicchattaṁ dassetuṁ ‘‘appicchatāya vatthampi na nivāsetī’’ti vuttaṁ. Na hi tasmiṁ sāsanike viya santaguṇanigūhaṇalakkhaṇā appicchatā labbhatīti. Yasoti kittisaddo. ‘‘Taranti etena saṁsārogha’’nti evaṁ sammatattā titthaṁ vuccati laddhīti āha ‘‘titthakaroti laddhikaro’’ti. Sādhusammatoti ‘‘sādhū’’ti sammato, na sādhūhi sammatoti āha ‘‘ayaṁ sādhū’’tiādi. ‘‘Imāni me vatasamādānāni ettakaṁ kālaṁ suciṇānī’’ti pabbajitato paṭṭhāya atikkantā bahū rattiyo jānātīti rattaññū. Tā panassa rattiyo cirakālabhūtāti katvā ciraṁ pabbajitassa assāti cirapabbajito. Tattha cirapabbajitatāgahaṇena buddhisīlataṁ dasseti, rattaññutāgahaṇena tattha sampajānataṁ. Addhānanti dīghakālaṁ. Kittako pana soti āha ‘‘dve tayo rājaparivaṭṭe’’ti, dvinnaṁ tiṇṇaṁ rājūnaṁ rajjaṁ anusāsanapaṭipāṭiyoti attho. ‘‘Addhagato’’ti vatvā kataṁ vayogahaṇaṁ osānavayāpekkhanti āha ‘‘pacchimavayaṁ anuppatto’’ti. Ubhayanti ‘‘addhagato, vayoanuppatto’’ti padadvayaṁ.",
  "tika-s0101t2:21": "Pubbe pitarā saddhiṁ satthu santikaṁ gantvā desanāya sutapubbataṁ sandhāyāha ‘‘jhānābhiññādi…pe… sotukāmo’’ti. Dassanenāti na dassanamattaṁ, disvā pana tena saddhiṁ ālāpasallāpaṁ katvā tato akiriyavādaṁ sutvā tesaṁ anattamano ahosi. Guṇakathāyāti abhūtaguṇakathāya. Tenāha ‘‘suṭṭhutaraṁ anattamano hutvā’’ti. Yadi anattamano, kasmā tuṇhī ahosīti āha ‘‘anattamano samānopī’’tiādi.",
  "tika-s0101t2:22": "152.Gosālāyāti evaṁ nāmake gāme. Vassānakāle gunnaṁ tiṭṭhanasālāti eke.",
  "tika-s0101t2:23": "153.Paṭikiṭṭhataranti nihīnataraṁ. Tantāvutānīti tante pasāretvā vītāni. ‘‘Sīte sīto’’tiādinā chahākārehi tassa nihīnassa nihīnatarataṁ dasseti.",
  "tika-s0101t2:24": "154.Vaccaṁ katvāpīti pi-saddena bhojanaṁ bhuñjitvāpi kenaci asucinā makkhito pīti imamatthaṁ sampiṇḍeti. Vālikathūpaṁ katvāti vattavasena vālikāya thūpaṁ katvā.",
  "tika-s0101t2:25": "156.Palibuddhanakilesoti saṁsāre palibuddhanakicco rāgādikileso khettavatthuputtadārādivisayo.",
  "tika-s0101t2:26": "Komārabhaccajīvakakathāvaṇṇanā",
  "tika-s0101t2:27": "157. Na yathādhippāyaṁ vattatīti katvā vuttaṁ ‘‘anattho vata me’’ti. Jīvakassa tuṇhībhāvo mama adhippāyassa maddanasadiso, tasmā taṁ pucchitvā kathāpanena mama adhippāyo pūretabboti ayamettha rañño ajjhāsayoti dassento ‘‘hatthimhi nu kho panā’’tiādimāha. Kiṁ tuṇhīti kiṁ kāraṇā tuṇhī, kiṁ taṁ kāraṇaṁ, yena tuvaṁ tuṇhīti vuttaṁ hoti. Tenāha ‘‘kena kāraṇena tuṇhī’’ti.",
  "tika-s0101t2:28": "Kāmaṁ sabbāpi tathāgatassa paṭipatti anaññasādhāraṇā acchariyaabbhutarūpā ca, tathāpi gabbhokkanti- abhijātiabhinikkhamanaabhisambodhidhammacakkappavattana- yamakapāṭihāriyadevorohaṇāni sadevake loke ativiya supākaṭāni, na sakkā kenaci paṭibāhitunti tāniyevettha uddhaṭāni. Itthambhūtākhyānattheti itthaṁ evaṁ pakāro bhūto jātoti evaṁ kathanatthe. Upayogavacananti. ‘‘Abbhuggato’’ti ettha abhīti upasaggo itthambhūtākhyānatthajotako, tena yogato ‘‘taṁ kho pana bhagavanta’’nti idaṁ sāmiatthe upayogavacanaṁ, tenāha ‘‘tassa kho pana bhagavatoti attho’’ti. Kalyāṇaguṇasamannāgatoti kalyāṇehi guṇehi yutto, taṁ nissito tabbisayatāyāti adhippāyo. Seṭṭhoti etthāpi eseva nayo. Kittetabbato kitti, sā eva saddanīyato saddoti āha ‘‘kittisaddoti kittiyevā’’ti. Abhitthavanavasena pavatto saddo thutighoso. Anaññasādhāraṇaguṇe ārabbha pavattattā sadevakaṁ lokaṁ ajjhottharitvā abhibhavitvā uggato.",
  "tika-s0101t2:29": "So bhagavāti yo so samatiṁ sapāramiyo pūretvā sabbakilese bhañjitvā anuttaraṁ sammāsambodhiṁ abhisambuddho devānaṁ atidevo sakkānaṁ atisakko brahmānaṁ atibrahmā lokanātho bhāgyavantatādīhi kāraṇehi sadevake loke ‘‘bhagavā’’ti sabbattha patthaṭakittisaddo, so bhagavā. ‘‘Bhagavā’’ti ca idaṁ satthu nāmakittanaṁ. Tenāha āyasmā dhammasenāpati ‘‘bhagavāti netaṁ nāmaṁ mātarā kata’’ntiādi (mahāni. 84). Parato pana bhagavāti guṇakittanaṁ.",
  "tika-s0101t2:30": "Yathā kammaṭṭhānikena ‘‘araha’’ntiādīsu navaṭṭhānesu paccekaṁ iti-saddaṁ yojetvā buddhaguṇā anussarīyanti, evaṁ buddhaguṇasaṅkittakenāpīti dassento ‘‘itipi arahaṁ, itipi sammāsambuddho…pe… itipi bhagavā’’ti āha. ‘‘Itipetaṁ abhūtaṁ, itipetaṁ ataccha’’ntiādīsu (dī. ni. 1.5) viya idha iti-saddo āsannapaccakkhakaraṇattho, pi-saddo sampiṇḍanattho, tena ca tesaṁ guṇānaṁ bahubhāvo dīpito. Tāni ca saṅkittentena viññunā cittassa sammukhībhūtāneva katvā saṅkittetabbānīti dassento ‘‘iminā ca iminā ca kāraṇenāti vuttaṁ hotī’’ti āha. Evañhi nirūpetvā kittente yassa saṅkitteti, tassa bhagavati ativiya abhippasādo hoti. Ārakattāti suvidūrattā. Arīnanti kilesārīnaṁ. Arānanti saṁsāracakkassa arānaṁ. Hatattāti vihatattā. Paccayādīnanti cīvarādipaccayānañceva pūjāvisesānañca. Tatoti visuddhimaggato. Yathā ca visuddhimaggato, evaṁ taṁsaṁvaṇṇanatopi nesaṁ vitthāro gahetabbo.",
  "tika-s0101t2:31": "Yasmā jīvako bahuso satthusantike buddhaguṇe sutvā ṭhito, diṭṭhasaccatāya ca satthusāsane vigatakathaṁkatho vesārajjappatto, tasmā āha ‘‘jīvako panā’’tiādi. Pañcavaṇṇāyāti khuddikādivasena pañcappakārāya. Nirantaraṁ phuṭaṁ ahosi katādhikārabhāvato. Kammantarāyavasena hissa rañño guṇasarīraṁ khatupahataṁ ahosi.",
  "tika-s0101t2:32": "158. ‘‘Uttama’’nti vatvā na kevalaṁ seṭṭhabhāvo evettha kāraṇaṁ, atha kho appasaddatāpi kāraṇanti dassetuṁ ‘‘assayānarathayānānī’’tiādi vuttaṁ. Hatthiyānesu nibbisevanameva gaṇhanto hatthiniyova kappāpesi. Rañño āsaṅkānivattanatthaṁ āsannacārībhāvena tattha itthiyova nisajjāpitā. Rañño paresaṁ durupasaṅkamanabhāvadassanatthaṁ tā purisavesaṁ gāhāpetvā āvudhahatthā kāritā. Paṭivedesīti ñāpesi. Tadevāti gamanaṁ, agamanameva vā.",
  "tika-s0101t2:33": "159.Mahañcāti karaṇatthe paccattavacananti āha ‘‘mahatācā’’ti. Mahaccāti mahatiyā , liṅgavipallāsavasena vuttaṁ, mahantenāti vuttaṁ hoti. Tenāha ‘‘rājānubhāvenā’’ti ‘‘dvinnaṁ mahāraṭṭhānaṁ issariyasirī’’ti aṅgamagadharaṭṭhānaṁ ādhipaccamāha. Āsattakhaggānīti aṁse olambanavasena sannaddhaasīni. Kulabhogaissariyādivasena mahatī mattā etesanti mahāmattā, mahānubhāvā rājapurisā. Vijjādharataruṇā viyāti vijjādharakumārā viya. Raṭṭhiyaputtāti bhojaputtā. Hatthighaṭāti hatthisamūhā. Aññamaññasaṅghaṭṭanāti avicchedavasena gamanena aññamaññasambandhā.",
  "tika-s0101t2:34": "Cittutrāso sayaṁ bhāyanaṭṭhena bhayaṁ yathā tathā bhāyatīti katvā. Ñāṇaṁ bhāyitabbe eva vatthusmiṁ bhayato upaṭṭhite ‘‘bhāyitabbamida’’nti bhayato tīraṇato bhayaṁ. Tenevāha ‘‘bhayatupaṭṭhānañāṇaṁ pana bhāyati nabhāyatīti? Na bhāyati. Tañhi atītā saṅkhārā niruddhā, paccuppannā nirujjhanti, anāgatā nirujjhissantīti tīraṇamattameva hotī’’ti (visuddhi. 2.751). Ārammaṇaṁ bhāyati etasmāti bhayaṁ. Otappaṁ pāpato bhāyati etenāti bhayaṁ. Bhayānakanti bhāyanākāro. Bhayanti ñāṇabhayaṁ. Saṁveganti sahottappañāṇaṁ santāsanti sabbaso ubbijjanaṁ. Bhāyitabbaṭṭhena bhayaṁ bhīmabhāvena bheravanti bhayabheravaṁ, bhītabbavatthu. Tenāha ‘‘āgacchatī’’ti.",
  "tika-s0101t2:35": "Bhīruṁpasaṁsantīti pāpato bhāyanato uttasanato bhīruṁ pasaṁsanti paṇḍitā. Na hi tattha sūranti tasmiṁ pāpakaraṇe sūraṁ pagabbhadhaṁsinaṁ na hi pasaṁsanti. Tenāha ‘‘bhayā hi santo na karonti pāpa’’nti. Tattha bhayāti pāputrāsato, ottappahetūti attho. Sarīracalananti bhayavasenasarīrasaṁkampo. Eketi uttaravihāravāsino. ‘‘Rājagahe’’tiādi tesaṁ adhippāyavivaraṇaṁ. Kāmaṁ vayatulyo ‘‘vayasso’’ti vuccati, rūḷhireso, yo koci pana sahāyo vayasso, tasmā vayassābhilāpoti sahāyābhilāpo. Na vippalambhesīti na visaṁvādesi. Vinasseyyāti cittavighātena vihaññeyya.",
  "tika-s0101t2:36": "Sāmaññaphalapucchāvaṇṇanā",
  "tika-s0101t2:37": "160.Bhagavato tejoti buddhānubhāvo. Rañño sarīraṁ phari yathā taṁ soṇadaṇḍassa brāhmaṇassa bhagavato santikaṁ gacchantassa antovanasaṇḍagatassa. Eketi uttaravihāravāsino.",
  "tika-s0101t2:38": "161.Yena, tenāti ca bhummatthe karaṇavacananti āha ‘‘yattha bhagavā, tattha gato’’ti. Tadā tasmiṁ bhikkhusaṅghe tuṇhībhāvassa anavasesato byāpibhāvaṁ dassetuṁ ‘‘tuṇhībhūtaṁ tuṇhībhūta’’nti vuttanti āha ‘‘yato yato…pe… mevāti attho’’ti. Hatthassa kukatattā asaṁyamo asampajaññakiriyā hatthakukkuccanti veditabbo. Vā-saddo avuttavikappattho, tena tadañño asaṁyamabhāvo vibhāvitoti daṭṭhabbaṁ. Tattha pana cakkhuasaṁyamo sabbapaṭhamo, dunnivāro cāti tadabhāvaṁ dassetuṁ ‘‘sabbālaṅkārapaṭimaṇḍita’’ntiādi vuttaṁ. Kāyikavācasikena upasamena laddhena itaropi anumānato laddho eva hotīti āha ‘‘mānasikena cā’’ti. Upasamanti saṁyamaṁ, ācārasampattinti attho. Pañcaparivaṭṭeti pañcapurisaparivaṭṭe. Pañcahākārehīti ‘‘iṭṭhāniṭṭhe tādī’’ti (mahāni. 38, 192) evaṁ ādinā āgatehi, pañcavidhaariyiddhisiddhehi ca pañcahi pakārehi. Tādilakkhaṇeti tādibhāve.",
  "tika-s0101t2:39": "162.Na me pañhavissajjane bhāro atthīti satthu sabbattha appaṭihatañāṇacāratādassanaṁ. Yadākaṅkhasīti na vadanti, kathaṁ pana vadantīti āha ‘‘sutvā vedissāmā’’ti padesañāṇe ṭhitattā. Buddhā pana sabbaññupavāraṇaṁ pavārentīti sambandho. ‘‘Yakkhanarindadevasamaṇabrāhmaṇaparibbājakāna’’nti idaṁ ‘‘pucchāvuso yadākaṅkhasī’’tiādīni (saṁ. ni. 1.237, 246; su. ni. āḷavakasutte) suttapadāni pucchantānaṁ yesaṁ puggalānaṁ vasena āgatāni, taṁ dassanatthaṁ. ‘‘Pucchāvuso yadākaṅkhasī’’ti idaṁ āḷavakassa yakkhassa okāsakaraṇaṁ, sesāni narindādīnaṁ. Manasicchasīti manasā icchasi. Pucchavho, yaṁ kiñci manasicchathāti bāvarissa saṁsayaṁ manasā pucchavho. Tumhākaṁ pana sabbesaṁ yaṁ kiñci sabbasaṁsayaṁ manasā, aññathā ca, yathā icchatha, tathā pucchavhoti adhippāyo.",
  "tika-s0101t2:40": "Sādhurūpāti sādhusabhāvā. Dhammoti paveṇīdhammo. Vuddhanti sīlādīhi buddhippattaṁ, garunti attho. Esa bhāroti esa saṁsayūpacchedanasaṅkhāto bhāro, āgato bhāro avassaṁ āvahitabboti adhippāyo. Ñatvā sayanti parūpadesena vinā sayameva ñatvā.",
  "tika-s0101t2:41": "Suciratenāti evaṁ nāmakena brāhmaṇena. Tagghāti ekaṁsena. Yathāpi kusalo tathāti yathā sabbadhammakusalo sabbavidū jānāti katheti, tathā ahamakkhissaṁ. Rājā ca kho taṁ yadi kāhati vā na vāti yo taṁ idha pucchituṁ pesesi, so rājānaṁ tayā pucchitaṁ karotu vā mā vā, ahaṁ pana te akkhissaṁ akkhissāmi, ācikkhissāmīti attho.",
  "tika-s0101t2:42": "163. Sippanaṭṭhena sikkhitabbatāya ca sippameva sippāyatanaṁ jīvikāya kāraṇabhāvato . Seyyathidanti nipāto, tassa te katameti attho. Puthu sippāyatanānīti hi sādhāraṇato sippāni uddisitvā upari taṁtaṁsippūpajīvino niddiṭṭhā puggalādhiṭṭhānakathāya papañcaṁ pariharituṁ. Aññathā yathādhippetāni tāva sippāyatanāni dassetvā puna taṁtaṁsippūpajīvīsu dassiyamānesu papañco siyāti. Tenāha ‘‘hatthārohā’’tiādi.",
  "tika-s0101t2:43": "Hatthiṁ ārohanti, ārohāpayanti cāti hatthārohā. Yehi payogehi puriso hatthino ārohanayoggo hoti, hatthissa taṁ payogaṁ vidhāyataṁ sabbesaṁ petesaṁ gahaṇaṁ. Tenāha ‘‘sabbepī’’tiādi. Tattha hatthācariyā nāma ye hatthino hatthārohakānañca sikkhapakā. Hatthivejjā nāma hatthibhisakkā. Hatthimeṇḍā nāma hatthīnaṁ pādarakkhakā. Ādi-saddena hatthīnaṁ yavasadāyakādike saṅgaṇhāti. Assārohā rathikāti etthāpi eseva nayo. Rathe niyuttā rathikā. Ratharakkhā nāma rathassa āṇirakkhakā. Dhanuṁ gaṇhanti, gaṇhāpenti cāti dhanuggahā, issāsā dhanusippassa sikkhāpakā ca. Tenāha ‘‘dhanuācariyā issāsā’’ti. Celena celapaṭākāya yuddhe akanti gacchantīti celakāti āha ‘‘ye yuddhe jayadhajaṁ gahetvā purato gacchantī’’ti. Yathā tathā ṭhite senike byūhakaraṇavasena tato calayanti uccālentīti calakā. Sakuṇagghiādayo viya maṁsapiṇḍaṁ parasenāsamūhaṁ sāhasikamahāyodhatāya chetvā chetvā dayanti uppatitvā uppatitvā gacchantīti piṇḍadāyakā. Dutiyavikappe piṇḍe dayanti janasammadde uppatantā viya gacchantīti piṇḍadāyakāti attho veditabbo. Uggatuggatāti thāmajavaparakkamādivasena ativiya uggatā uggāti attho. Pakkhandantīti attano vīrasūrabhāvena asajjamānā parasenaṁ anupavisantīti attho. Thāmajavabalaparakkamādisampattiyā mahānāgā viya mahānāgā. Ekantasūrāti ekākisūrā attano sūrabhāveneva ekākino hutvā yujjhanakā. Sajālikāti savammikā. Saraparittāṇacammanti cammaparisibbitaṁ kheṭakaṁ, cammamayaṁ vā phalakaṁ. Gharadāsayodhāti antojātayodhā.",
  "tika-s0101t2:44": "Āḷāraṁ vuccati mahānasaṁ, tattha niyuttāti āḷārikā, bhattakārā. Pūvikāti pūvasampādakā, ye pūvameva nānappakārato sampādetvā vikkiṇantā jīvanti. Kesanakhalikhanādivasena manussānaṁ alaṅkāravidhiṁ kappenti saṁvidahantīti kappakā. Nhāpakāti cuṇṇavilepanādīhi malaharaṇavaṇṇasampādanavidhinā nhāpentīti nhāpakā. Navantādividhinā pavatto gaṇanagantho antarā chiddābhāvena acchiddakoti vuccati, taṁ gaṇanaṁ upanissāya jīvantā acchiddakapāṭhakā. Hatthena adhippāyaviññāpanaṁ hatthamuddā hattha-saddo cettha tadekadesesu aṅgulīsu daṭṭhabbo. ‘‘Na bhuñjamāno sabbaṁ hatthaṁ mukhe pakkhipissāmī’’tiādīsu viya, tasmā aṅgulisaṅkocanādinā gaṇanā hatthamuddāya gaṇanā. Cittakārādīnīti. Ādi-saddena bhamakārakoṭṭakalekhaka vilīvakārādīnaṁ saṅgaho daṭṭhabbo. Diṭṭheva dhammeti imasmiṁyeva attabhāve. Sandiṭṭhikamevāti asamparāyikatāya sāmaṁ daṭṭhabbaṁ, sayaṁ anubhavitabbaṁ attapaccakkhaṁ diṭṭhadhammikanti attho. Sukhitanti sukhappattaṁ. Uparīti devaloke. So hi manussalokato uparimo. Kammassa katattā nibbattanato tassa phalaṁ tassa aggisikhā viya hoti, tañca uddhaṁ devaloketi āha ‘‘uddhaṁ aggaṁ assā atthīti uddhaggikā’’ti. Saggaṁ arahatīti attano phalabhūtaṁ saggaṁ arahati, tattha sā nibbattanārahoti attho. Sukhavipākāti iṭṭhavipākavipaccanīkā. Suṭṭhu aggeti ativiya uttame uḷāre. Dakkhanti vaḍḍhanti etāyāti dakkhiṇā, pariccāgamayaṁ puññanti āha ‘‘dakkhiṇaṁ dāna’’nti.",
  "tika-s0101t2:45": "Maggosāmaññaṁ samitapāpasamaṇabhāvoti katvā. Yasmā ayaṁ rājā pabbajitānaṁ dāsakassakādīnaṁ lokato abhivādanādilābho sandiṭṭhikaṁ sāmaññaphalanti cintetvā ‘‘atthi nu kho koci samaṇo vā brāhmaṇo vā īdisamatthaṁ jānanto’’ti vīmaṁsanto pūraṇādike pucchitvā tesaṁ kathāya anārādhitacitto bhagavantampi tamatthaṁ pucchi, tasmā vuttaṁ ‘‘upari āgataṁ pana dāsakassakopamaṁ sandhāya pucchatī’’ti.",
  "tika-s0101t2:46": "Kaṇhapakkhanti yathāpucchite atthe labbhamānaṁ diṭṭhigatūpasañhitaṁ saṁkilesapakkhaṁ. Sukkapakkhanti tabbidhuraṁ uparisuttāgataṁ vodānapakkhaṁ. Samaṇakolāhalanti samaṇakotūhalaṁ taṁtaṁsamaṇavādānaṁ aññamaññavirodhaṁ. Samaṇabhaṇḍananti teneva virodhena ‘‘evaṁvādīnaṁ tesaṁ samaṇabrāhmaṇānaṁ ayaṁ doso, evaṁvādīnaṁ ayaṁ doso’’ti evaṁ taṁtaṁvādassa paribhāsanaṁ. Rañño bhāraṁ karonto attano desanākosallenāti adhippāyo.",
  "tika-s0101t2:47": "164.Paṇḍitapatirūpakānanti āmaṁ viya pakkānaṁ paṇḍitābhāsānaṁ.",
  "tika-s0101t2:48": "Pūraṇakassapavādavaṇṇanā",
  "tika-s0101t2:49": "165.Ekaṁidāhanti ekāhaṁ. Idha-saddo cettha nipātamattaṁ, ekāhaṁ samayaṁ ticceva attho. Saritabbayuttanti anussaraṇānucchavikaṁ.",
  "tika-s0101t2:50": "166.Sahatthā karontassāti sahattheneva karontassa. Nissaggiyathāvarādayopi idha sahatthakaraṇeneva saṅgahitā. Hatthādīnīti hatthapādakaṇṇanāsādīni. Pacanaṁ dahanaṁ vibādhananti āha ‘‘daṇḍena uppīḷentassā’’ti. Papañcasūdaniyaṁ ‘‘tajjentassa vā’’ti attho vutto, idha pana tajjanaṁ paribhāsanaṁ daṇḍeneva saṅgahetvā ‘‘daṇḍena uppīḷentassa’’ icceva vuttaṁ. Sokaṁ sayaṁkarontassāti parassa sokakāraṇaṁ sayaṁ karontassa, sokaṁ vā uppādentassa. Parehīti attano vacanakarehi. Sayampi phandatoti parassa vibādhanapayogena sayampi phandato. ‘‘Atipātāpayato’’ti padaṁ suddhakattuatthe hetukattuatthe ca vattatīti āha ‘‘hanantassāpi hanāpentassāpī’’ti. Kāraṇavasenāti kārāpanavasena.",
  "tika-s0101t2:51": "Gharassa bhitti anto bahi ca sandhitā hutvā ṭhitā gharasandhi. Kiñcipi asesetvā niravaseso lopo nillopo. Ekāgāre niyutto vilopo ekāgāriko. Parito sabbaso panthe hananaṁ paripantho. Pāpaṁ na karīyati pubbe asaññato uppādetuṁ asakkuṇeyyattā, tasmā natthi pāpaṁ. Yadi evaṁ kathaṁ sattā pāpe paṭipajjantīti āha ‘‘sattā pana pāpaṁ karomāti evaṁ saññino hontī’’ti. Evaṁ kirassa hoti – imesañhi sattānaṁ hiṁsādikiriyā na attānaṁ phusati tassa niccatāya nibbikārattā sarīraṁ pana acetanaṁ kaṭṭhakaliṅgarūpamaṁ, tasmiṁ vikopitepi na kiñci pāpanti. Khuranemināti nisitakhuramayaneminā.",
  "tika-s0101t2:52": "Gaṅgāya dakkhiṇā disā appatirūpadeso, uttarā disā patirūpadesoti adhippāyena‘‘dakkhiṇañca’’tiādi vuttanti āha ‘‘dakkhiṇatīre manussā kakkhaḷā’’tiādi. Mahāyāganti mahāvijitayaññasadisaṁ mahāyāgaṁ. Uposathakammena vāti uposathakammena ca. Dama-saddo hi indriyasaṁvarassa uposathasīlassa ca vācako idhādhippeto. Keci pana ‘‘uposathakammenāti idaṁ indriyadamanassa visesanaṁ, tasmā ‘uposathakammabhūtena indriyadamanenā’’ti atthaṁ vadanti . Sīlasaṁyamenāti kāyikavācasikasaṁvarena . Saccavajjenāti saccavācāya, tassā visuṁ vacanaṁ loke garutarapuññasammatabhāvato. Yathā hi pāpadhammesu musāvādo garu, evaṁ puññadhammesu saccavācā. Tenāha bhagavā ‘‘ekaṁ dhammaṁ atītassā’’tiādi. Pavattīti yo ‘‘karotī’’ti vuccati, tassa santāne phaluppattipaccayabhāvena uppatti. Sabbathāti ‘‘karoto’’tiādinā vuttena sabbappakārena. Kiriyameva paṭikkhipati, na raññā puṭṭhaṁ sandiṭṭhikaṁ sāmaññaphalaṁ byākarotīti adhippāyo. Idaṁ avadhāraṇaṁ vipākapaṭikkhepanivattanatthaṁ. Yo hi kammaṁ paṭikkhipati, tena atthato vipākopi paṭikkhitto eva nāma hoti. Tathā hi vakkhati ‘‘kammaṁ paṭibāhantenāpī’’tiādi (dī. ni. aṭṭha. 1.170-172).",
  "tika-s0101t2:53": "Paṭirājūhi anabhibhavanīyabhāvena visesato jitanti vijitaṁ, āṇāpavattideso. ‘‘Mā mayhaṁ vijite vasathā’’ti apasādanā pabbajitassa viheṭhanā pabbājanāti katvā vuttaṁ ‘‘apasādetabbanti viheṭhetabba’’nti. Uggaṇhanaṁ tena vuttassa atthassa ‘‘evameta’’nti upadhāraṇaṁ sallakkhaṇaṁ, nikujjanaṁ tassa addhaniyabhāvāpādanavasena cittena sandhāraṇaṁ. Tadubhayaṁ paṭikkhipanto āha ‘‘anuggaṇhanto anikujjanto’’ti. Tenāha ‘‘sāravasena aggaṇhanto’’tiādi.",
  "tika-s0101t2:54": "Makkhaligosālavādavaṇṇanā",
  "tika-s0101t2:55": "168.Ubhayenāti hetupaccayapaṭisedhanavacanena. Saṁkilesapaccayanti saṁkilissanassa malīnabhāvassa kāraṇaṁ. Visuddhipaccayanti saṅkikilesato visuddhiyā vodānassa kāraṇaṁ. Attakāroti tena tena sattena attanā kātabbakammaṁ attanā nipphādetabbapayogo. Parakāranti parassa vāhasā ijjhanakapayojanaṁ. Tenāha ‘‘yenā’’tiādi. Mahāsattanti antimabhavikaṁ mahābodhisattaṁ, paccekabodhisattassapi ettheva saṅgaho veditabbo. Manussasobhagyatanti manussesu subhagabhāvaṁ. Evanti vuttappakārena. Kammavādassa kiriyavādassa paṭikkhipanena ‘‘atthi bhikkhave kammaṁ kaṇhaṁ kaṇhavipāka’’ntiādi (a. ni. 4.232) nayappavatte jinacakke pahāraṁ deti nāma. Natthi purisakāreti yathāvuttaattakāraparakārābhāvato eva sattānaṁ paccattapurisakāro nāma koci natthīti attho. Tenāha ‘‘yenā’’tiādi. Natthi balanti sattānaṁ diṭṭhadhammikasamparāyikanibbānasampattiāvahaṁ balaṁ nāma kiñci natthi. Tenāha ‘‘yamhī’’tiādi. Nidassanamattañcetaṁ, saṁkilesikampi cāyaṁ balaṁ paṭikkhipateva. Yadi vīriyādīni purisakāravevacanāni, kasmā visuṁ gahaṇanti āha ‘‘idaṁ no vīriyenā’’tiādi. Saddatthato pana tassā tassā kiriyāya ussannaṭṭhena balaṁ. Sūravīrabhāvāvahaṭṭhena vīriyaṁ. Tadeva daḷhabhāvato, porisadhuraṁ vahantena pavattetabbato ca purisathāmo. Paraṁ paraṁ ṭhānaṁ akkamanappavattiyā purisaparakkamoti vuttoti veditabbaṁ.",
  "tika-s0101t2:56": "Sattayogato rūpādīsu sattavisattatāya sattā. Pāṇanato assasanapassasanavasena pavattiyā pāṇā. Te pana so ekindriyādivasena vibhajitvā vadatīti āha ‘‘ekindriyo’’tiādi. Aṇḍakosādīsu bhavanato ‘‘bhūtā’’ti vuccantīti āha ‘‘aṇḍakosa…pe… vadatī’’ti . Jīvanato pāṇaṁ dhārentā viya vaḍḍhanato jīvā. Tenāha ‘‘sāliyavā’’tiādi. Natthi etesaṁ saṁkilesavisuddhīsu vasoti avasā. Natthi nesaṁ balaṁ vīriyaṁ cāti abalā avīriyā. Niyatāti acchejjasuttāvutābhejjamaṇino viya niyatappavattitāya gatijātibandhāpavaggavasena niyāmo. Tattha tattha gamananti channaṁ abhijātīnaṁ tāsu tāsu gatīsu upagamanaṁ samavāyena samāgamo. Sabhāvoyevāti yathā kaṇṭakassa tikhiṇatā, kapitthaphalānaṁ parimaṇḍalatā, migapakkhīnaṁ vicittākāratā, evaṁ sabbassāpi lokassa hetupaccayena vinā tathā tathā pariṇāmo ayaṁ sabhāvo eva akittimoyeva. Tenāha ‘‘yena hī’’tiādi. Chaḷābhijātiyo parato vitthārīyanti. ‘‘Sukhañca dukkhañca paṭisaṁvedentī’’ti vadanto adukkhamasukhabhūmiṁ sabbena sabbaṁ na jānātīti ulliṅganto ‘‘aññā adukkhamasukhabhūmi natthīti dassetī’’ti āha.",
  "tika-s0101t2:57": "Pamukhayonīnanti manussatiracchānādīsu khattiyabrāhmaṇādisīhabyagghādivasena padhānayonīnaṁ. Saṭṭhisatānīti chasahassāni. ‘‘Pañca ca kammuno satānī’’ti padassa atthadassanaṁ ‘‘pañcakammasatāni cā’’ti. ‘‘Eseva nayo’’ti iminā ‘‘kevalaṁ takkamattakena niratthakaṁ diṭṭhiṁ dīpetī’’ti imamevatthaṁ atidisati. Ettha ca ‘‘takkamattakenā’’ti iminā yasmā takkikā niraṅkusatāya parikappanassa yaṁ kiñci attano parikappitaṁ sārato maññamānā tatheva abhinivissa takkadiṭṭhigāhaṁ gaṇhanti, tasmā na tesaṁ diṭṭhivatthusmiṁ viññūhi vicāraṇā kātabbāti dasseti. Kecīti uttaravihāravāsino. Te hi ‘‘pañca kammānīti cakkhusotaghānajivhākāyā imāni pañcindriyāni ‘pañca kammānī’ti paññāpentī’’ti vadanti. Kammanti laddhīti oḷārikabhāvato paripuṇṇakammanti laddhi. Manokammaṁ anoḷārikattā upaḍḍhakammanti laddhīti yojanā. Dvaṭṭhipaṭipadāti ‘‘dvāsaṭṭhi paṭipadā’’ti vattabbe sabhāvaniruttiṁ ajānanto ‘‘dvaṭṭhipaṭipadā’’ti vadati. Ekasmiṁ kappeti ekasmiṁ mahākappe, tatthāpi ca vivaṭṭaṭṭhāyīsaññite ekasmiṁ asaṅkhyeyyekappe.",
  "tika-s0101t2:58": "Urabbhe hanantīti orabbhikā. Evaṁ sūkarikādayo veditabbā. Luddāti aññepi ye keci māgavikanesādā. Te pāpakammapasutatāya ‘‘kaṇhābhijātīti vadati. Bhikkhū’’ti buddhasāsane bhikkhū. Te kira ‘‘sachandarāgā paribhuñjantī’’ti adhippāyena ‘‘catūsu paccayesu kaṇṭake pakkhipitvā khādantī’’ti vadati. Kasmāti ce? Yasmā ‘‘te paṇītapaṇīte paccaye paṭisevantī’’ti tassa micchāgāho, tasmā ñāyaladdhepi paccaye bhuñjamānā ājīvakasamayassa vilomagāhitāya paccayesu kaṇṭake pakkhipitvā khādanti nāmāti vadatīti apare. Eke pabbajitā, ye savisesaṁ attakilamathānuyogaṁ anuyuttā. Tathā hi te kaṇṭake vattantā viya hontīti ‘‘kaṇṭakavuttikā’’ti vuttā. Ṭhatvā bhuñjananahānapaṭikkhepādivatasamāyogena paṇḍaratarā. ‘‘Acelakasāvakā’’ti ājīvakasāvake vadati. Te kira ājīvakaladdhiyā visuddhacittatāya nigaṇṭhehipi paṇḍaratarā. Nandādayo hi tathārūpaṁ ājīvakapaṭipattiṁ ukkaṁsaṁ pāpetvā ṭhitā. Tasmā nigaṇṭhehi ājīvakasāvakehi ca paṇḍaratarā paramasukkābhijātīti ayaṁ tassa laddhi.",
  "tika-s0101t2:59": "Purisabhūmiyoti padhānapuggalena niddeso. Itthīnampi tā bhūmiyo icchanteva. ‘‘Bhikkhu ca pannako’’tiādi tesaṁ pāḷiyeva. Tattha pannakoti bhikkhāya vicaraṇako, tesaṁ vā paṭipattiyā paṭipannako. Jinoti jiṇṇo jarāvasena hīnadhātuko, attano vā paṭipattiyā paṭipakkhaṁ jinitvā ṭhito. So kira tathābhūto dhammampi kassaci na kathesi. Tenāha ‘‘na kiñci āhā’’ti. Oṭṭhavadanādivippakāre katepi khamanavasena na kiñci vadatītipi vadanti. Alābhinti ‘‘so na kumbhimukhā paṭiggaṇhātī’’tiādinā (dī. ni. 1.394) nayena vuttaalābhahetusamāyogena alābhiṁ, tatoyeva jighacchādubbalaparetatāya sayanaparāyanaṁ ‘‘samaṇaṁ pannabhūmī’’ti vadati.",
  "tika-s0101t2:60": "Ājīvavuttisatānīti sattānaṁ ājīvabhūtāni jīvikāvuttisatāni. Pasuggahaṇena eḷakajāti gahitā, migaggahaṇena rurugavayādisabbamigajāti. Bahū devāti cātumahārājikādibrahmakāyikādivasena, tesaṁ antarabhedavasena bahū devā. Tattha cātumahārājikānaṁ ekaccabhedo mahāsamayasuttavasena (dī. ni. 2.331) dīpetabbo. Manussāpi anantāti dīpadesakulavaṁsājīvādivibhāgavasena manussāpi anantabhedā. Pisācā eva pesācā. Te aparapetādayo mahantamahantā. Chaddantadahamandākiniyo kuvāḷiyamucalindanāmena vadati.",
  "tika-s0101t2:61": "Pavuṭāti pabbagaṇṭhikā. Paṇḍitopi…pe… uddhaṁ na gacchati, kasmā? Sattānaṁ saṁsaraṇakālassa niyatabhāvato. Aparipakkaṁ saṁsaraṇanimittaṁ sīlādinā paripāceti nāma sīghaṁyeva visuddhippattiyā. Paripakkaṁ kammaṁ phussa phussa patvā patvā kālena paripakkabhāvānāpādanena byantiṁ karoti nāma.",
  "tika-s0101t2:62": "Suttaguḷeti suttavaṭṭiyaṁ. ‘‘Nibbeṭhiyamānameva paletī’’ti upamāya sattānaṁ saṁsāro anukkamena khīyateva, na tassa vaḍḍhatīti dasseti paricchinnarūpattā.",
  "tika-s0101t2:63": "Ajitakesakambalavādavaṇṇanā",
  "tika-s0101t2:64": "171.Dinnanti deyyadhammasīsena dānaṁ vuttanti āha ‘‘dinnassa phalābhāvaṁ vadatī’’ti, dinnaṁ pana annādivatthuṁ kathaṁ paṭikkhipati. Eseva nayo yiṭṭhaṁ hutanti etthāpi. Mahāyāgoti sabbasādhāraṇaṁ mahādānaṁ. Pāhunakasakkāroti pāhunabhāvena kātabbasakkāro. Phalanti ānisaṁsaphalaṁ, nissandaphalañca. Vipākoti sadisaphalaṁ. Paraloke ṭhitassa ayaṁ loko natthīti paraloke ṭhitassa kammunā laddhabbo ayaṁ loko na hoti. Idhaloke ṭhitassāpi paraloko natthīti idhaloke ṭhitassa kammunā laddhabbo paraloko na hoti. Tattha kāraṇamāha ‘‘sabbetattha tattheva ucchijjantī’’ti. Ime sattā yattha yattha bhave, yoniādīsu ca ṭhitā tattha tattheva ucchijjanti nirudayavināsavasena vinassanti. Phalābhāvavasenāti mātāpitūsu sammāpaṭipattimicchāpaṭipattīnaṁ phalassa abhāvavasena ‘‘natthi mātā, natthi pitā’’ti vadati, na mātāpitūnaṁ, nāpi tesu idāni kayiramānasakkārāsakkārānaṁ abhāvavasena tesaṁ lokapaccakkhattā. Pubbuḷakassa viya imesaṁ sattānaṁ uppādo nāma kevalo, na cavitvā āgamanapubbakoti dassanatthaṁ ‘‘natthi sattā opapātikā’’ti vuttanti āha ‘‘cavitvā upapajjanakasattā nāma natthīti vadatī’’ti. Samaṇena nāma yāthāvato jānantena kassaci kiñci akathetvā saññatena bhavitabbaṁ, aññathā āhopurisikā nāma siyā. Kiñhi paro parassa karissati? Tathā ca attano sampādanassa kassaci avassayo eva na siyā tattha tattheva ucchijjanatoti āha ‘‘ye imañca…pe… pavedentī’’ti.",
  "tika-s0101t2:65": "Catūsu mahābhūtesu niyuttoti cātumahābhūtiko. Yathā pana mattikāya nibbattaṁ bhājanaṁ mattikāmayaṁ, evaṁ ayaṁ catūhi mahābhūtehi nibbattoti āha ‘‘catumahābhūtamayo’’ti. Ajjhattikapathavīdhātūti sattasantānagatā pathavīdhātu. Bāhirapathavīdhātunti bahiddhā mahāpathaviṁ. Upagacchatīti bāhirapathavikāyato tadekadesabhūtā pathavī āgantvā ajjhattikabhāvappattiyā sattabhāvena saṇṭhitā idāni ghaṭādigatapathavī viya tameva bāhirapathavikāyaṁ upeti upagacchati sabbaso tena nibbisesataṁ ekībhāvameva gacchati. Āpādīsupi eseva nayoti ettha pajjunnena mahāsamuddato gahitaāpo viya vassodakabhāvena punapi mahāsamuddameva, sūriyarasmito gahitaṁ indaggisaṅkhātatejo viya puna sūriyarasmiṁ, mahāvāyukhandhato niggatamahāvāto viya tameva vāyukhandhaṁ upeti upagacchatīti diṭṭhigatikassa adhippāyo. Manacchaṭṭhāni indriyāni ākāsaṁ pakkhandanti tesaṁ visayābhāvāti vadanti. Visayigahaṇena hi visayāpi gahitā eva hontīti. Guṇāguṇapadānīti guṇadosakoṭṭhāsā. Sarīrameva padānīti adhippetaṁ sarīrena taṁtaṁkiriyāya pajjitabbato. Dabbanti muyhantīti dattū, mūḷhapuggalā. Tehi dattūhi bālamanussehi. ‘‘Paraloko atthī’’ti mati yesaṁ, te atthikā, tesaṁ vādoti atthikavādo, taṁ atthikavādaṁ. ",
  "tika-s0101t2:66": "Kammaṁpaṭibāhati akiriyavādibhāvato. Vipākaṁ paṭibāhati sabbena sabbaṁ āyatiṁ upapattiyā paṭikkhipanato. Ubhayaṁ paṭibāhati sabbaso hetupaṭibāhaneneva phalassapi paṭikkhittattā. Ubhayanti hi kammaṁ vipākañcāti ubhayaṁ. So hi ‘‘ahetū appaccayā sattā saṁkilissanti, visujjhanti cā’’ti (dī. ni. 1.168; ma. ni. 2.100, 227; saṁ. ni. 3.212) vadanto kammassa viya vipākassāpi saṁkilesavisuddhīnaṁ paccayattābhāvavacanato tadubhayaṁ paṭibāhati nāma. Vipāko paṭibāhito hoti asati kamme vipākābhāvato. Kammaṁ paṭibāhitaṁ hoti asati vipāke kammassa niratthakabhāvāpattito. Atthatoti sarūpena. Ubhayappaṭibāhakāti visuṁ visuṁ taṁtaṁdiṭṭhidīpakabhāvena pāḷiyaṁ āgatāpi paccekaṁ tividhadiṭṭhikā eva ubhayapaṭibāhakattā. Ubhayappaṭibāhakāti hi hetuvacanaṁ. ‘‘Ahetukavādā cevā’’tiādi paṭiññāvacanaṁ. Yo hi vipākapaṭibāhanena natthikadiṭṭhiko ucchedavādī, so atthato kammapaṭibāhanena akiriyadiṭṭhiko, ubhayapaṭibāhanena ahetukadiṭṭhiko ca hoti. Sesadvayepi eseva nayo.",
  "tika-s0101t2:67": "Sajjhāyantīti taṁ diṭṭhidīpakaṁ ganthaṁ uggahetvā paṭhanti. Vīmaṁsantīti tassa atthaṁ vicārenti. ‘‘Tesa’’ntiādi vīmaṁsanākāradassanaṁ. Tasmiṁ ārammaṇeti yathāparikappitakammaphalābhāvādike ‘‘karoto na karīyati pāpa’’nti ādinayappavattāya laddhiyā ārammaṇe. Micchāsati santiṭṭhatīti ‘‘karoto na karīyati pāpa’’ntiādivasena anussavūpaladdhe atthe tadākāraparivitakkanehi saviggahe viya sarūpato cittassa paccupaṭṭhite cirakālaparicayena evametanti nijjhānakkhamabhāvūpagamanena nijjhānakkhantiyā tathāgahite punappunaṁ tatheva āsevantassa bahulīkarontassa micchāvitakkena samādiyamānā micchāvāyāmūpatthambhitā ataṁsabhāvaṁ ‘‘taṁsabhāva’’nti gaṇhantī micchāsatīti laddhanāmā taṁladdhisahagatā taṇhā santiṭṭhati. Cittaṁ ekaggaṁ hotīti yathāsakaṁ vitakkādipaccayalābhena tasmiṁ ārammaṇe avaṭṭhitatāya anekaggataṁ pahāya ekaggaṁ appitaṁ viya hoti. Cittasīsena micchāsamādhi eva vutto. Sopi hi paccayavisesehi laddhabhāvanābalo īdise ṭhāne samādhānapatirūpakiccakaroyeva, vāḷavijjhanādīsu viyāti daṭṭhabbaṁ. Javanāni javantīti anekakkhattuṁ tenākārena pubbabhāgiyesu javanavāresu pavattesu sabbapacchime javanavāre satta javanāni javanti. Paṭhame javane satekicchā honti. Tathā dutiyādīsūti dhammasabhāvadassanamattametaṁ, na pana tasmiṁ khaṇe tesaṁ tikicchā kenaci sakkā kātuṁ.",
  "tika-s0101t2:68": "Tatthāti tesu tīsu micchādassanesu. Koci ekaṁ dassanaṁ okkamatīti yassa ekasmiṁyeva abhiniveso āsevanā ca pavattā, so ekameva dassanaṁ okkamati. Yassa pana dvīsu tīsupi vā abhiniveso āsevanā ca pavattā, so dve tīṇipi okkamati, etena yā pubbe ubhayapaṭibāhakatāmukhena dīpitā atthasiddhā sabbadiṭṭhikatā, sā pubbabhāgiyā. Yā pana micchattaniyāmokkantibhūtā, sā yathāsakaṁ paccayasamudāgamasiddhito bhinnārammaṇānaṁ viya visesādhigamānaṁ ekajjhaṁ anuppattiyā asaṅkiṇṇā evāti dasseti. ‘‘Ekasmiṁ okkantepī’’tiādinā tissannampi diṭṭhīnaṁ samānabalataṁ samānaphalatañca dasseti. Tasmā tissopi cetā ekassa uppannā abbokiṇṇā eva, ekāya vipāke dinne itarā anubalappadāyikāyo honti. ‘‘Vaṭṭakhāṇu nāmesā’’ti idaṁ vacanaṁ neyyatthaṁ, na nītatthaṁ. Tathā hi papañcasūdaniyaṁ ‘‘kiṁ panesa ekasmiṁyeva attabhāve niyato hoti, udāhu aññasmiṁ pīti? Ekasmiṁyeva niyato, āsevanavasena pana bhavantarepi taṁ taṁ diṭṭhiṁ roceti yevā’’ti (ma. ni. aṭṭha. 3.129) vuttaṁ. Akusalañhi nāmetaṁ abalaṁ dubbalaṁ, na kusalaṁ viya sabalaṁ mahābalaṁ. Tasmā ‘‘ekasmiṁyeva attabhāve niyato’’ti vuttaṁ. Aññathā sammattaniyāmo viya micchattaniyāmopi accantiko siyā, na ca accantiko. Yadi evaṁ vaṭṭakhāṇujotanā kathanti āha ‘‘āsevanavasena panā’’tiādi. Tasmā yathā ‘‘sakiṁ nimuggopi nimuggo eva bālo’’ti vuttaṁ, evaṁ vaṭṭakhāṇujotanā. Yādise hi paccaye paṭicca ayaṁ taṁ taṁ dassanaṁ okkanto puna kadāci tappaṭipakkhe paccaye paṭicca tato sīsukkhipanamassa na hotīti na vattabbaṁ, tasmā ‘‘yebhuyyena hi evarūpassa bhavato vuṭṭhānaṁ nāma natthī’’ti vuttaṁ.",
  "tika-s0101t2:69": "Tasmāti yasmā evaṁ saṁsārakhāṇubhāvassapi paccayo apaṇṇakajāto, tasmā. Bhūtikāmoti diṭṭhadhammikasamparāyikaparamatthānaṁ vasena attano guṇehi vaḍḍhikāmo.",
  "tika-s0101t2:70": "Pakudhakaccāyanavādavaṇṇanā",
  "tika-s0101t2:71": "174.Akatāti samena visamena vā kenaci hetunā na katā na vihitā. Katavidho karaṇavidhi natthi etesanti akatavidhānā. Padadvayenāpi loke kenaci hetupaccayena nesaṁ anibbattanabhāvaṁ dasseti. Iddhiyāpi na nimmitāti kassaci iddhimato cetovasippattassa devassa , issarādino vā iddhiyāpi na nimmitā. Animmāpitā kassaci animmāpitā. Vuttatthamevāti brahmajālavaṇṇanāyaṁ (dī. ni. aṭṭha. 1.30) vuttatthameva. Vañjhāti vañjhapasuvañjhatālādayo viya aphalā, kassaci ajanakāti attho, etena pathavikāyādīnaṁ rūpādijanakabhāvaṁ paṭikkhipati. Rūpasaddādayo hi pathavikāyādīhi appaṭibaddhavuttikāti tassa laddhi. Pabbatakūṭaṁ viya ṭhitāti kūṭaṭṭhā, yathā pabbatakūṭaṁ kenaci anibbattitaṁ, kassaci ca anibbattakaṁ, evamete pīti adhippāyo. Yamidaṁ ‘‘bījato aṅkurādi jāyatī’’ti vuccati, taṁ vijjamānameva tato nikkhamati, na avijjamānaṁ, aññathā aññatopi aññassa upaladdhi siyāti adhippāyo. Ṭhitattāti nibbikārābhāvena ṭhitattā. Na calantīti vikāraṁ nāpajjanti. Vikārābhāvato hi tesaṁ sattannaṁ kāyānaṁ esikaṭṭhāyiṭṭhitatā. Aniñjanañca attano pakatiyā avaṭṭhānameva. Tenāha ‘‘na vipariṇamantī’’ti. Avipariṇāmadhammattā eva hi te aññamaññaṁ na byābādhenti. Sati hi vikāraṁ āpādetabbatāya byābādhakatāpi siyā, tathā anuggahetabbatāya anuggāhakatāti tadabhāvaṁ dassetuṁ pāḷiyaṁ nālantiādi vuttaṁ. Pathavī eva kāyekadesattā pathavikāyo. Jīvasattamānaṁ kāyānaṁ niccatāya nibbikārabhāvato na hantabbatā, na ghātetabbatā cāti neva koci hantā vā ghātetā vā, tenevāha ‘‘sattannaṁ tveva kāyāna’’ntiādi. Yadi koci hantā natthi, kathaṁ satthappahāroti āha ‘‘yathā muggarāsi ādīsū’’tiādi. Kevalaṁ saññāmattameva hoti. Hananaghātanādi pana paramatthato nattheva kāyānaṁ avikopanīyabhāvatoti adhippāyo.",
  "tika-s0101t2:72": "Nigaṇṭhanāṭaputtavādavaṇṇanā",
  "tika-s0101t2:73": "177. Cattāro yāmā bhāgā catuyāmā, catuyāmā eva cātuyāmā, bhāgattho hi idha yāma-saddo yathā ‘‘rattiyā paṭhamo yāmo’’ti . So panettha bhāgo saṁvaralakkhaṇoti āha ‘‘cātuyāmasaṁvutoti catukoṭṭhāsena saṁvarena saṁvuto’’ti. Paṭikkhittasabbasītodakoti paṭikkhittasabbasītodakaparibhogo. Sabbena pāpavāraṇena yuttoti sabbappakārena saṁvaralakkhaṇena samannāgato. Dhutapāpoti sabbena nijjaralakkhaṇena pāpavāraṇena vidhutapāpo. Phuṭṭhoti aṭṭhannampi kammānaṁ khepanena mokkhappattiyā kammakkhayalakkhaṇena sabbena pāpavāraṇena phuṭṭho taṁ patvā ṭhito. Koṭippattacittoti mokkhādhigameneva uttamamariyādappattacitto. Yatattoti kāyādīsu indriyesu saṁyametabbassa abhāvato saṁyatacitto. Suppatiṭṭhitacittoti nissesato suṭṭhu patiṭṭhitacitto. Sāsanānulomaṁ nāma pāpavāraṇena yuttatā. Tenāha ‘‘dhutapāpo’’tiādi. Asuddhaladdhitāyāti ‘‘atthi jīvo, so ca siyā nicco, siyā anicco’’ti evamādiasuddhaladdhitāya . Sabbāti kammapakativibhāgādivisayā sabbā nijjhānakkhantiyo. Diṭṭhiye vāti micchādiṭṭhiyo eva jātā.",
  "tika-s0101t2:74": "Sañcayabelaṭṭhaputtavādavaṇṇanā",
  "tika-s0101t2:75": "179-181.Amarāvikkhepevuttanayo evāti brahmajāle amarāvikkhepavādasaṁvaṇṇanāyaṁ (dī. ni. aṭṭha. 1.61-63) vuttanayo eva vikkhepabyākaraṇabhāvato, tatheva cettha vikkhepavādassa āgatattā.",
  "tika-s0101t2:76": "Paṭhamasandiṭṭhikasāmaññaphalavaṇṇanā",
  "tika-s0101t2:77": "183.Yathā te rucceyyāti idāni mayā pucchiyamāno attho yathā tava citte roceyya. Gharadāsiyā kucchismiṁ jāto antojāto. Dhanena kīto dhanakkīto. Bandhaggāhagahito karamarānīto. Sāmanti sayameva. Dāsabyanti dāsabhāvaṁ. Koci dāsopi samāno alaso kammaṁ akaronto ‘‘kammakāro’’ti na vuccatīti āha ‘‘analaso kammakaraṇasīloyevā’’ti. Paṭhamamevāti āsannataraṭṭhānūpasaṅkamanato pageva puretarameva. Pacchāti sāmikassa nipajjāya pacchā. Sayanato avuṭṭhiteti rattiyā vibhāyanavelāya seyyato avuṭṭhite. Paccūsakālato paṭṭhāyāti atītāya rattiyā paccūsakālato paṭṭhāya. Yāva sāmino rattiṁ niddokkamananti aparāya padosavelāyaṁ yāva niddokkamanaṁ. Kiṁ kāranti kiṁ karaṇīyaṁ, kiṁkārabhāvato pucchitvā kātabbaveyyāvaccanti attho.",
  "tika-s0101t2:78": "Devo viyāti ādhipaccaparivārādisampattisamannāgato padhānadevo viya. So vatassāhanti so vata assaṁ ahaṁ. So rājā viya ahampi bhaveyyaṁ, kathaṁ puññāni kareyyaṁ, yadi puññāni uḷārāni kareyyanti yojanā. ‘‘So vatassa’ssa’’nti pāṭhe so rājā assa ahaṁ assaṁ vata, yadi puññāni kareyyanti yojanā. Tenāha ‘‘ayamevattho’’ti. Assanti uttamapurisappayoge ahaṁ-saddo appayuttopi payutto eva hoti. Yāvajīvaṁ na sakkhissāmi dātunti yāvajīvaṁ dānatthāya ussāhaṁ karontopi yaṁ rājā ekaṁ divasaṁ deti , tato satabhāgampi dātuṁ na sakkhissāmi. Tasmā pabbajissāmīti pabbajjāyaṁ ussāhaṁ katvāti yojanā.",
  "tika-s0101t2:79": "Kāyenasaṁvutoti kāyena saṁvaritabbaṁ kāyadvārena pavattanakaṁ pāpadhammaṁ saṁvaritvā vihareyyāti ayamettha atthoti āha ‘‘kāyena pihito hutvā’’tiādi. Ghāsacchādanena paramatāyāti ghāsacchādanapariyesane sallekhavasena paramatāya, ukkaṭṭhabhāve saṇṭhito ghāsacchādanameva vā paramaṁ parā koṭi etassa, na tato paraṁ kiñci āmisajātaṁ pariyesati paccāsisati cāti ghāsacchādanaparamo, tabbhāvo ghāsacchādanaparamatā, tassā ghāsacchādanaparamatāya. Vivekaṭṭhakāyānanti gaṇasaṅgaṇikato pavivitte ṭhitakāyānaṁ. Nekkhammābhiratānanti jhānābhiratānaṁ. Tāya eva jhānābhiratiyā paramaṁ uttamaṁ vodānaṁ visuddhiṁ pattatāya paramavodānappattānaṁ. Kilesūpadhiabhisaṅkhārūpadhīnaṁ accantavigamena nirupadhīnaṁ. Visaṅkhāragatānanti adhigatanibbānānaṁ. Ettha ca paṭhamo viveko itarehi dvīhi vivekehi sahāpi pattabbo vināpi, tathā dutiyo. Tatiyo pana itarehi dvīhi saheva pattabbo, na vināti daṭṭhabbaṁ. Gaṇe janasamāgame sannipatanaṁ gaṇasaṅgaṇikā, taṁ pahāya eko viharati carati puggalavasena asahāyattā. Citte kilesānaṁ sannipatanaṁ cittakilesasaṅgaṇikā, taṁ pahāya eko viharati kilesavasena asahāyattā. Maggassa ekacittakkhaṇikattā, gotrabhuādīnañca ārammaṇamattattā na tesaṁ vasena sātisayā nibbutisukhasamphusanā, phalasamāpattinirodhasamāpattivasena sātisayāti āha ‘‘phalasamāpattiṁ vā nirodhasamāpattiṁ vā pavisitvā’’ti. Phalapariyosāno hi nirodhoti.",
  "tika-s0101t2:80": "184.Abhiharitvāti abhimukhībhāvena netvā. ‘‘Ahaṁ cīvarādīhi payojanaṁ sādhessāmī’’ti vacanaseso. Sappāyanti sabbagelaññapaharaṇavasena upakārāvahaṁ. Bhāvinā anatthato paripālanavasena gopanā rakkhāgutti. Paccuppannassa nisedhavasena āvaraṇagutti.",
  "tika-s0101t2:81": "Dutiyasandiṭṭhikasāmaññaphalavaṇṇanā",
  "tika-s0101t2:82": "186.Kasatīti kasiṁ karoti. Gahapatikoti ettha ka-saddo appatthoti āha ‘‘ekagehamatte jeṭṭhako’’ti, tena anekakulajeṭṭhakabhāvaṁ paṭikkhipati. Karaṁ karotīti karaṁ sampādeti. Vaḍḍhetīti uparūpari sampādanena vaḍḍheti. Evaṁ appampi pahāya pabbajituṁ dukkaranti ayamattho laṭukikopamasuttena (ma. ni. 2.151, 152) dīpetabbo. Tenāha ‘‘seyyathāpi, udāyi, puriso daliddo assako anāḷhiyo, tassassa ekaṁ agārakaṁ oluggaviluggaṁ kākātidāyiṁ naparamarūpa’’nti vitthāro. Yadi appampi bhogaṁ pahāya pabbajituṁ dukkaraṁ, kasmā dāsavāre bhogaggahaṇaṁ na katanti āha ‘‘dāsavāre panā’’tiādi. Yathā ca dāsassa bhogāpi abhogā parāyattabhāvato, evaṁ ñātayo pīti dāsavāre ñātiparivaṭṭaggahaṇampi na katanti daṭṭhabbaṁ.",
  "tika-s0101t2:83": "Paṇītatarasāmaññaphalavaṇṇanā",
  "tika-s0101t2:84": "189.Evarūpāhīti yathāvuttadāsakassakūpamāsadisāhi upamāhi sāmaññaphalaṁ dīpetuṁ pahoti bhagavā sakalampi rattindivaṁ tato bhiyyopi anantapaṭibhānatāya vicittanayadesanabhāvato. Tathāpīti satipi desanāya uttaruttarādhikanānānayavicittabhāve.",
  "tika-s0101t2:85": "Ekatthametaṁ padaṁ sādhusaddasseva ka-kārena vaḍḍhitvā vuttattā, teneva sādhuka-saddassa atthaṁ vadantena atthuddhāravasena sādhu-saddo udāhaṭo. Āyācaneti abhimukhayācane, abhipatthanāyanti attho . Sampaṭicchaneti paṭiggaṇhane . Sampahaṁsaneti saṁvijjamānaguṇavasena haṁsane tosane, udaggatākaraṇeti attho. Dhammarucīti puññakāmo. Paññāṇavāti paññavā. Addubbhoti adūsako, anupaghātakoti attho. Idhāpīti imasmiṁ sāmaññaphalepi. Ayaṁ sādhu-saddo. Daḷhīkammeti sakkacca kiriyāyaṁ. Āṇattiyanti āṇāpane. ‘‘Suṇohi sādhukaṁ manasi karohī’’ti hi vutte sādhuka-saddena savanamanasikārānaṁ sakkaccakiriyā viya tadāṇāpanampi jotitaṁ hoti, āyācanatthatā viya cassa āṇāpanatthatā veditabbā. Sundarepīti sundaratthepi. Idāni yathāvuttena sādhuka-saddassa atthattayena pakāsitaṁ visesaṁ dassetuṁ ‘‘daḷhīkammatthena hī’’tiādi vuttaṁ.",
  "tika-s0101t2:86": "Manasi karohīti ettha manasikāro na ārammaṇapaṭipādanalakkhaṇo, atha kho vīthipaṭipādanajavanapaṭipādanamanasikārapubbakaṁ citte ṭhapanalakkhaṇoti dassento ‘‘āvajjā’’tiādimāha. Sotindriyavikkhepavāraṇaṁ savane niyojanavasena kiriyantarapaṭisedhanabhāvato, sotaṁ odahāti attho. Manindriyavikkhepavāraṇaṁ aññacintāpaṭisedhanato. Byañjanavipallāsaggāhavāraṇaṁ ‘‘sādhuka’’nti visesetvā vuttattā. Pacchimassa atthavipallāsaggāhavāraṇepi eseva nayo. Dhāraṇūpaparikkhādīsūti ādi-saddena tulanatīraṇādike, diṭṭhiyā suppaṭividhe ca saṅgaṇhāti. Sabyañjanoti ettha yathādhippetamatthaṁ byañjayatīti byañjanaṁ, sabhāvanirutti. Saha byañjanenāti sabyañjano, byañjanasampannoti attho. Sātthoti araṇīyato upagantabbato anudhātabbato attho, catupārisuddhisīlādiko . Tena saha atthenāti sāttho, atthasampannoti attho. Dhammagambhīrotiādīsu dhammo nāma tanti. Desanā nāma tassā manasā vavatthāpitāya tantiyā desanā. Attho nāma tantiyā attho. Paṭivedho nāma tantiyā, tantiatthassa ca yathābhūtāvabodho. Yasmā cete dhammadesanā atthappaṭivedhā sasādīhi viya mahāsamuddo mandabuddhīhi dukkhogāhā, alabbhaneyyapatiṭṭhā ca, tasmā gambhīrā. Tena vuttaṁ ‘‘yasmā ayaṁ dhammo…pe… sādhukaṁ manasi karohī’’ti. Ettha ca paṭivedhassa dukkarabhāvato dhammatthānaṁ, desanāñāṇassa dukkarabhāvato desanāya dukkhogāhatā, paṭivedhassa pana uppādetuṁ asakkuṇeyyatāya, ñāṇuppattiyā ca dukkarabhāvato dukkhogāhatā veditabbā. Desanaṁ nāma uddisanaṁ, tassa niddisanaṁ bhāsananti idhādhippetanti āha ‘‘vitthārato bhāsissāmī’’ti. Paribyattaṁ kathanañhi bhāsanaṁ, tenāha ‘‘desessāmīti…pe… vitthāradīpana’’nti.",
  "tika-s0101t2:87": "Yathāvuttamatthaṁ suttapadena samatthetuṁ ‘‘tenāhā’’tiādi vuttaṁ. Sāḷikāyiva nigghosoti sāḷikāya ālāpo viya madhuro kaṇṇasukho pemanīyo. Paṭibhānanti saddo. Udīrayīti uccārīyati, vuccati vā.",
  "tika-s0101t2:88": "Evaṁ vutte ussāhajātoti evaṁ ‘‘suṇohi sādhukaṁ manasi karohi bhāsissāmī’’ti vutte ‘‘na kira bhagavā saṅkhepeneva desessati, vitthārenapi bhāsissatī’’ti sañjātussāho haṭṭhatuṭṭho hutvā.",
  "tika-s0101t2:89": "190.‘‘Idhā’’ti iminā vuccamānaṁ adhikaraṇaṁ tathāgatassa uppattiṭṭhānabhūtaṁ adhippetanti āha ‘‘desāpadese nipāto’’ti. ‘‘Svāya’’nti sāmaññato idhasaddamattaṁ gaṇhāti, na yathāvisesitabbaṁ idha-saddaṁ. Tathā hi vakkhati ‘‘katthaci padapūraṇamattamevā’’ti (dī. ni. aṭṭha. 1.190). Lokaṁ upādāya vuccati loka-saddena samānādhikaraṇabhāvena vuttattā . Sesapadadvaye pana padantarasannidhānamattena taṁ taṁ upādāya vuttatā daṭṭhabbā. Idha tathāgato loketi hi jātikhettaṁ, tatthāpi ayaṁ cakkavāḷo ‘‘loko’’ti adhippeto. Samaṇoti sotāpanno. Dutiyo samaṇoti sakadāgāmī. Vuttañhetaṁ ‘‘katamo ca bhikkhave samaṇo? Idha bhikkhave bhikkhu tiṇṇaṁ saṁyojanānaṁ parikkhayā sotāpanno hotī’’tiādi (a. ni. 4.241). ‘‘Katamo ca bhikkhave dutiyo samaṇo? Idha bhikkhave bhikkhu tiṇṇaṁ saṁyojanānaṁ parikkhayā rāgadosamohānaṁ tanuttā’’tiādi (a. ni. 4.241). Okāsanti kañci padesaṁ. Idheva tiṭṭhamānassāti imissā eva indasālaguhāyaṁ tiṭṭhamānassa.",
  "tika-s0101t2:90": "Padapūraṇamattameva okāsāpadisanassāpi asambhavato atthantarassa abodhanato. Arahanti ādayo saddā vitthāritāti yojanā. Atthato vitthāraṇaṁ saddamukheneva hotīti saddaggahaṇaṁ. Yasmā. ‘‘Aparehipi aṭṭhahi kāraṇehi bhagavā tathāgato’’tiādinā udānaṭṭhakathādīsu, (udā. aṭṭha. 18; itivu. aṭṭha. 38) arahanti ādayo visuddhimaggaṭīkāyaṁ aparehi pakārehi vitthāritā , tasmātesu vuttānayenapi so (visuddhi. ṭī. 1.129, 130) attho veditabbo. Tathāgatassa sattanikāyantogadhatāya ‘‘idha pana sattaloko adhippeto’’ti vatvā tatthāyaṁ yasmiṁ sattanikāye yasmiñca okāse uppajjati, taṁ dassetuṁ ‘‘sattaloke uppajjamānopi cā’’tiādi vuttaṁ. ‘‘Tathāgato na devaloke uppajjatī’’tiādīsu yaṁ vattabbaṁ, taṁ parato āgamissati. Sārappattāti kulabhogissariyādivasena sārabhūtā. Brāhmaṇagahapatikāti brahmāyupokkharasātiādibrāhmaṇā ceva anāthapiṇḍikādigahapatikā ca.",
  "tika-s0101t2:91": "‘‘Sujātāyā’’tiādinā vuttesu catūsu vikappesu paṭhamo vikappo buddhabhāvāya āsannatarapaṭipattidassanavasena vutto. Āsannatarāya hi paṭipattiyā ṭhito ‘‘uppajjatīti’’ vuccati uppādassa ekantikattā, pageva paṭipattiyā matthake ṭhito. Dutiyo buddhabhāvāvahapabbajjato paṭṭhāya āsannapaṭipattidassanavasena, tatiyo buddhakaradhamma pāripūrito paṭṭhāya buddhabhāvāya paṭipattidassanavasena. Na hi mahāsattānaṁ uppatibhavūpapattito paṭṭhāya bodhisambhārasambharaṇaṁ nāma atthi. Catuttho buddhakaradhammasamārambhato paṭṭhāya. Bodhiyā niyatabhāvappattito pabhuti hi viññūhi ‘‘buddho uppajjatī’’ti vattuṁ sakkā uppādassa ekantikattā. Yathā pana sandanti nadiyoti sandanakiriyāya avicchedamupādāya vattamānappayogo, evaṁ uppādatthāya paṭipajjanakiriyāya avicchedamupādāya catūsu vikappesu ‘‘uppajjati nāmā’’ti vuttaṁ. Sabbapaṭhamaṁ uppannabhāvanti catūsu vikappesu sabbapaṭhamaṁ vuttaṁ tathāgatassa uppannatāsaṅkhātaṁ atthibhāvaṁ. Tenāha ‘‘uppanno hotīti ayañhettha attho’’ti.",
  "tika-s0101t2:92": "So bhagavāti yo ‘‘tathāgato araha’’ntiādinā kittitaguṇo, so bhagavā. ‘‘Imaṁ loka’’nti nayidaṁ mahājanassa sammukhamattaṁ sandhāya vuttaṁ, atha kho anavasesaṁ pariyādāyāti dassetuṁ ‘‘sadevaka’’ntiādi vuttaṁ, tenāha ‘‘idāni vattabbaṁ nidassetī’’ti. Pajātattāti yathāsakaṁ kammakilesehi nibbattattā. Pañcakāmāvacaradevaggahaṇaṁ pārisesañāyena itaresaṁ padantarehi saṅgahitattā. Sadevakanti ca avayavena viggaho samudāyo samāsattho. Chaṭṭhakāmāvacaradevaggahaṇaṁ paccāsattiñāyena. Tattha hi so jāto, taṁnivāsī ca. Brahmakāyikādibrahmaggahaṇanti etthāpi eseva nayo. Paccatthika…pe… samaṇabrāhmaṇaggahaṇanti nidassanamattametaṁ apaccatthikānaṁ, asamitābāhitapāpānañca samaṇabrāhmaṇānaṁ sassamaṇabrāhmaṇīvacanena gahitattā. Kāmaṁ ‘‘sadevaka’’ntiādi visesanānaṁ vasena sattavisayo lokasaddoti viññāyati tulyayogavisayattā tesaṁ, ‘‘salomako sapakkhako’’tiādīsu pana atulyayogepi ayaṁ samāso labbhatīti byabhicāradassanato pajāgahaṇanti āha ‘‘pajāvacanena sattalokaggahaṇa’’nti.",
  "tika-s0101t2:93": "Arūpino sattā attano āneñjavihārena viharantā dibbantīti devāti imaṁ nibbacanaṁ labhantīti āha ‘‘sadevakaggahaṇena arūpāvacaraloko gahito’’ti. Tenāha ‘‘ākāsānañcāyatanūpagānaṁ devānaṁ sahabyata’’nti (a. ni. 3.117). Samārakaggahaṇena chakāmāvacaradevaloko gahito tassa savisesaṁ mārassa vase vattanato. Rūpī brahmaloko gahito arūpībrahmalokassa visuṁ gahitattā. Catuparisavasenāti khattiyādicatuparisavasena, itarā pana catasso parisā samārakādiggahaṇena gahitā evāti. Avasesasabbasattaloko nāgagaruḷādibhedo.",
  "tika-s0101t2:94": "Ettāvatā ca bhāgaso lokaṁ gahetvā yojanaṁ dassetvā idāni tena tena visesena abhāgaso lokaṁ gahetvā yojanaṁ dassetuṁ ‘‘api cetthā’’tiādi vuttaṁ. Tattha ukkaṭṭhaparicchedatoti ukkaṁsagativijānanena. Pañcasu hi gatīsu devagatipariyāpannāva seṭṭhā, tatthāpi arūpino dūrasamussāritakilesadukkhatāya, santapaṇītaāneñjavihārasamaṅgitāya, atidīghāyukatāyāti evamādīhi visesehi ativiya ukkaṭṭhā. ‘‘Brahmā mahānubhāvo’’tiādi dasasahassiyaṁ mahābrahmuno vasena vadati. ‘‘Ukkaṭṭhaparicchedato’’ti hi vuttaṁ. Anuttaranti seṭṭhaṁ nava lokuttaraṁ. Bhāvānukkamoti bhāvavasena paresaṁ ajjhāsayavasena ‘‘sadevaka’’ntiādīnaṁ padānaṁ anukkamo.",
  "tika-s0101t2:95": "Tīhākārehīti devamārabrahmasahitatāsaṅkhātehi tīhi pakārehi. Tīsu padesūti ‘‘sadevaka’’ntiādīsu tīsu padesu. Tena tenākārenāti sadevakattādinā tena tena pakārena. Tedhātukameva pariyādinnanti porāṇā panāhūti yojanā.",
  "tika-s0101t2:96": "Abhiññāti ya-kāralopenāyaṁ niddeso, abhijānitvāti ayamettha atthoti āha ‘‘abhiññāya adhikena ñāṇena ñatvā’’ti. Anumānādipaṭikkhepoti anumānaupamānaatthāpattiādipaṭikkhepo ekappamāṇattā. Sabbattha appaṭihatañāṇacāratāya hi sabbapaccakkhā buddhā bhagavanto.",
  "tika-s0101t2:97": "Anuttaraṁvivekasukhanti phalasamāpattisukhaṁ, tena ṭhitimissāpi [vīthimissāpi (sārattha. ṭī. 1.verañjakaṇḍavaṇṇanāyaṁ) dhitimissāpi (ka)] kadāci bhagavato dhammadesanā hotīti hitvāpīti pi-saddaggahaṇaṁ. Bhagavā hi dhammaṁ desento yasmiṁ khaṇe parisā sādhukāraṁ vā deti, yathāsutaṁ vā dhammaṁ paccavekkhati, taṁ khaṇaṁ pubbabhāgena paricchinditvā phalasamāpattiṁ samāpajjati, yathāparicchedañca samāpattito vuṭṭhāya ṭhitaṭṭhānato paṭṭhāya dhammaṁ deseti. Ugghaṭitaññussa vasena appaṁ vā vipañcitaññussa, neyyassa vā vasena bahuṁ vā desento. Dhammassa kalyāṇatā niyyānikatāya, niyyānikatā ca sabbaso anavajjabhāvenevāti āha ‘‘anavajjameva katvā’’ti. Desakāyattena āṇādividhinā abhisajjanaṁ pabodhanaṁ desanāti sā pariyattidhammavasena veditabbāti āha ‘‘desanāya tāva catuppadikāyapi gāthāyā’’tiādi. Nidānanigamanānipi satthuno desanāya anuvidhānato tadantogadhāni evāti āha ‘‘nidānamādi, idaṁ evocāti pariyosāna’’nti.",
  "tika-s0101t2:98": "Sāsitabbapuggalagatena yathāparādhādisāsitabbabhāvena anusāsanaṁ tadaṅgavinayādivasena vinayanaṁ sāsananti taṁ paṭipattidhammavasena veditabbanti āha ‘‘sīlasamādhivipassanā’’tiādi. Kusalānaṁ dhammānanti anavajjadhammānaṁ sīlassa, samathavipassanānañca sīladiṭṭhīnaṁ ādibhāvo taṁ mūlakattā uttarimanussadhammānaṁ. Ariyamaggassa antadvayavigamena majjhimapaṭipadābhāvo viya, sammāpaṭipattiyā ārabbhanipphattīnaṁ vemajjhattāpi majjhabhāvoti vuttaṁ. ‘‘Atthi bhikkhave…pe… majjhaṁ nāmā’’ti. Phalaṁ pariyosānaṁ nāma saupādisesatāvasena, nibbānaṁ pariyosānaṁ nāma anupādisesatāvasena. Idāni tesaṁ dvinnampi sāsanassa pariyosānataṁ āgamena dassetuṁ ‘‘etadatthamida’’ntiādi āha. Idha desanāya ādimajjhapariyosānaṁ adhippetaṁ ‘‘sabyañjana’’ntiādi vacanato. Tasmiṁ tasmiṁ atthe katāvadhisaddappabandho gāthāvasena, suttavasena ca vavatthito pariyattidhammo, yo idha ‘‘desanā’’ti vutto, tassa pana attho visesato sīlādi evāti āha ‘‘bhagavā hi dhammaṁ desento…pe… dassetī’’ti. Tattha sīlaṁ dassetvāti sīlaggahaṇena sasambhāraṁ sīlaṁ gahitaṁ, tathā maggaggahaṇena sasambhāro maggoti tadubhayavasena anavasesato pariyatti atthaṁ pariyādiyati. Tenāti sīlādidassanena. Atthavasena hi idha desanāya ādikalyāṇādibhāvo adhippeto. Kathikasaṇṭhitīti kathikassa saṇṭhānaṁ kathanavasena samavaṭṭhānaṁ.",
  "tika-s0101t2:99": "Na so sātthaṁ deseti niyyānatthavirahato tassā desanāya. Ekabyañjanādiyuttā vāti sithilādibhedesu byañjanesu ekappakāremeva, dvipakāremeva vā byañjanena yuttā vā damiḷabhāsā viya . Vivaṭakaraṇatāya oṭṭhe aphusāpetvā uccāretabbato sabbaniroṭṭhabyañjanā vā kirātabhāsā viya. Sabbasseva [sabbattheva (sārattha. ṭī. 1.verañjakaṇḍavaṇṇanāyaṁ 1)] vissajjanīyayuttatāya sabbavissaṭṭhabyañjanā vā savarabhāsā [yavanabhāsā (sārattha. ṭī. 1.verañjakaṇḍavaṇṇanāyaṁ)] viya. Sabbasseva [sabbattheva (sārattha. ṭī. 1.verañjakaṇḍavaṇṇanāyaṁ)] sānusāratāya sabbaniggahitabyañjanā vā pārasikādimilakkhubhāsā viya. Sabbāpesā byañjanekadesavasena pavattiyā aparipuṇṇabyañjanāti katvā ‘‘abyañjanā’’ti vuttā.",
  "tika-s0101t2:100": "Ṭhānakaraṇāni sithilāni katvā uccāretabbaṁ akkharaṁ pañcasu vaggesu paṭhamatatiyanti evamādi sithilaṁ. Tāni asithilāni katvā uccāretabbaṁ akkharaṁ vaggesu dutiyacatutthanti evamādi dhanitaṁ. Dvimattakālaṁ dīghaṁ. Ekamattakālaṁ rassaṁ tadeva lahukaṁ. Lahukameva saṁyogaparaṁ, dīghañca garukaṁ. Ṭhānakaraṇāni niggahetvā uccāretabbaṁ niggahitaṁ. Parena sambandhaṁ katvā uccāretabbaṁ sambandhaṁ. Tathā nasambandhaṁ vavatthitaṁ. Ṭhānakaraṇāni nissaṭṭhāni katvā uccāretabbaṁ vimuttaṁ. Dasadhāti evaṁ sithilādivasena byañjanabuddhiyā akkharuppādakacittassa sabbākārena pabhedo. Sabbāni hi akkharāni cittasamuṭṭhānāni yathādhippetatthaṁ byañjanato byañjanāni cāti.",
  "tika-s0101t2:101": "Amakkhetvāti amilecchetvā, avināsetvā, ahāpetvāti vā attho. Bhagavā yamatthaṁ ñāpetuṁ ekaṁ gāthaṁ, ekaṁ vākyaṁ vā deseti, tamatthaṁ tāya desanāya parimaṇḍalapadabyañjanāya eva desetīti āha ‘‘paripuṇṇabyañjanameva katvā dhammaṁ desetī’’ti. Idha kevalasaddo anavasesavācako, na avomissakādivācakoti āha ‘‘sakalādhivacana’’nti. Paripuṇṇanti sabbaso puṇṇaṁ, taṁ pana kenaci ūnaṁ, adhikaṁ vā na hotīti ‘‘anūnādhikavacana’’nti vuttaṁ. Tattha yadatthaṁ desito, tassa sādhakattā anūnatā veditabbā, tabbidhurassa pana asādhakattā anadhikatā. Sakalanti sabbabhāgavantaṁ. Paripuṇṇanti sabbaso paripuṇṇameva, tenāha ‘‘ekadesanāpi aparipuṇṇā natthī’’ti. Aparisuddhā desanā hoti taṇhāya saṁkiliṭṭhattā. Lokāmisaṁ cīvarādayo paccayā tattha agadhitacittatāya lokāmisanirapekkho. Hitapharaṇenāti hitūpasaṁhārena. Mettābhāvanāya karaṇabhūtāya muduhadayo. Ullumpanasabhāvasaṇṭhitenāti sakalasaṁkilesato, vaṭṭadukkhato ca uddharaṇākārāvaṭṭhitena cittena, kāruṇādhippāyenāti attho.",
  "tika-s0101t2:102": "‘‘Ito paṭṭhāya dassāmeva, evañca dassāmī’’ti samādātabbaṭṭhena vataṁ. Paṇḍitapaññattatāya seṭṭhaṭṭhena brahmaṁ brahmānaṁ vā cariyanti brahmacariyaṁ dānaṁ. Macchariyalobhādiniggaṇhanena suciṇṇassa. Iddhīti deviddhi. Jutīti pabhā, ānubhāvo vā. Balavīriyūpapattīti evaṁ mahatā balena ca vīriyena ca samannāgamo. Puññanti puññaphalaṁ. Veyyāvaccaṁ brahmacariyaṁ seṭṭhā cariyāti katvā. Esa nayo sesepi.",
  "tika-s0101t2:103": "Tasmāti yasmā sikkhattayasaṅgahaṁ sakalaṁ sāsanaṁ idha ‘‘brahmacariya’’nti adhippetaṁ tasmā. ‘‘Brahmacariya’’nti iminā samānādhikaraṇāni sabbapadāni yojetvā atthaṁ dassento ‘‘so dhammaṁ deseti…pe… pakāsetīti evamettha attho daṭṭhabbo’’ti āha.",
  "tika-s0101t2:104": "191.Vuttappakārasampadanti yathāvuttaṁ ādikalyāṇatādiguṇasampadaṁ, dūrasamussāritamānasseva sāsane sammāpaṭipatti sambhavati, na mānajātikassāti āha ‘‘nihatamānattā’’ti. Ussannattāti bahulabhāvato. Bhogārogyādivatthukā madā suppaheyyā honti nimittassa anavatthānato, na tathā kulavijjāmadā, tasmā khattiyabrāhmaṇakulānaṁ pabbajitānampi jātivijjā nissāya mānajappanaṁ duppajahanti āha ‘‘yebhuyyena hi…pe… mānaṁ karontī’’ti. Vijātitāyāti nihīnajātitāya. Patiṭṭhātuṁ na sakkontīti suvisuddhaṁ katvā sīlaṁ rakkhituṁ na sakkonti. Sīlavasena hi sāsane patiṭṭhā, patiṭṭhātunti vā saccapaṭivedhena lokuttarāya patiṭṭhāya patiṭṭhātuṁ. Sā hi nippariyāyato sāsane patiṭṭhā nāma, yebhuyyena ca upanissayasampannā sujātā eva honti, na dujjātā.",
  "tika-s0101t2:105": "Parisuddhanti rāgādīnaṁ accantameva pahānadīpanato nirupakkilesatāya sabbaso parisuddhaṁ. Saddhaṁ paṭilabhatīti pothujjanikasaddhāvasena saddahati. Viññūjātikānañhi dhammasampattiggahaṇapubbikā saddhā siddhi dhammappamāṇadhammappasannabhāvato. ‘‘Sammāsambuddho vata so bhagavā, yo evaṁ svākkhātadhammo’’ti saddhaṁ paṭilabhati. Jāyampatikāti gharaṇīpatikā. Kāmaṁ ‘‘jāyampatikā’’ti vutte gharasāmikagharasāminīvasena dvinnaṁyeva gahaṇaṁ viññāyati. Yassa pana purisassa anekā pajāpatiyo, tattha kiṁ vattabbaṁ, ekāyāpi saṁvāso sambādhoti dassanatthaṁ ‘‘dve’’ti vuttaṁ. Rāgādinā sakiñcanaṭṭhena, khettavatthu ādinā sapalibodhaṭṭhena rāgarajādīnaṁ āgamanapathatāpi uṭṭhānaṭṭhānatā evāti dvepi vaṇṇanā ekatthā, byañjanameva nānaṁ. Alagganaṭṭhenāti assajjanaṭṭhena appaṭibaddhabhāvena. Evaṁ akusalakusalappavattīnaṁ ṭhānabhāvena gharāvāsapabbajjānaṁ sambādhabbhokāsataṁ dassetvā idāni kusalappavattiyā eva aṭṭhānaṭṭhānabhāvena tesaṁ taṁ dassetuṁ ‘‘apicā’’tiādi vuttaṁ.",
  "tika-s0101t2:106": "Saṅkhepakathāti visuṁ visuṁ paduddhāraṁ akatvā samāsato atthavaṇṇanā. Ekampi divasanti ekadivasamattampi. Akhaṇḍaṁ katvāti dukkaṭamattassapi anāpajjanena akhaṇḍitaṁ katvā. Kilesamalena amalīnanti taṇhāsaṁkilesādinā asaṁkiliṭṭhaṁ katvā. Pariyodātaṭṭhena nimmalabhāvena saṅkhaṁ viya likhitaṁ dhotanti saṅkhalikhitanti āha ‘‘dhotasaṅkhasappaṭibhāga’’nti. ‘‘Ajjhāvasatā’’ti padappayogena ‘‘agāra’’nti bhummatthe upayogavacananti āha ‘‘agāramajjhe’’ti. Kasāyena rattāni vatthāni kāsāyānīti āha ‘‘kasāyarasapītatāyā’’ti. Paridahitvāti nivāsetvā ceva pārupitvā ca. Agāravāso agāraṁ uttarapadalopena, tassa vaḍḍhiāvahaṁ agārassa hitaṁ.",
  "tika-s0101t2:107": "192.Bhogakkhandhoti bhogasamudāyo. Ābandhanaṭṭhenāti ‘‘putto nattā’’tiādinā pemavasena saparicchedaṁ bandhanaṭṭhena. ‘‘Amhākamete’’ti ñāyantīti ñātī. Pitāmahapituputtādivasena parivattanaṭṭhena parivaṭṭo.",
  "tika-s0101t2:108": "193.Pātimokkhasaṁvarasaṁvutoti pātimokkhasaṁvarena pihitakāyavacīdvāro, tathābhūto ca yasmā tena saṁvarena upeto nāma hoti , tasmā vuttaṁ ‘‘pātimokkhasaṁvarena samannāgato’’ti. ‘‘Ācāragocarasampanno’’tiādi tasseva pātimokkhasaṁvarasamannāgamassa paccayadassanaṁ. Appamattakesūti asañcicca āpannaanukhuddakesu ceva sahasā uppannaakusalacittuppādesu ca. Bhayadassāvīti bhayadassanasīlo. Sammā ādiyitvāti sakkaccaṁ yāvajīvaṁ avītikkamavasena ādiyitvā. Taṁ taṁ sikkhāpadanti taṁ taṁ sikkhākoṭṭhāsaṁ. Etthāti etasmiṁ ‘‘pātimokkhasaṁvarasaṁvuto’’ti pāṭhe. Saṅkhepoti saṅkhepavaṇṇanā. Vitthāro visuddhimagge (visuddhi. 1.14) vutto, tasmā so tattha, taṁsaṁvaṇṇanāya (visuddhi. ṭī. 1.14) ca vuttanayena veditabbo.",
  "tika-s0101t2:109": "Ācāragocaraggahaṇenevāti ‘‘ācāragocarasampanno’’ti vacaneneva. Tenāha ‘‘kusale kāyakammavacīkamme gahitepī’’ti. Adhikavacanaṁ aññamatthaṁ bodhetīti katvā tassa ājīvapārisuddhisīlassa uppattidvāradassanatthaṁ…pe… kusalenāti vuttaṁ, sabbaso anesanappahānena anavajjenāti attho. Yasmā ‘‘katame ca thapati kusalā sīlā kusalaṁ kāyakammaṁ kusalaṁ vacīkamma’’nti (ma. ni. 2.265) sīlassa kusalakāyavacībhāvaṁ dassetvā ‘‘ājīvaparisuddhampi kho ahaṁ thapati sīlasmiṁ vadāmī’’ti (ma. ni. 2.265) evaṁ pavattāya muṇḍikasuttadesanāya ‘‘kāyakammavacīkammena samannāgato kusalena, parisuddhājīvo’’ti ayaṁ desanā ekasaṅgahā aññadatthu saṁsandati sametīti dassento āha ‘‘muṇḍikasuttavasena vā evaṁ vutta’’nti. Sīlasmiṁ vadāmīti ‘‘sīla’’nti vadāmi, ‘‘sīlasmiṁ antogadhaṁ pariyāpanna’’nti vadāmīti vā attho. Pariyādānatthanti pariggahatthaṁ.",
  "tika-s0101t2:110": " Tividhena sīlenāti cūḷasīlaṁ majjhimasīlaṁ mahāsīlanti evaṁ tividhena sīlena. Manacchaṭṭhesu indriyesu, na kāyapañcamesu. Yathālābhayathābalayathāsāruppappakāravasena tividhena santosena.",
  "tika-s0101t2:111": "Cūḷamajjhimamahāsīlavaṇṇanā",
  "tika-s0101t2:112": "194-211. ‘‘Sīlasmi’’nti idaṁ niddhāraṇe bhummanti āha ‘‘ekaṁ sīlaṁ hotīti attho’’ti. Ayameva atthoti paccattavacanattho eva. Brahmajāleti brahmajālavaṇṇanāyaṁ (dī. ni. aṭṭha. 1.7).",
  "tika-s0101t2:113": "212. Attānuvādaparānuvādadaṇḍabhayādīni asaṁvaramūlakāni. Sīlassāsaṁvaratoti sīlassa asaṁvaraṇato, sīlasaṁvarābhāvatoti attho. Bhaveyyāti uppajjeyya. Yathāvidhānavihitenāti yathāvidhānasampāditena. Avippaṭisārādinimittaṁ uppannacetasikasukhasamuṭṭhānehi paṇītarūpehi phuṭṭhasarīrassa uḷāraṁ kāyikaṁ sukhaṁ bhavatīti āha ‘‘avippaṭisāra…pe… paṭisaṁvedetī’’ti.",
  "tika-s0101t2:114": "Indriyasaṁvarakathāvaṇṇanā",
  "tika-s0101t2:115": "213. Viseso kammatthāpekkhatāya sāmaññassa na tehi paricattoti āha ‘‘cakkhu-saddo katthaci buddhacakkhumhi vattatī’’ti. Vijjamānameva hi abhidheyye visesatthaṁ visesantaranivattanavasena visesasaddo vibhāveti, na avijjamānaṁ. Sesapadesupi eseva nayo. Aññehi asādhāraṇaṁ buddhānaṁyeva cakkhudassananti buddhacakkhu, āsayānusayañāṇaṁ, indriyaparopariyattañāṇañca. Samantato sabbaso dassanaṭṭhena samantacakkhu, sabbaññutaññāṇaṁ. Ariyamaggattayapaññāti heṭṭhime ariyamaggattaye paññā. Idhāti ‘‘cakkhunā rūpa’’nti imasmiṁ pāṭhe. Ayaṁ cakkhu-saddo pasāda…pe… vattati nissayavohāre nissitassa vattabbato yathā. ‘‘Mañcā ukkuṭṭhiṁ karontī’’ti. Asammissanti kilesadukkhena avomissaṁ. Tenāha ‘‘parisuddha’’nti . Sati hi suvisuddhe indriyasaṁvare, padhānabhūtapāpadhammavigamena adhicittānuyogo hatthagato evaṁ hotīti āha ‘‘adhicittasukhaṁ paṭisaṁvedetī’’ti.",
  "tika-s0101t2:116": "Satisampajaññakathāvaṇṇanā",
  "tika-s0101t2:117": "214. Samantato, pakaṭṭhaṁ vā savisesaṁ jānātīti sampajāno, sampajānassa bhāvo sampajaññaṁ, tathāpavattañāṇaṁ. Tassa vibhajanaṁ sampajaññabhājanīyaṁ, tasmiṁ sampajaññabhājanīyamhi. Abhikkamanaṁ abhikkantanti āha ‘‘abhikkantaṁ vuccati gamana’’nti. Tathā paṭikkamanaṁ paṭikkantanti āha ‘‘paṭikkantaṁ nivattana’’nti. Nivattananti ca nivattimattaṁ. Nivattitvā pana gamanaṁ gamanameva. Abhiharantoti gamanavasena kāyaṁ upanento. Ṭhānanisajjāsayanesu yo gamanavidhuro kāyassa purato abhihāro, so abhikkamo, pacchato apaharaṇaṁ paṭikkamoti dassento ‘‘ṭhānepī’’tiādimāha. Āsanassāti pīṭhakādiāsanassa. Purimaaṅgābhimukhoti aṭanikādipurimāvayavābhimukho. Saṁsarantoti saṁsappanto. Paccāsaṁsarantoti paṭiāsappanto. ‘‘Eseva nayo’’ti iminā nipannasseva abhimukhasaṁsappanapaṭiāsappanāni nidasseti.",
  "tika-s0101t2:118": "Sammā pajānanaṁ sampajānaṁ, tena attanā kātabbakiccassa karaṇasīlo sampajānakārīti āha ‘‘sampajaññena sabbakiccakārī’’ti. Sampajānasaddassa sampajaññapariyāyatā pubbe vuttā eva. Sampajaññaṁ karotevāti abhikkantādīsu asammohaṁ uppādeti eva. Sampajaññassa vā kāro etassa atthīti sampajānakārī. Dhammato vaḍḍhisaṅkhātena saha atthena vattatīti sātthakaṁ, abhikkantādi. Sātthakassa sampajānanaṁ sātthakasampajaññaṁ. Sappāyassa attano hitassa sampajānanaṁ sappāyasampajaññaṁ. Abhikkamādīsu bhikkhācāragocare, aññatthāpi ca pavattesu avijahite kammaṭṭhānasaṅkhāte gocare sampajaññaṁ gocarasampajaññaṁ. Abhikkamādīsu asammuyhanameva sampajaññaṁ asammohasampajaññaṁ. Pariggahetvāti tūletvā tīretvā paṭisaṅkhāyāti, attho. Saṅghadassaneneva uposathapavāraṇādiatthaṁ gamanaṁ saṅgahitaṁ. Asubhadassanādīti ādi-saddena kasiṇaparikammādīnaṁ saṅgaho daṭṭhabbo . Saṅkhepato vuttamatthaṁ vivarituṁ ‘‘cetiyaṁ vā bodhiṁ vā disvāpi hī’’tiādi vuttaṁ. Arahattaṁ pāpuṇātīti ukkaṭṭhaniddeso eso. Samathavipassanuppādanampi hi bhikkhuno vaḍḍhiyeva. Kecīti abhayagirivāsino.",
  "tika-s0101t2:119": "Tasmiṁ panāti sātthakasampajaññavasena pariggahitaatthe. ‘‘Atthoti dhammato vaḍḍhī’’ti yaṁ sātthakanti adhippetaṁ, taṁ sappāyaṁ evāti siyā kassaci āsaṅkāti tannivattanatthaṁ ‘‘cetiyadassanaṁ tāvā’’tiādi āraddhaṁ. Cittakammarūpakāni viyāti cittakammakatā paṭimāyo viya, yantapayogena vā vicittakammā paṭimāyo viya. Asamapekkhanaṁ gehassita aññāṇupekkhāvasena ārammaṇassa ayoniso gahaṇaṁ. Yaṁ sandhāya vuttaṁ. ‘‘Cakkhunā rūpaṁ disvā uppajjati upekkhā bālassa mūḷhassa puthujjanassā’’tiādi (ma. ni. 3.308). Hatthiādisammaddena jīvitantarāyo. Visabhāgarūpadassanādinā brahmacariyantarāyo.",
  "tika-s0101t2:120": "Pabbajitadivasatopaṭṭhāya bhikkhūnaṁ anuvattanakathā āciṇṇā, ananuvattanakathā pana tassā dutiyā nāma hotīti āha ‘‘dve kathā nāma na kathitapubbā’’ti. Evanti ‘‘sace panā’’tiādikaṁ sabbampi vuttākāraṁ paccāmasati, na ‘‘purisassa mātugāmāsubha’’ntiādikaṁ vuccamānaṁ.",
  "tika-s0101t2:121": "Yogakammassa pavattiṭṭhānatāya bhāvanāya ārammaṇaṁ ‘‘kammaṭṭhāna’’nti vuccatīti āha ‘‘kammaṭṭhānasaṅkhātaṁ gocara’’nti. Uggahetvāti yathā uggahanimittaṁ uppajjati, evaṁ uggahakosallassa sampādanavasena uggahetvā .",
  "tika-s0101t2:122": "Haratīti kammaṭṭhānaṁ pavatteti, yāva piṇḍapātapaṭikkamā anuyuñjatīti attho. Na paccāharatīti āhārūpayogato yāva divāṭhānupasaṅkamanā kammaṭṭhānaṁ na paṭineti. Sarīraparikammanti mukhadhovanādisarīrapaṭijagganaṁ. Dve tayo pallaṅketi dve tayo nisajjāvāre dve tīṇi uṇhāsanāni. Tenāha ‘‘usumaṁ gāhāpento’’ti. Kammaṭṭhānasīsenevāti kammaṭṭhānamukheneva kammaṭṭhānaṁ avijahanto eva, tena ‘‘pattopi acetano’’tiādinā (dī. ni. aṭṭha. 1.214) vakkhamānaṁ kammaṭṭhānaṁ, yathāparihariyamānaṁ vā avijahitvāti dasseti. Tathevāti tikkhattumeva. Paribhogacetiyato sārīrikacetiyaṁ garutaranti katvā ‘‘cetiyaṁ vanditvā’’ti pubbakālakiriyāya vasena vuttaṁ. Tathā hi aṭṭhakathāyaṁ ‘‘cetiyaṁ bādhayamānā bodhisākhā haritabbā’’ti vuttā. Buddhaguṇānussaraṇavaseneva bodhiyaṁ paṇipātakaraṇanti āha ‘‘buddhassa bhagavato sammukhā viya nipaccakāraṁ dassetvā’’ti. Gāmasamīpeti gāmassa upacāraṭṭhāne. Janasaṅgahatthanti ‘‘mayi akathente etesaṁ ko kathessatī’’ti dhammānuggahena janasaṅgahatthaṁ. Tasmāti yasmā ‘‘dhammakathā nāma kathetabbā evā’’ti aṭṭhakathācariyā vadanti, yasmā ca dhammakathā kammaṭṭhānavinimuttā nāma natthi, tasmā. Kammaṭṭhānasīsenevāti attanā parihariyamānaṁ kammaṭṭhānaṁ avijahanto tadanuguṇaṁyeva dhammakathaṁ kathetvā. Anumodanaṁ vatvāti etthāpi ‘‘kammaṭṭhānasīsenevā’’ti ānetvā sambandhitabbaṁ.",
  "tika-s0101t2:123": "Sampattaparicchedenevāti ‘‘paricito aparicito’’tiādi vibhāgaṁ akatvā sampattakoṭiyā eva, samāgamamattenevāti attho. Bhayeti paracakkādibhaye.",
  "tika-s0101t2:124": "‘‘Kammajatejo’’ti gahaṇiṁ sandhāyāha. Kammaṭṭhānaṁ vīthiṁ nārohati khudāparissamena kilantakāyattā samādhānābhāvato. Avasesaṭṭhāneti yāguyā aggahitaṭṭhāne. Poṅkhānupoṅkhanti kammaṭṭhānupaṭṭhānassa avicchedadassanametaṁ, yathā poṅkhānupoṅkhaṁ pavattāya sarapaṭipātiyā anavicchedo, evametassapīti.",
  "tika-s0101t2:125": "Nikkhittadhuro bhāvanānuyoge. Vattapaṭipattiyā apūraṇena sabbavattāni bhinditvā. ‘‘Kāmesu avītarāgo hoti, kāye avītarāgo, rūpe avītarāgo, yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati, aññataraṁ devanikāyaṁ paṇidhāya brahmacariyaṁ caratī’’ti (dī. ni. 3.320; ma. ni. 1.186) evaṁ vuttapañcavidhacetokhilavinibandhacitto. Caritvāti pavattitvā.",
  "tika-s0101t2:126": "Gatapaccāgatikavattavasenāti bhāvanāsahitaṁyeva bhikkhāya gatapaccāgataṁ gamanapaccāgamanaṁ etassa atthīti gatapaccāgatikaṁ, tadeva vattaṁ, tassa vasena. Attakāmāti attano hitasukhaṁ icchantā, dhammacchandavantoti attho. Dhammo hi hitaṁ tannimittakañca sukhanti. Atha vā viññūnaṁ nibbisesattā, attabhāvapariyāpannattā ca attā nāma dhammo, taṁ kāmenti icchantīti attakāmā.",
  "tika-s0101t2:127": "Usabhaṁ nāma vīsati yaṭṭhiyo. Tāya saññāyāti tāya pāsāṇasaññāya, ettakaṁ ṭhānaṁ āgatāti jānantāti adhippāyo. Soyeva nayoti ‘‘ayaṁ bhikkhū’’tiādiko yo ṭhāne vutto, so eva nisajjāyapi nayo. Pacchato āgacchantānaṁ chinnabhattabhāvabhayenapi yonisomanasikāraṁ paribrūheti. Maddantāti dhaññakaraṇaṭṭhāne sālisīsāni maddantā.",
  "tika-s0101t2:128": "Mahāpadhānaṁ pūjessāmīti amhākaṁ atthāya lokanāthena chavassāni kataṁ dukkaracariyamevāhaṁ yathāsatti pūjessāmīti. Paṭipattipūjā hi satthupūjā, na āmisapūjāti. ‘‘Ṭhānacaṅkamamevā’’ti adhiṭṭhātabbairiyāpathavasena vuttaṁ, na bhojanādikālesu avassaṁ kattabbanisajjāya paṭikkhepavasena.",
  "tika-s0101t2:129": "Vīthiṁ otaritvā ito cito ca anoloketvā paṭhamameva vīthiyo sallakkhetabbāti āha ‘‘vīthiyo sallakkhetvā’’ti. Yaṁ sandhāya vuccati ‘‘pāsādikena abhikkantenā’’ti, taṁ dassetuṁ ‘‘tattha cā’’tiādi vuttaṁ. ‘‘Āhāre paṭikkūlasaññaṁ upaṭṭhapetvā’’tiādīsu yaṁ vattabbaṁ, taṁ parato āgamissati. Aṭṭhaṅgasamannāgatanti ‘‘yāvadeva imassa kāyassa ṭhitiyā’’tiādinā (ma. ni. 1.23; a. ni. 6.58; mahāni. 206) vuttehi aṭṭhahi aṅgehi samannāgataṁ katvā. ‘‘Neva davāyā’’tiādi paṭikkhepadassanaṁ.",
  "tika-s0101t2:130": "Paccekabodhiṁ sacchikaroti, yadi upanissayasampanno hotīti sambandho. Evaṁ sabbattha ito paresupi. Tattha paccekabodhiyā upanissayasampadā kappānaṁ dve asaṅkhyeyyāni, satasahassañca tajjāpuññañāṇasambharaṇaṁ. Sāvakabodhiyā aggasāvakānaṁ asaṅkhyeyyaṁ, kappasatasahassañca, mahāsāvakānaṁ (theragā. aṭṭha. 2.1288) satasahassameva tajjāpuññañāṇasambharaṇaṁ. Itaresaṁ atītāsu jātīsu vivaṭṭasannissayavasena nibbattitaṁ nibbedhabhāgiyaṁ kusalaṁ. Bāhiyo dārucīriyoti bāhiyavisaye sañjātasaṁvaḍḍhatāya bāhiyo, dārucīrapariharaṇena dārucīriyoti ca samaññāto. So hi āyasmā ‘‘tasmātiha te, bāhiya, evaṁ sikkhitabbaṁ ‘diṭṭhe diṭṭhamattaṁ bhavissati, sute, mute, viññāte viññātamattaṁ bhavissatī’ti, evañhi te bāhiya sikkhitabbaṁ. Yato kho te bāhiya diṭṭhe diṭṭhamattaṁ bhavissati, sute, mute, viññāte viññātamattaṁ bhavissati, tato tvaṁ, bāhiya, na tena. Yato tvaṁ, bāhiya, na tena, tato tvaṁ, bāhiya, na tattha. Yato tvaṁ, bāhiya, na tattha, tato tvaṁ, bāhiya, nevidha na huraṁ na ubhayamantarena. Esevanto dukkhassā’’ti (udā. 10) ettakāya desanāya arahattaṁ sacchākāsi. Evaṁ sāriputtattherādīnaṁ mahāpaññatādidīpanāni suttapadāni vitthārato veditabbāni.",
  "tika-s0101t2:131": "Tanti asammuyhanaṁ evanti idāni vuccamānamākāreneva veditabbaṁ. ‘‘Attā abhikkamatī’’ti iminā andhaputhujjanassa diṭṭhigāhavasena abhikkame sammuyhanaṁ dasseti, ‘‘ahaṁ abhikkamāmī’’ti pana iminā mānagāhavasena. Tadubhayaṁ pana taṇhāya vinā na hotīti taṇhagāhavasenapi sammuyhanaṁ dassitameva hoti. ‘‘Tathā asammuyhanto’’ti vatvā taṁ asammuyhanaṁ yena ghanavinibbhogena hoti, taṁ dassento ‘‘abhikkamāmī’’tiādimāha. Tattha yasmā vāyodhātuyā anugatā tejodhātu uddharaṇassa paccayo. Uddharaṇagatikā hi tejodhātūti. Uddharaṇe vāyodhātuyā tassā anugatabhāvo, tasmā imāsaṁ dvinnamettha sāmatthiyato adhimattatā, itarāsañca omattatāti dassento ‘‘ekekapāduddharaṇe…pe… balavatiyoti āha. Yasmā pana tejodhātuyā anugatā vāyodhātu atiharaṇavītiharaṇānaṁ paccayo. Tiriyagatikāya hi vāyodhātuyā atiharaṇavītiharaṇesu sātisayo byāpāroti. Tejodhātuyā tassā anugatabhāvo, tasmā imāsaṁ dvinnamettha sāmatthiyato adhimattatā, itarāsañca omattatāti dassento ‘‘tathā atiharaṇavītiharaṇesū’’ti āha. Satipi anugamakaanugantabbatāvisese tejodhātuvāyodhātubhāvamattaṁ sandhāya tathā-saddaggahaṇaṁ,. Tattha akkantaṭṭhānato pādassa ukkhipanaṁ uddharaṇaṁ. Ṭhitaṭṭhānaṁ atikkamitvā purato haraṇaṁ atiharaṇaṁ, khāṇuādipariharaṇatthaṁ, patiṭṭhitapādaghaṭṭanapariharaṇatthaṁ vā passena haraṇaṁ vītiharaṇaṁ. Yāva patiṭṭhitapādo, tāva āharaṇaṁ atiharaṇaṁ, tato paraṁ haraṇaṁ vītiharaṇanti ayaṁ vā etesaṁ viseso.",
  "tika-s0101t2:132": "Yasmā pathavīdhātuyā anugatā āpodhātu vossajjanassa paccayo. Garutarasabhāvā hi āpodhātūti. Vossajjane pathavīdhātuyā tassā anugatabhāvo, tasmā tāsaṁ dvinnamettha sāmatthiyato adhimattatā, itarāsañca omattatāti dassento āha ‘‘vossajjane…pe… balavatiyo’’ti. Yasmā pana āpodhātuyā anugatā pathavīdhātu sannikkhepanassa paccayo, patiṭṭhābhāve viya patiṭṭhāpanepi tassā sātisayakiccattā āpodhātuyā tassā anugatabhāvo, tathā ghaṭṭanakiriyāya pathavīdhātuyā vasena sannirujjhanassa sijjhanato tatthāpi pathavīdhātuyā āpodhātuanugatabhāvo, tasmā vuttaṁ ‘‘tathā sannikkhepanasannirujjhanesū’’ti.",
  "tika-s0101t2:133": "Tatthāti tasmiṁ abhikkamane, tesu vā vuttesu uddaraṇādīsu koṭṭhāsesu. Uddharaṇeti uddharaṇakkhaṇe. Rūpārūpadhammāti uddharaṇākārena pavattā rūpadhammā, taṁsamuṭṭhāpakā arūpadhammā ca. Atiharaṇaṁna pāpuṇanti khaṇamattāvaṭṭhānato. Tattha tatthevāti yattha yattha uppannā, tattha tattheva. Na hi dhammānaṁ desantarasaṅkamanaṁ atthi. ‘‘Pabbaṁ pabba’’tiādi uddharaṇādikoṭṭhāse sandhāya sabhāgasantativasena vuttanti veditabbaṁ. Atiittaro hi rūpadhammānampi pavattikkhaṇo, gamanassādīnaṁ, devaputtānaṁ heṭṭhupariyena paṭimukhaṁ dhāvantānaṁ sirasi pāde ca bandhakhuradhārā samāgamatopi sīghataro. Yathā tilānaṁ bhajjiyamānānaṁ paṭapaṭāyanena bhedo lakkhīyati, evaṁ saṅkhatadhammānaṁ uppādenāti dassanatthaṁ ‘‘paṭapaṭāyantā’’ti vuttaṁ. Uppannā hi ekantato bhijjantīti. ‘‘Saddhiṁ rūpenā’’ti idaṁ tassa tassa cittassa nirodhena saddhiṁ nirujjhanakarūpadhammānaṁ vasena vuttaṁ, yaṁ tato sattarasamacittassa uppādakkhaṇe uppannaṁ. Aññathā yadi rūpārūpadhammā samānakkhaṇā siyuṁ, ‘‘rūpaṁ garupariṇāmaṁ dandhanirodha’’ntiādivacanehi virodho siyā, tathā ‘‘nāhaṁ bhikkhave aññaṁ ekadhammampi samanupassāmi, yaṁ evaṁ lahuparivattaṁ, yathayidaṁ citta’’nti (a. ni. 1.48) evaṁ ādipāḷiyā. Cittacetasikā hi sārammaṇasabhāvā yathābalaṁ attano ārammaṇapaccayabhūtamatthaṁ vibhāvento eva uppajjantīti tesaṁ taṁsabhāvanipphattianantaraṁ nirodho. Rūpadhammā pana anārammaṇā pakāsetabbā, evaṁ tesaṁ pakāsetabbabhāvanipphatti soḷasahi cittehi hotīti taṅkhaṇāyukatā tesaṁ icchitā, lahuviññāṇavisayasaṅgatimattappaccayatāya tiṇṇaṁ khandhānaṁ, visayasaṅgatimattatāya ca viññāṇassa lahuparivattitā, dandhamahābhūtappaccayatāya rūpadhammānaṁ dandhaparivattitā. Nānādhātuyā yathābhūtañāṇaṁ kho pana tathāgatasseva, tena ca purejātapaccayo rūpadhammova vutto, pacchājātapaccayo ca tathevāti rūpārūpadhammānaṁ samānakkhaṇatā na yujjateva. Tasmā vuttanayenevettha attho veditabbo.",
  "tika-s0101t2:134": "Aññaṁuppajjate cittaṁ, aññaṁ cittaṁ nirujjhatīti yaṁ purimuppannaṁ cittaṁ, taṁ aññaṁ, taṁ pana nirujjhantaṁ aparassa anantarādipaccayabhāveneva nirujjhatīti tathāladdhapaccayaṁ aññaṁ uppajjate cittaṁ. Yadi evaṁ tesaṁ antaro labbheyyāti? Noti āha ‘‘avīci manuppabandho’’ti, yathā vīci antaro na labbhati, ‘‘tadeveta’’nti avisesavidū maññanti, evaṁ anu anu pabandho cittasantāno rūpasantāno ca nadīsotova nadiyaṁ udakappavāho viya vattati.",
  "tika-s0101t2:135": "Abhimukhaṁ lokitaṁ ālokitanti āha ‘‘purato pekkhana’’nti. Yasmā yaṁdisābhimukho gacchati, tiṭṭhati, nisīdati vā tadabhimukhaṁ pekkhanaṁ ālokitaṁ, tasmā tadanugatavidisālokanaṁ vilokitanti āha ‘‘vilokitaṁ nāma anudisāpekkhana’’nti. Sammajjanaparibhaṇḍādikaraṇe olokitassa, ullokaharaṇādīsu ullokitassa, pacchato āgacchantaparissayassa parivajjanādīsu apalokitassa siyā sambhavoti āha ‘‘iminā vā mukhena sabbānipi tāni gahitānevā’’ti.",
  "tika-s0101t2:136": "Kāyasakkhinti kāyena sacchikatavantaṁ, paccakkhakārinanti attho. So hi āyasmā vipassanākāle ‘‘yamevāhaṁ indriyesu aguttadvārataṁ nissāya sāsane anabhiratiādivippakāraṁ patto, tameva suṭṭhu niggahessāmī’’ti ussāhajāto balavahirottappo, tattha ca katādhikārattā indriyasaṁvare ukkaṁsapāramippatto, teneva naṁ satthā ‘‘etadaggaṁ bhikkhave mama sāvakānaṁ bhikkhūnaṁ indriyesu guttadvārānaṁ, yadidaṁ nando’’ti (a. ni. 1.235) etadagge ṭhapesi.",
  "tika-s0101t2:137": "Sātthakatā ca sappāyatā ca veditabbā ālokitavilokitassāti ānetvā sambandho. Tasmāti kammaṭṭhānāvijahanasseva gocarasampajaññabhāvatoti vuttamevatthaṁ hetubhāvena paccāmasati. Attanokammaṭṭhānavaseneva ālokanavilokanaṁ kātabbaṁ, khandhādikammaṭṭhānā añño upāyo na gavesitabboti adhippāyo. Ālokitādisamaññāpi yasmā dhammamattasseva pavattiviseso, tasmā tassa yāthāvato pajānanaṁ asammohasampajaññanti dassetuṁ ‘‘abbhantare’’tiādi vuttaṁ. Cittakiriyavāyodhātuvipphāravasenāti kiriyamayacittasamuṭṭhānāya vāyodhātuyā calanākārappavattivasena. Adho sīdatīti adho gacchati. Uddhaṁ laṅghetīti laṅghaṁ viya upari gacchati.",
  "tika-s0101t2:138": "Aṅgakiccaṁ sādhayamānanti padhānabhūtaaṅgakiccaṁ nipphādentaṁ hutvāti attho. ‘‘Paṭhamajavanepi…pe… na hotī’’ti idaṁ pañcadvāravīthiyaṁ ‘‘itthī puriso’’ti rajjanādīnaṁ abhāvaṁ sandhāya vuttaṁ. Tattha hi āvajjana voṭṭhabbapanānaṁ ayoniso āvajjanavoṭṭhabbanavasena iṭṭhe itthirūpādimhi lobhamattaṁ, aniṭṭhe ca paṭighamattaṁ uppajjati, manodvāre pana ‘‘itthī puriso’’ti rajjanādi hoti. Tassa pañcadvārajavanaṁ mūlaṁ, yathāvuttaṁ vā sabbaṁ bhavaṅgādi. Evaṁ manodvārajavanassa mūlavasena mūlapariññā vuttā. Āgantukatāvakālikatā pana pañcadvārajavanasseva apubbabhāvavasena, ittarabhāvavasena ca vuttā. ‘‘Heṭṭhupariyavasena bhijjitvā patitesū’’ti heṭṭhimassa uparimassa ca aparāparaṁ bhaṅgappattimāha.",
  "tika-s0101t2:139": "Tanti javanaṁ, tassa ayuttanti sambandho. Āgantuko abbhāgato.",
  "tika-s0101t2:140": "Udayabbayaparicchinno tāvatako kālo etesanti tāvakālikāni.",
  "tika-s0101t2:141": "Etaṁ asammohasampajaññaṁ. Samavāyeti sāmaggiyaṁ . Tatthāti pañcakkhandhavasena ālokanavilokane paññāyamāne tabbinimutto ko eko āloketi, ko viloketi.",
  "tika-s0101t2:142": "‘‘Upanissayapaccayo’’ti idaṁ suttantanayena pariyāyato vuttaṁ. Sahajātapaccayoti nidassanamattametaṁ aññamaññasampayuttaatthiavigatādipaccayānampi labbhanato.",
  "tika-s0101t2:143": "Kāle samañchituṁ yuttakāle samañchantassa. Tathā pasārentassāti etthāpi. Maṇisappo nāma ekā sappajātīti vadanti. Laḷananti kampanaṁ, līḷākaraṇaṁ vā.",
  "tika-s0101t2:144": "Uṇhapakatiko pariḷāhabahulakāyo. Sīlavidūsanena ahitāvahattā micchājīvavasena uppannaṁ asappāyaṁ. ‘‘Cīvarampi acetana’’ntiādinā cīvarassa viya kāyopi acetanoti kāyassa attasuññatāvibhāvanena ‘‘abbhantare’’tiādinā vuttamevatthaṁ paridīpento itarītarasantosassa kāraṇaṁ dasseti, tenāha ‘‘tasmā’’tiādi.",
  "tika-s0101t2:145": "Catupañcagaṇṭhikāhatoti āhatacatupañcagaṇṭhiko, catupañcagaṇṭhikāhi vā āhato tathā.",
  "tika-s0101t2:146": "Aṭṭhavidhopiatthoti aṭṭhavidhopi payojanaviseso mahāsivattheravādavasena ‘‘imassa kāyassa ṭhitiyā’’tiādinā (ma. ni. 1.23, 422; ma. ni. 2.387; a. ni. 2.341; 8.9; dha. sa. 1355; vibha. 518; mahāni. 206) nayena vutto daṭṭhabbo. Imasmiṁ pakkhe ‘‘neva davāyātiādinā (ma. ni. 1.23, 422; ma. ni. 2.387; a. ni. 8.9; dha. sa. 1355; vibha. 518; mahāni. 206) nayenā’’ti pana paṭikkhepaṅgadassanamukhena desanāya āgatattā vuttanti daṭṭhabbaṁ.",
  "tika-s0101t2:147": "Pathavisandhārakajalassa taṁsandhārakavāyunā viya paribhuttassa āhārassa vāyodhātuyāva āsaye avaṭṭhānanti āha ‘‘vāyodhātuvaseneva tiṭṭhatī’’ti. Atiharatīti yāva mukhā abhiharati. Vītiharatīti tato kucchiyaṁ vīmissaṁ karonto harati. Atiharatīti vā mukhadvāraṁ atikkāmento harati. Vītiharatīti kucchigataṁ passato harati, parivattetīti aparāparaṁ cāreti. Ettha ca āhārassa dhāraṇaparivattanasañcuṇṇanavisosanāni pathavīdhātusahitā eva vāyodhātu karoti, na kevalāti tāni pathavīdhātuyāpi kiccabhāvena vuttāni. Allattañca anupāletīti yathā vāyodhātu ādīhi aññehi visosanaṁ na hoti, tathā allattañca anupāleti. Tejodhātūti gahaṇīsaṅkhātā tejodhātu. Sā hi antopaviṭṭhaṁ āhāraṁ paripāceti. Añjaso hotīti āhārassa pavesanādīnaṁ maggo hoti. Ābhujatīti pariyesanavasena, ajjhoharaṇajiṇṇājiṇṇatādipaṭisaṁvedanavasena ca āvajjeti, vijānātīti attho. Taṁtaṁvijānanassa paccayabhūtoyeva hi payogo ‘‘sammāpayogo’’ti vutto. Yena hi payogena pariyesanādi nipphajjati, so tabbisayavijānanampi nipphādeti nāma tadavinābhāvato. Atha vā sammāpayogaṁ sammāpaṭipatti manvāya āgamma ābhujati samannāharati. Ābhogapubbako hi sabbopi viññāṇabyāpāroti tathā vuttaṁ.",
  "tika-s0101t2:148": "Gamanatoti bhikkhācāravasena gocaragāmaṁ uddissa gamanato. Pariyesanatoti gocaragāme bhikkhatthaṁ āhiṇḍanato. Paribhogatoti āhārassa paribhuñjanato. Āsayatoti pittādiāsayato. Āsayati ettha ekajjhaṁ pavattamānopi kammaphalavavatthito hutvā mariyādavasena aññamaññaṁ asaṅkarato sayati tiṭṭhati pavattatīti āsayo, āmāsayassa upari tiṭṭhanako pittādiko. Mariyādattho hi ayamākāro. Nidhānanti yathābhutto āhāro nicito hutvā tiṭṭhati etthāti nidhānaṁ, āmāsayo. Tato nidhānato. Aparipakkatoti gahaṇīsaṅkhātena kammajatejena avipakkato. Paripakkatoti yathābhuttassa āhārasa vipakkabhāvato. Phalatoti nipphattito. Nissandatoti ito cito ca nissandanato. Sammakkhanatoti sabbaso makkhanato. Ayamettha saṅkhepo, vitthāro pana visuddhimaggasaṁvaṇṇanāya (visuddhi. ṭī. 1.294) gahetabbo.",
  "tika-s0101t2:149": "Sarīrato sedā muccantīti vegasaṁdhāraṇena uppannapariḷāhato sarīrato sedā muccanti. Aññe ca rogā kaṇṇasūlabhagandarādayo. Aṭṭhāneti manussāmanussapariggahite ayuttaṭṭhāne khettadevāyatanādike. Kuddhā hi amanussā, manussāpi vā jīvitakkhayaṁ pāpenti. Nissaṭṭhattā neva attano, kassaci anissajjitattā, jigucchanīyattā ca na parassa. Udakatumbatoti veḷunāḷiādiudakabhājanato. Tanti chaḍḍitaudakaṁ.",
  "tika-s0101t2:150": "Addhānairiyāpathā ciratarappavattikā dīghakālikā iriyāpathā. Majjhimā bhikkhācaraṇādivasena pavattā. Cuṇṇiyairiyāpathā vihāre, aññatthāpi ito cito ca parivattanādivasena pavattāti vadanti. ‘‘Gateti gamane’’ti pubbe abhikkamapaṭikkamaggahaṇena gamanenapi purato pacchato ca kāyassa abhiharaṇaṁ vuttanti idha gamanameva gahitanti keci.",
  "tika-s0101t2:151": "Yasmā mahāsivattheravāde anantare anantare iriyāpathe pavattarūpārūpadhammānaṁ tattha tattheva nirodhadassanavasena sampajānakāritā gahitāti taṁ sampajaññavipassanācāravasena veditabbaṁ. Tena vuttaṁ ‘‘tayidaṁ mahāsivattherena vuttaṁ asammohadhuraṁ mahāsatipaṭṭhānasutte adhippeta’’nti. Imasmiṁ pana sāmaññaphale sabbampi catubbidhaṁ sampajaññaṁ labbhati yāvadeva sāmaññaphalavisesadassanaparattā imissā desanāya. ‘‘Satisampayuttassevā’’ti idaṁ yathā sampajaññassa kiccato padhānatā gahitā, evaṁ satiyā pīti dassanatthaṁ vuttaṁ, na satiyā sabbhāvamattadassanatthaṁ. Na hi kadāci satirahitā ñāṇappavatti atthi. ‘‘Etassa hi padassa ayaṁ vitthāro’’ti iminā satiyā ñāṇena samadhurataṁyeva vibhāveti. Etānipadānīti ‘‘abhikkante paṭikkante sampajānakārī hotī’’tiādīni padāni. Vibhattānevāti visuṁ katvā vibhattāniyeva, imināpi sampajaññassa viya satiyāpettha padhānatameva vibhāveti.",
  "tika-s0101t2:152": "Majjhimabhāṇakā pana bhaṇanti – eko bhikkhu gacchanto aññaṁ cintento aññaṁ vitakkento gacchati, eko kammaṭṭhānaṁ avissajjetvāva gacchati. Tathā eko tiṭṭhanto…pe… nisīdanto…pe… sayanto aññaṁ cintento aññaṁ vitakkento sayati, eko kammaṭṭhānaṁ avissajjetvāva sayati, ettakena pana na pākaṭaṁ hotīti caṅkamanena dīpenti. Yo hi bhikkhu caṅkamaṁ otaritvā ca caṅkamanakoṭiyaṁ ṭhito pariggaṇhāti ‘‘pācīnacaṅkamanakoṭiyaṁ pavattā rūpārūpadhammā pacchimacaṅkamanakoṭiṁ appatvā ettheva niruddhā, pacchimacaṅkamanakoṭiyaṁ pavattāpi pācīnacaṅkamanakoṭiṁ appatvā ettheva niruddhā, caṅkamanamajjhe pavattā ubho koṭiyo appatvā ettheva niruddhā, caṅkamane pavattā rūpārūpadhammā ṭhānaṁ appatvā ettheva niruddhā, ṭhāne pavattā nisajjaṁ appatvā ettheva niruddhā, nisajjāya pavattā sayanaṁ appatvā ettheva niruddhā’’ti evaṁ pariggaṇhanto pariggaṇhantoyeva bhavaṅgaṁ otarati. Uṭṭhahanto kammaṭṭhānaṁ gahetvāva uṭṭhahati, ayaṁ bhikkhu gatādīsu sampajānakārī nāma hotīti . Evampi na sotte kammaṭṭhānaṁ avibhūtaṁ hoti, tasmā bhikkhu yāva sakkoti, tāva caṅkamitvā ṭhatvā nisīditvā sayamāno evaṁ pariggahetvā sayati ‘‘kāyo acetano, mañco acetano, kāyo na jānāti ‘ahaṁ mañce sayito’ti, mañco na jānāti ‘mayi kāyo sayito’ti, acetano kāyo acetane mañce sayito’’ti evaṁ pariggaṇhanto eva cittaṁ bhavaṅge otāreti. Pabujjhanto kammaṭṭhānaṁ gahetvāva pabujjhati, ayaṁ sotte sampajānakārī nāma hoti. Kāyādīkiriyānibbattanena tammayattā, āvajjanakiriyā samuṭṭhitattā ca javanaṁ sabbampi vā chadvārappavattaṁ kiriyamayapavattaṁ nāma. Tasmiṁ sati jāgaritaṁ nāma hotīti pariggaṇhanto jāgarite sampajānakārī nāma. Api ca rattindivaṁ cha koṭṭhāse katvā pañca koṭṭhāse jaggantopi jāgarite sampajānakārī nāma hoti. Vimuttāyatanasīsena dhammaṁ desentopi battiṁsatiracchānakathaṁ pahāya dasakathāvatthunissitasappāyakathaṁ kathentopi bhāsite sampajānakārī nāma. Aṭṭhatiṁsāya ārammaṇesu cittaruciyaṁ manasikāraṁ pavattentopi dutiyaṁ jhānaṁ samāpannopi tuṇhībhāve sampajānakārī nāma. Dutiyañhi jhānaṁ vacīsaṅkhāravirahato visesato tuṇhībhāvo nāmāti. Evanti vuttappakārena, sattasupi ṭhānesu catudhāti attho.",
  "tika-s0101t2:153": "Santosakathāvaṇṇanā",
  "tika-s0101t2:154": "215. Yassa santosassa attani atthitāya bhikkhu ‘‘santuṭṭho’’ti vuccati, taṁ dassento ‘‘itarītarapaccayasantosena samannāgato’’ti āha. Cīvarādi yattha katthaci paccaye santussanena samaṅgībhūtoti attho. Atha vā itaraṁ vuccati hīnaṁ paṇītato aññattā, tathā paṇītaṁ itaraṁ hīnato aññattā. Apekkhāsiddhā hi itaratāti. Iti yena dhammena hīnena vā paṇītena vā cīvarādipaccayena santussati, so tathā pavatto alobho itarītarapaccayasantoso, tena samannāgato. Yathālābhaṁ attano lābhānurūpaṁ santoso yathālābhasantoso. Sesadvayepi eseva nayo. Labbhatīti vā lābho, yo yo lābho yathālābhaṁ, tena santoso yathālābhasantoso.Balanti kāyabalaṁ. Sāruppanti pakatidubbalādīnaṁ anucchavikatā.",
  "tika-s0101t2:155": "Yathāladdhato aññassa apatthanā nāma siyā appicchatāyapi pavattiākāroti tato vinivattitameva santosassa sarūpaṁ dassento ‘‘labhantopi na gaṇhātī’’ti āha. Taṁ parivattetvāti pakatidubbalādīnaṁ garucīvaraṁ na phāsubhāvāvahaṁ, sarīrakhedāvahañca hotīti payojanavasena, na atricchatādivasena taṁ parivattetvā. Lahukacīvaraparibhogo na santosavirodhīti āha ‘‘lahukena yāpentopi santuṭṭhova hotī’’ti. Mahagghaṁ cīvaraṁ bahūni vā cīvarāni labhitvāpi tāni vissajjetvā tadaññassa gahaṇaṁ yathāsāruppanaye ṭhitattā na santosavirodhīti āha ‘‘tesaṁ…pe… dhārentopi santuṭṭhova hotī’’ti. Evaṁ sesapaccayepi yathābalayathāsāruppaniddesesu api-saddaggahaṇe adhippāyo veditabbo.",
  "tika-s0101t2:156": "Muttaharītakanti gomuttaparibhāvitaṁ, pūtibhāvena vā chaḍḍitaṁ harītakaṁ. Buddhādīhi vaṇṇitanti ‘‘pūtimuttabhesajjaṁ nissāya pabbajjā’’tiādinā (mahāva. 73, 128) sammāsambuddhādīhi pasatthaṁ. Appicchatāsantuṭṭhīsu bhikkhū niyojento paramasantuṭṭhova hoti paramena ukkaṁsagatena santosena samannāgatattā.",
  "tika-s0101t2:157": "Kāyaṁ pariharanti posentīti kāyaparihārikā. Tathā kucchiparihārikā veditabbā. Kucchiparihārikatā ca ajjhoharaṇena sarīrassa ṭhitiyā upakārakatāvasena icchitāti bahiddhāva kāyassa upakārakatāvasena kāyaparihārikatā daṭṭhabbā.",
  "tika-s0101t2:158": "Parikkhāramattāti parikkhāraggahaṇaṁ. Tatraṭṭhakapaccattharaṇanti attanā anadhiṭṭhahitvā tattheva tiṭṭhanakapaccattharaṇaṁ . Paccattharaṇādīnañcettha navamādibhāvo yathāvuttapaṭipāṭiyā daṭṭhabbo, na tesaṁ tathā patiniyatabhāvato. Kasmā? Tathā nadhāraṇato. Dupposabhāvena mahāgajā viyāti mahāgajā. Yadi itarepi appicchatādisabhāvā, kiṁ tesampi vasena ayaṁ desanā icchitāti? Noti āha ‘‘bhagavā panā’’tiādi. Kāyaparihāro payojanaṁ etenāti kāyaparihārikaṁ. Tenāha ‘‘kāyaṁ pariharaṇamattakenā’’ti.",
  "tika-s0101t2:159": "Catūsu disāsu sukhavihāratāya sukhavihāraṭṭhānabhūtā catasso disā etassāti catuddiso catuddiso eva cātuddiso. Tāsu eva katthaci satte vā saṅkhāre vā bhayena na paṭihanati, sayaṁ vā tena na paṭihaññatīti appaṭigho. Santussamāno itarītarenāti uccāvacena paccayena sakena, santena, samameva ca tussanako. Paricca sayanti, kāyacittāni parisayanti abhibhavantīti parissayā, sīhabyagghādayo, kāmacchandādayo ca, te parissaye adhivāsanakhantiyā vinayādīhi ca sahitā khantā, abhibhavitā ca. Thaddhabhāvakarabhayābhāvena achambhī. Eko careti ekākī hutvā carituṁ sakkuṇeyya. Khaggavisāṇakappoti tāya eva ekavihāritāya khaggamigasiṅgasamo.",
  "tika-s0101t2:160": "Asañjātavātābhighātehi siyā sakuṇo apakkhakoti ‘‘pakkhī sakuṇo’’ti visesetvā vutto.",
  "tika-s0101t2:161": "Nīvaraṇappahānakathāvaṇṇanā",
  "tika-s0101t2:162": "216.Vattabbataṁ āpajjatīti ‘‘asukassa bhikkhuno araññe tiracchānagatānaṁ viya, vanacarakānaṁ viya ca nivāsamattameva, na pana araññavāsānucchavikā kāci sammāpaṭipattī’’ti apavādavasena vattabbataṁ, āraññakehi vā tiracchānagatehi, vanacaravisabhāgajanehi vā saddhiṁ vippaṭipattivasena vattabbataṁ āpajjati. Kāḷakasadisattā kāḷakaṁ, thullavajjaṁ. Tilakasadisattā tilakaṁ, aṇumattavajjaṁ.",
  "tika-s0101t2:163": "Vivittanti janavivittaṁ. Tenāha ‘‘suñña’’nti. Taṁ pana janasaddaghosābhāveneva veditabbaṁ saddakaṇṭakattā jhānassāti āha ‘‘appasaddaṁ appanigghosanti attho’’ti. Etadevāti nissaddataṁyeva. Vihāro pākāraparicchinno sakalo āvāso. Aḍḍhayogoti dīghapāsādo, ‘‘garuḷasaṇṭhānapāsādo’’tipi vadanti. Pāsādoti caturassapāsādo. Hammiyaṁ muṇḍacchadanapāsādo . Aṭṭo paṭirājūnaṁ paṭibāhanayoggo catupañcabhūmako patissayaviseso. Māḷo ekakūṭasaṅgahito anekakoṇavanto patissayaviseso. Aparo nayo vihāro nāma dīghamukhapāsādo. Aḍḍhayogo ekapassacchadanakasenāsanaṁ. Tassa kira ekapasse bhitti uccatarā hoti, itarapasse nīcā, tena taṁ ekapassachadanakaṁ hoti. Pāsādo nāma āyatacaturassapāsādo. Hammiyaṁ muṇḍacchadanakaṁ candikaṅgaṇayuttaṁ. Guhā nāma kevalā pabbataguhā. Leṇaṁ dvārabaddhaṁ pabbhāraṁ. Sesaṁ vuttanayameva. Maṇḍapoti sākhāmaṇḍapo.",
  "tika-s0101t2:164": "Vihārasenāsananti patissayabhūtaṁ senāsanaṁ. Mañcapīṭhasenāsananti mañcapīṭhañceva mañcapīṭhasambandhasenāsanañca. Cimilikādi santharitabbato santhatasenāsanaṁ. Abhisaṅkharaṇābhāvato sayanassa nisajjāya ca kevalaṁ okāsabhūtaṁ senāsanaṁ. ‘‘Vivittaṁ senāsana’’nti iminā senāsanaggahaṇena saṅgahitameva sāmaññajotanābhāvato.",
  "tika-s0101t2:165": "Yadi evaṁ kasmā ‘‘arañña’’ntiādi vuttanti āha ‘‘ima panā’’tiādi. ‘‘Bhikkhunīnaṁ vasena āgata’’nti idaṁ vinaye tathā āgatataṁ sandhāya vuttaṁ, abhidhammepi pana ‘‘araññanti nikkhamitvā bahi indakhīlā, sabbametaṁ arañña’’nti (vibha. 529) āgatameva. Tattha hi yaṁ na gāmapadesantogadhaṁ, taṁ ‘‘arañña’’nti nippariyāyavasena tathā vuttaṁ. Dhutaṅganiddese (visuddhi. 1.31) yaṁ vuttaṁ, taṁ yuttaṁ,tasmā tattha vuttanayena gahetabbanti adhippāyo. Rukkhamūlanti rukkhasamīpaṁ. Vuttañhetaṁ ‘‘yāvatā majjhanhike kāle samantā chāyā pharati, nivāte paṇṇāni nipatanti, ettāvatā rukkhamūla’’nti. Sela-saddo avisesato pabbatapariyāyoti katvā vuttaṁ ‘‘pabbatanti sela’’nti, na silāmayameva, paṁsumayādiko tividhopi pabbato evāti. Vivaranti dvinnaṁ pabbatānaṁ mitho āsannatare ṭhitānaṁ ovarakādisadisaṁ vivaraṁ, ekasmiṁyeva vā pabbate. Umaṅgasadisanti suduṅgāsadisaṁ. Manussānaṁ anupacāraṭṭhānanti pakatisañcāravasena manussehi na sañcaritabbaṭṭhānaṁ. Ādi-saddena ‘‘vanapatthanti vanasaṇṭhānametaṁ senāsanānaṁ adhivacanaṁ, vanapatthanti bhīsanakānametaṁ, vanapatthanti salomahaṁsānametaṁ, vanapatthanti pariyantānametaṁ, vanapatthanti na manussūpacārānametaṁ, vanapatthanti durabhisambhavānametaṁ senāsanānaṁ adhivacana’’nti (vibha. 531) imaṁ pāḷisesaṁ saṅgaṇhāti. Acchannanti kenaci chadanena antamaso rukkhasākhāyapi na chāditaṁ. Nikkaḍḍhitvāti nīharitvā. Pabbhāraleṇasadiseti pabbhārasadise leṇasadise ca.",
  "tika-s0101t2:166": "Piṇḍapātapariyesanaṁ piṇḍapāto uttarapadalopenāti āha ‘‘piṇḍapātapariyesanato paṭikkanto’’ti . Pallaṅkanti ettha parisaddo ‘‘samantato’’ti etassa atthe, tasmā vāmoruñca dakkhiṇoruñca samaṁ ṭhapetvā ubho pāde aññamaññaṁ sambandhitvā nisajjā pallaṅkanti āha ‘‘samantato ūrubaddhāsana’’nti. Ūrūnaṁ bandhanavasena nisajjā pallaṅkaṁ. Ābhujitvāti ca yathā pallaṅkavasena nisajjā hoti, evaṁ ubho pāde ābhugge bhañjite katvā, taṁ pana ubhinnaṁ pādānaṁ tathā sambandhatākaraṇanti āha ‘‘bandhitvā’’ti.",
  "tika-s0101t2:167": "Heṭṭhimakāyassa ca anujukaṁ ṭhapanaṁ nisajjāvacaneneva bodhitanti ‘‘ujuṁ kāya’’nti ettha kāya-saddo uparimakāyavisayoti āha ‘‘uparimaṁ sarīraṁ ujuṁ ṭhapetvā’’ti. Taṁ pana ujukaṭhapanaṁ sarūpato, payojanato ca dassetuṁ ‘‘aṭṭhārasā’’tiādi vuttaṁ. Na paṇamantīti na onamanti. Na paripatatīti na vigacchati vīthiṁ na laṅgheti. Tato eva pubbenāparaṁ visesappattiyā kammaṭṭhānaṁ vuḍḍhiṁ phātiṁ vepullaṁ upagacchati. Parimukhanti ettha parisaddo abhi-saddena samānatthoti āha ‘‘kammaṭṭhānābhimukha’’nti, bahiddhā puthuttārammaṇato nivāretvā kammaṭṭhānaṁyeva purakkhatvāti attho. Samīpattho vā parisaddoti dassento ‘‘mukhasamīpe vā katvā’’ti āha. Ettha ca yathā ‘‘vivittaṁ senāsanaṁ bhajatī’’tiādinā bhāvanānurūpaṁ senāsanaṁ dassitaṁ, evaṁ ‘‘nisīdatī’’ti iminā alīnānuddhaccapakkhiyo santo iriyāpatho dassito. ‘‘Pallaṅkaṁ ābhujitvā’’ti iminā nisajjāya daḷhabhāvo, ‘‘parimukhaṁ satiṁ upaṭṭhapetvā’’ti iminā ārammaṇapariggahūpāyo. Parīti pariggahaṭṭho ‘‘pariṇāyikā’’tiādīsu viya. Mukhanti niyyānaṭṭho ‘‘suññatavimokkhamukha’’ntiādīsu viya. Paṭipakkhato niggamanaṭṭho hi niyyānaṭṭho, tasmā pariggahitaniyyānanti sabbathā gahitāsammosaṁ paricattasammosaṁ satiṁ katvā, paramaṁ satinepakkaṁ upaṭṭhapetvāti attho.",
  "tika-s0101t2:168": "217. Abhijjhāyati gijjhati abhikaṅkhati etāyāti abhijjhā, lobho. Lujjanaṭṭhenāti bhijjanaṭṭhena, khaṇe khaṇe bhijjanaṭṭhenāti attho. Vikkhambhanavasenāti ettha vikkhambhanaṁ anuppādanaṁ appavattanaṁ, na paṭipakkhānaṁ suppahīnatā. ‘‘Pahīnattā’’ti ca pahīnasadisataṁ sandhāya vuttaṁ jhānassa anadhigatattā. Tathāpi nayidaṁ cakkhuviññāṇaṁ viya sabhāvato vigatābhijjhaṁ, atha kho bhāvanāvasena, tenāha ‘‘na cakkhuviññāṇasadisenā’’ti. Eseva nayoti yathā imassa cittassa bhāvanāya paribhāvitattā vigatābhijjhatā, evaṁ abyāpannaṁ vigatathinamiddhaṁ anuddhataṁ nibbicikicchañcāti attho. Purimapakatinti parisuddhapaṇḍarasabhāvaṁ. ‘‘Yā cittassa akalyatāti’’ādinā (dha. sa. 1162; vibha. 546) thinassa, ‘‘yā kāyassa akalyatā’’tiādinā (dha. sa. 1163; vibha. 546) ca middhassa abhidhamme niddiṭṭhattā vuttaṁ ‘‘thinaṁ cittagelaññaṁ, middhaṁ cetasikagelañña’’nti. Satipi aññamaññaṁ avippayoge cittakāyalahutādīnaṁ viya cittacetasikānaṁ yathākammaṁ taṁ taṁ visesassa yā tesaṁ akalyatādīnaṁ visesappaccayatā, ayametesaṁ sabhāvoti daṭṭhabbaṁ. Ālokasaññīti ettha atisayatthavisiṭṭhaatthi atthāvabodhako ayamīkāroti dassento āha ‘‘rattimpi…pe… samannāgato’’ti. Idaṁ ubhayanti satisampajaññamāha. Atikkamitvā vikkhambhanavasena pajahitvā. ‘‘Kathamida’’nti pavattiyā kathaṅkathā, vicikicchā. Sā etassa atthīti kathaṅkathī, na kathaṅkathīti akathaṁkathī, nibbicikiccho. Lakkhaṇādibhedatoti ettha ādi-saddena paccayapahānapahāyakādīnampi saṅgaho daṭṭhabbo. Tepi hi bhedato vattabbāti.",
  "tika-s0101t2:169": "218.Tesanti iṇavasena gahitadhanānaṁ. Pariyantoti dātabbaseso. So balavapāmojjaṁ labhati ‘‘iṇapalibodhato muttomhī’’ti. Somanassaṁ adhigacchati ‘‘jīvikānimittaṁ atthī’’ti.",
  "tika-s0101t2:170": "219.Visabhāgavedanuppattiyāti dukkhavedanuppattiyā. Dukkhavedanā hi sukhavedanāya kusalavipākasantānassa virodhitāya visabhāgā. Catuiriyāpathaṁ chindantoti catubbidhampi iriyāpathappavattiṁ pacchindanto. Byādhiko hi yathā ṭhānagamanesu asamattho, evaṁ nisajjādīsupi asamattho hoti. Ābādhetīti pīḷeti. Vātādīnaṁ vikāro visamāvatthā byādhīti āha ‘‘taṁsamuṭṭhānena dukkhena dukkhito’’ti. Dukkhavedanāya pana byādhibhāve mūlabyādhinā ābādhiko ādito bādhatīti katvā. Anubandhabyādhinā dukkhito aparāparaṁ sañjātadukkhoti katvā. Gilānoti dhātusaṅkhayena parikkhīṇasarīro. Appamattakaṁ vā balaṁ balamattā. Tadubhayanti pāmojjaṁ, somanassañca. Tattha labhetha pāmojjaṁ ‘‘rogato muttomhī’’ti. Adhigaccheyya somanassaṁ ‘‘atthi me kāye bala’’nti.",
  "tika-s0101t2:171": "220.Sesanti ‘‘tassa hi ‘bandhanā muttomhī’ti āvajjayato tadubhayaṁ hoti. Tena vutta’’nti evamādi. Vuttanayenevāti paṭhamadutiyapadesu vuttanayeneva. Sabbapadesūti avasiṭṭhapadesu tatiyādīsu koṭṭhāsesu.",
  "tika-s0101t2:172": "221-222.Na attani adhīnoti na attāyatto. Parādhīnoti parāyatto. Aparādhīnatāya bhujo viya attano kicce esitabboti bhujisso. Savasoti āha ‘‘attano santako’’ti. Anudakatāya kaṁ pānīyaṁ tārenti etthāti kantāroti āha ‘‘nirudakaṁ dīghamagga’’nti.",
  "tika-s0101t2:173": "223.Tatrāti tasmiṁ dassane. Ayanti idāni vuccamānā sadisatā. Yena iṇādīnaṁ upamābhāvo, kāmacchandādīnañca upameyyabhāvo hoti, so nesaṁ upamopameyyasambandho sadisatāti daṭṭhabbaṁ. Yo yamhi kāmacchandena rajjatīti yo puggalo yamhi kāmarāgassa vatthubhūte puggale kāmacchandavasena ratto hoti. Taṁ vatthuṁ gaṇhātīti taṁ taṇhāvatthuṁ ‘‘mameta’’nti gaṇhāti.",
  "tika-s0101t2:174": "Upaddavethāti upaddavaṁ karotha.",
  "tika-s0101t2:175": "Nakkhattassāti mahassa. Muttoti bandhanato mutto.",
  "tika-s0101t2:176": "Vinaye apakataññunāti vinayakkame akusalena. So hi kappiyākappiyaṁ yāthāvato na jānāti. Tenāha ‘‘kismiñcidevā’’tiādi.",
  "tika-s0101t2:177": "Gacchatipīti thokaṁ thokaṁ gacchatipi. Gacchanto pana tāya eva ussaṅkitaparisaṅkitatāya tattha tattha tiṭṭhatipi. Īdise kantāre gato ‘‘ko jānāti kiṁ bhavissatī’’ti nivattatipi, tasmā gataṭṭhānato agataṭṭhānameva bahutaraṁ hoti. Saddhāya gaṇhituṁ saddheyyaṁ vatthuṁ ‘‘idameva’’nti saddahituṁ na sakkoti. Atthi natthīti ‘‘atthi nu kho, natthi nu kho’’ti. Araññaṁ paviṭṭhassa ādimhi eva sappanaṁ āsappanaṁ. Pari parito, uparūpari vā sappanaṁ parisappanaṁ. Ubhayenapi tattheva paribbhamanaṁ vadati. Tenāha ‘‘apariyogāhana’’nti. Chambhitattanti araññasaññāya uppannaṁ chambhitabhāvaṁ, utrāsanti attho.",
  "tika-s0101t2:178": "224.Tatrāyaṁ sadisatāti etthāpi vuttanayānusārena sadisatā veditabbā. Yadaggena hi kāmacchandādayo iṇādisadisā, tadaggena tesaṁ pahānaṁ āṇaṇyādisadisaṁ abhāvoti katvā. Cha dhammeti asubhanimittassa uggaho, asubhabhāvanānuyogo, indriyesu guttadvāratā, bhojane mattaññutā, kalyāṇamittatā, sappāyakathāti ime cha dhamme. Bhāvetvāti brūhetvā. Mahāsatipaṭṭhāne (dī. ni. 2.372-374) vaṇṇayissāma tatthassa anuppannānuppādanauppannapahānādivibhāvanavasena savisesaṁ pāḷiyā āgatattā. Esa nayo byāpādādippahānakabhāvepi. Paravatthumhīti ārammaṇabhūte parasmiṁ vatthusmiṁ.",
  "tika-s0101t2:179": "Anatthakaroti attano parassa ca anatthāvaho. Cha dhammeti mettānimittassa uggaho, mettābhāvanānuyogo , kammassakatā, paṭisaṅkhānabahulatā, kalyāṇamittatā, sappāyakathāti ime cha dhamme. Tatthevāti mahāsatipaṭṭhāneyeva (dī. ni. 2.372-374). Cārittasīlaṁ uddissa paññattasikkhāpadaṁ ācārapaṇṇatti.",
  "tika-s0101t2:180": "Bandhanāgāraṁ pavesitattā aladdhanakkhattānubhavo puriso ‘‘nakkhattadivase bandhanāgāraṁ pavesito puriso’’ti vutto, nakkhattadivase eva vā tadananubhavanatthaṁ tathā kato. Mahāanatthakaranti diṭṭhadhammikādiatthahāpanamukhena mahato anatthassa kārakaṁ. Cha dhammeti atibhojane nanimittaggāho, iriyāpathasamparivattanatā, ālokasaññāmanasikāro, abbhokāsavāso, kalyāṇamittatā, sappāyakathāti ime cha dhamme.",
  "tika-s0101t2:181": "Uddhaccakukkucce mahāanatthakaranti parāyattatāpādanato vuttanayena mahato anatthassa kārakanti. Attho cha dhammeti bahussutatā, paripucchakatā, vinaye pakataññutā, vuḍḍhasevitā, kalyāṇamittatā, sappāyakathāti ime cha dhamme.",
  "tika-s0101t2:182": "Balavāti paccatthikavidhamanasamatthena balena balavā. Sajjāvudhoti sannaddhadhanuādiāvudho. Sūravīrasevakajanavasena saparivāro. Tanti yathāvuttaṁ purisaṁ. Balavantatāya, sajjāvudhatāya, saparivāratāya ca corā dūratova disvā palāyeyyuṁ. Anatthakārikāti sammāpaṭipattiyā vibandhakaraṇato vuttanayena anatthakārikā. Cha dhammeti bahussutatā, paripucchakatā, vinaye pakataññutā, adhimokkhabahulatā, kalyāṇamittatā, sappāyakathāti ime cha dhamme. Yathā bāhusaccādīni uddhaccakukkuccassa pahānāya saṁvattanti, evaṁ vicikicchāya pīti idhāpi bahussutatādayo gahitā. Kalyāṇamittatā sappāyakathā viya pañcannaṁ, tasmā tassa tassa anucchavikasevanatā veditabbā. Sammāpaṭipattiyā appaṭipattinimittatāmukhena vicikicchā micchāpaṭipattimeva paribrūhetīti tassā pahānaṁ duccaritavidhūnanūpāyoti āha ‘‘duccaritakantāraṁ nittharitvā’’tiādi.",
  "tika-s0101t2:183": "225.Pāmojjaṁ nāma taruṇapīti, sā kathañcipi tuṭṭhāvatthāti āha ‘‘pāmojjaṁ jāyatīti tuṭṭhākāro jāyatī’’ti. Tuṭṭhassāti okkantikabhāvappattāya pītiyā vasena tuṭṭhassa. Attano savipphārikatāya, attasamuṭṭhānapaṇītarūpuppattiyā ca sakalasarīraṁ khobhayamānā pharaṇalakkhaṇā pīti jāyati. Pītisahitaṁ pīti uttarapadalopena, kiṁ pana taṁ ? Mano. Pīti mano etassāti pītimano, tassa pītimanassa. Tayidaṁ atthamattameva dassento ‘‘pītisampayuttacittassā’’ti āha. Kāyoti idha arūpakalāpo adhippeto, na vedanādikkhandhattayamevāti āha ‘‘nāmakāyo passambhatī’’ti, passaddhidvayassa pītivasenettha passambhanaṁ adhippetaṁ. Vigatadarathoti pahīnauddhaccādikilesadaratho. Vuttappakārāya pubbabhāgabhāvanāya vasena cetasikasukhaṁ paṭisaṁvedentoyeva taṁsamuṭṭhānapaṇītarūpaphuṭṭhasarīratāya kāyikampi sukhaṁ vedetīti āha ‘‘kāyikampi cetasikampi sukhaṁ vedayatī’’ti. Imināti ‘‘sukhaṁ paṭisaṁvedetī’’ti evaṁ vuttena. Saṁkilesapakkhato nikkhantattā, paṭhamajjhānapakkhikattā ca nekkhammasukhena. Sukhitassāti sukhino.",
  "tika-s0101t2:184": "Paṭhamajjhānakathāvaṇṇanā",
  "tika-s0101t2:185": "226. ‘‘Cittaṁ samādhiyatī’’ti etena upacāravasenapi appanāvasenapi cittassa samādhānaṁ kathitaṁ. Evaṁ sante ‘‘so vivicceva kāmehī’’tiādikā desanā kimatthiyāti āha ‘‘so vivicceva kāmehi…pe… vutta’’nti. Tattha uparivisesadassanatthanti paṭhamajjhānādiuparivattabbavisesadassanatthaṁ. Na hi upacārasamādhisamadhigamena vinā paṭhamajjhānādiviseso samadhigantuṁ sakkā. Pāmojjuppādādīhi kāraṇaparamparā dutiyajjhānādisamadhigamepi icchitabbāva paṭipadāñāṇadassanavisuddhi viya dutiyamaggādisamadhigameti daṭṭhabbaṁ. Tassa samādhinoti ‘‘sukhino cittaṁ samādhiyatī’’ti evaṁ sādhāraṇavasena vutto yo appanālakkhaṇo, tassa samādhino. Pabhedadassanatthanti dutiyajjhānādivibhāgassa ceva abhiññādivibhāgassa ca pabhedadassanatthaṁ. Karo vuccati pupphasambhavaṁ gabbhāsaye karīyatīti katvā, karato jāto kāyo karajakāyo, tadupasanissayo catusantatirūpasamudāyo. Kāmaṁ nāmakāyopi vivekajena pītisukhena tathāladdhupakāro, ‘‘abhisandetī’’tiādivacanato pana rūpakāyo idhādhippetoti āha ‘‘imaṁ karajakāya’’nti. Abhisandetīti abhisandanaṁ karoti. Taṁ pana jhānamayena pītisukhena karajakāyassa tintabhāvāpādanaṁ, sabbatthakameva lūkhabhāvāpanayananti āha ‘‘temetī’’tiādi, tayidaṁ abhisandanaṁ atthato yathāvuttapītisukhasamuṭṭhānehi paṇītarūpehi kāyassa parippharaṇaṁ daṭṭhabbaṁ. ‘‘Parisandetī’’tiādīsupi eseva nayo. Sabbaṁ etassa atthīti sabbavā, tassa sabbāvato. Avayavāvayavisambandhe avayavini sāmivacananti avayavīvisayo sabba-saddo, tasmā vuttaṁ ‘‘sabbakoṭṭhāsavato’’ti. Aphuṭaṁnāma na hoti yattha yattha kammajarūpaṁ, tattha tattha cittajarūpassa abhibyāpanato. Tenāha ‘‘upādinnakasantatī’’tiādi.",
  "tika-s0101t2:186": "227.Chekoti kusalo. Taṁ panassa kosallaṁ nhāniyacuṇṇānaṁ sannane piṇḍīkaraṇe ca samatthatāvasena veditabbanti āha ‘‘paṭibalo’’tiādi. Kaṁsa-saddo ‘‘mahatiyā kaṁsapātiyā’’tiādīsu suvaṇṇe āgato.",
  "tika-s0101t2:187": "‘‘Kaṁso upahato yathā’’tiādīsu (dha. pa. 134) kittimalohe, katthaci paṇṇattimatte ‘‘upakaṁso nāma rājāpi mahākaṁsassa atrajo’’tiādi, [jā. aṭṭha. 4.10 ghaṭapaṇḍitajātakavaṇṇanāyaṁ (atthato samānaṁ)] idha pana yattha katthaci loheti āha ‘‘yena kenaci lohena katabhājane’’ti. Snehānugatāti udakasinehena anupavisanavasena gatā upagatā. Snehaparetāti udakasinehena parito gatā samantato phuṭṭhā, tato eva santarabāhirā phuṭṭhā sinehena, etena sabbaso udakena temitabhāvamāha. ‘‘Na ca paggharaṇī’’ti etena tintassapi tassa ghanathaddhabhāvaṁ vadati. Tenāha ‘‘na ca binduṁ bindu’’ntiādi.",
  "tika-s0101t2:188": "Dutiyajjhānakathāvaṇṇanā",
  "tika-s0101t2:189": "229. Tāhi tāhi udakasirāhi ubbhijjatīti ubbhidaṁ, ubbhidaṁ udakaṁ etassāti ubbhidodako. Ubbhinnaudakoti nadītīre khatakūpako viya ubbhijjanakaudako. Uggacchanakaudakoti dhārāvasena uṭṭhahanaudako. Kasmā panettha ubbhidodakova rahado gahito, na itaroti āha ‘‘heṭṭhā uggacchanaudakañhī’’tiādi. Dhārānipātapubbuḷakehīti dhārānipātehi udakapubbuḷakehi ca, ‘‘pheṇapaṭalehi cā’’ti vattabbaṁ. Sannisinnamevāti aparikkhobhatāya niccalameva, suppasannamevāti adhippāyo. Sesanti ‘‘abhisandetī’’tiādikaṁ.",
  "tika-s0101t2:190": "Tatiyajjhānakathāvaṇṇanā",
  "tika-s0101t2:191": "231.Uppalānīti uppalagacchāni. Setarattanīlesūti uppalesu, setuppalarattuppalanīluppalesūti attho. Yaṁ kiñci uppalaṁ uppalameva sāmaññagahaṇato . Satapattanti ettha sata-saddo bahupariyāyo ‘‘satagghī’’tiādīsu viya, tena anekasatapattassapi saṅgaho siddho hoti. Loke pana ‘‘rattaṁ padumaṁ, setaṁ puṇḍarīka’’ntipi vuccati. Yāva aggā, yāva ca mūlā udakena abhisandanādisambhavadassanatthaṁ udakānuggataggahaṇaṁ. Idha uppalādīni viya karajakāyo, udakaṁ viya tatiyajjhānasukhaṁ.",
  "tika-s0101t2:192": "Catutthajjhānakathāvaṇṇanā",
  "tika-s0101t2:193": "233. Yasmā ‘‘parisuddhena cetasā’’ti catutthajjhānacittamāha, tañca rāgādiupakkilesāpagamanato nirupakkilesaṁ nimmalaṁ, tasmā āha ‘‘nirupakkilesaṭṭhena parisuddha’’nti. Yasmā pana pārisuddhiyā eva paccayavisesena pavattiviseso pariyodātatā suvaṇṇassa nighaṁsanena pabhassaratā viya, tasmā āha ‘‘pabhassaraṭṭhena pariyodātanti veditabba’’nti. Idanti odātavacanaṁ. Utupharaṇatthanti uṇhautuno pharaṇadassanatthaṁ. Utupharaṇaṁ na hoti savisesanti adhippāyo, tenāha ‘‘taṅkhaṇa…pe… balavaṁ hotī’’ti. Vatthaṁ viya karajakāyoti yogino karajakāyo vatthaṁ viya daṭṭhabbo utupharaṇasadisena catutthajjhānasukhena pharitabbattā. Purisassa sarīraṁ viya catutthajjhānaṁ daṭṭhabbaṁ utupharaṇaṭṭhāniyassa sukhassa nissayabhāvato, tenāha ‘‘tasmā’’tiādi. Ettha ca ‘‘parisuddhena cetasā’’ti ceto gahaṇena jhānasukhaṁ vuttanti daṭṭhabbaṁ, tenāha ‘‘utupharaṇaṁ viya catutthajjhānasukha’’nti. Nanu ca catutthajjhāne sukhameva natthīti? Saccaṁ natthi sātalakkhaṇasantasabhāvattā panettha upekkhā ‘‘sukha’’nti adhippetā. Tena vuttaṁ sammohavinodaniyaṁ ‘‘upekkhā pana santattā, sukhamicceva bhāsitā’’ti. (Vibha. aṭṭha. 232; visuddhi. 2.644; paṭi. ma. 105, mahāni. aṭṭha. 27)",
  "tika-s0101t2:194": "Na arūpajjhānalābhīti na veditabbo avinābhāvato, tenāha ‘‘na hī’’tiādi. Tattha cuddasahākārehīti kasiṇānulomato, kasiṇapaṭilomato, kasiṇānulomapaṭilomato, jhānānulomato, jhānapaṭilomato, jhānānulomapaṭilomato, jhānukkantikato, kasiṇukkantikato, jhānakasiṇukkantikato, aṅgasaṅkantito, ārammaṇasaṅkantito, aṅgārammaṇasaṅkantito, aṅgavavatthānato , ārammaṇavavatthānatoti imehi cuddasahākārehi. Satipi jhānesu āvajjanādivasībhāve ayaṁ vasībhāvo abhiññānibbattane ekantena icchitabboti dassento āha ‘‘na hi…pe… hotī’’ti. Svāyaṁ nayo arūpasamāpattīhi vinā na ijjhatīti tāyapettha avinābhāvo veditabbo. Yadi evaṁ kasmā pāḷiyaṁ na āruppajjhānāni āgatānīti? Visesato ca rūpāvacaracatutthajjhānapādakattā sabbābhiññānaṁ tadantogadhā katvā tāya desitā, na arūpāvacarajjhānānaṁ idha anupayogato, tenāha ‘‘arūpajjhānāni āharitvā kathetabbānī’’ti.",
  "tika-s0101t2:195": "Vipassanāñāṇakathāvaṇṇanā",
  "tika-s0101t2:196": "234.Sesanti ‘‘evaṁ samāhite citte’’tiādīsu vattabbaṁ. Ñeyyaṁ jānātīti ñāṇaṁ, taṁ pana ñeyyaṁ paccakkhaṁ katvā passatīti dassanaṁ, ñāṇameva dassananti ñāṇadassanaṁ. Tayidaṁ ñāṇadassanapadaṁ sāsane aññattha ñāṇavisese nirūḷhaṁ, taṁ sabbaṁ atthuddhāravasena dassento ‘‘ñāṇadassananti maggañāṇampi vuccatī’’tiādimāha. Yasmā vipassanāñāṇaṁ tebhūmakasaṅkhāre aniccādito jānāti, bhaṅgānupassanato paṭṭhāya paccakkhato ca te passati tasmā āha ‘‘idha pana…pe… ñāṇadassananti vutta’’nti.",
  "tika-s0101t2:197": "Abhinīharatīti vuttanayena aṭṭhaṅgasamannāgate tasmiṁ citte vipassanākkamena jāte vipassanābhimukhaṁ peseti, tenāha ‘‘vipassanā…pe… karotī’’ti. Tadabhimukhabhāvo eva hissa tanninnatādikaratā. Vuttoyeva brahmajāle. Odanakummāsehi upacīyatīti odanakummāsūpacayo. Aniccadhammoti pabhaṅgutāya addhuvasabhāvo. Duggandhavighātatthāyāti sarīre duggandhassa vigamāya. Ucchādanadhammoti ucchādetabbatāsabhāvo. Ucchādanena hi sarīre sedagūthapittasemhādidhātukkhobhagarubhāvaduggandhānaṁ apagamo hoti. Mahāsambāhanaṁ mallādīnaṁ bāhuvaḍḍhanādiatthaṁ hotīti ‘‘khuddakasambāhanenā’’ti vuttaṁ. Parimaddanadhammoti parimadditabbatāsabhāvo. Bhijjati ceva vikirati cāti aniccatāvasena bhijjati ca bhinnañca kiñci payojanaṁ asādhentaṁ vippakiṇṇañca hoti. Rūpīti attano paccayabhūtena utuāhāralakkhaṇena rūpavāti ayamettha attho icchitoti āha ‘‘chahi padehi samudayo kathito’’ti. Saṁsagge hi ayamīkāro. Saṇṭhānasampādanampi tathārūparūpuppādaneneva hotīti ucchādanaparimaddanapadehipi samudayo kathitoti vuttaṁ. Evaṁ navahi yathārahaṁ kāye samudayavayadhammānupassitā dassitā. Nissitañca chaṭṭhavatthunissitattā vipassanāñāṇassa. Paṭibaddhañca tena vinā appavattanato, kāyasaññitānaṁ rūpadhammānaṁ ārammaṇakaraṇato ca.",
  "tika-s0101t2:198": "235. Suṭṭhu bhāti obhāsatīti subho, pabhāsampattiyāpi maṇino bhaddatāti āha ‘‘subhoti sundaro’’ti. Kuruvindajāti ādijātivisesopi maṇino ākaraparisuddhimūlako evāti āha ‘‘parisuddhākarasamuṭṭhito’’ti dosanīharaṇavasena parikammanipphattīti āha ‘‘suṭṭhu kataparikammo apanītapāsāṇasakkharo’’ti. Chaviyā saṇhabhāvenassa acchatā, na saṅghātassāti āha ‘‘acchoti tanucchavī’’ti, tenāha ‘‘vippasanno’’ti. Dhovanavedhanādīhīti catūsu pāsāṇesu dhovanena ceva kāḷakādiapaharaṇatthāya suttena āvunanatthāya ca vijjhanena. Tāpasaṇhakaraṇādīnaṁ saṅgaho ādi-saddena. Vaṇṇasampattinti suttassa vaṇṇasampattiṁ. Maṇi viya karajakāyo paccavekkhitabbato. Āvutasuttaṁ viya vipassanāñāṇaṁ anupavisitvā ṭhitattā. Cakkhumā puriso viya vipassanālābhī bhikkhu sammadeva dassanato. Tadārammaṇānanti rūpadhammārammaṇānaṁ. Phassapañcamakacittacetasikaggahaṇena gahitadhammāpi vipassanācittuppādapariyāpannā evāti veditabbaṁ. Evañhi tesaṁ vipassanāñāṇagatikattā ‘‘āvutasuttaṁ viya vipassanāñāṇa’’nti vacanaṁ avirodhitaṁ hoti. Kiṁ panete ñāṇassa āvi bhavanti, udāhu puggalassāti? Ñāṇassa. Tassa pana āvibhāvattā puggalassa āvibhūtā nāma honti. Ñāṇassāti ca paccavekkhaṇāñāṇassa.",
  "tika-s0101t2:199": "Maggañāṇassa anantaraṁ, tasmā lokiyābhiññānaṁ parato chaṭṭhābhiññāya purato vattabbaṁ vipassanāñāṇaṁ. Evaṁ santepīti yadipāyaṁ ñāṇānupubbī, evaṁ santepi. Etassa antarāvāro natthīti pañcasu lokiyābhiññāsu kathitāsu ākaṅkheyyasuttādīsu (ma. ni. 1.65) viya chaṭṭhābhiññā kathetabbāti etassa anabhiññālakkhaṇassa vipassanāñāṇassa tāsaṁ antarāvāro na hoti. Tasmā tattha avasarābhāvato idheva rūpāvacaracatutthajjhānānantarameva dassitaṁ vipassanāñāṇaṁ. Yasmā cāti ca-saddo samuccayattho, tena na kevalaṁ tadeva, atha kho idampi kāraṇaṁ vipassanāñāṇassa idheva dassaneti imamatthaṁ dīpeti. Dibbena cakkhunā bheravampi rūpaṁ passatoti ettha ‘‘iddhividhañāṇena bheravaṁ rūpaṁ nimminitvā cakkhunā passato’’tipi vattabbaṁ, evampi abhiññālābhino apariññātavatthukassa bhayaṁ santāso uppajjati. Uccāvālikavāsi mahānāgattherassa viya. Pāṭiyekkaṁ sandiṭṭhikaṁ sāmaññaphalaṁ. Tenāha bhagavā –",
  "tika-s0101t2:200": "‘‘Yato yato sammasati, khandhānaṁ udayabbayaṁ;",
  "tika-s0101t2:201": "Labhatī pītipāmojjaṁ, amataṁ taṁ vijānata’’ntiādi. (dha. pa. 374);",
  "tika-s0101t2:202": "Manomayiddhiñāṇakathāvaṇṇanā",
  "tika-s0101t2:203": "236-7.Manena nibbattitanti abhiññāmanena nibbattitaṁ. Hatthapādādi aṅgehi ca kapparajaṇṇuādi paccaṅgehi ca. Saṇṭhānavasenāti kamaladalādisadisasaṇṭhānamattavasena, na rūpābhighātārahabhūtappasādiindriyavasena. Sabbākārehīti vaṇṇasaṇṭhānaavayavavisesādisabbākārehi. Tena iddhimatā. Sadisabhāvadassanatthamevāti saṇṭhānatopi vaṇṇatopi avayavavisesatopi sadisabhāvadassanatthameva. Sajātiyaṁ ṭhito, na nāgiddhiyā aññajātirūpo.",
  "tika-s0101t2:204": "Iddhividhañāṇādikakathāvaṇṇanā",
  "tika-s0101t2:205": "239.Suparikammakatamattikādayoviya iddhividhañāṇaṁ vikubbanakiriyāya nissayabhāvato.",
  "tika-s0101t2:206": "241.Sukhanti akicchena, akasirenāti attho.",
  "tika-s0101t2:207": "243. Mando uttānaseyyakadārakopi ‘‘daharo’’ti vuccatīti tato visesanatthaṁ ‘‘yuvā’’ti vuttaṁ. Yuvāpi koci anicchanako amaṇḍanajātiko hotīti tato visesanatthaṁ ‘‘maṇḍanakajātiko’’tiādi vuttaṁ, tenāha ‘‘yuvāpīti’’ādi. Kāḷatilappamāṇā bindavo kāḷatilakāni kāḷā vā kammāsā, tilappamāṇā bindavo tilakāni. Vaṅgaṁ nāma viyaṅgaṁ. Yobbanapīḷakādayo mukhadūsipīḷakā. Mukhagato doso mukhadoso, lakkhaṇavacanañcetaṁ mukhe adosassāpi pākaṭabhāvassa adhippetattā. Yathā vā mukhe doso, evaṁ mukhe adosopi mukhadoso saralopena. Mukhadoso ca mukhadoso ca mukhadosoti ekasesanayenapettha attho daṭṭhabbo. Evañhi ‘‘paresaṁ soḷasavidhaṁ cittaṁ pākaṭaṁ hotī’’ti vacanaṁ samatthitaṁ hoti.",
  "tika-s0101t2:208": "245.Pubbenivāsañāṇūpamāyanti pubbenivāsañāṇassa dassitaupamāyaṁ. Taṁ divasaṁ katakiriyā nāma pākatikasattassapi yebhuyyena pākaṭā hotīti dassanatthaṁ taṁdivasa-ggahaṇaṁ kataṁ. Taṁdivasagatagāmattaya-ggahaṇeneva mahābhinīhārehi aññesampi pubbenivāsañāṇalābhīnaṁ tīsu bhavesu katakiriyā yebhuyyena pākaṭā hotīti dīpitanti daṭṭhabbaṁ.",
  "tika-s0101t2:209": "247.Aparāparaṁ sañcaranteti taṁtaṁkiccavasena ito cito ca sañcarante. Yathāvuttapāsādoviya bhikkhuno karajakāyo daṭṭhabbo tattha patiṭṭhitassa daṭṭhabbadassanasiddhito. Cakkhumato hi dibbacakkhusamadhigamo. Yathāha ‘‘maṁsacakkhussa uppādo, maggo dibbassa cakkhuno’’ti (itivu. 61). Cakkhumā puriso viya ayameva dibbacakkhuṁ patvā ṭhito bhikkhu daṭṭhabbassa dassanato. Gehaṁ pavisantā viya etaṁ attabhāvagehaṁ okkamantā, upapajjantāti attho. Gehā nikkhamantā viya etasmā attabhāvagehato pakkantā, cavantāti attho. Evaṁ vā ettha attho daṭṭhabbo. Aparāparaṁ sañcaraṇakasattāti pana punappunaṁ saṁsāre paribbhamantā sattā. ‘‘Tattha tattha nibbattasattā’’ti pana iminā tasmiṁ bhave jātasaṁvaddhe satte vadati. Nanu cāyaṁ dibbacakkhuñāṇakathā, ettha kasmā ‘‘tīsu bhavesū’’ti catuvokārabhavassāpi saṅgaho katoti āha ‘‘idañcā’’tiādi. Tattha idanti ‘‘tīsu bhavesu nibbattasattāna’’nti idaṁ vacanaṁ. Desanāsukhatthamevāti kevalaṁ desanāsukhatthaṁ, na catuvokārabhave nibbattasattānaṁ dibbacakkhuno āvibhāvasabbhāvato. Na hi ‘‘ṭhapetvā arūpabhava’’nti vā ‘‘dvīsu bhavesū’’ti vā vuccamāne desanā sukhāvabodhā ca hotīti.",
  "tika-s0101t2:210": "Āsavakkhayañāṇakathāvaṇṇanā",
  "tika-s0101t2:211": "248.Vipassanāpādakanti vipassanāya padaṭṭhānabhūtaṁ. Vipassanā ca tividhā vipassakapuggalabhedena. Mahābodhisattānañhi paccekabodhisattānañca vipassanā cintāmayañāṇasaṁvaddhitā sayambhuñāṇabhūtā, itaresaṁ sutamayañāṇasaṁvaddhitā paropadesasambhūtā nāma. Sā ‘‘ṭhapetvā nevasaññānāsaññāyatanaṁ avasesarūpārūpajjhānānaṁ aññatarato vuṭṭhāyā’’tiādinā anekadhā, arūpamukhavasena catudhātuvavatthāne vuttānaṁ tesaṁ tesaṁ dhātupariggahamukhānañca aññataramukhavasena anekadhā ca visuddhimagge nānānayato vibhāvitā. Mahābodhisattānaṁ pana catuvīsatikoṭisatasahassamukhena pabhedagamanato nānānayaṁ sabbaññutañāṇasannissayassa ariyamaggañāṇassa adhiṭṭhānabhūtaṁ pubbabhāgañāṇagabbhaṁ gaṇhāpentaṁ pariṇataṁ gacchantaṁ paramagambhīraṁ saṇhasukhumataraṁ anaññasādhāraṇaṁ vipassanāñāṇaṁ hoti, yaṁ aṭṭhakathāsu ‘‘mahāvajirañāṇa’’nti vuccati. Yassa ca pavattivibhāgena catuvīsatikoṭisatasahassappabhedassa pādakabhāvena samāpajjiyamānā catuvīsatikoṭisatasahassasaṅkhyā devasikaṁ satthu vaḷañjanakasamāpattiyo vuccanti, svāyaṁ buddhānaṁ vipassanācāro paramatthamañjusāyaṁ visuddhimaggasaṁvaṇṇanāyaṁ (visuddhi. ṭī. 1.216) uddesato dassito. Atthikehi tato gahetabbo, idha pana sāvakānaṁ vipassanā adhippetā.",
  "tika-s0101t2:212": "Āsavānaṁ khayañāṇāyāti āsavānaṁ khepanato samucchindanato āsavakkhayo, ariyamaggo, tattha ñāṇaṁ āsavānaṁ khayañāṇaṁ, tadatthaṁ tenāha ‘‘āsavānaṁ khayañāṇanibbattanatthāyā’’ti. Āsavā ettha khīyantīti āsavānaṁ khayo nibbānaṁ. Khepeti pāpadhammeti khayo, maggo. So pana pāpakkhayo āsavakkhayena vinā natthīti ‘‘khaye ñāṇa’’nti ettha khayaggahaṇena āsavakkhayo vuttoti āha ‘‘khaye ñāṇa’’ntiādi. Samitapāpo samaṇoti katvā āsavānaṁ khīṇattā samaṇo nāma hotīti āha ‘‘āsavānaṁ khayā samaṇo hotīti ettha phala’’nti. Āsavavaḍḍhiyā saṅkhāre vaḍḍhento visaṅkhārato suvidūravidūroti ‘‘ārā so āsavakkhayā’’ti ettha āsavakkhayapadaṁ visaṅkhārādhivacananti āha ‘‘āsavakkhayāti ettha nibbānaṁ vutta’’nti. Bhaṅgoti āsavānaṁ khaṇanirodho ‘‘āsavānaṁ khayo’’ti vuttoti yojanā.",
  "tika-s0101t2:213": "‘‘Idaṁ dukkha’’nti dukkhassa ariyasaccassa tadā bhikkhuno paccakkhato gahitabhāvadassanaṁ. ‘‘Ettakaṁ dukkha’’nti tassa paricchijjaggahitabhāvadassanaṁ. ‘‘Na ito bhiyyo’’ti tassa anavasesetvā gahitabhāvadassanaṁ. Tenāha ‘‘sabbampi dukkhasacca’’ntiādi. Sarasalakkhaṇapaṭivedhenāti sabhāvasaṅkhātassa lakkhaṇassa asammohato paṭivijjhanena, asammohapaṭivedhoti ca. Yathā tasmiṁ ñāṇe pavatte pacchā dukkhasaccassa sarūpādiparicchede sammoho na hoti, tathā pavatti, tenāha ‘‘yathābhūtaṁ pajānātī’’ti. Dukkhaṁ samudeti etasmāti dukkhasamudayo, taṇhāti āha ‘‘tassa cā’’tiādi. Yaṁ ṭhānaṁ patvāti yaṁ nibbānaṁ maggassa ārammaṇapaccayaṭṭhena kāraṇabhūtaṁ āgamma, ‘‘patvā’’ti ca tadubhayavato puggalassa patti tadubhayassa patti viyāti katvā vuttaṁ. Patvāti vā pāpuṇanahetu. Appavattīti appavattinimittaṁ, te vā nappavattanti etthāti appavatti, nibbānaṁ. Tassāti dukkhanirodhassa. Sampāpakanti sacchikaraṇavasena sammadeva pāpakaṁ.",
  "tika-s0101t2:214": "Kilesavasenāti āsavasaṅkhātakilesavasena. Yasmā āsavānaṁ dukkhasaccapariyāyo tappariyāpannattā, sesasaccānañca taṁsamudayādipariyāyo atthi, tasmā vuttaṁ ‘‘pariyāyato’’ti. Dassento saccānīti yojanā. Āsavānaṁyeva cettha gahaṇaṁ ‘‘āsavānaṁ khayañāṇāyā’’ti āraddhattā. Tathā hi ‘‘kāmāsavāpi cittaṁ vimuccatī’’tiādinā (dī. ni. 1.248; ma. ni. 1.433; ma. ni. 3.19) āsavavimuttisīseneva sabbakilesavimutti vuttā. ‘‘Idaṁ dukkhanti yathābhūtaṁ pajanātī’’tiādinā missakamaggo idha kathitoti ‘‘saha vipassanāya koṭippattaṁ maggaṁ kathesī’’ti vuttaṁ. ‘‘Jānato passato’’ti iminā pariññāsacchikiriyābhāvanābhisamayā vuttā. ‘‘Vimuccatī’’ti iminā pahānābhisamayo vuttoti āha ‘‘iminā maggakkhaṇaṁ dassetī’’ti. ‘‘Jānato passato’’ti vā hetuniddesoyaṁ. Jānanahetu dassanahetu kāmāsavāpi cittaṁ vimuccatīti yojanā. Dhammānañhi samānakālikānampi paccayappaccayuppannatā sahajātakoṭiyā labbhatīti. Bhavāsavaggahaṇena cettha bhavarāgassa viya bhavadiṭṭhiyāpi samavarodhoti diṭṭhāsavassāpi saṅgaho daṭṭhabbo. Khīṇā jātītiādīhi padehi. Tassāti paccavekkhaṇāñāṇassa. Bhūminti pavattiṭṭhānaṁ.",
  "tika-s0101t2:215": "Yenādhippāyena ‘‘katamā panassā’’tiādinā codanā katā, taṁ vivaranto ‘‘na tāvassā’’tiādimāha . Tattha na tāvassa atītā jāti khīṇā maggabhāvanāyāti adhippāyo. Tattha kāraṇamāha ‘‘pubbeva khīṇattā’’ti. Na anāgatā assa jāti khīṇāti yojanā. Na anāgatāti ca anāgatabhāvasāmaññaṁ gahetvā lesena codeti, tenāha ‘‘anāgate vāyāmābhāvato’’ti. Anāgataviseso panettha adhippeto, tassa ca khepane vāyāmopi labbhateva, tenāha ‘‘yā pana maggassā’’tiādi. Ekacatupañcavokārabhavesūti bhavattayaggahaṇaṁ vuttanayena anavasesato jātiyā khīṇabhāvadassanatthaṁ. Tanti yathāvuttaṁ jātiṁ. Soti khīṇāsavo bhikkhu.",
  "tika-s0101t2:216": "Brahmacariyavāso nāma ukkaṭṭhaniddesena maggabrahmacariyassa nibbattanaṁ evāti āha ‘‘parivuttha’’nti. Sammādiṭṭhiyā catūsu saccesu pariññādikiccasādhanavasena pavattamānāya sammāsaṅkappādīnampi dukkhasacce pariññābhisamayānuguṇā pavatti, itarasaccesu ca nesaṁ pahānābhisamayādipavatti pākaṭā eva, tena vuttaṁ ‘‘catūsu saccesu catūhi maggehi pariññāpahānasacchikiriyābhāvanāvasenā’’ti. Dukkhanirodhamaggesu pariññāsacchikiriyābhāvanā yāvadeva samudayappahānatthāyāti āha ‘‘tena tena maggena pahātabbakilesā pahīnā’’ti. Itthattāyāti ime pakārā itthaṁ, tabbhāvo itthattaṁ, tadatthanti vuttaṁ hoti. Te pana pakārā ariyamaggabyāpārabhūtā pariññādayo idhādhippetāti āha ‘‘evaṁ soḷasakiccabhāvāyā’’ti. Te hi maggaṁ paccavekkhato maggānubhāvena pākaṭā hutvā upaṭṭhahanti, pariññādīsu ca pahānameva padhānaṁ tadatthattā itaresanti āha ‘‘kilesakkhayabhāvāya vā’’ti. Pahīnakilesapaccavekkhaṇavasena vā evaṁ vuttaṁ. Dutiyavikappe itthattāyāti nissakke sampadānavacananti āha ‘‘itthabhāvato’’ti. Aparanti anāgataṁ. Ime pana carimakattabhāvasaṅkhātā pañcakkhandhā pariññātā tiṭṭhanti, etena tesaṁ appatiṭṭhataṁ dasseti. Apariññāmūlikā hi patiṭṭhā. Yathāha ‘‘kabaḷīkāre ce bhikkhave āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷha’’ntiādi. (Saṁ. ni. 2.64; kathā. 296; mahāni. 7) tenevāha ‘‘chinnamūlakā rukkhā viyā’’tiādi.",
  "tika-s0101t2:217": "249.Pabbatamatthaketi pabbatasikhare. Tañhi yebhuyyena saṅkhittaṁ saṅkucitaṁ hotīti pāḷiyaṁ ‘‘pabbatasaṅkhepe’’ti vuttaṁ. Pabbatapariyāpanno vā padeso pabbatasaṅkhepo. Anāviloti akālusiyo, sā cassa anāvilatā kaddamābhāvena hotīti āha ‘‘nikkaddamo’’ti. Sippiyoti suttiyo. Sambukāti saṅkhalikā. Ṭhitāsupi nisinnāsupi gāvīsu. Vijjamānāsūti labbhamānāsu, itarā ṭhitāpi nisinnāpi ‘‘carantī’’ti vuccanti sahacaraṇanayena. Tiṭṭhantameva, na pana kadācipi carantaṁ. Dvayanti sippisambukaṁ, macchagumbanti idaṁ ubhayaṁ. Tiṭṭhantanti vuttaṁ carantaṁ pīti adhippāyo. ‘‘Itarañca dvaya’’nti ca yathāvuttameva sippisambukādidvayaṁ vadati. Tañhi caratīti. Kiṁ vā imāya sahacariyāya, yathālābhaggahaṇaṁ panettha daṭṭhabbaṁ. Sakkharakathalassa hi vasena tiṭṭhantanti. Sippisambukassa macchagumbassa ca vasena tiṭṭhantampi carantaṁ pīti yojanā kātabbā.",
  "tika-s0101t2:218": "Tesaṁ dasannaṁ ñāṇānaṁ. Tatthāti tasmiṁ ārammaṇavibhāge, tesu vā ñāṇesu. Bhūmibhedato, kālabhedato, santānabhedato cāti sattavidhārammaṇaṁ vipassanāñāṇaṁ. ‘‘Rūpāyatanamattamevā’’ti idaṁ tassa ñāṇassa abhinimmiyamāne manomaye kāye rūpāyatanamevārabbha pavattanato vuttaṁ, na tattha gandhāyataṁ ādīnaṁ abhāvato. Na hi rūpakalāpo gandhāyataṁ ādirahito atthi. Parinipphannameva nimmitarūpaṁ, tenāha ‘‘parittapaccuppannabahiddhārammaṇa’’nti. Āsavakkhayañāṇaṁ nibbānārammaṇameva samānaṁ parittattikavasena appamāṇārammaṇaṁ, ajjhattattikavasena bahiddhārammaṇaṁ, atītattikavasena navattabbārammaṇañca hotīti āha ‘‘appamāṇabahiddhānavattabbārammaṇa’’nti. Kūṭo viya kūṭāgārassa bhagavato desanāya arahattaṁ uttamaṅgabhūtanti āha ‘‘arahattanikūṭenā’’ti. Desanaṁ niṭṭhāpesīti titthakaramataharavibhāviniṁ nānāvidhakuhanalapanādimicchājīvaviddhaṁsiniṁ tividhasīlālaṅkataṁ paramasallekhapaṭipattidīpaniṁ jhānābhiññādiuttarimanussadhammavibhūsitaṁ cuddasavidhamahāsāmaññaphalapaṭimaṇḍitaṁ anaññasādhāraṇaṁ desanaṁ niṭṭhāpesi.",
  "tika-s0101t2:219": "Ajātasattuupāsakattapaṭivedanākathāvaṇṇanā",
  "tika-s0101t2:220": "250.Ādimajjhapariyosānanti ādiñca majjhañca pariyosānañca. Sakkaccaṁ sagāravaṁ. Āraddhaṁ dhammasaṅgāhakehi.",
  "tika-s0101t2:221": "Abhikkantā vigatāti atthoti āha ‘‘khaye dissatī’’ti. Tathā hi ‘‘nikkhanto paṭhamo yāmo’’ti upari vuttaṁ. Abhikkantataroti ativiya kantataro manoramo, tādiso ca sundaro bhaddako nāma hotīti āha ‘‘sundare dissatī’’ti. Koti devanāgayakkhagandhabbādīsu ko katamo. Meti mama. Pādānīti pāde. Iddhiyāti imāya evarūpāya deviddhiyā. Yasasāti iminā edisena parivārena, parijanena ca. Jalanti vijjotamāno. Abhikkantenāti ativiya kantena kamanīyena abhirūpena. Vaṇṇenāti chavivaṇṇena sarīravaṇṇanibhāya . Sabbā obhāsayaṁ disāti dasapi disā pabhāsento cando viya, sūriyo viya ca ekobhāsaṁ ekālokaṁ karontoti gāthāya attho. Abhirūpeti uḷārarūpe sampannarūpe.",
  "tika-s0101t2:222": "‘‘Coro coro, sappo sappo’’tiādīsu bhaye āmeḍitaṁ, ‘‘vijjha vijjha, pahara paharā’’tiādīsu kodhe, ‘‘sādhu sādhūtiādīsu (ma. ni. 1.327; saṁ. ni. 2.127; 3.35; 5.1005) pasaṁsāyaṁ, ‘‘gaccha gaccha, lunāhi lunāhī’’tiādīsu turite, ‘‘āgaccha āgacchā’’tiādīsu kotūhale, ‘‘buddho buddhoti cintento’’tiādīsu (bu. vaṁ. 44) acchare, ‘‘abhikkamathāyasmanto abhikkamathāyasmanto’’tiādīsu (dī. ni. 3.20; a. ni. 9.11) hāse, ‘‘kahaṁ ekaputtaka kahaṁ ekaputtakā’’tiādīsu (saṁ. ni. 2.63) soke, ‘‘aho sukhaṁ aho sukha’’ntiādīsu (udā. 20; dī. ni. 3.305; cūḷava. 332) pasāde. Ca-saddo avuttasamuccayattho, tena garahāasammānādīnaṁ saṅgaho daṭṭhabbo. Tattha ‘‘pāpo pāpo’’tiādīsu garahāyaṁ, ‘‘abhirūpaka abhirūpakā’’tiādīsu asammāne daṭṭhabbaṁ.",
  "tika-s0101t2:223": "Nayidaṁ āmeḍitavasena dvikkhattuṁ vuttaṁ, atha kho atthadvayavasenāti dassento ‘‘atha vā’’tiādimāha ‘‘abhikkanta’’nti vacanaṁ apekkhitvā napuṁsakaliṅgavasena vuttaṁ. Taṁ pana bhagavato vacanaṁ dhammassa desanāti katvā tathā vuttaṁ. Atthamattadassanaṁ vā etaṁ, tasmā atthavasenettha liṅgavibhattipariṇāmo veditabbo. Dutiyapadepi eseva nayo. Dosanāsanatoti rāgādikilesavidhamanato. Guṇādhigamanatoti sīlādiguṇānaṁ sampādanato. Ye guṇe desanā adhigameti, tesu padhānabhūtā dassetabbāti te padhānabhūte tāva dassetuṁ ‘‘saddhājananato paññājananato’’ti vuttaṁ. Saddhāpamukhā hi lokiyā guṇā paññāpamukhā lokuttarā. Sīlādiatthasampattiyā sātthato. Sabhāvaniruttisampattiyā sabyañjanato. Suviññeyyasaddapayogatāya uttānapadato. Saṇhasukhumabhāvena dubbiññeyyatthatāya gambhīratthato. Siniddhamudumadhurasaddapayogatāya kaṇṇasukhato. Vipulavisuddhapemanīyatthatāya hadayaṅgamato. Mānātimānavidhamanena anattukkaṁsanato. Thambhasārambhanimmaddanena aparavambhanato. Hitādhippāyappavattiyā, paresaṁ rāgapariḷāhādivūpagamanena ca karuṇāsītalato. Kilesandhakāravidhamanena paññāvadātato. Karavīkarutamañjutāya āpātharamaṇīyato. Pubbāparāviruddhasuvisuddhatāya vimaddakkhamato. Āpātharamaṇīyatāya eva suyyamānasukhato. Vimaddakkhamatāya, hitajjhāsayappavattitāya ca vīmaṁsiyamānahitato. Evamādīhīti ādi-saddena saṁsāracakkanivattanato saddhammacakkappavattanato, micchāvādaviddhaṁsanato sammāvādapatiṭṭhāpanato, akusalamūlasamuddharaṇato kusalamūlasaṁropanato, apāyadvārapidhānato saggamaggadvāravivaraṇato, pariyuṭṭhānavūpasamanato anusayasamugghāṭanatoti evamādīnaṁ saṅgaho daṭṭhabbo.",
  "tika-s0101t2:224": "Adhomukhaṭṭhapitanti kenaci adhomukhaṁ ṭhapitaṁ. Heṭṭhāmukhajātanti sabhāveneva heṭṭhāmukhaṁ jātaṁ. Ugghāṭeyyāti vivaṭaṁ kareyya. Hatthe gahetvā ‘‘puratthābhimukho, uttarābhimukho vā gacchā’’tiādīni avatvā hatthe gahetvā nissandehaṁ katvā. ‘‘Esa maggo, evaṁ gacchā’’ti dasseyya. Kāḷapakkhacātuddasīti kāḷapakkhe cātuddasī. Nikkujjitaṁ ādheyyassa anādhārabhūtaṁ bhājanaṁ ādhārabhāvāpādanavasena ukkujjeyya. Aññāṇassa abhimukhattā heṭṭhāmukhajātatāya saddhammavimukhaṁ adhomukhaṭṭhapitatāya asaddhamme patitanti evaṁ padadvayaṁ yathārahaṁ yojetabbaṁ, na yathāsaṅkhyaṁ. Kāmaṁ kāmacchandādayo paṭicchādakā nīvaraṇabhāvato, micchādiṭṭhi pana savisesaṁ paṭicchādikā satte micchābhinivesanavasenāti āha ‘‘micchādiṭṭhigahanapaṭicchanna’’nti. Tenāha bhagavā ‘‘micchādiṭṭhiparamāhaṁ bhikkhave vajjaṁ vadāmī’’ti. Sabbo apāyagāmimaggo kummaggo kucchito maggoti katvā. Sammādiṭṭhiādīnaṁ ujupaṭipakkhatāya micchādiṭṭhiādayo aṭṭha micchattadhammā micchāmaggā. Teneva hi tadubhayapaṭipakkhataṁ sandhāya ‘‘saggamokkhamaggaṁ āvikarontenā’’ti vuttaṁ. Sappiādisannissayo padīpo na tathā ujjalo, yathā telasannissayoti telapajjota-ggahaṇaṁ. Etehi pariyāyehīti etehi nikkujjitukkujjanapaṭicchannavivaraṇādiupamopamitabbappakārehi, etehi vā yathāvuttehi nānāvidhakuhanalapanādimicchājīvavividhamanādivibhāvanapariyāyehi. Tenāha ‘‘anekapariyāyena dhammo pakāsito’’ti.",
  "tika-s0101t2:225": "Pasannakāranti pasannehi kātabbaṁ sakkāraṁ. Saraṇanti paṭisaraṇaṁ, tenāha ‘‘parāyaṇa’’nti. Parāyaṇabhāvo ca anatthanisedhanena, atthasampaṭipādanena ca hotīti āha ‘‘aghassa tātā, hitassa ca vidhātā’’ti. Aghassāti dukkhatoti vadanti, pāpatoti pana attho yutto, nissakke cetaṁ sāmivacanaṁ. Ettha ca nāyaṁ gamu-saddo nī-saddādayo viya dvikammako, tasmā yathā ‘‘ajaṁ gāmaṁ netī’’ti vuccati, evaṁ ‘‘bhagavantaṁ saraṇaṁ gacchāmī’’ti vattuṁ na sakkā, ‘‘saraṇanti gacchāmī’’ti pana vattabbaṁ. Iti-saddo cettha luttaniddiṭṭho. Tassa cāyamattho. Gamanañca tadadhippāyena bhajanaṁ jānanaṁ vāti dassento ‘‘iminā adhippāyenā’’tiādimāha. Tattha ‘‘bhajāmī’’tiādīsu purimassa purimassa pacchimaṁ pacchimaṁ atthavacanaṁ, bhajanaṁ vā saraṇādhippāyena upasaṅkamanaṁ, sevanaṁ santikāvacaratā, payirupāsanaṁ vattapaṭivattakaraṇena upaṭṭhānanti evaṁ sabbathāpi anaññasaraṇataṁyeva dīpeti. ‘‘Gacchāmī’’ti padassa bujjhāmīti ayamattho kathaṁ labbhatīti āha ‘‘yesañhī’’tiādi.",
  "tika-s0101t2:226": "‘‘Adhigatamagge sacchikatanirodhe’’ti padadvayenāpi phalaṭṭhā eva dassitā, na maggaṭṭhāti te dassento ‘‘yathānusiṭṭhaṁ paṭipajjamāne cā’’tiādimāha. Nanu ca kalyāṇaputhujjanopi ‘‘yathānusiṭṭhaṁ paṭipajjatī’’ti vuccatīti? Kiñcāpi vuccati, nippariyāyena pana maggaṭṭhā eva tathā vattabbā, na itaro niyāmokkamanābhāvato. Tathā hi te eva vuttā ‘‘apāyesu apatamāne dhāretī’’ti. Sammattaniyāmokkamanena hi apāyavinimuttasambhavo . Akkhāyatīti ettha iti-saddo ādiattho, pakārattho vā, tena ‘‘yāvatā bhikkhave dhammā saṅkhatā vā asaṅkhatā vā, virāgo tesaṁ aggaṁ akkhāyatī’’ti (itivu. 90; a. ni. 4.34) suttapadaṁ saṅgaṇhāti, ‘‘vitthāro’’ti vā iminā. Ettha ca ariyamaggo niyyānikatāya, nibbānaṁ tassa tadatthasiddhihetutāyāti ubhayameva nippariyāyena ‘‘dhammo’’ti vutto. Nibbānañhi ārammaṇapaccayabhūtaṁ labhitvā ariyamaggassa tadatthasiddhi. Tathāpi yasmā ariyaphalānaṁ ‘‘tāya saddhāya avūpasantāyā’’tiādi vacanato maggena samucchinnānaṁ kilesānaṁ paṭipassaddhippahānakiccatāya, niyyānānuguṇatāya, niyyānapariyosānatāya ca, pariyattidhammassa pana ‘‘niyyānadhammassa samadhigamanahetutāyā’’ti iminā pariyāyena vuttanayena dhammabhāvo labbhati eva. Svāyamattho pāṭhārūḷho evāti dassento ‘‘na kevala’’ntiādimāha.",
  "tika-s0101t2:227": "‘‘Kāmarāgo bhavarāgo’’ti evamādi bhedo sabbopi rāgo virajjati etenāti rāgavirāgoti maggo kathito. Ejāsaṅkhātāya taṇhāya, antonijjhānalakkhaṇassa sokassa ca taduppattiyaṁ sabbaso parikkhīṇattā anejaṁ asokanti phalaṁ kathitaṁ. Appaṭikūlanti avirodhadīpanato kenaci aviruddhaṁ, iṭṭhaṁ paṇītanti vā attho. Paguṇarūpena pavattitattā, pakaṭṭhaguṇavibhāvanato vā paguṇaṁ. Yathāha ‘‘vihiṁsasaññī paguṇaṁ na bhāsiṁ, dhammaṁ paṇītaṁ manujesu brahme’’ti. (Ma. ni. 1.283; ma. ni. 2.339; mahāva. 9) sabbadhammakkhandhā kathitāti yojanā.",
  "tika-s0101t2:228": "Diṭṭhisīlasaṅghātenāti ‘‘yāyaṁ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharatī’’ti (dī. ni. 3.324; ma. ni. 4.92; 3.54) evaṁ vuttāya diṭṭhiyā, ‘‘yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni , tathārūpehi sīlehi sīlasāmaññagato viharatī’’ti (dī. ni. 3.323; ma. ni. 1.492; 3.54; a. ni. 6.11; pari. 274) evaṁ vuttānaṁ sīlānañca saṁhatabhāvena, diṭṭhisīlasāmaññenāti attho. Saṁhatoti ghaṭito, sametoti attho. Ariyapuggalā hi yattha katthaci dūre ṭhitāpi attano guṇasāmaggiyā saṁhatā eva . Aṭṭha ca puggaladhammadasā teti te purisayugavasena cattāropi puggalavasena aṭṭheva ariyadhammassa paccakkhadassāvitāya dhammadasā. Tīṇi vatthūni ‘‘saraṇa’’nti gamanena, tikkhattuṁ gamanena ca tīṇi saraṇagamanāni. Paṭivedesīti attano hadayagataṁ vācāya pavedesi.",
  "tika-s0101t2:229": "Saraṇagamanakathāvaṇṇanā",
  "tika-s0101t2:230": "Saraṇagamanassa visayappabhedaphalasaṁkilesabhedānaṁ viya kattu ca vibhāvanā tattha kosallāya hotīti ‘‘saraṇagamanesu kosallatthaṁ saraṇaṁ…pe… veditabbo’’ti vuttaṁ tena vinā saraṇagamanasseva asambhavato. Kasmā panettha vodānaṁ na gahitaṁ, nanu vodānavibhāvanāpi tattha kosallāvahāti? Saccametaṁ, taṁ pana saṁkilesaggahaṇeneva atthato dīpitaṁ hotīti na gahitaṁ. Yāni hi nesaṁ saṁkilesakāraṇāni aññāṇādīni, tesaṁ sabbena sabbaṁ anuppannānaṁ anuppādanena, uppannānañca pahānena vodānaṁ hotīti. Hiṁsatthassa sara-saddassa vasenetaṁ padaṁ daṭṭhabbanti ‘‘hiṁsatīti saraṇa’’nti vatvā taṁ pana hiṁsanaṁ kesaṁ kathaṁ kassa vāti codanaṁ sodhento ‘‘saraṇagatāna’’ntiādimāha. Tattha bhayanti vaṭṭabhayaṁ. Santāsanti cittutrāsaṁ teneva cetasikadukkhassa gahitattā. Dukkhanti kāyikadukkhaṁ. Duggatiparikilesanti duggatipariyāpannaṁ sabbampi dukkhaṁ, tayidaṁ sabbaṁ parato phalakathāyaṁ āvibhavissati. Etanti ‘‘saraṇa’’nti padaṁ.",
  "tika-s0101t2:231": "Evaṁ avisesato saraṇa-saddassa atthaṁ dassetvā idāni visesato dassetuṁ ‘‘atha vā’’tiādi vuttaṁ. Hite pavattanenāti ‘‘sampannasīlā bhikkhave viharathā’’tiādinā (ma. ni. 1.64, 69) atthe niyojanena. Ahitā ca nivattanenāti. ‘‘Pāṇātipātassa kho pāpako vipāko, pāpakaṁ abhisamparāya’’ntiādinā ādīnavadassanādimukhena anatthato nivattanena. Bhayaṁ hiṁsatīti hitāhitesu appavattipavattihetukaṁ byasanaṁ appavattikaraṇena vināseti. Bhavakantārā uttāraṇena maggasaṅkhāto dhammo, itaro assāsadānena sattānaṁ bhayaṁ hiṁsatīti yojanā. Kārānanti dānavasena pūjāvasena ca upanītānaṁ sakkārānaṁ. Vipulaphalapaṭilābhakaraṇena sattānaṁ bhayaṁ hiṁsatīti yojanā, anuttaradakkhiṇeyyabhāvatoti adhippāyo. Imināpi pariyāyenāti imināpi vibhajitvā vuttena kāraṇena.",
  "tika-s0101t2:232": "‘‘Sammāsambuddho bhagavā, svākkhāto dhammo, suppaṭipanno saṅgho’’ti evaṁ pavatto tattha ratanattaye pasādo tappasādo, tadeva ratanattayaṁ garu etassāti taggaru tabbhāvo taggarutā, tappasādo ca taggarutā ca tappasādataggarutā, tāhi tappasādataggarutāhi. Vidhūtadiṭṭhivicikicchāsammohaassaddhiyāditāya vihatakileso. Tadeva ratanattayaṁ parāyaṇaṁ parāgati tāṇaṁ leṇanti evaṁ pavattiyā tapparāyaṇatākārappavatto cittuppādo saraṇagamanaṁ saraṇaṁ gacchati etenāti. Taṁsamaṅgīti tena yathāvuttacittuppādena samannāgato. Evaṁ upetīti bhajati sevati payirupāsati, evaṁ vā jānāti bujjhatīti evamattho veditabbo. Ettha ca pasāda-ggahaṇena lokiyasaraṇagamanamāha. Tañhi pasādappadhānaṁ. Garutāgahaṇena lokuttaraṁ. Ariyā hi ratanattayaṁ guṇābhiññatāya pāsāṇacchattaṁ viya garuṁ katvā passanti. Tasmā tappasādena vikkhambhanavasena vigatakileso, taggarutāya samucchedavasenāti yojetabbaṁ agāravakaraṇahetūnaṁ samucchindanato. Tapparāyaṇatā panettha taggatikatāti tāya catubbidhampi vakkhamānaṁ saraṇagamanaṁ gahitanti daṭṭhabbaṁ. Avisesena vā pasādagarutā jotitāti pasādaggahaṇena aveccappasādassa itarassa ca gahaṇaṁ, tathā garutāgahaṇenāti ubhayenāpi ubhayaṁ saraṇagamanaṁ yojetabbaṁ.",
  "tika-s0101t2:233": "Maggakkhaṇe ijjhatīti yojanā. ‘‘Nibbānārammaṇaṁ hutvā’’ti etena atthato catusaccādhigamo eva lokuttarasaraṇagamananti dasseti. Tattha hi nibbānadhammo sacchikiriyābhisamayavasena, maggadhammo bhāvanābhisamayavasena paṭivijjhiyamānoyeva saraṇagamanatthaṁ sādheti. Buddhaguṇā pana sāvakagocarabhūtā pariññābhisamayavasena, tathā ariyasaṅghaguṇā, tenāha ‘‘kiccato sakalepi ratanattaye ijjhatī’’ti. Ijjhantañca saheva ijjhati, na lokiyaṁ viya patipāṭiyā asammohapaṭivedhena paṭividdhattāti adhippāyo. Ye pana vadanti ‘‘na saraṇagamanaṁ nibbānārammaṇaṁ hutvā pavattati. Maggassa adhigatattā pana adhigatameva hoti ekaccānaṁ tevijjādīnaṁ lokiyavijjādayo viyā’’ti, tesaṁ lokiyameva saraṇagamanaṁ siyā, na lokuttaraṁ, tañca ayuttaṁ duvidhassāpi icchitabbattā.",
  "tika-s0101t2:234": "Tanti lokiyaṁ saraṇagamanaṁ. Saddhāpaṭilābho ‘‘sammāsambuddho bhagavā’’tiādinā. Saddhāmūlikāti yathāvuttasaddhāpubbaṅgamā sammādiṭṭhiti buddhasubuddhataṁ, dhammasudhammataṁ, saṅghasuppaṭipattiñca lokiyāvabodhavaseneva sammā ñāyena dassanato. ‘‘Saddhāmūlikā sammādiṭṭhī’’ti etena saddhūpanissayā yathāvuttalakkhaṇā paññā lokiyasaraṇagamananti dasseti, tenāha ‘‘diṭṭhijukammanti vuccatī’’ti. Diṭṭhi eva attano paccayehi uju karīyatīti katvā diṭṭhi vā uju karīyati etenāti diṭṭhijukammaṁ, tathā pavatto cittuppādo. Evañca katvā ‘‘tapparāyaṇatākārappavatto cittuppādo’’ti idaṁ vacanaṁ samatthitaṁ hoti. Saddhāpubbaṅgamasammādiṭṭhiggahaṇaṁ pana cittuppādassa tappadhānatāyāti daṭṭhabbaṁ. ‘‘Saddhāpaṭilābho’’ti iminā mātādīhi ussāhitadārakādīnaṁ viya ñāṇavippayuttaṁ saraṇagamanaṁ dasseti, ‘‘sammādiṭṭhī’’ti iminā ñāṇasampayuttaṁ saraṇagamanaṁ. Tayidaṁ lokiyaṁ saraṇagamanaṁ. Attā sanniyyātīyati appīyati pariccajīyati etenāti attasanniyyātanaṁ, yathāvuttaṁ diṭṭhijukammaṁ. Taṁ ratanattayaṁ parāyaṇaṁ paṭisaraṇaṁ etassāti tapparāyaṇo, puggalo, cittuppādo vā. Tassa bhāvo tapparāyaṇatā, yathāvuttaṁ diṭṭhijukammameva. ‘‘Saraṇa’’nti adhippāyena sissabhāvaṁ antevāsikabhāvaṁ upagacchati etenāti sissabhāvūpagamanaṁ. Saraṇagamanādhippāyeneva paṇipatati etenāti paṇipāto. Sabbattha yathāvuttadiṭṭhijukammavaseneva attho veditabbo.",
  "tika-s0101t2:235": "Attapariccajananti saṁsāradukkhanittharaṇatthaṁ attano attabhāvassa pariccajanaṁ. Eseva nayo sesesupi. Buddhādīnaṁ yevāti avadhāraṇaṁ attasanniyyātanādīsupi tattha tattha vattabbaṁ. Evañhi tadaññanivattanaṁ kataṁ hoti.",
  "tika-s0101t2:236": "Evaṁ attasanniyyātanādīni ekena pakārena dassetvā idāni aparehipi pakārehi dassetuṁ ‘‘apicā’’tiādi āraddhaṁ, tena pariyāyantarehipi attasanniyyātanādi katameva hoti atthassa abhinnattāti dasseti. Āḷavakādīnanti ādi-saddena sātāgirahemavatādīnaṁ saṅgaho daṭṭhabbo. Nanu cete āḷavakādayo maggeneva āgatasaraṇagamanā, kathaṁ tesaṁ tapparāyaṇatāsaraṇagamanaṁ vuttanti? Maggenāgatasaraṇagamanehipi. ‘‘So ahaṁ vicarissāmi…pe… sudhammataṁ’’ (saṁ. ni. 1.246; su. ni. 194) ‘‘te mayaṁ vicarissāma , gāmā gāmaṁ nagā nagaṁ…pe… sudhammata’’nti, (su. ni. 182) tehi tapparāyaṇatākārassa paveditattā tathā vuttaṁ.",
  "tika-s0101t2:237": "So panesa ñāti…pe… vasenāti ettha ñātivasena, bhayavasena, ācariyavasena, dakkhiṇeyyavasenāti paccekaṁ yojetabbaṁ. Tattha ñātivasenāti ñātibhāvavasena. Evaṁ sesesupi. Dakkhiṇeyyapaṇipātenāti dakkhiṇeyyatāhetukena paṇipātena. Itarehīti ñātibhāvādivasappavattehi tīhi paṇipātehi. ‘‘Itarehī’’tiādinā saṅkhepato vuttamatthaṁ vitthārato dassetuṁ ‘‘tasmā’’tiādi vuttaṁ. Vandatīti paṇipātassa lakkhaṇavacanaṁ. Evarūpanti diṭṭhadhammikaṁ sandhāya vadati. Samparāyikañhi niyyānikaṁ vā anusāsaniṁ paccāsisanto dakkhiṇeyyapaṇipātameva karotīti adhippāyo.",
  "tika-s0101t2:238": "Saraṇagamanappabhedoti saraṇagamanavibhāgo.",
  "tika-s0101t2:239": "Ariyamaggo eva lokuttaraṁ saraṇagamananti ‘‘cattāri sāmaññaphalāni vipākaphala’’nti vuttaṁ. Sabbadukkhakkhayoti sakalassa vaṭṭadukkhassa anuppādanirodho. Etanti ‘‘cattāri ariyasaccāni, sammappaññāya passatī’’ti evaṁ vuttaṁ ariyasaccassa dassanaṁ.",
  "tika-s0101t2:240": "Niccādito anupagamanādivasenāti ‘‘nicca’’nti aggahaṇādivasena. Aṭṭhānanti hetupaṭikkhepo. Anavakāsoti paccayapaṭikkhepo. Ubhayenāpi kāraṇameva paṭikkhipati. Yanti yena kāraṇena. Diṭṭhisampannoti maggadiṭṭhiyā samannāgato sotāpanno. Kañci saṅkhāranti catubhūmakesu saṅkhatasaṅkhāresu ekasaṅkhārampi. Niccato upagaccheyyāti ‘‘nicco’’ti gaṇheyya. ‘‘Sukhato upagaccheyyā’’ti. ‘‘Ekantasukhī attā hoti arogo paraṁ maraṇā’’ti (dī. ni. 1.76) evaṁ attadiṭṭhivasena sukhato gāhaṁ sandhāyetaṁ vuttaṁ . Diṭṭhivippayuttacittena pana ariyasāvako pariḷāhavūpasamanatthaṁ mattahatthiparittāsito viya cokkhabrāhmaṇo ukkārabhūmiṁ kañci saṅkhāraṁ sukhato upagacchati. Attavāre kasiṇādipaññattisaṅgahatthaṁ ‘‘saṅkhāra’’nti avatvā ‘‘kañci dhamma’’nti vuttaṁ. Imesupi vāresu catubhūmakavaseneva paricchedo veditabbo, tebhūmakavaseneva vā. Yaṁ yañhi puthujjano gāhavasena gaṇhāti, tato tato ariyasāvako gāhaṁ viniveṭheti.",
  "tika-s0101t2:241": "‘‘Mātara’’ntiādīsu janikā mātā, janako pitā, manussabhūto khīṇāsavo arahāti adhippeto. Kiṁ pana ariyasāvako aññaṁ jīvitā voropeyyāti? Etampi aṭṭhānaṁ, puthujjanabhāvassa pana mahāsāvajjabhāvadassanatthaṁ, ariyasāvakassa ca phaladassanatthaṁ evaṁ vuttaṁ. Duṭṭhacittoti vadhakacittena paduṭṭhacitto. Lohitaṁ uppādeyyāti jīvamānakasarīre khuddakamakkhikāya pivanamattampi lohitaṁ uppādeyya. Saṅghaṁ bhindeyyāti samānasaṁvāsakaṁ samānasīmāyaṁ ṭhitaṁ saṅghaṁ. ‘‘Kammena, uddesena, voharanto, anussāvanena, salākaggāhenā’’ti (pari. 458) evaṁ vuttehi pañcahi kāraṇehi bhindeyya. Aññaṁ satthāranti aññaṁ titthakaraṁ ‘‘ayaṁ me satthā’’ti evaṁ gaṇheyya, netaṁ ṭhānaṁ vijjatīti attho. Na te gamissanti apāyabhūminti te buddhaṁ saraṇaṁ gatā taṁnimittaṁ apāyaṁ na gamissanti, devakāyaṁ pana paripūressantīti attho.",
  "tika-s0101t2:242": "Dasahi ṭhānehīti dasahi kāraṇehi. Adhigaṇhantīti abhibhavanti. Velāmasuttādivasenāpīti ettha karīsassa catutthabhāgappamāṇānaṁ caturāsītisahassasaṅkhyānaṁ suvaṇṇapātirūpiyapātikaṁsapātīnaṁ yathākkamaṁ rūpiyasuvaṇṇahiraññapūrānaṁ, sabbālaṅkārapaṭimaṇḍitānaṁ caturāsītiyā hatthisahassānaṁ, caturāsītiyā assasahassānaṁ, caturāsītiyā rathasahassānaṁ, caturāsītiyā dhenusahassānaṁ, caturāsītiyā kaññāsahassānaṁ, caturāsītiyā pallaṅkasahassānaṁ, caturāsītiyā vatthakoṭisahassānaṁ, aparimāṇassa ca khajjabhojjādibhedassa āhārassa pariccajanavasena sattamāsādhikāni sattasaṁvaccharāni nirantaraṁ pavattavelāmamahādānato ekassa sotāpannassa dinnadānaṁ mahapphalataraṁ, tato sataṁ sotāpannānaṁ dinnadānato ekassa sakadāgāmino, tato ekassa anāgāmino, tato ekassa arahato, tato ekassa paccekabuddhassa, tato sammāsambuddhassa, tato buddhappamukhassa saṅghassa dinnadānaṁ mahapphalataraṁ, tato cātuddisasaṅghaṁ uddissa vihārakaraṇaṁ, tato saraṇagamanaṁ mahapphalataranti imamatthaṁ pakāsentassa velāmasuttassa (a. ni. 9.20) vasena. Vuttañhetaṁ ‘‘yaṁ gahapati velāmo brāhmaṇo dānaṁ adāsi mahādānaṁ, yo cekaṁ diṭṭhisampannaṁ bhojeyya, idaṁ tato mahapphalatara’’ntiādi (a. ni. 9.20). Velāmasuttādīti ādisaddena aggappasādasuttādīnaṁ (a. ni. 4.34; itivu. 90) saṅgaho daṭṭhabbo.",
  "tika-s0101t2:243": "Aññāṇaṁ vatthuttayassa guṇānaṁ ajānanaṁ, tattha sammoho. ‘‘Buddho nu kho, na nu kho’’tiādinā vicikicchā saṁsayo. Micchāñāṇaṁ tassa guṇānaṁ aguṇabhāvaparikappanena viparītaggāho. Ādi-saddena anādarāgāravādīnaṁ saṅgaho. Na mahājutikanti na ujjalaṁ, aparisuddhaṁ apariyodātanti attho. Na mahāvipphāranti anuḷāraṁ. Sāvajjoti taṇhādiṭṭhādivasena sadoso, lokiyasaraṇagamanaṁ sikkhāsamādānaṁ viya aggahitakālaparicchedaṁ jīvitapariyantameva hoti, tasmā tassa khandhabhedena bhedoti āha ‘‘anavajjo kālakiriyāyā’’ti. Soti anavajjo saraṇagamanabhedo. Satipi anavajjatte iṭṭhaphalopi na hotīti āha ‘‘aphalo’’ti. Kasmā? Avipākattā. Na hi taṁ akusalanti.",
  "tika-s0101t2:244": "Ko upāsakoti sarūpapucchā, kiṁlakkhaṇo upāsakoti vuttaṁ hoti. Kasmāti hetupucchā, tena kena pavattinimittena upāsaka-saddo tasmiṁ puggale nirūḷhoti dasseti, tenāha ‘‘kasmā upāsakoti vuccatī’’ti. Saddassa abhidheyye pavattinimittaṁ tadatthassa tabbhāvakāraṇaṁ. Kimassa sīlanti kīdisaṁ assa upāsakassa sīlaṁ, kittakena sīlenāyaṁ sīlasampanno nāma hotīti attho. Ko ājīvoti ko assa sammāājīvo, so pana micchājīvassa parivajjanena hotīti sopi vibhajīyati. Kā vipattīti kā assa sīlassa, ājīvassa vā vipatti. Anantarassa hi vidhi vā paṭisedho vā. Sampattīti etthāpi eseva nayo.",
  "tika-s0101t2:245": "Yo kocīti khattiyādīsu yo koci, tena saraṇagamanaṁ evaṁ kāraṇaṁ, na jāti ādivisesoti dasseti.",
  "tika-s0101t2:246": "Upāsanatoti teneva saraṇagamanena, tattha ca sakkaccakiriyāya ādara gāravabahumānādiyogena payirupāsanato.",
  "tika-s0101t2:247": "Veramaṇiyoti veraṁ vuccati pāṇātipātādidussīlyaṁ, tassa maṇanato hananato vināsanato veramaṇiyo, pañca viratiyo viratipadhānattā tassa sīlassa, tenevāha ‘‘paṭivirato hotī’’ti.",
  "tika-s0101t2:248": "Micchāvaṇijjāti na sammāvaṇijjā ayuttavaṇijjā asāruppavaṇijjā. Pahāyāti akaraṇeneva pajahitvā. Dhammenāti dhammato anapetena, tena aññampi adhammikaṁ jīvikaṁ paṭikkhipati. Samenāti avisamena, tena kāyavisaṁ ādiduccaritaṁ vajjetvā kāyasamādinā sucaritena jīvikaṁ dasseti. Satthavaṇijjāti āvudhabhaṇḍaṁ katvā vā kāretvā vā yathākataṁ vā paṭilabhitvā tassa vikkayo. Sattavaṇijjāti manussavikkayo. Maṁsavaṇijjāti sūnakārādayo viya migasūkarādike posetvā maṁsaṁ sampādetvā vikkayo. Majjavaṇijjāti yaṁ kiñci majjaṁ yojetvā tassa vikkayo. Visavaṇijjāti visaṁ yojetvā vā visaṁ gahetvā vā tassa vikkayo. Tattha satthavaṇijjā paroparodhanimittatāya akaraṇīyā vuttā sattavaṇijjā abhujissabhāvakaraṇato, maṁsavaṇijjā vadhahetuto, majjavaṇijjā pamādaṭṭhānato.",
  "tika-s0101t2:249": "Tassevāti pañcaveramaṇilakkhaṇassa sīlassa ceva pañcamicchāvaṇijjālakkhaṇassa ājīvassa ca. Vipattīti bhedo, pakopo ca. Yāyāti yāya paṭipattiyā. Caṇḍāloti upāsakacaṇḍālo. Malanti upāsakamalaṁ. Paṭikiṭṭhoti upāsakanihīno. Buddhādīsu kammakammaphalesu ca saddhāvipariyāyo assaddhiyaṁ micchādhimokkho, yathāvuttena assaddhiyena samannāgato assaddho. Yathāvuttasīlavipattiājīvavipattivasena dussīlo. ‘‘Iminā diṭṭhādinā idaṁ nāma maṅgalaṁ hotī’’ti evaṁ bālajanaparikappitakotūhalasaṅkhātena diṭṭhasutamutamaṅgalena samannāgato kotūhalamaṅgaliko. Maṅgalaṁ paccetīti diṭṭhamaṅgalādibhedaṁ maṅgalameva pattiyāyati. No kammanti kammassakataṁ no pattiyāyati. Ito ca bahiddhāti ito sabbaññubuddhasāsanato bahiddhā bāhirakasamaye. Dakkhiṇeyyaṁ pariyesatīti duppaṭipannaṁ dakkhiṇārahasaññī gavesati. Pubbakāraṁ karotīti dānamānaṁ ādikaṁ kusalakiriyaṁ paṭhamataraṁ karoti. Ettha ca dakkhiṇeyyapariyesanapubbakāre ekaṁ katvā pañca dhammā veditabbā.",
  "tika-s0101t2:250": "Vipattiyaṁ vuttavipariyāyena sampatti veditabbā. Ayaṁ pana viseso – catunnampi parisānaṁ ratijananaṭṭhena upāsakova ratanaṁ upāsakaratanaṁ. Guṇasobhākittisaddasugandhatāya upāsakova padumaṁ upāsakapadumaṁ. Tathā upāsakapuṇḍarīkaṁ.",
  "tika-s0101t2:251": "Ādimhītiādiatthe. Koṭiyanti pariyantakoṭiyaṁ. Vihāraggenāti ovarakakoṭṭhāsena, ‘‘imasmiṁ gabbhe vasantānamidaṁ nāma panasaphalaṁ pāpuṇātī’’tiādinā taṁ taṁvasanaṭṭhānakoṭṭhāsenāti attho. Ajjatagganti vā ajjadagganti vā ajja icceva attho.",
  "tika-s0101t2:252": "‘‘Pāṇehi upeta’’nti iminā tassa saraṇagamanassa āpāṇakoṭikataṁ dassento ‘‘yāva me jīvitaṁ pavattatī’’tiādīni vatvā puna jīvitenāpi taṁ vatthuttayaṁ paṭipūjento ‘‘saraṇagamanaṁ rakkhāmī’’ti uppannaṁ tassa rañño adhippāyaṁ vibhāvento ‘‘ahañhī’’tiādimāha. Pāṇehi upetanti hi yāva me pāṇā dharanti, tāva saraṇaṁ upetaṁ, upento ca na vācāmattena, na ekavāraṁ cittuppādamattena, atha kho pāṇānaṁ pariccajanavasena yāvajīvaṁ upetanti evamettha attho veditabbo.",
  "tika-s0101t2:253": "Accayanaṁ sādhumariyādaṁ madditvā vītikkamanaṁ accayoti āha ‘‘aparādho’’ti. Acceti atikkamati etenāti vā accayo, vītikkamassa pavattanako akusaladhammo. So eva aparajjhati etenāti aparādho. So hi aparajjhantaṁ purisaṁ abhibhavitvā pavattati, tenāha ‘‘atikkamma abhibhavitvā pavatto’’ti. Caratīti ācarati karoti. Dhammenevāti dhammato anapetena payogena. Paṭiggaṇhātūti adhivāsanavasena sampaṭicchatūti atthoti āha ‘‘khamatū’’ti.",
  "tika-s0101t2:254": "251. Sadevakena lokena ‘‘saraṇa’’nti araṇīyato ariyo, tathāgatoti āha ‘‘ariyassa vinaye buddhassa bhagavato sāsane’’ti. Puggalādhiṭṭhānaṁ karontoti kāmaṁ ‘‘vuddhi hesā’’ti dhammādhiṭṭhānavasena vākyaṁ āraddhaṁ, tathāpi desanaṁ pana puggalādhiṭṭhānaṁ karonto saṁvaraṁ āpajjatīti āhāti yojanā.",
  "tika-s0101t2:255": "253. Imasmiṁyeva attabhāve nippajjanakānaṁ attano kusalamūlānaṁ khaṇanena khato, tesaṁyeva upahananena upahato. Ubhayenāpi tassa kammāparādhameva vadati. Patiṭṭhāti sammattaniyāmokkamanaṁ etāyāti patiṭṭhā, tassa upanissayasampadā. Sā kiriyāparādhena bhinnā vināsitā etenāti bhinnapatiṭṭho, tenāha ‘‘tathā’’tiādi. Dhammesu cakkhunti catusaccadhammesu tesaṁ dassanaṭṭhena cakkhu. Aññesu ṭhānesūti aññesu suttapadesu. Muccissatīti saṭṭhi vassasahassāni paccitvā lohakumbhī narakato muccissati.",
  "tika-s0101t2:256": "Yadi anantare attabhāve narake paccati, imaṁ pana suttaṁ sutvā rañño ko ānisaṁso laddhoti āha ‘‘mahānisaṁso’’tiādi. So pana ānisaṁso niddālābhasīsena vutto tadā kāyikacetasikadukkhāpagamo, tiṇṇaṁ ratanānaṁ mahāsakkārakiriyā, sātisayo pothujjanikasaddhāpaṭilābhoti evaṁpakāro diṭṭhadhammiko, samparāyiko pana aparāparesupi bhavesu aparimāṇo yevāti veditabbo.",
  "tika-s0101t2:257": "Etthāha – yadi rañño kammantarāyābhāve tasmiṁyeva āsane dhammacakkhu uppajjissati, kathaṁ anāgate paccekabuddho hutvā parinibbāyissati. Atha paccekabuddho hutvā parinibbāyissati, kathaṁ tadā dhammacakkhuṁ uppajjissati, nanu ime sāvakabodhipaccekabodhiupanissayā bhinnanissayāti? Nāyaṁ virodho ito parato evassa paccekabodhisambhārānaṁ sambharaṇīyato. Sāvakabodhiyā bujjhanakasattāpi hi asati tassā samavāye kālantare paccekabodhiyā bujjhissanti katābhinīhārasambhavato. Apare pana bhaṇanti ‘‘paccekabodhiyā yevāyaṁ katābhinīhāro. Katābhinīhārāpi hi tattha niyatiṁ appattā tassa ñāṇassa paripākaṁ anupagatattā satthu sammukhībhāve sāvakabodhiṁ pāpuṇissantīti bhagavā ‘sacāyaṁ bhikkhave rājā’tiādimāha. Mahābodhisattānameva ca ānantariyaparimutti, na itarabodhisattānaṁ. Tathā hi paccekabodhiyaṁ niyato samāno devadatto cirakālasambhūtena lokanāthe āghātena garutarāni ānantariyāni pasavi, tasmā kammantarāyenāyaṁ idāni asamavetadassanābhisamayo rājā paccekabodhiniyāmena anāgate paccekabuddho hutvā parinibbāyissatī’’ti daṭṭhabbaṁ.",
  "tika-s0101t2:258": "Sāmaññaphalasuttavaṇṇanāya līnatthappakāsanā."
}