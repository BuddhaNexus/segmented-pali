{
  "tika-s0404t19:0": "(7) 2. Yamakavaggo",
  "tika-s0404t19:1": "1-7. Avijjāsuttādivaṇṇanā",
  "tika-s0404t19:2": "61-67. Dutiyassa paṭhamādīni uttānatthāni. Sattame naḷakapānaketi evaṁnāmake nigame. Pubbe kira (jā. aṭṭha. 1.1.19 ādayo) amhākaṁ bodhisatto kapiyoniyaṁ nibbatto mahākāyo kapirājā hutvā anekasatavānarasahassaparivuto pabbatapāde vicari, paññavā kho pana hoti mahāpañño. So parisaṁ evaṁ ovadati, ‘‘tātā, imasmiṁ pabbatapāde visaphalāni honti, amanussapariggahitā pokkharaṇikā nāma honti, tumhe pubbe khāditapubbāneva phalāni khādatha, pītapubbāneva pānīyāni pivatha, ettha vo paṭipucchitakiccaṁ natthī’’ti. Te apītapubbaṁ disvā sahasāva apivitvā samantā paridhāvitvā mahāsattassa āgamanaṁ olokayamānā nisīdiṁsu. Mahāsatto āgantvā ‘‘kiṁ, tātā, pānīyaṁ na pivathā’’ti āha. Tumhākaṁ āgamanaṁ olokemāti. ‘‘Sādhu, tātā’’ti samantā padaṁ pariyesamāno otiṇṇapadaṁyeva addasa, na uttiṇṇapadaṁ. Adisvā ‘‘saparissayā’’ti aññāsi. Tāvadeva ca tattha abhinibbattaamanusso udakaṁ dvedhā katvā uṭṭhāsi – setamukho, nīlakucchi, rattahatthapādo, mahādāṭhiko, vantadāṭho, virūpo, bībhaccho, udakarakkhaso. So evamāha – ‘‘kasmā pānīyaṁ na pivatha, madhuraṁ udakaṁ pivatha, kiṁ tumhe etassa vacanaṁ suṇāthā’’ti. Mahāsatto āha ‘‘tvaṁ adhivattho amanusso’’ti? Āmāhanti. ‘‘Tvaṁ idha otiṇṇe labhasī’’ti āha. Āma, tumhe pana sabbe khādissāmīti. Na sakkhissasi yakkhāti. Pānīyaṁ pana pivissathāti. Āma, pivissāmāti. Evaṁ sante ekampi vānaraṁ na muñcissanti. ‘‘Pānīyañca pivissāma, na ca te vasaṁ gamissāmā’’ti naḷaṁ āharāpetvā koṭiyaṁ gahetvā dhami. Sabbo ekacchiddo ahosi. Tīre nisīditvāva pānīyaṁ pivi. Sesavānarānampi pāṭiyekkaṁ naḷaṁ āharāpetvā dhamitvā adāsi. Sabbe te passantasseva pānīyaṁ piviṁsu. Vuttampi cetaṁ –",
  "tika-s0404t19:3": "‘‘Disvā padamanuttiṇṇaṁ, disvānotaritaṁ padaṁ;",
  "tika-s0404t19:4": "Naḷena vāriṁ pissāma, neva maṁ tvaṁ vadhissasī’’ti. (jā. 1.1.20);",
  "tika-s0404t19:5": "Tato paṭṭhāya yāva ajjadivasā tasmiṁ ṭhāne naḷā ekacchiddāva honti. Imasmiñhi kappe kappaṭṭhiyapāṭihāriyāni nāma cande sasalakkhaṇaṁ (jā. 1.4.61 ādayo), vaṭṭajātake (jā. 1.1.35) saccakiriyaṭṭhāne aggijālassa āgamanupacchedo, ghaṭīkārassa mātāpitūnaṁ vasanaṭṭhāne anovassanaṁ (ma. ni. 2.291), pokkharaṇiyā tīre naḷānaṁ ekacchiddabhāvoti. Iti sā pokkharaṇī naḷena pānīyassa pivitattā ‘‘naḷakapānakā’’ti nāmaṁ labhi. Aparabhāge taṁ pokkharaṇiṁ nissāya nigamo patiṭṭhāsi, tassapi ‘‘naḷakapāna’’ntveva nāmaṁ jātaṁ. Taṁ pana sandhāya vuttaṁ ‘‘naḷakapāne’’ti. Palāsavaneti kiṁsukavane.",
  "tika-s0404t19:6": "Tuṇhībhūtaṁ tuṇhībhūtanti byāpanicchāyaṁ idaṁ āmeḍitavacananti dassetuṁ ‘‘yaṁ yaṁ disa’’ntiādi vuttaṁ. Anuviloketvāti ettha anu-saddo ‘‘parī’’ti iminā samānatthoti āha ‘‘tato tato viloketvā’’ti. Kasmā āgilāyati koṭisahassahatthināgānaṁ balaṁ dhārentassāti codakassa adhippāyo. Ācariyo panassa ‘‘esa saṅkhārānaṁ sabhāvo, yadidaṁ aniccatā. Ye pana aniccā, te ekanteneva udayavayappaṭipīḷitatāya dukkhā eva. Dukkhasabhāvesu tesu satthukāye dukkhuppattiyā ayaṁ paccayo’’ti dassetuṁ ‘‘bhagavato’’tiādi vuttaṁ. Piṭṭhivāto uppajji, so ca kho pubbekatakammapaccayā. Etthāha ‘‘kiṁ pana taṁ kammaṁ, yena aparimāṇakālaṁ sakkaccaṁ upacitavipulapuññasambhāro satthā evarūpaṁ dukkhavipākamanubhavatī’’ti? Vuccate – ayameva bhagavā bodhisattabhūto atītajātiyaṁ mallaputto hutvā pāpajanasevī ayonisomanasikārabahulo carati. So ekadivasaṁ nibbuddhe vattamāne ekaṁ mallaputtaṁ gahetvā gāḷhataraṁ nippīḷesi. Tena kammena idāni buddho hutvāpi dukkhamanubhavi. Yathā cetaṁ, evaṁ ciñcamāṇavikādīnamitthīnaṁ yāni bhagavato abbhakkhānādīni dukkhāni, sabbāni pubbekatassa vipākāvasesāni, yāni kammapilotikānīti vuccanti. Vuttañhetaṁ apadāne (apa. thera 1.39.64-96) –",
  "tika-s0404t19:7": "‘‘Anotattasarāsanne, ramaṇīye silātale;",
  "tika-s0404t19:8": "Nānāratanapajjote, nānāgandhavanantare.",
  "tika-s0404t19:9": "‘‘Mahatā bhikkhusaṅghena, pareto lokanāyako;",
  "tika-s0404t19:10": "Āsīno byākarī tattha, pubbakammāni attano.",
  "tika-s0404t19:11": "‘‘Suṇātha bhikkhavo mayhaṁ, yaṁ kammaṁ pakataṁ mayā;",
  "tika-s0404t19:12": "Pilotikassa kammassa, buddhattepi vipaccati.",
  "tika-s0404t19:13": "1.",
  "tika-s0404t19:14": " ‘‘Munāḷi nāmahaṁ dhutto, pubbe aññāsu jātisu;",
  "tika-s0404t19:15": "Paccekabuddhaṁ surabhiṁ, abbhācikkhiṁ adūsakaṁ.",
  "tika-s0404t19:16": "‘‘Tena kammavipākena, niraye saṁsariṁ ciraṁ;",
  "tika-s0404t19:17": "Bahū vassasahassāni, dukkhaṁ vedesi vedanaṁ.",
  "tika-s0404t19:18": "‘‘Tena kammāvasesena, idha pacchimake bhave;",
  "tika-s0404t19:19": "Abbhakkhānaṁ mayā laddhaṁ, sundarikāya kāraṇā.",
  "tika-s0404t19:20": "2.",
  "tika-s0404t19:21": " ‘‘Sabbābhibhussa buddhassa, nando nāmāsi sāvako;",
  "tika-s0404t19:22": "Taṁ abbhakkhāya niraye, ciraṁ saṁsaritaṁ mayā.",
  "tika-s0404t19:23": "‘‘Dasa vassasahassāni, niraye saṁsariṁ ciraṁ;",
  "tika-s0404t19:24": "Manussabhāvaṁ laddhāhaṁ, abbhakkhānaṁ bahuṁ labhiṁ.",
  "tika-s0404t19:25": "‘‘Tena kammāvasesena, ciñcamāṇavikā mamaṁ;",
  "tika-s0404t19:26": "Abbhācikkhi abhūtena, janakāyassa aggato.",
  "tika-s0404t19:27": "3.",
  "tika-s0404t19:28": " ‘‘Brāhmaṇo sutavā āsiṁ, ahaṁ sakkatapūjito;",
  "tika-s0404t19:29": "Mahāvane pañcasate, mante vācesi māṇave.",
  "tika-s0404t19:30": "‘‘Tatthāgato isi bhīmo, pañcābhiñño mahiddhiko;",
  "tika-s0404t19:31": "Tañcāhaṁ āgataṁ disvā, abbhācikkhiṁ adūsakaṁ.",
  "tika-s0404t19:32": "‘‘Tatohaṁ avacaṁ sisse, kāmabhogī ayaṁ isi;",
  "tika-s0404t19:33": "Mayhampi bhāsamānassa, anumodiṁsu māṇavā.",
  "tika-s0404t19:34": "‘‘Tato māṇavakā sabbe, bhikkhamānaṁ kule kule;",
  "tika-s0404t19:35": "Mahājanassa āhaṁsu, kāmabhogī ayaṁ isi.",
  "tika-s0404t19:36": "‘‘Tena kammavipākena, pañca bhikkhusatā ime;",
  "tika-s0404t19:37": "Abbhakkhānaṁ labhuṁ sabbe, sundarikāya kāraṇā.",
  "tika-s0404t19:38": "4.",
  "tika-s0404t19:39": " ‘‘Vemātubhātaraṁ pubbe, dhanahetu haniṁ ahaṁ;",
  "tika-s0404t19:40": "Pakkhipiṁ giriduggasmiṁ, silāya ca apiṁsayiṁ.",
  "tika-s0404t19:41": "‘‘Tena kammavipākena, devadatto silaṁ khipi;",
  "tika-s0404t19:42": "Aṅguṭṭhaṁ piṁsayī pāde, mama pāsāṇasakkharā.",
  "tika-s0404t19:43": "5.",
  "tika-s0404t19:44": " ‘‘Purehaṁ dārako hutvā, kīḷamāno mahāpathe;",
  "tika-s0404t19:45": "Paccekabuddhaṁ disvāna, magge sakalikaṁ khipiṁ.",
  "tika-s0404t19:46": "‘‘Tena kammavipākena, idha pacchimake bhave;",
  "tika-s0404t19:47": "Vadhatthaṁ maṁ devadatto, abhimāre payojayi.",
  "tika-s0404t19:48": "6.",
  "tika-s0404t19:49": " ‘‘Hatthāroho pure āsiṁ, paccekamunimuttamaṁ;",
  "tika-s0404t19:50": "Piṇḍāya vicarantaṁ taṁ, āsādesiṁ gajenahaṁ.",
  "tika-s0404t19:51": "‘‘Tena kammavipākena, bhanto nāḷāgirī gajo;",
  "tika-s0404t19:52": "Giribbaje puravare, dāruṇo samupāgami.",
  "tika-s0404t19:53": "7.",
  "tika-s0404t19:54": " ‘‘Rājāhaṁ patthivo āsiṁ, sattiyā purisaṁ haniṁ;",
  "tika-s0404t19:55": "Tena kammavipākena, niraye paccisaṁ bhusaṁ.",
  "tika-s0404t19:56": "‘‘Kammuno tassa sesena, idāni sakalaṁ mama;",
  "tika-s0404t19:57": "Pāde chaviṁ pakappesi, na hi kammaṁ vinassati.",
  "tika-s0404t19:58": "8.",
  "tika-s0404t19:59": " ‘‘Ahaṁ kevaṭṭagāmasmiṁ, ahuṁ kevaṭṭadārako;",
  "tika-s0404t19:60": "Macchake ghātite disvā, janayiṁ somanassakaṁ.",
  "tika-s0404t19:61": "‘‘Tena kammavipākena, sīsadukkhaṁ ahū mama;",
  "tika-s0404t19:62": "Sabbe sakkā ca haññiṁsu, yadā hani viṭaṭūbho.",
  "tika-s0404t19:63": "9.",
  "tika-s0404t19:64": " ‘‘Phussassāhaṁ pāvacane, sāvake paribhāsayiṁ;",
  "tika-s0404t19:65": "Yavaṁ khādatha bhuñjatha, mā ca bhuñjatha sālayo.",
  "tika-s0404t19:66": "‘‘Tena kammavipākena, temāsaṁ khāditaṁ yavaṁ;",
  "tika-s0404t19:67": "Nimantito brāhmaṇena, verañjāyaṁ vasiṁ tadā.",
  "tika-s0404t19:68": "10.",
  "tika-s0404t19:69": " ‘‘Nibbuddhe vattamānamhi, mallaputtaṁ niheṭhayiṁ;",
  "tika-s0404t19:70": "Tena kammavipākena, piṭṭhidukkhaṁ ahū mama.",
  "tika-s0404t19:71": "11.",
  "tika-s0404t19:72": " ‘‘Tikicchako ahaṁ āsiṁ, seṭṭhiputtaṁ virecayiṁ;",
  "tika-s0404t19:73": "Tena kammavipākena, hoti pakkhandikā mama.",
  "tika-s0404t19:74": "12.",
  "tika-s0404t19:75": " ‘‘Avacāhaṁ jotipālo, sugataṁ kassapaṁ tadā;",
  "tika-s0404t19:76": "Kuto nu bodhi muṇḍassa, bodhi paramadullabhā.",
  "tika-s0404t19:77": "‘‘Tena kammavipākena, acariṁ dukkaraṁ bahuṁ;",
  "tika-s0404t19:78": "Chabbassānuruvelāyaṁ, tato bodhimapāpuṇiṁ.",
  "tika-s0404t19:79": "‘‘Nāhaṁ etena maggena, pāpuṇiṁ bodhimuttamaṁ;",
  "tika-s0404t19:80": "Kummaggena gavesissaṁ, pubbakammena vārito.",
  "tika-s0404t19:81": "‘‘Puññapāpaparikkhīṇo, sabbasantāpavajjito;",
  "tika-s0404t19:82": "Asoko anupāyāso, nibbāyissamanāsavo.",
  "tika-s0404t19:83": "‘‘Evaṁ jino viyākāsi, bhikkhusaṅghassa aggato;",
  "tika-s0404t19:84": "Sabbābhiññābalappatto, anotatte mahāsare’’ti. (apa. thera 1.39.64-96);",
  "tika-s0404t19:85": "Avijjāsuttādivaṇṇanā niṭṭhitā.",
  "tika-s0404t19:86": "9-10. Paṭhamakathāvatthusuttādivaṇṇanā",
  "tika-s0404t19:87": "69-70. Navame (dī. ni. ṭī. 1.17; dī. ni. abhi. ṭī. 1.17; saṁ. ni. ṭī. 2.5.1080) duggatito saṁsārato ca niyyāti etenāti niyyānaṁ, saggamaggo, mokkhamaggo ca. Taṁ niyyānaṁ arahati, niyyāne vā niyuttā, niyyānaṁ vā phalabhūtaṁ etissā atthīti niyyānikā. Vacīduccaritasaṁkilesato niyyātīti vā īkārassa rassattaṁ, yakārassa ca kakāraṁ katvā niyyānikā, cetanāya saddhiṁ samphappalāpā veramaṇi. Tappaṭipakkhato aniyyānikā, tassā bhāvo aniyyānikattaṁ, tasmā aniyyānikattā. Tiracchānabhūtanti tirokaraṇabhūtaṁ. Gehassitakathāti gehappaṭisaṁyuttā. Kammaṭṭhānabhāveti aniccatāpaṭisaṁyuttacatusaccakammaṭṭhānabhāve.",
  "tika-s0404t19:88": "Saha atthenāti sātthakaṁ, hitappaṭisaṁyuttanti attho. ‘‘Surākathā’’tipi pāṭhoti āha ‘‘surākathanti pāḷiyaṁ panā’’ti. Sā panesā kathā ‘‘evarūpā navasurā pītā ratijananī hotī’’ti assādavasena na vaṭṭati, ādīnavavasena pana ‘‘ummattakasaṁvattanikā’’tiādinā nayena vaṭṭati. Tenāha ‘‘anekavidhaṁ…pe… ādīnavavasena vaṭṭatī’’ti. Visikhāti gharasanniveso. Visikhāgahaṇena ca tannivāsino gahitā ‘‘gāmo āgato’’tiādīsu viya. Tenevāha ‘‘sūrā samatthā’’ti ca ‘‘saddhā pasannā’’ti ca. Kumbhaṭṭhānappadesena kumbhadāsiyo vuttāti āha ‘‘kumbhadāsikathā vā’’ti.",
  "tika-s0404t19:89": "Rājakathādipurimakathāya , lokakkhāyikādipacchimakathāya vā vinimuttā purimapacchimakathā vimuttā. Uppattiṭhitisaṁhārādivasena lokaṁ akkhāyatīti lokakkhāyikā. Asukena nāmāti pajāpatinā brahmunā, issarena vā. Vitaṇḍasallāpakathāti ‘‘aṭṭhīnaṁ setattā setoti na vattabbo, pattānaṁ kāḷattā kāḷoti pana vattabbo’’ti evamādikā. Ādi-saddena ‘‘selapupphalakāni viya jīvidāvirapārayattivisālā natthi, yaṁ yo koci tiriyāmānā katattā’’ti evamādīnaṁ saṅgaho daṭṭhabbo. Sāgaradevenāti sāgaraputtarājūhi. Khatoti etaṁ ekavacanaṁ tehi paccekaṁ khatattā ‘‘sāgaradevena khatattā’’ti vuttaṁ. Sahamuddā samuddoti vutto. Bhavati vaddhati etenāti bhavo. Bhavābhavā hontīti itibhavābhavakathā. Ettha ca bhavoti sassataṁ, abhavoti ucchedaṁ. Bhavoti vuddhi, abhavoti hāni. Bhavoti kāmasukhaṁ, abhavoti attakilamathoti iti imāya chabbidhāya itibhavābhavakathāya saddhiṁ bāttiṁsa tiracchānakathā nāma honti. Atha vā pāḷiyaṁ sarūpato anāgatāpi araññapabbatanadīdīpakathā itisaddena saṅgaṇhitvā bāttiṁsa tiracchānakathā vuttā. Dasame natthi vattabbaṁ.",
  "tika-s0404t19:90": "Paṭhamakathāvatthusuttādivaṇṇanā niṭṭhitā.",
  "tika-s0404t19:91": "Yamakavaggavaṇṇanā niṭṭhitā."
}