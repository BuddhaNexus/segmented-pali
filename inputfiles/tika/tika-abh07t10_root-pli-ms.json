{
  "tika-abh07t10:0": "2. Cetasikaparicchedavaṇṇanā",
  "tika-abh07t10:1": "Sampayogalakkhaṇavaṇṇanā",
  "tika-abh07t10:2": "1. Evaṁ tāva cittaṁ bhūmijātisampayogasaṅkhārajhānārammaṇamaggabhedena yathārahaṁ vibhajitvā idāni cetasikavibhāgassa anuppattattā paṭhamaṁ tāva catubbidhasampayogalakkhaṇasandassanavasena cetasikalakkhaṇaṁ ṭhapetvā, tadanantaraṁ aññasamānaakusalasobhanavasena tīhi rāsīhi cetasikadhamme uddisitvā, tesaṁ soḷasahākārehi sampayogaṁ, tettiṁsavidhena saṅgahañca dassetuṁ ‘‘ekuppādanirodhā cā’’tyādi āraddhaṁ. Cittena saha ekato uppādo ca nirodho ca yesaṁ te ekuppādanirodhā. Ekaṁ ālambaṇañca vatthu ca yesaṁ te ekālambaṇavatthukā. Evaṁ catūhi lakkhaṇehi cetoyuttā cittena sampayuttā dvipaññāsa lakkhaṇā dhāraṇato dhammā niyatayogino, aniyatayogino ca cetasikā matā.",
  "tika-abh07t10:3": "Tattha yadi ekuppādamatteneva cetoyuttāti adhippetā, tadā cittena saha uppajjamānānaṁ rūpadhammānampi cetoyuttatā āpajjeyyāti ekanirodhaggahaṇaṁ. Evampi cittānuparivattino viññattidvayassa pasaṅgo nasakkā nivāretuṁ, tathā ‘‘ekato uppādo vā nirodho vā etesanti ekuppādanirodhā’’ti parikappentassa puretaramuppajjitvā cittassa bhaṅgakkhaṇe nirujjhamānānampi rūpadhammānanti ekālambaṇaggahaṇaṁ. Ye evaṁ tividhalakkhaṇā, te niyamato ekavatthuyevātidassanatthaṁ ekavatthukaggahaṇanti alamatippapañcena.",
  "tika-abh07t10:4": "Sampayogalakkhaṇavaṇṇanā niṭṭhitā.",
  "tika-abh07t10:5": "Aññasamānacetasikavaṇṇanā",
  "tika-abh07t10:6": "2.Kathanti sarūpasampayogākārānaṁ kathetukamyatāpucchā. Phusatīti phasso (dha. sa. aṭṭha. 1 dhammudesavāraphassapañcamakarāsivaṇṇanā), svāyaṁ phusanalakkhaṇo. Ayañhi arūpadhammopi samāno ārammaṇe phusanākāreneva pavattati, sā cassa phusanākārappavatti ambilakhādakādīnaṁ passantassa parassa kheḷuppādādi viya daṭṭhabbā. Vedayati ārammaṇarasaṁ anubhavatīti vedanā, sā vedayitalakkhaṇā. Ārammaṇarasānubhavanañhi patvā sesasampayuttadhammā ekadesamatteneva rasaṁ anubhavanti, ekaṁsato pana issaravatāya vedanāva anubhavati. Tathā hesā ‘‘subhojanarasānubhavanakarājā viyā’’ti vuttā. Sukhādivasena panassā bhedaṁ sayameva vakkhati. Nīlādibhedaṁ ārammaṇaṁ sañjānāti saññaṁ katvā jānātīti saññā, sā sañjānanalakkhaṇā. Sā hi uppajjamānā dāruādīsu vaḍḍhakiādīnaṁ saññāṇakaraṇaṁ viya pacchā sañjānanassa kāraṇabhūtaṁ ākāraṁ gahetvā uppajjati. Nimittakārikāya tāvetaṁ yujjati, nimittena sañjānantiyā pana kathanti? Sāpi puna aparāya saññāya sañjānanassa nimittaṁ ākāraṁ gahetvā uppajjatīti na ettha koci asambhavo.",
  "tika-abh07t10:7": "Ceteti attanā sampayuttadhamme ārammaṇe abhisandahati, saṅkhatābhisaṅkharaṇe vā byāpāramāpajjatīti cetanā. Tathā hi ayameva abhisaṅkharaṇe padhānattā vibhaṅge suttantabhājaniye saṅkhārakkhandhaṁ vibhajantena ‘‘saṅkhatamabhisaṅkharontīti saṅkhārā’’ti (saṁ. ni. 3.79) vatvā ‘‘cakkhusamphassajā cetanā’’tyādinā (vibha. 21) niddiṭṭhā. Sā cetayitalakkhaṇā, jeṭṭhasissamahāvaḍḍhakiādayo viya sakiccaparakiccasādhikāti daṭṭhabbaṁ. Ekaggatāvitakkavicārapītīnaṁ sarūpavibhāvanaṁ heṭṭhā āgatameva.",
  "tika-abh07t10:8": "Jīvanti tena sampayuttadhammāti jīvitaṁ, tadeva sahajātānupālane ādhipaccayogena indriyanti jīvitindriyaṁ, taṁ anupālanalakkhaṇaṁ uppalādianupālakaṁ udakaṁ viya. Karaṇaṁ kāro, manasmiṁ kāro manasikāro, so cetaso ārammaṇe samannāhāralakkhaṇo. Vitakko hi sahajātadhammānaṁ ārammaṇe abhiniropanasabhāvattā te tattha pakkhipanto viya hoti, cetanā attanā ārammaṇaggahaṇena yathāruḷhe dhammepi tattha tattha niyojentī balanāyako viya hoti, manasikāro te ārammaṇābhimukhaṁ payojanato ājānīyānaṁ payojanakasārathi viyāti ayametesaṁ viseso. Dhammānañhi taṁ taṁ yāthāvasarasalakkhaṇaṁ sabhāvato paṭivijjhitvā bhagavatā te te dhammā vibhattāti bhagavati saddhāya ‘‘evaṁ visesā ime dhammā’’ti okappetvā uggahaṇaparipucchādivasena tesaṁ sabhāvasamadhigamāya yogo karaṇīyo, na pana tattha tattha vippaṭipajjantehi sammoho āpajjitabboti ayamettha ācariyānaṁ anusāsanī. Sabbesampi ekūnanavuticittānaṁ sādhāraṇā niyamato tesu uppajjanatoti sabbacittasādhāraṇā nāma.",
  "tika-abh07t10:9": "3. Adhimuccanaṁ adhimokkho, so sanniṭṭhānalakkhaṇo, ārammaṇe niccalabhāvena indakhīlo viya daṭṭhabbo. Vīrānaṁ bhāvo, kammaṁ, vidhinā īrayitabbaṁ pavattetabbanti vā vīriyaṁ, ussāho, so sahajātānaṁ upatthambhanalakkhaṇo. Vīriyavasena hi tesaṁ olīnavuttitā na hoti. Evañca katvā imassa vitakkādīhi viseso supākaṭo hoti. Chandanaṁ chando, ārammaṇena atthikatā, so kattukāmatālakkhaṇo. Tathā hesa ‘‘ārammaṇaggahaṇe cetaso hatthappasāraṇaṁ viyā’’ti (dha. sa. aṭṭha. 1 yevāpanakavaṇṇanā) vuccati. Dānavatthuvissajjanavasena pavattakālepi cesa vissajjitabbena tena atthikova khipitabbausūnaṁ gahaṇe atthiko issāso viya. Sobhanesu taditaresu ca pakārena kiṇṇā vippakiṇṇāti pakiṇṇakā.",
  "tika-abh07t10:10": "4. Sobhanāpekkhāya itare, itarāpekkhāya sobhanā ca aññe nāma, tesaṁ samānā na uddhaccasaddhādayo viya akusalādisabhāvāyevāti aññasamānā.",
  "tika-abh07t10:11": "Aññasamānacetasikavaṇṇanā niṭṭhitā.",
  "tika-abh07t10:12": "Akusalacetasikavaṇṇanā",
  "tika-abh07t10:13": "5. Evaṁ tāva sabbacittasādhāraṇavasena, pakiṇṇakavasena ca sobhanetarasabhāve terasa dhamme uddisitvā idāni heṭṭhā cittavibhāge niddiṭṭhānukkamena akusaladhammapariyāpanne paṭhamaṁ, tato sobhanadhammapariyāpanne ca dassetuṁ ‘‘moho’’tyādi vuttaṁ. Ahetukā pana āveṇikadhammā natthīti na te visuṁ vuttā. Ārammaṇe muyhatīti moho, aññāṇaṁ, so ārammaṇasabhāvacchādanalakkhaṇo. Ārammaṇaggahaṇavasappavattopi hesa tassa yathāsabhāvappaṭicchādanākaāreneva pavattati. Na hirīyati na lajjatīti ahiriko, puggalo, dhammasamūho vā. Ahirikassa bhāvo ahirikkaṁ, tadeva ahirikaṁ. Na ottappatīti anottappaṁ. Tattha gūthato gāmasūkaro viya kāyaduccaritādito ajigucchanalakkhaṇaṁ ahirikaṁ, aggito salabho viya tato anuttāsalakkhaṇaṁ anottappaṁ. Tenāhu porāṇā –",
  "tika-abh07t10:14": "‘‘Jigucchati nāhiriko, pāpā gūthāva sūkaro;",
  "tika-abh07t10:15": "Na bhāyati anottappī, salabho viya pāvakā’’ti.",
  "tika-abh07t10:16": "Uddhatassa bhāvo uddhaccaṁ, taṁ cittassa avūpasamalakkhaṇaṁ pāsāṇābhighātasamuddhatabhasmaṁ viya. Lubbhatīti lobho, so ārammaṇe abhisaṅgalakkhaṇo makkaṭālepo viya. Cittassa ālambitukāmatāmattaṁ chando, lobho tattha abhigijjhananti ayametesaṁ viseso. ‘‘Idameva saccaṁ, moghamañña’’nti micchābhinivesalakkhaṇā diṭṭhi. Ñāṇañhi ārammaṇaṁ yathāsabhāvato jānāti, diṭṭhi yathāsabhāvaṁ vijahitvā ayāthāvato gaṇhātīti ayametesaṁ viseso. ‘‘Seyyohamasmī’’tyādinā maññatīti māno, so uṇṇatilakkhaṇo. Tathā hesa ‘‘ketukamyatāpaccupaṭṭhāno’’ti (dha. sa. aṭṭha. 400) vutto. Dussatīti doso, so caṇḍikkalakkhaṇo pahaṭāsīviso viya, issatīti issā, sā parasampattiusūyanalakkhaṇā. Maccharassa bhāvo macchariyaṁ, ‘‘mā idaṁ acchariyaṁ aññesaṁ hotu, mayhameva hotū’’ti pavattaṁ vā macchariyaṁ, taṁ attasampattinigūhanalakkhaṇaṁ. Kucchitaṁ katanti kukataṁ. Katākataduccaritasucaritaṁ. Akatampi hi kukata’’nti voharanti ‘‘yaṁ mayā akataṁ. Taṁ kukata’’nti. Idha pana katākataṁ ārabbha uppanno vippaṭisāracittuppādo kukataṁ, tassa bhāvo kukkuccaṁ, taṁ katākataduccaritasucaritānusocanalakkhaṇaṁ. Thinanaṁ thinaṁ, anussāhanāvasaṁsīdanavasena saṁhatabhāvo. Middhanaṁ middhaṁ, vigatasāmatthiyatā, asattivighāto vā, tattha thinaṁ cittassa akammaññatālakkhaṇaṁ, middhaṁ vedanādikkhandhattayassāti ayametesaṁ viseso. Tathā hi pāḷiyaṁ (dha. sa. 1162-1163) ‘‘tattha katamaṁ thinaṁ? Yā cittassa akallatā akammaññatā. Tattha katamaṁ middhaṁ? Yā kāyassa akallatā akammaññatā’’tyādinā imesaṁ niddeso pavatto. Nanu ca ‘‘kāyassā’’ti vacanato rūpakāyassapi akammaññatā middhanti tassa rūpabhāvopi āpajjatīti? Nāpajjati, tattha tattha ācariyehi ānītakāraṇavasenevassa paṭikkhittattā. Tathā hi middhavādimatappaṭikkhepanatthaṁ tesaṁ vādanikkhepapubbakaṁ aṭṭhakathādīsu bahudhā vitthārenti ācariyā. Ayaṁ panettha saṅgaho –",
  "tika-abh07t10:17": "‘‘Keci middhampi rūpanti, vadantetaṁ na yujjati;",
  "tika-abh07t10:18": "Pahātabbesu vuttattā, kāmacchandādayo viya.",
  "tika-abh07t10:19": "‘‘Pahātabbesu akkhāta-metaṁ nīvaraṇesu hi;",
  "tika-abh07t10:20": "Rūpantu na pahātabba-makkhātaṁ dassanādinā.",
  "tika-abh07t10:21": "‘‘‘Na tumhaṁ bhikkhave rūpaṁ, pajahethā’ti pāṭhato;",
  "tika-abh07t10:22": "Paheyyabhāvalesopi, yattha rūpassa dissati.",
  "tika-abh07t10:23": "‘‘Tattha tabbisayacchanda-rāgahāni pakāsitā;",
  "tika-abh07t10:24": "Vuttañhi tattha yo chanda-rāgakkhepotiādikaṁ.",
  "tika-abh07t10:25": "‘‘Rūpārūpesu middhesu, arūpaṁ tattha desitaṁ;",
  "tika-abh07t10:26": "Iti ce natthi taṁ tattha, avisesena pāṭhato.",
  "tika-abh07t10:27": "‘‘Sakkā hi anumātuṁ yaṁ, middhaṁ rūpanti cintitaṁ;",
  "tika-abh07t10:28": "Tampi nīvaraṇaṁ middha-bhāvato itaraṁ viya.",
  "tika-abh07t10:29": "‘‘Sampayogābhidhānā ca, na taṁ rūpanti nicchayo;",
  "tika-abh07t10:30": "Arūpīnañhi khandhānaṁ, sampayogo pavuccati.",
  "tika-abh07t10:31": "‘‘Tathāruppe samuppatti, pāṭhato natthi rūpatā;",
  "tika-abh07t10:32": "Niddā khīṇāsavānantu, kāyagelaññato siyā’’ti.",
  "tika-abh07t10:33": "Akusalacetasikavaṇṇanā niṭṭhitā.",
  "tika-abh07t10:34": "Sobhanacetasikavaṇṇanā",
  "tika-abh07t10:35": "6. Saddahatīti saddhā, buddhādīsu pasādo, sā sampayuttadhammānaṁ pasādanalakkhaṇā udakappasādakamaṇi viya. Saraṇaṁ sati, asammoso, sā sampayuttadhammānaṁ sāraṇalakkhaṇā. Hirīyati kāyaduccaritādīhi jigucchatīti hirī, sā pāpato jigucchanalakkhaṇā. Ottappatīti ottappaṁ, taṁ pāpato uttāsalakkhaṇaṁ. Attagāravavasena pāpato jigucchanato kulavadhū viya hirī, paragāravavasena pāpato uttāsanato vesiyā viya ottappaṁ. Lobhappaṭipakkho alobho, so ārammaṇe cittassa alaggatālakkhaṇo muttabhikkhu viya. Dosappaṭipakkho adoso, so acaṇḍikkalakkhaṇo anukūlamitto viya. Tesu dhammesu majjhattatā tatramajjhattatā, sā cittacetasikānaṁ ajjhupekkhanalakkhaṇā samappavattānaṁ assānaṁ ajjhupekkhako sārathi viya.",
  "tika-abh07t10:36": "Kāyassa passambhanaṁ kāyappassaddhi. Cittassa passambhanaṁ cittappassaddhi. Ubhopi cetā kāyacittadarathavūpasamalakkhaṇā. Kāyassa lahubhāvo kāyalahutā. Tathā cittalahutā. Tā kāyacittagarubhāvavūpasamalakkhaṇā. Kāyassa mudubhāvo kāyamudutā. Tathā cittamudutā. Tā kāyacittathaddhabhāvavūpasamalakkhaṇā. Kammani sādhu kammaññaṁ, tassa bhāvo kammaññatā, kāyassa kammaññatā kāyakammaññatā. Tathā cittakammaññatā. Tā kāyacittaakammaññabhāvavūpasamalakkhaṇā. Paguṇassa bhāvo pāguññaṁ, tadeva pāguññatā, kāyassa pāguññatā kāyapāguññatā. Tathā cittapāguññatā. Tā kāyacittānaṁ gelaññavūpasamalakkhaṇā. Kāyassa ujukabhāvo kāyujukatā. Tathā cittujukatā. Tā kāyacittānaṁ ajjavalakkhaṇā. Yathākkamaṁ panetā kāyacittānaṁ sārambhādikaradhātukkhobhapaṭipakkhapaccayasamuṭṭhānā, kāyoti cettha vedanādikkhandhattayassa gahaṇaṁ. Yasmā cete dve dve dhammāva ekato hutvā yathāsakaṁ paṭipakkhadhamme hananti, tasmā idheva duvidhatā vuttā, na samādhiādīsu. Apica cittappassaddhiādīhi cittasseva passaddhādibhāvo hoti, kāyappassaddhiādīhi pana rūpakāyassapi taṁsamuṭṭhānapaṇītarūpapharaṇavasenāti tadatthasandassanatthañcettha duvidhatā vuttā. Sobhanānaṁ sabbesampi sādhāraṇā niyamena tesu uppajjanatoti sobhanasādhāraṇā.",
  "tika-abh07t10:37": "7. Sammā vadanti etāyāti sammāvācā, vacīduccaritavirati. Sā catubbidhā musāvādā veramaṇi, pisuṇavācā veramaṇi, pharusavācā veramaṇi, samphappalāpā veramaṇīti. Kammameva kammanto suttantavanantādayo viya. Sammā pavatto kammanto sammākammanto, kāyaduccaritavirati. Sā tividhā pāṇātipātā veramaṇi, adinnādānā veramaṇi, kāmesumicchācārā veramaṇīti. Sammā ājīvanti etenāti sammāājīvo, micchājīvavirati. So pana ājīvahetukakāyavacīduccaritato viramaṇavasena sattavidho, kuhanalapanādimicchājīvaviramaṇavasena bahuvidho vā. Tividhāpi panetā paccekaṁ sampattasamādānasamucchedavirativasena tividhā viratiyo nāma yathāvuttaduccaritehi viramaṇato.",
  "tika-abh07t10:38": "8. Karoti paradukkhe sati sādhūnaṁ hadayakhedaṁ janeti, kirati vā vikkhipati paradukkhaṁ, kiṇāti vā taṁ hiṁsati, kiriyati vā dukkhitesu pasāriyatīti karuṇā, sā paradukkhāpanayanakāmatālakkhaṇā. Tāya hi paradukkhaṁ apanīyatu vā, mā vā, tadākāreneva sā pavattati. Modanti etāyāti muditā, sā parasampattianumodanalakkhaṇā, appamāṇasattārammaṇattā appamāṇā, tā eva appamaññā. Nanu ca ‘‘catasso appamaññā’’ti vakkhati, kasmā panettha dveyeva vuttāti? Adosatatramajjhattatāhi mettupekkhānaṁ gahitattā. Adosoyeva hi sattesu hitajjhāsayavasappavatto mettā nāma. Tatramajjhattatāyeva tesu paṭighānunayavūpasamappavattā upekkhā nāma. Tenāhu porāṇā –",
  "tika-abh07t10:39": "‘‘Abyāpādena mettā hi, tatramajjhattatāya ca;",
  "tika-abh07t10:40": "Upekkhā gahitā yasmā, tasmā na gahitā ubho’’ti. (abhidha. 70);",
  "tika-abh07t10:41": "Pakārena jānāti aniccādivasena avabujjhatīti paññā, sā eva yathāsabhāvāvabodhane ādhipaccayogato indriyanti paññindriyaṁ. Atha saññāviññāṇapaññānaṁ kiṁ nānākaraṇanti? Saññā tāva nīlādivasena sañjānanamattaṁ karoti, lakkhaṇappaṭivedhaṁ kātuṁ na sakkoti. Viññāṇaṁ lakkhaṇappaṭivedhampi sādheti, ussakkitvā pana maggaṁ pāpetuṁ na sakkoti. Paññā pana tividhampi karoti, bālagāmikaheraññikānaṁ kahāpaṇāvabodhanamettha nidassananti. Ñāṇavippayuttasaññāya cettha ākāraggahaṇavasena uppajjanakāle viññāṇaṁ abbohārikaṁ, sesakāle balavaṁ. Ñāṇasampayuttā pana ubhopi tadanugatikā honti. Sabbathāpi pañcavīsatīti sambandho.",
  "tika-abh07t10:42": "9.‘‘Terasaññasamānā’’tyādi tīhi rāsīhi vuttānaṁ saṅgaho.",
  "tika-abh07t10:43": "Sobhanacetasikavaṇṇanā niṭṭhitā.",
  "tika-abh07t10:44": "Sampayoganayavaṇṇanā",
  "tika-abh07t10:45": "10. Cittena saha aviyuttā cittāviyuttā, cetasikāti vuttaṁ hoti. Uppajjatīti uppādo, cittameva uppādo cittuppādo. Aññattha pana sasampayuttaṁ cittaṁ cittuppādoti vuccati ‘‘uppajjati cittaṁ etenāti uppādo, dhammasamūho, cittañca taṁ uppādo cāti cittuppādo’’ti katvā. Samāhāradvandepi hi pulliṅgaṁ katthaci saddavidū icchanti. Tesaṁ cittāviyuttānaṁ cittuppādesu paccekaṁ sampayogo ito paraṁ yathāyogaṁ pavuccatīti sambandho.",
  "tika-abh07t10:46": "Aññasamānacetasikasampayoganayavaṇṇanā",
  "tika-abh07t10:47": "13. Sabhāvena avitakkattā dvipañcaviññāṇāni vajjitāni etehi, tehi vā etāni vajjitānīti dvipañcaviññāṇavajjitāni, catucattālīsa kāmāvacaracittāni. Tesu ceva ekādasasu paṭhamajjhānacittesu ca vitakko jāyati sesānaṁ bhāvanābalena avitakkattāti adhippāyo.",
  "tika-abh07t10:48": "14.Tesu ceva pañcapaññāsasavitakkacittesu, ekādasasu dutiyajjhānacittesu cāti chasaṭṭhicittesu vicāro jāyati.",
  "tika-abh07t10:49": "15. Dvipañcaviññāṇehi, vicikicchāsahagatena cāti ekādasahi vajjitesu aṭṭhasattaticittesu adhimokkho jāyati.",
  "tika-abh07t10:50": "16. Pañcadvārāvajjanena, dvipañcaviññāṇehi, sampaṭicchanadvayena, santīraṇattayena cāti soḷasahi vajjitesu tesattatiyā cittesu vīriyaṁ jāyati.",
  "tika-abh07t10:51": "17. Domanassasahagatehidvīhi , upekkhāsahagatehi pañcapaññāsacittehi, kāyaviññāṇadvayena, ekādasahi catutthajjhānehi cāti sattaticittehi vajjitesu ekapaññāsacittesu pīti jāyati.",
  "tika-abh07t10:52": "18. Ahetukehi aṭṭhārasahi, momūhehi dvīhi cāti vīsatiyā cittehi vajjitesu ekūnasattaticittesu chando jāyati.",
  "tika-abh07t10:53": "19.Te panāti pakiṇṇakavivajjitā taṁsahagatā ca. Yathākkamanti vitakkādichapakiṇṇakavajjitataṁsahitakamānurūpato. ‘‘Chasaṭṭhi pañcapaññāsā’’tyādi ekavīsasatagaṇanavasena, ekūnanavutigaṇanavasena ca yathārahaṁ yojetabbaṁ.",
  "tika-abh07t10:54": "Aññasamānacetasikasampayoganayavaṇṇanā niṭṭhitā.",
  "tika-abh07t10:55": "Akusalacetasikasampayoganayavaṇṇanā",
  "tika-abh07t10:56": "20. ‘‘Sabbākusalasādhāraṇā’’ti vatvā tadeva samatthetuṁ ‘‘sabbesupī’’tyādi vuttaṁ. Yo hi koci pāṇātipātādīsu paṭipajjati, so sabbopi mohena tattha anādīnavadassāvī ahirikena tato ajigucchanto, anottappena anottappanto, uddhaccena avūpasanto ca hoti, tasmā te sabbākusalesu upalabbhanti.",
  "tika-abh07t10:57": "21.Lobhasahagatacittesvevāti eva-kāro adhikāratthāyapi hotīti ‘‘diṭṭhisahagatacittesū’’tiādīsupi avadhāraṇaṁ daṭṭhabbaṁ. Sakkāyādīsu hi abhinivisantassa tattha mamāyanasambhavato diṭṭhi lobhasahagatacittesveva labbhati. Mānopi ahaṁmānavasena pavattanato diṭṭhisadisova pavattatīti diṭṭhiyā saha ekacittuppādena pavattati kesarasīho viya aparena tathāvidhena saha ekaguhāyaṁ, na cāpi dosamūlādīsu uppajjati attasinehasannissayabhāvena ekantalobhapadaṭṭhānattāti so diṭṭhivippayuttesveva labbhati.",
  "tika-abh07t10:58": "24. Tathā parasampattiṁ usūyantassa, attasampattiyā ca parehi sādhāraṇabhāvaṁ anicchantassa, katākataduccaritasucarite anusocantassa ca tattha tattha paṭihananavaseneva pavattanato issāmacchariyakukkuccāni paṭighacittesveva.",
  "tika-abh07t10:59": "25. Akammaññatāpakatikassa tathā sabhāvatikkhesu asaṅkhārikesu pavattanāyogato thinamiddhaṁ sasaṅkhārikesveva labbhati.",
  "tika-abh07t10:60": "27. Sabbāpuññesveva cattāro cetasikā gatā, lobhamūleyeva yathāsambhavaṁ tayo gatā, dosamūlesveva dvīsu cattāro gatā, tathā sasaṅkhāreyeva dvayanti yojanā. Vicikicchā vicikicchācitte cāti ca-saddo avadhāraṇe. Vicikicchā vicikicchācitteyevāti sambandho.",
  "tika-abh07t10:61": "Akusalacetasikasampayoganayavaṇṇanā niṭṭhitā.",
  "tika-abh07t10:62": "Sobhanacetasikasampayoganayavaṇṇanā",
  "tika-abh07t10:63": "29. Lokuttaracittesu pādakajjhānādivasena kadāci sammāsaṅkappaviraho siyā, na pana viratīnaṁ abhāvo maggassa kāyaduccaritādīnaṁ samucchedavasena, phalassa ca tadanukūlavasena pavattanatoti vuttaṁ ‘‘viratiyo panā’’tyādi. Sabbathāpīti sabbehipi taṁtaṁduccaritadurājīvānaṁ vidhamanavasappavattehi ākārehi. Na hi etāsaṁ lokiyesu viya lokuttaresupi musāvādādīnaṁ visuṁ visuṁ pahānavasena pavatti hoti sabbesameva duccaritadurājīvānaṁ tena tena maggena kesañci sabbaso, kesañci apāyagamanīyādiavatthāya pahānavasena ekakkhaṇe samucchindanato. Nanu cāyamattho ‘‘ekatovā’’ti imināva siddhoti? Taṁ na, tissannaṁ ekatovuttiparidīpanamattena catubbidhavacīduccaritādīnaṁ paṭipakkhākārappavattiyā adīpitattā. Keci pana imamatthaṁ asallakkhetvāva ‘‘‘sabbathāpī’ti idaṁ atiritta’’nti vadanti, tattha tesaṁ aññāṇameva kāraṇaṁ. ‘‘Niyatā’’ti imināpi lokiyesu viya kadāci sambhavaṁ nivāreti. Tathā hetā lokiyesu yevāpanakavasena desitā, idha pana sarūpeneva. Kāmāvacarakusalesvevāti avadhāraṇena kāmāvacaravipākakiriyesu mahaggatesu ca sambhavaṁ nivāreti. Tathā ceva upari vakkhati. Kadācīti musāvādādiekekaduccaritehi paṭiviramaṇakāle. Kadāci uppajjantāpi na ekato uppajjanti vītikkamitabbavatthusaṅkhātānaṁ attano ārammaṇānaṁ sambhavāpekkhattāti vuttaṁ ‘‘visuṁ visu’’nti.",
  "tika-abh07t10:64": "30. Appanāppattānaṁ appamaññānaṁ na kadāci somanassarahitā pavatti atthīti ‘‘pañcama…pe… cittesu cā’’ti vuttaṁ. Vinīvaraṇāditāya mahattaṁ gatāni, mahantehi vā jhāyīhi gatāni pattānīti mahaggatāni. Nānā hutvāti bhinnārammaṇattā attano ārammaṇabhūtānaṁ dukkhitasukhitasattānaṁ āpāthagamanāpekkhatāya visuṁ visuṁ hutvā. Etthāti imesu kāmāvacarakusalacittesu, karuṇāmuditābhāvanākāle appanāvīthito pubbe paricayavasena upekkhāsahagatacittehipi parikammaṁ hoti, yathā taṁ paguṇaganthaṁ sajjhāyantassa kadāci aññavihitassapi sajjhāyanaṁ, yathā ca paguṇavipassanāya saṅkhāre sammasantassa kadāci paricayabalena ñāṇavippayuttacittehipi sammasananti upekkhāsahagatakāmāvacaresu karuṇāmuditānaṁ asambhavavādo kecivādo kato. Appanāvīthiyaṁ pana tāsaṁ ekantato somanassasahagatesveva sambhavo daṭṭhabbo bhinnajātikassa viya bhinnavedanassapi āsevanapaccayābhāvato.",
  "tika-abh07t10:65": "32.Tayo soḷasacittesūti sammāvācādayo tayo dhammā aṭṭhalokuttarakāmāvacarakusalavasena soḷasacittesu jāyanti.",
  "tika-abh07t10:66": "33. Evaṁ niyatāniyatasampayogavasena vuttesu aniyatadhamme ekato dassetvā sesānaṁ niyatabhāvaṁ dīpetuṁ ‘‘issāmaccherā’’tyādi vuttaṁ. Issāmaccherakukkuccaviratikaruṇādayo nānā kadāci jāyanti, māno ca kadāci ‘‘seyyohamasmī’’tyādivasappavattiyaṁ jāyati. Thinamiddhaṁ tathā kadāci akammaññatāvasappavattiyaṁ saha aññamaññaṁ avippayogivasena jāyatīti yojanā. Atha vā māno cāti ettha ca-saddaṁ ‘‘sahā’’ti etthāpi yojetvā thinamiddhaṁ tathā kadāci saha ca sasaṅkhārikapaṭighe, diṭṭhigatavippayuttasasaṅkhārikesu ca issāmacchariyakukkuccehi, mānena ca saddhiṁ, kadāci taditarasasaṅkhārikacittasampayogakāle, taṁsampayogakālepi vā nānā ca jāyatīti yojanā daṭṭhabbā. Apare pana ācariyā ‘‘māno ca thinamiddhañca tathā kadāci nānā kadāci saha ca jāyatī’’ti ettakameva yojesuṁ.",
  "tika-abh07t10:67": "34.Sesāti yathāvuttehi ekādasahi aniyatehi itare ekacattālīsa. Keci pana ‘‘yathāvuttehi aniyatayevāpanakehi sesā niyatayevāpanakā’’ti vaṇṇenti, taṁ tesaṁ matimattaṁ, idha yevāpanakanāmena kesañci anuddhaṭattā. Kevalañhettha niyatāniyatavasena cittuppādesu yathārahaṁ labbhamānacetasikamattasandassanaṁ ācariyena kataṁ, na yevāpanakanāmena keci uddhaṭāti.",
  "tika-abh07t10:68": "Evaṁ tāva ‘‘phassādīsu ayaṁ dhammo ettakesu cittesu upalabbhatī’’ti cittaparicchedavasena sampayogaṁ dassetvā idāni ‘‘imasmiṁ cittuppāde ettakā cetasikā’’ti cetasikarāsiparicchedavasena saṅgahaṁ dassetuṁ ‘‘saṅgahañcā’’tyādi vuttaṁ.",
  "tika-abh07t10:69": "Sobhanacetasikasampayoganayavaṇṇanā niṭṭhitā.",
  "tika-abh07t10:70": "Sampayoganayavaṇṇanā niṭṭhitā.",
  "tika-abh07t10:71": "Saṅgahanayavaṇṇanā",
  "tika-abh07t10:72": "35.‘‘Chattiṁsā’’tyādi tattha tattha yathārahaṁ labbhamānakadhammavasena gaṇanasaṅgaho.",
  "tika-abh07t10:73": "36. Paṭhamajjhāne niyuttāni cittāni, taṁ vā etesaṁ atthīti paṭhamajjhānikacittāni. Appamaññānaṁ sattārammaṇattā, lokuttarānañca nibbānārammaṇattā vuttaṁ ‘‘appamaññāvajjitā’’ti. ‘‘Tathā’’ti iminā aññasamānā, appamaññāvajjitā sobhanacetasikā ca saṅgahaṁ gacchantīti ākaḍḍhati. Upekkhāsahagatāti vitakkavicārapītisukhavajjā sukhaṭṭhānaṁ paviṭṭhaupekkhāya sahagatā. Pañcakajjhānavasenāti vitakkavicāre visuṁ visuṁ atikkamitvā bhāventassa nātitikkhañāṇassa vasena desitassa jhānapañcakassa vasena. Te pana ekato atikkamitvā bhāventassa tikkhañāṇassa vasena desitacatukkajjhānavasena dutiyajjhānikesu vitakkavicāravajjitānaṁ sambhavato catudhā eva saṅgaho hotīti adhippāyo.",
  "tika-abh07t10:74": "37.Tettiṁsadvayaṁ catutthapañcamajjhānacittesu.",
  "tika-abh07t10:75": "Mahaggatacittasaṅgahanayavaṇṇanā",
  "tika-abh07t10:76": "38.Tīsūti kusalavipākakiriyavasena tividhesu sīlavisuddhivasena suvisodhitakāyavacīpayogassa kevalaṁ cittasamādhānamattena mahaggatajjhānāni pavattanti, na pana kāyavacīkammānaṁ visodhanavasena, nāpi duccaritadurājīvānaṁ samucchindanapaṭippassambhanavasenāti vuttaṁ ‘‘virativajjitā’’ti. Paccekamevāti visuṁ visuṁyeva. Pannarasasūti rūpāvacaravasena tīsu, āruppavasena dvādasasūti pannarasasu. Appamaññāyo na labbhantīti ettha kāraṇaṁ vuttameva.",
  "tika-abh07t10:77": "Mahaggatacittasaṅgahanayavaṇṇanā niṭṭhitā.",
  "tika-abh07t10:78": "Kāmāvacarasobhanacittasaṅgahanayavaṇṇanā",
  "tika-abh07t10:79": "40.Paccekamevāti ekekāyeva. Appamaññānaṁ hi sattārammaṇattā, viratīnañca vītakkamitabbavatthuvisayattā natthi tāsaṁ ekacittuppāde sambhavoti lokiyaviratīnaṁ ekantakusalasabhāvattā natthi abyākatesu sambhavoti vuttaṁ ‘‘virativajjitā’’ti. Tenāha ‘‘pañca sikkhāpadā kusalāyevā’’ti (vibha. 715). Itarathā saddhāsatiādayo viya ‘‘siyā kusalā, siyā abyākatā’’ti vadeyya. Phalassa pana maggapaṭibimbabhūtattā, duccaritadurājīvānaṁ paṭippassambhanato ca na lokuttaraviratīnaṁ ekantakusalatā yuttāti tāsaṁ tattha aggahaṇaṁ. Kāmāvacaravipākānampi ekantaparittārammaṇattā, appamaññānañca sattārammaṇattā, viratīnampi ekantakusalattā vuttaṁ ‘‘appamaññāvirativajjitā’’ti.",
  "tika-abh07t10:80": "Nanu ca paññattādiārammaṇampi kāmāvacarakusalaṁ hotīti tassa vipākenapi kusalasadisārammaṇena bhavitabbaṁ yathā taṁ mahaggatalokuttaravipākehīti? Nayidamevaṁ, kāmataṇhādhīnassa phalabhūtattā. Yathā hi dāsiyā putto mātarā icchitaṁ kātuṁ asakkonto sāmikeneva icchiticchitaṁ karoti, evaṁ kāmataṇhāyattatāya dāsisadisassa kāmāvacarakammassa vipākabhūtaṁ cittaṁ tena gahitārammaṇaṁ aggahetvā kāmataṇhārammaṇameva gaṇhātīti. Dvādasadhāti kusalavipākakiriyabhedesu paccekaṁ cattāro cattāro dukāti katvā tīsu dvādasadhā.",
  "tika-abh07t10:81": "42. Idāni imesu paṭhamajjhānikādīhi dutiyajjhānikādīnaṁ bhedakaradhamme dassetuṁ ‘‘anuttare jhānadhammā’’tyādi vuttaṁ. Anuttare citte vitakkavicārapītisukhavasena jhānadhammā visesakā bhedakā. Majjhime mahaggate appamaññā, jhānadhammā ca. Parittesu kāmāvacaresu viratī, ñāṇapītī ca appamaññā ca visesakā, tattha viratī kusalehi vipākakiriyānaṁ visesakā, appamaññā kusalakiriyehi vipākānaṁ, ñāṇapītī pana tīsu paṭhamayugaḷādīhi dutiyayugaḷādīnanti daṭṭhabbaṁ.",
  "tika-abh07t10:82": "Kāmāvacarasobhanacittasaṅgahanayavaṇṇanā niṭṭhitā.",
  "tika-abh07t10:83": "Akusalacittasaṅgahanayavaṇṇanā",
  "tika-abh07t10:84": "44.Dutiye asaṅkhāriketi diṭṭhivippayutte asaṅkhārike lobhamānena tatheva aññasamānā, akusalasādhāraṇā ca ekūnavīsati dhammāti sambandho.",
  "tika-abh07t10:85": "45.Tatiyeti upekkhāsahagatadiṭṭhisampayutte asaṅkhārike.",
  "tika-abh07t10:86": "46.Catuttheti diṭṭhivippayutte asaṅkhārike.",
  "tika-abh07t10:87": "47.Issāmacchariyakukkuccāni panettha paccekameva yojetabbāni bhinnārammaṇattāyevāti adhippāyo.",
  "tika-abh07t10:88": "50. Adhimokkhassa nicchayākārappavattito dveḷhakasabhāve vicikicchācitte sambhavo natthīti ‘‘adhimokkhavirahitā’’ti vuttaṁ.",
  "tika-abh07t10:89": "51. Ekūnavīsati paṭhamadutiyaasaṅkhārikesu, aṭṭhārasa tatiyacatutthaasaṅkhārikesu, vīsa pañcame asaṅkhārike, ekavīsa paṭhamadutiyasasaṅkhārikesu, vīsati tatiyacatutthasasaṅkhārikesu, dvāvīsa pañcame sasaṅkhārike, pannarasa momūhadvayeti evaṁ akusale sattadhā ṭhitāti yojanā.",
  "tika-abh07t10:90": "52.Sādhāraṇāti akusalānaṁ sabbesameva sādhāraṇabhūtā cattāro samānā ca chandapītiadhimokkhavajjitā aññasamānā apare dasāti ete cuddasa dhammā sabbākusalayoginoti pavuccantīti yojanā.",
  "tika-abh07t10:91": "Akusalacittasaṅgahanayavaṇṇanā niṭṭhitā.",
  "tika-abh07t10:92": "Ahetukacittasaṅgahanayavaṇṇanā",
  "tika-abh07t10:93": "54.‘‘Tathā’’ti iminā aññasamāne paccāmasati.",
  "tika-abh07t10:94": "56. Manoviññāṇadhātuyā viya visiṭṭhamananakiccāyogato mananamattā dhātūti manodhātu. Ahetukapaṭisandhiyugaḷeti upekkhāsantīraṇadvaye.",
  "tika-abh07t10:95": "58. Dvādasa hasanacitte, ekādasa voṭṭhabbanasukhasantīraṇesu, dasa manodhātuttikāhetukapaṭisandhiyugaḷavasena pañcasu, satta dvipañcaviññāṇesūti aṭṭhārasāhetukesu cittuppādesu saṅgaho catubbidho hotīti yojanā.",
  "tika-abh07t10:96": "59.Tettiṁsavidhasaṅgahoti anuttare pañca, tathā mahaggate, kāmāvacarasobhane dvādasa, akusale satta, ahetuke cattāroti tettiṁsavidhasaṅgaho.",
  "tika-abh07t10:97": "60.Itthaṁ yathāvuttanayena cittāviyuttānaṁ cetasikānaṁ cittaparicchedavasena vuttaṁ sampayogañca cetasikarāsiparicchedavasena vuttaṁ saṅgahañca ñatvā yathāyogaṁ cittena samaṁ bhedaṁ uddise ‘‘sabbacittasādhāraṇā tāva satta ekūnanavuticittesu uppajjanato paccekaṁ ekūnanavutividhā , pakiṇṇakesu vitakko pañcapaññāsacittesu uppajjanato pañcapaññāsavidho’’tyādinā katheyyāti attho.",
  "tika-abh07t10:98": "Ahetukacittasaṅgahanayavaṇṇanā niṭṭhitā.",
  "tika-abh07t10:99": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t10:100": "Cetasikaparicchedavaṇṇanā niṭṭhitā."
}