{
  "tika-s0402t47:0": "(14) 4. Puggalavaggo",
  "tika-s0402t47:1": "1. Saṁyojanasuttavaṇṇanā",
  "tika-s0402t47:2": "131. Catutthassa paṭhame upapattippaṭilābhaṁ saṁvattanikānīti upapattipaṭilābhiyāni. Bhavapaṭilābhiyānīti etthāpi eseva nayo. Yehīti yehi saṁyojanehi hetubhūtehi, karaṇabhūtehi vā. Nanu ca sotāpannassapi orambhāgiyāni saṁyojanāni appahīnāni, kasmā pana sakadāgāmīyeva idha gahitoti āha ‘‘sakadāgāmissāti idaṁ appahīnasaṁyojanesu ariyesu uttamakoṭiyā gahita’’nti. Tattha appahīnasaṁyojanesūti appahīnaorambhāgiyasaṁyojanesu. Uttamakoṭiyā gahitanti ukkaṭṭhaparicchedena gahitaṁ. Sakadāgāmito parañhi appahīnaorambhāgiyasaṁyojano ariyo nāma natthi. Nanu ca sakadāgāmissa pahīnānipi orambhāgiyāni saṁyojanāni atthi diṭṭhivicikicchāsīlabbataparāmāsasaṁyojanānaṁ pahīnattā, tasmā ‘‘orambhāgiyāni saṁyojanāni appahīnānī’’ti kasmā vuttanti āha ‘‘orambhāgiyesu ca appahīnaṁ upādāyā’’tiādi. Yasmā kāmarāgabyāpādasaṁyojanāni sakadāgāmissa appahīnāni, tasmā tāni appahīnāni upādāya ‘‘orambhāgiyāni saṁyojanāni appahīnānī’’ti vuttaṁ, na sabbesaṁ appahīnattāti adhippāyo.",
  "tika-s0402t47:3": "Saṁyojanasuttavaṇṇanā niṭṭhitā.",
  "tika-s0402t47:4": "2. Paṭibhānasuttavaṇṇanā",
  "tika-s0402t47:5": "132. Dutiye paṭibhānaṁ vuccati ñāṇampi ñāṇassa upaṭṭhitavacanampi, taṁ idha adhippetaṁ, atthayuttaṁ kāraṇayuttañca paṭibhānamassāti yuttappaṭibhāno. Pucchānantarameva sīghaṁ byākātuṁ asamatthatāya nomuttappaṭibhānamassāti nomuttappaṭibhāno. Iminā nayena sesā veditabbā. Ettha pana paṭhamo kañci kālaṁ vīmaṁsitvā yuttameva pekkhati tipiṭakacūḷanāgatthero viya. So pana pañhaṁ puṭṭho pariggahetvā yuttappattakāraṇameva katheti. Dutiyo pucchānantarameva yena vā tena vā vacanena paṭibāhati, vīmaṁsitvāpi ca yuttaṁ na pakkheti catunikāyikapiṇḍatissatthero viya. So pana pañhaṁ puṭṭho pañhapariyosānampi nāgameti, yaṁ vā taṁ vā kathetiyeva, vacanatthaṁ panassa vīmaṁsiyamānaṁ katthaci na lagati. Tatiyo pucchāsamakālameva yuttaṁ pekkhati, taṁkhaṇaṁyeva ca naṁ byākaroti tipiṭakacūḷābhayatthero viya. So pana pañhaṁ puṭṭho sīghameva katheti, yuttappattakāraṇo ca hoti. Catuttho puṭṭho samāno neva yuttaṁ pekkhati, na yena vā tena vā paṭibāhituṁ sakkoti, tibbandhakāranimuggo viya hoti lāḷudāyitthero viya.",
  "tika-s0402t47:6": "Paṭibhānasuttavaṇṇanā niṭṭhitā.",
  "tika-s0402t47:7": "3-4. Ugghaṭitaññūsuttādivaṇṇanā",
  "tika-s0402t47:8": "133-4. Tatiye ugghaṭitaññūti ettha ugghaṭanaṁ nāma ñāṇugghaṭanaṁ, ñāṇena ugghaṭitamatteyeva jānātīti attho. Saha udāhaṭavelāyāti udāhāre udāhaṭamatteyeva. Dhammābhisamayo hotīti catusaccadhammassa ñāṇena saddhiṁ abhisamayo. Ayaṁ vuccatīti ayaṁ ‘‘cattāro satipaṭṭhānā’’tiādinā (vibha. 355) nayena saṁkhittena mātikāya ṭhapiyamānāya desanānusārena ñāṇaṁ pesetvā arahattaṁ gaṇhituṁ samattho puggalo ‘‘ugghaṭitaññū’’ti vuccati. Vipañcitaṁ vitthāritameva atthaṁ jānātīti vipañcitaññū. Ayaṁ vuccatīti ayaṁ saṁkhittena mātikaṁ ṭhapetvā vitthārena atthe bhājiyamāne arahattaṁ pāpuṇituṁ samattho puggalo ‘‘vipañcitaññū’’ti vuccati . Uddesādīhi netabboti neyyo. Anupubbena dhammābhisamayoti anukkamena arahattappatti. Byañjanapadameva paramaṁ assāti padaparamo. Na tāya jātiyā dhammābhisamayo hotīti tena attabhāvena jhānaṁ vā vipassanaṁ vā maggaṁ vā phalaṁ vā nibbattetuṁ na sakkotīti attho. Catutthaṁ uttānameva.",
  "tika-s0402t47:9": "Ugghaṭitaññūsuttādivaṇṇanā niṭṭhitā.",
  "tika-s0402t47:10": "5-8. Sāvajjasuttādivaṇṇanā",
  "tika-s0402t47:11": "135-8. Pañcame sāvajjoti sadoso. Sāvajjena kāyakammenāti sadosena pāṇātipātādinā kāyakammena. Itaresupi eseva nayo. Ayaṁ vuccatīti ayaṁ puggalo tīhi dvārehi āyūhanakammassa sadosattā gūthakuṇapādibharito padeso viya ‘‘sāvajjo’’ti vuccati. Sāvajjena bahulanti yassa sāvajjameva kāyakammaṁ bahulaṁ hoti, appaṁ anavajjaṁ. So ‘‘sāvajjena bahulaṁ kāyakammena samannāgato appaṁ anavajjenā’’ti vuccati. Itaresupi eseva nayo. Ko pana evarūpo hotīti? Yo gāmadhammatāya vā nigamadhammatāya vā kadāci karahaci uposathaṁ samādiyati, sīlāni pūreti. Ayaṁ vuccatīti ayaṁ puggalo tīhi dvārehi āyūhanakammesu sāvajjasseva bahulatāya anavajjassa appatāya ‘‘vajjabahulo’’ti vuccati. Yathā hi ekasmiṁ padese dubbaṇṇāni duggandhāni pupphāni rāsikatānassu, tesaṁ upari tahaṁ tahaṁ adhimuttakavassikapāṭalāni patitāni bhaveyyuṁ, evarūpo ayaṁ puggalo veditabbo. Yathā pana ekasmiṁ padese adhimuttakavassikapāṭalāni rāsikatānassu, tesaṁ upari tahaṁ tahaṁ duggandhāni badarapupphādīni patitāni bhaveyyuṁ. Evarūpo tatiyo puggalo veditabbo. Catuttho pana tīhi dvārehi āyūhanakammassa niddosattā ca catumadhurabharitasuvaṇṇavāti viya daṭṭhabbo. Chaṭṭhādīni uttānatthāneva.",
  "tika-s0402t47:12": "Sāvajjasuttādivaṇṇanā niṭṭhitā.",
  "tika-s0402t47:13": "9-10. Dhammakathikasuttādivaṇṇanā",
  "tika-s0402t47:14": "139-140. Navame appañca bhāsatīti sampattaparisāya thokameva katheti. Asahitañcāti kathento ca pana na atthayuttaṁ kālayuttaṁ katheti. Parisā cassa na kusalā hotīti sotuṁ nisinnaparisā cassa yuttāyuttaṁ kāraṇākāraṇaṁ siliṭṭhāsiliṭṭhaṁ na jānātīti attho. Evarūpoti ayaṁ evaṁjātiko bāladhammakathiko evaṁjātikāya bālaparisāya dhammakathikotveva nāmaṁ labhati. Iminā nayena sabbattha attho veditabbo. Ettha ca dveyeva janā sabhāvadhammakathikā, na itare. Itare pana dhammakathikānaṁ anto paviṭṭhattā evaṁ vuttā. Dasamaṁ uttānameva.",
  "tika-s0402t47:15": "Dhammakathikasuttādivaṇṇanā niṭṭhitā.",
  "tika-s0402t47:16": "Puggalavaggavaṇṇanā niṭṭhitā."
}