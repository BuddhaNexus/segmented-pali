{
  "tika-s0303t8:0": "9. Supaṇṇasaṁyuttavaṇṇanā",
  "tika-s0303t8:1": "392-437.Pattānanti ubhosu pakkhesu pattānaṁ. Vaṇṇavantatāyāti atisayena vicittavaṇṇatāya. Atisayattho hi ayaṁ vanta-saddo. Purimanayenāti nāgasaṁyutte paṭhamasutte vuttanayena. Uddharantīti samuddato uddharanti, pathavantarapabbatantarato pana tesaṁ uddharaṇaṁ dukkarameva. Paṇītatareti balena paṇītatare, balavanteti attho. Anuddharaṇīyanāgāti ānubhāvamahantatāya ca vasanaṭṭhānaviduggatāya ca uddharituṁ asakkuṇeyyā nāgā. Te ‘‘sattavidhā’’ti vatvā sarūpato vasanaṭṭhānato ca dassento ‘‘kambalassatarā’’tiādimāha. Tattha kambalassatarā dhataraṭṭhāti ime jātivasena vuttā. Sattasīdantaravāsinoti sattavidhasīdasamuddavāsino. Pathaviṭṭhakāti pathavantaravāsino, tathā pabbataṭṭhakā. Te ca vimānavāsino. Te nāge koci supaṇṇo uddharituṁ na sakkotīti sambandho. Sesanti ‘‘kāyena dvayakārino’’tiādīsu yaṁ vattabbaṁ, taṁ sabbaṁ nāgasaṁyutte vuttanayameva, tattha ca vuttanayeneva attho veditabboti adhippāyo.",
  "tika-s0303t8:2": "Supaṇṇasaṁyuttavaṇṇanā niṭṭhitā."
}