{
  "tika-vin05t17:0": "17. Mañcapīṭhādisaṅghikasenāsanesu paṭipajjitabbavinicchayakathā",
  "tika-vin05t17:1": "82.Vihāresaṅghike seyyaṁ, santharitvāna pakkamoti saṅghike vihāre seyyaṁ santharitvāna aññattha vasitukāmatāya vihārato pakkamanaṁ. Tatrāyaṁ vinicchayo –",
  "tika-vin05t17:2": "‘‘Yo pana bhikkhu saṅghike vihāre seyyaṁ santharitvā vā santharāpetvā vā taṁ pakkamanto neva uddhareyya na uddharāpeyya anāpucchaṁ vā gaccheyya, pācittiya’’nti (pāci. 115) –",
  "tika-vin05t17:3": "Vacanato saṅghike vihāre seyyaṁ sayaṁ santharitvā aññena vā santharāpetvā uddharaṇādīni akatvā parikkhittassa ārāmassa parikkhepaṁ, aparikkhittassa upacāraṁ atikkamantassa pācittiyaṁ.",
  "tika-vin05t17:4": "Tattha seyyā nāma bhisi cimilikā uttarattharaṇaṁ bhūmattharaṇaṁ taṭṭikā cammakhaṇḍo nisīdanaṁ paccattharaṇaṁ tiṇasanthāro paṇṇasanthāroti dasavidhā. Tattha bhisīti mañcakabhisi vā pīṭhakabhisi vā. Cimilikā nāma sudhādiparikammakatāya bhūmiyā vaṇṇānurakkhaṇatthaṁ katā, taṁ heṭṭhā pattharitvā upari kaṭasārakaṁ pattharanti. Uttarattharaṇaṁ nāma mañcapīṭhānaṁ upari attharitabbakapaccattharaṇaṁ. Bhūmattharaṇaṁ nāma bhūmiyaṁ attharitabbā kaṭasārakādivikati. Taṭṭikā nāma tālapaṇṇehi vā vākehi vā katataṭṭikā. Cammakhaṇḍo nāma sīhabyagghadīpitaracchacammādīsupi yaṁ kiñci cammaṁ. Aṭṭhakathāsu hi senāsanaparibhoge paṭikkhittacammaṁ na dissati, tasmā sīhabyagghacammādīnaṁ pariharaṇeyeva paṭikkhepo veditabbo. Nisīdananti sadasaṁ veditabbaṁ. Paccattharaṇanti pāvāro kojavoti ettakameva vuttaṁ. Tiṇasanthāroti yesaṁ kesañci tiṇānaṁ santhāro. Esa nayo paṇṇasanthārepi. Evaṁ pana imaṁ dasavidhaṁ seyyaṁ saṅghike vihāre santharitvā vā santharāpetvā vā pakkamantena āpucchitvā pakkamitabbaṁ, āpucchantena ca bhikkhumhi sati bhikkhu āpucchitabbo, tasmiṁ asati sāmaṇero, tasmiṁ asati ārāmiko, tasmiṁ asati yena vihāro kārito, so vihārasāmiko, tassa vā kule yo koci āpucchitabbo, tasmimpi asati catūsu pāsāṇesu mañcaṁ ṭhapetvā mañce avasesamañcapīṭhāni āropetvā upari bhisiādikaṁ dasavidhampi seyyaṁ rāsiṁ katvā dārubhaṇḍaṁ mattikābhaṇḍaṁ paṭisāmetvā dvāravātapānāni pidahitvā gamiyavattaṁ pūretvā gantabbaṁ.",
  "tika-vin05t17:5": "Sace pana senāsanaṁ ovassati, chadanatthañca tiṇaṁ vā iṭṭhakā vā ānītā honti, sace ussahati, chādetabbaṁ. No ce sakkoti, yo okāso anovassako, tattha mañcapīṭhādīni nikkhipitvā gantabbaṁ. Sace sabbampi ovassati, ussahantena antogāme upāsakānaṁ ghare ṭhapetabbaṁ. Sace tepi ‘‘saṅghikaṁ nāma, bhante, bhāriyaṁ, aggidāhādīnaṁ bhāyāmā’’ti na sampaṭicchanti, abbhokāsepi pāsāṇānaṁ upari mañcaṁ ṭhapetvā sesaṁ pubbe vuttanayeneva nikkhipitvā tiṇehi ca paṇṇehi ca paṭicchādetvā gantuṁ vaṭṭati. Yañhi tattha aṅgamattampi avasissati, taṁ aññesaṁ tattha āgatabhikkhūnaṁ upakāraṁ bhavissatīti. Uddharitvā gacchantena pana mañcapīṭhakavāṭaṁ sabbaṁ apanetvā saṁharitvā cīvaravaṁse laggetvāva gantabbaṁ. Pacchā āgantvā vasanakabhikkhunāpi puna mañcapīṭhaṁ ṭhapayitvā gacchantena tatheva kātabbaṁ. Antokuṭṭato seyyaṁ bahikuṭṭe paññapetvā vasantena gamanakāle puna gahitaṭṭhāneyeva paṭisāmetabbaṁ. Uparipāsādato oropetvā heṭṭhāpāsāde vasantassapi eseva nayo. Rattiṭṭhānadivāṭṭhānesu mañcapīṭhaṁ paññapetvā bahigamanakāle puna gahitaṭṭhāneyeva ṭhapetabbaṁ.",
  "tika-vin05t17:6": "83. Senāsanesu pana ayaṁ āpucchitabbānāpucchitabbavinicchayo – yā tāva bhūmiyaṁ dīghasālā vā paṇṇasālā vā hoti, yaṁ vā rukkhatthambhesu katagehaṁ upacikānaṁ uṭṭhānaṭṭhānaṁ hoti, tato pakkamantena tāva āpucchitvāva pakkamitabbaṁ. Tasmiñhi katipayāni divasāni ajaggiyamāne vammikāva santiṭṭhanti. Yaṁ pana pāsāṇapiṭṭhiyaṁ vā pāsāṇatthambhesu vā katasenāsanaṁ siluccayaleṇaṁ vā sudhālittasenāsanaṁ vā, yattha yattha upacikāsaṅkā natthi, tato pakkamantassa āpucchitvāpi anāpucchitvāpi gantuṁ vaṭṭati, āpucchanaṁ pana vattaṁ. Sace tādisepi senāsane ekena passena upacikā ārohanti, āpucchitvāva gantabbaṁ. Yo pana āgantuko bhikkhu saṅghikasenāsanaṁ gahetvāva santaṁ bhikkhuṁ anuvattanto attano senāsanaṁ aggahetvā vasati, yāva so na gaṇhāti, tāva taṁ senāsanaṁ purimabhikkhusseva palibodho. Yadā pana so senāsanaṁ gahetvā attano issariyena vasati, tato paṭṭhāya āgantukasseva palibodho. Sace ubhopi vibhajitvā gaṇhanti, ubhinnampi palibodho.",
  "tika-vin05t17:7": "Mahāpaccariyaṁ pana vuttaṁ – sace dve tayo ekato hutvā paññapenti, gamanakāle sabbehi āpucchitabbaṁ. Tesu ce paṭhamaṁ gacchanto ‘‘pacchimo jaggissatī’’ti ābhogaṁ katvā gacchati, vaṭṭati , pacchimassa ābhogena mutti natthi. Bahū ekaṁ pesetvā santharāpenti, gamanakāle sabbehi vā āpucchitabbaṁ, ekaṁ vā pesetvā āpucchitabbaṁ. Aññato mañcapīṭhādīni ānetvā aññatra vasitvā gamanakāle tattheva netabbāni. Sace aññato ānetvā vasamānassa añño vuḍḍhataro āgacchati, na paṭibāhitabbo , ‘‘mayā, bhante, aññāvāsato ānītaṁ, pākatikaṁ kareyyāthā’’ti vattabbaṁ. Tena ‘‘evaṁ karissāmī’’ti sampaṭicchite itarassa gantuṁ vaṭṭati. Evaṁ aññattha haritvāpi saṅghikaparibhogena paribhuñjantassa hi naṭṭhaṁ vā jiṇṇaṁ vā corehi vā haṭaṁ gīvā neva hoti, puggalikaparibhogena paribhuñjantassa pana gīvā hoti. Aññassa mañcapīṭhaṁ pana saṅghikaparibhogena vā puggalikaparibhogena vā paribhuñjantassa naṭṭhaṁ gīvāyeva. Antovihāre seyyaṁ santharitvā ‘‘ajjeva āgantvā paṭijaggissāmī’’ti evaṁ sāpekkho nadīpāraṁ gāmantaraṁ vā gantvā yatthassa gamanacittaṁ uppannaṁ, tattheva ṭhito kañci pesetvā āpucchati, nadīpūrarājacorādīsu vā kenaci palibodho hoti upadduto, na sakkoti paccāgantuṁ, evaṁbhūtassa anāpatti.",
  "tika-vin05t17:8": "Vihārassa upacāre pana upaṭṭhānasālāya vā maṇḍape vā rukkhamūle vā seyyaṁ santharitvā vā santharāpetvā vā taṁ pakkamanto neva uddharati na uddharāpeti anāpucchaṁ vā gacchati, dukkaṭaṁ. Vuttappakārañhi dasavidhaṁ seyyaṁ antogabbhādimhi guttaṭṭhāne paññapetvā gacchantassa yasmā seyyāpi senāsanampi upacikāhi palujjati, vammikarāsiyeva hoti, tasmā pācittiyaṁ vuttaṁ. Bahi pana upaṭṭhānasālādīsu paññapetvā gacchantassa seyyāmattameva nasseyya ṭhānassa aguttatāya, na senāsanaṁ, tasmā ettha dukkaṭaṁ vuttaṁ. Mañcapīṭhaṁ pana yasmā na sakkā sahasā upacikāhi khāyituṁ, tasmā taṁ vihārepi santharitvā gacchantassa dukkaṭaṁ. Vihārassūpacāre upaṭṭhānasālāyaṁ maṇḍape rukkhamūlepi santharitvā pakkamantassa dukkaṭameva.",
  "tika-vin05t17:9": "84. ‘‘Yo pana bhikkhu saṅghikaṁ mañcaṁ vā pīṭhaṁ vā bhisiṁ vā kocchaṁ vā ajjhokāse santharitvā vā santharāpetvā vā taṁ pakkamanto neva uddhareyya na uddharāpeyya anāpucchaṁ vā gaccheyya, pācittiya’’nti (pāci. 109) vacanato saṅghikāni pana mañcapīṭhādīni cattāri ajjhokāse santharitvā vā santharāpetvā vā uddharaṇādīni akatvā ‘‘ajjeva āgamissāmī’’ti gacchantassapi thāmamajjhimassa purisassa leḍḍupātātikkame pācittiyaṁ. Ettha kocchaṁ nāma vākamayaṁ vā usīramayaṁ vā muñjamayaṁ vā pabbajamayaṁ vā heṭṭhā ca upari ca vitthataṁ majjhe saṁkhittaṁ paṇavasaṇṭhānaṁ katvā baddhaṁ. Taṁ kira majjhe sīhabyagghacammaparikkhittampi karonti, akappiyacammaṁ nāmettha natthi. Senāsanañhi sovaṇṇamayampi vaṭṭati, tasmā taṁ mahagghaṁ hoti.",
  "tika-vin05t17:10": "‘‘Anujānāmi, bhikkhave, aṭṭha māse avassikasaṅkete maṇḍape vā rukkhamūle vā yattha kākā vā kulalā vā na ūhadanti, tattha senāsanaṁ nikkhipitu’’nti (pāci. 110) vacanato pana vassikavassānamāsāti evaṁ apaññāte cattāro hemantike, cattāro gimhiketi aṭṭha māse sākhāmaṇḍape vā padaramaṇḍape vā rukkhamūle vā nikkhipituṁ vaṭṭati. Yasmiṁ pana kākā vā kulalā vā aññe vā sakuntā dhuvanivāsena kulāvake katvā vasanti, tassa rukkhassa mūle na nikkhipitabbaṁ. ‘‘Aṭṭha māse’’ti vacanato yesu janapadesu vassakāle na vassati, tesu cattāro māse nikkhipituṁ na vaṭṭatiyeva. ‘‘Avassikasaṅkete’’ti vacanato yattha hemante devo vassati, tattha hemantepi ajjhokāse nikkhipituṁ na vaṭṭati. Gimhe pana sabbattha vigatavalāhakaṁ visuddhaṁ nataṁ hoti, evarūpe kāle kenacideva karaṇīyena ajjhokāse mañcapīṭhaṁ nikkhipituṁ vaṭṭati.",
  "tika-vin05t17:11": "85. Abbhokāsikenapi vattaṁ jānitabbaṁ. Tassa hi sace puggalikamañcako atthi, tattheva sayitabbaṁ. Saṅghikaṁ gaṇhantena vettena vā vākena vā vītamañcako gahetabbo, tasmiṁ asati purāṇamañcako gahetabbo, tasmiṁ asati navavāyimo vā onaddhako vā gahetabbo. Gahetvā pana ‘‘ahaṁ ukkaṭṭharukkhamūliko ukkaṭṭhaabbhokāsiko’’ti cīvarakuṭimpi akatvā asamaye ajjhokāse vā rukkhamūle vā paññapetvā nipajjituṁ na vaṭṭati. Sace pana catugguṇenapi cīvarena katā kuṭi atementaṁ rakkhituṁ na sakkoti, sattāhavaddalikādīni bhavanti, bhikkhuno kāyānugatikattā vaṭṭati. Araññe paṇṇakuṭīsu vasantānaṁ sīlasampadāya pasannacittā manussā navaṁ mañcapīṭhaṁ denti ‘‘saṅghikaparibhogena paribhuñjathā’’ti, vasitvā gacchantehi sāmantavihāre sabhāgabhikkhūnaṁ pesetvā gantabbaṁ, sabhāgānaṁ abhāvena anovassake nikkhipitvā gantabbaṁ, anovassake asati rukkhe laggetvā gantabbaṁ. Cetiyaṅgaṇe sammajjaniṁ gahetvā bhojanasālaṅgaṇaṁ vā uposathāgāraṅgaṇaṁ vā pariveṇadivāṭṭhānaaggisālādīsu vā aññataraṁ sammajjitvā dhovitvā puna sammajjanimāḷakeyeva ṭhapetabbā. Uposathāgārādīsu aññatarasmiṁ gahetvā avasesāni sammajjantassapi eseva nayo.",
  "tika-vin05t17:12": "Yo pana bhikkhācāramaggaṁ sammajjanto gantukāmo hoti, tena sammajjitvā sace antarāmagge sālā atthi, tattha ṭhapetabbā. Sace natthi, valāhakānaṁ anuṭṭhitabhāvaṁ sallakkhetvā ‘‘yāvāhaṁ gāmato nikkhamāmi, tāva na vassissatī’’ti jānantena yattha katthaci nikkhipitvā puna paccāgacchantena pākatikaṭṭhāne ṭhapetabbā. ‘‘Sace vassissatīti jānanto ajjhokāse ṭhapeti, dukkaṭa’’nti mahāpaccariyaṁ vuttaṁ. Sace pana tatra tatreva sammajjanatthāya sammajjanī nikkhittā hoti, taṁ taṁ ṭhānaṁ sammajjitvā tatra tatreva nikkhipituṁ vaṭṭati, āsanasālaṁ sammajjantena vattaṁ jānitabbaṁ. Tatridaṁ vattaṁ – majjhato paṭṭhāya pādaṭṭhānābhimukhā vālikā haritabbā, kacavaraṁ hatthehi gahetvā bahi chaḍḍetabbaṁ.",
  "tika-vin05t17:13": "86. Sace vuttappakāraṁ catubbidhampi saṅghikaṁ senāsanaṁ ajjhokāse vā rukkhamūle vā maṇḍape vā anupasampannena santharāpeti, yena santharāpitaṁ, tassa palibodho. Sace pana upasampannena santharāpeti, yena santhataṁ, tassa palibodho. Tatrāyaṁ vinicchayo (pāci. aṭṭha. 111) – thero bhojanasālāyaṁ bhattakiccaṁ katvā daharaṁ āṇāpeti ‘‘gaccha divāṭṭhāne mañcapīṭhaṁ paññapehī’’ti. So tathā katvā nisinno, thero yathāruci vicaritvā tattha gantvā thavikaṁ vā uttarāsaṅgaṁ vā ṭhapeti, tato paṭṭhāya therassa palibodho. Nisīditvā sayaṁ gacchanto neva uddharati na uddharāpeti, leḍḍupātātikkame pācittiyaṁ. Sace pana thero tattha thavikaṁ vā uttarāsaṅgaṁ vā aṭṭhapetvā caṅkamantova daharaṁ ‘‘gaccha tva’’nti bhaṇati, tena ‘‘idaṁ, bhante, mañcapīṭha’’nti ācikkhitabbaṁ. Sace thero vattaṁ jānāti, ‘‘tvaṁ gaccha, ahaṁ pākatikaṁ karissāmī’’ti vattabbaṁ. Sace bālo hoti anuggahitavatto, ‘‘gaccha, mā idha tiṭṭha, neva nisīdituṁ na nipajjituṁ demī’’ti daharaṁ tajjetiyeva. Daharena ‘‘bhante, sukhaṁ sayathā’’ti kappaṁ labhitvā vanditvā gantabbaṁ. Tasmiṁ gate therasseva palibodho, purimanayeneva cassa āpatti veditabbā.",
  "tika-vin05t17:14": "Atha pana āṇattikkhaṇeyeva daharo ‘‘mayhaṁ bhaṇḍe bhaṇḍadhovanādi kiñci karaṇīyaṁ atthī’’ti vadati, thero pana taṁ ‘‘paññapetvā gacchāhī’’ti vatvā bhojanasālato nikkhamitvā aññattha gacchati, pāduddhārena kāretabbo . Sace tattheva gantvā nisīdati, purimanayeneva cassa leḍḍupātātikkame āpatti. Sace pana thero sāmaṇeraṁ āṇāpeti, sāmaṇere tattha mañcapīṭhaṁ paññapetvā nisinnepi bhojanasālato aññattha gacchanto pāduddhārena kāretabbo. Gantvā nisinno puna gamanakāle leḍḍupātātikkame āpattiyā kāretabbo. Sace pana āṇāpento ‘‘mañcapīṭhaṁ paññapetvā tattheva nisīdā’’ti āṇāpeti, yatricchati, tatra gantvā āgantuṁ labhati. Sayaṁ pana pākatikaṁ akatvā gacchantassa leḍḍupātātikkame pācittiyaṁ. Antarasannipāte mañcapīṭhādīni paññapetvā nisinnehi gamanakāle ārāmikānaṁ ‘‘idaṁ paṭisāmethā’’ti vattabbaṁ, avatvā gacchantānaṁ leḍḍupātātikkame āpatti.",
  "tika-vin05t17:15": "87. Mahādhammassavanaṁ nāma hoti, tattha uposathāgāratopi bhojanasālatopi āharitvā mañcapīṭhāni paññapenti, āvāsikānaṁyeva palibodho. Sace āgantukā ‘‘idaṁ amhākaṁ upajjhāyassa, idaṁ ācariyassā’’ti gaṇhanti, tato paṭṭhāya tesaṁ palibodho. Gamanakāle pākatikaṁ akatvā leḍḍupātaṁ atikkamantānaṁ āpatti. Mahāpaccariyaṁ pana vuttaṁ ‘‘yāva aññe na nisīdanti, tāva yehi paññattaṁ, tesaṁ bhāro, aññesu āgantvā nisinnesu nisinnakānaṁ bhāro. Sace te anuddharitvā vā anuddharāpetvā vā gacchanti, dukkaṭaṁ. Kasmā? Anāṇattiyā paññapitattā’’ti. Dhammāsane paññatte yāva ussārako vā dhammakathiko vā nāgacchati, tāva paññāpakānaṁ palibodho. Tasmiṁ āgantvā nisinne tassa palibodho. Sakalaṁ ahorattaṁ dhammassavanaṁ hoti, añño ussārako vā dhammakathiko vā uṭṭhāti, añño nisīdati, yo yo āgantvā nisīdati, tassa tasseva bhāro. Uṭṭhahantena pana ‘‘idamāsanaṁ tumhākaṁ bhāro’’ti vatvā gantabbaṁ. Sacepi itarasmiṁ anāgate paṭhamaṁ nisinno uṭṭhāya gacchati, tasmiñca antoupacāraṭṭheyeva itaro āgantvā nisīdati, uṭṭhāya gato āpattiyā na kāretabbo. Sace pana itarasmiṁ anāgateyeva paṭhamaṁ nisinno uṭṭhāyāsanā leḍḍupātaṁ atikkamati, āpattiyā kāretabbo. ‘‘Sabbattha leḍḍupātātikkame paṭhamapāde dukkaṭaṁ, dutiyapāde pācittiya’’nti ayaṁ nayo mahāpaccariyaṁ vuttoti.",
  "tika-vin05t17:16": "88. Sace pana vuttappakārasenāsanato aññaṁ saṅghikaṁ cimilikaṁ vā uttarattharaṇaṁ vā bhūmattharaṇaṁ vā taṭṭikaṁ vā cammakhaṇḍaṁ vā pādapuñchaniṁ vā phalakapīṭhaṁ vā ajjhokāse santharitvā vā santharāpetvā vā taṁ pakkamanto neva uddharati na uddharāpeti anāpucchaṁ vā gacchati, dukkaṭaṁ. Ādhārakaṁ pattapidhānakaṁ pādakaṭhalikaṁ tālavaṇṭaṁ bījanipattakaṁ yaṁ kiñci dārubhaṇḍaṁ antamaso pānīyauḷuṅkaṁ pānīyasaṅkhaṁ ajjhokāse nikkhipitvā gacchantassapi dukkaṭaṁ. Ajjhokāse rajanaṁ pacitvā rajanabhājanaṁ rajanauḷuṅko rajanadoṇikāti sabbaṁ aggisālāya paṭisāmetabbaṁ. Sace aggisālā natthi, anovassake pabbhāre nikkhipitabbaṁ. Tasmimpi asati yattha olokentā bhikkhū passanti, tādise ṭhāne ṭhapetvā gantuṁ vaṭṭati. Aññapuggalike pana mañcapīṭhādisenāsanepi dukkaṭameva. Ettha pana ‘‘yasmiṁ vissāsaggāho na ruhati, tassa santake dukkaṭaṁ. Yasmiṁ pana vissāsaggāho ruhati, tassa santakaṁ attano puggalikameva hotī’’ti mahāpaccariyādīsu vuttaṁ. Attano puggalike pana anāpattiyeva. Yo bhikkhu vā sāmaṇero vā ārāmiko vā lajjī hoti, attano palibodhaṁ viya maññati, tathārūpaṁ anāpucchitvā gacchantassapi anāpatti. Yo pana ātape otāpento ‘‘āgantvā uddharissāmī’’ti gacchati, tassapi anāpatti.",
  "tika-vin05t17:17": "Iti pāḷimuttakavinayavinicchayasaṅgahe",
  "tika-vin05t17:18": "Mañcapīṭhādisaṅghikasenāsanesu",
  "tika-vin05t17:19": "Paṭipajjitabbavinicchayakathā samattā."
}