{
  "tika-abh08t45:0": "21. Ekavīsatimo paricchedo",
  "tika-abh08t45:1": "Paṭipadāñāṇadassanavisuddhiniddesavaṇṇanā",
  "tika-abh08t45:2": "1298.Aṭṭhañāṇavasenevāti udayabbayañāṇādīnaṁ aṭṭhannaṁ ñāṇānaṁ vasena. Vipassanācārassa matthakappattiyā saṅkhārupekkhāñāṇaṁ sikhāpattā vipassanā. Sikhāpatti panassā udayabbayañāṇādīnaṁ aṭṭhañāṇānaṁ vasenāti āha ‘‘aṭṭhañāṇavasenā’’ti. Navamanti saccānulomikañāṇaṁ. Iti udayabbayādīni aṭṭha, idañca navamañāṇaṁ paṭipadāñāṇadassananti pavuccati. Paṭipajjati etāya ariyamaggoti paṭipadā, udayabbayādīnaṁ jānanaṭṭhena, paccakkhato dassanaṭṭhena ñāṇadassanañcāti katvā.",
  "tika-abh08t45:3": "1299. Tāni pana ñāṇāni sarūpato dassetuṁ ‘‘aṭṭha ñāṇānī’’tiādi vuttaṁ. Tattha udayabbayānupassanāñāṇaṁ kiñcāpi tīraṇapariññāya patiṭṭhaṁ, tathāpi yathāvuttaṭṭhena paṭipadāñāṇadassanampi hotiyevāti tampi idha vuttaṁ. Itarattha pana uppannamattaṁ appaguṇaṁ sandhāya vuttaṁ. Appaguṇañhi niccasaññādipahānasiddhiyā pahānapariññāya adhiṭṭhānabhūtaṁ. Yato tadadhigamena aṭṭhārasasu mahāvipassanāsu ekaccā adhigatāva honti. Na hi udayabbayānaṁ paccakkhato paṭivedhena vinā sāmaññākārānaṁ tīraṇamattena sātisayaṁ paṭipakkhappahānaṁ sambhavati. Asati ca paṭipakkhappahāne kuto ñāṇādīnaṁ vajiramiva avihatavegatā tikhiṇavisadāditā vā, tasmā paguṇabhāvappattaṁ udayabbayañāṇaṁ pahānapariññāpakkhiyameva daṭṭhabbaṁ.",
  "tika-abh08t45:4": "1300-2.Bhaṅgeti saṅkhārānaṁ bhaṅge. Yathābhūtadassāvī bhāyati etasmāti bhayaṁ, tebhūmakadhammā, tesu bhayato upatiṭṭhantesu bhāyitabbākāraggāhiñāṇaṁ bhayeñāṇaṁ. Tathā hetaṁ ‘‘bhayatupaṭṭhānañāṇa’’nti vuccati. Muccituṁ icchatīti muccitukamyaṁ, cittaṁ, puggalo vā, tassa bhāvo muccitukamyatā, taṁ pana ñāṇamevāti āha ‘‘ñāṇaṁ muccitukamyatā’’ti. Puna paṭisaṅkhānākārena pavattaṁ ñāṇaṁ paṭisaṅkhānupassanāñāṇaṁ. Nirapekkhatāya saṅkhārānaṁ upekkhanavasena pavattaṁ ñāṇaṁ saṅkhārupekkhāñāṇaṁ. Gāthābandhatthaṁ pana visandhiniddeso. Oḷārikoḷārikassa saccapaṭicchādakatamassa vigamanena saccapaṭivedhānukūlattā saccānulomikaṁ. Taṁ pana idanti āha ‘‘saccānulomañāṇanti, anulomaṁ pavuccatī’’ti.",
  "tika-abh08t45:5": "1303. Nanu ca udayabbayañāṇassa pageva siddhattā kimatthaṁ puna tatthāpi abhiyogoti ce? Aniccādilakkhaṇasallakkhaṇatthaṁ. Udayabbayañāṇañhi heṭṭhā dasahi upakkilesehi upakkiliṭṭhaṁ hutvā yāthāvasarasato tilakkhaṇaṁ sallakkhetuṁ nāsakkhi, upakkilesavinimuttaṁ pana sakkoti, tasmā lakkhaṇasallakkhaṇatthaṁ puna tattheva yogo kātabbo. Lakkhaṇāni cassa udayabbayādīnaṁ amanasikārā, santatiiriyāpathaghanachannatāya ca nopaṭṭhahanti, tasmā udayabbayaṁ manasi katvā santatiṁ ugghāṭetvā aniccalakkhaṇaṁ, abhiṇhapīḷanaṁ pariggahetvā iriyāpathaṁ ugghāṭetvā dukkhalakkhaṇaṁ, dhātuyo vinibbhujitvā ghanavinibbhogaṁ katvā anattalakkhaṇañca sallakkhetvā ‘‘aniccā dukkhā anattā’’ti saṅkhārā punappunaṁ sammasitabbā. Tassevaṁ tulayato tīrayato yadā saṅkhāragataṁ attano lahuupaṭṭhānena, ñāṇassa ca tikkhatāya tirohituppādādibhedaṁ bhijjamānameva upaṭṭhāti, bhaṅgeyeva tassa ñāṇaṁ santiṭṭhati, tadā bhaṅgānupassanā nāma vipassanāñāṇaṁ adhigataṁ hoti. Tassa tadeva saṅkhāranirodhārammaṇabhaṅgānupassanaṁ āsevantassa yadā sabbabhavayonigatiṭṭhitinivāsesu saṅkhārā bhijjanasabhāvatāya yakkharakkhasādayo viya mahābhayaṁ hutvā upaṭṭhahanti, tadāssa bhayatupaṭṭhānañāṇaṁ adhigataṁ hoti. Kiṁ panidaṁ ñāṇaṁ bhāyatīti? Na bhāyati. Tañhi ‘‘atītā saṅkhārā niruddhā, paccuppannā nirujjhanti, anāgatā nirujjhissantī’’ti tīraṇamattameva hoti, byasanāpannānaṁ pana sabbasaṅkhārānaṁ bhayato upaṭṭhitānaṁ gahaṇena bhayatupaṭṭhānañāṇanti vuccatīti.",
  "tika-abh08t45:6": "Tassa taṁ bhayatupaṭṭhānañāṇaṁ āsevantassa yadā sabbabhavagatesu saṅkhāresu tāṇaṁ vā leṇaṁ vā parāyaṇaṁ vā na paññāyati, ukkhittāsiko viya paccāmitto sādīnavā eva saṅkhārā upaṭṭhahanti, tassa saṅkhārānaṁ ādīnavameva passantassa ādīnavañāṇaṁ nāma uppannaṁ hoti. Tassevaṁ sabbasaṅkhāre ādīnavato passantassa yadā tibhavapariyāpannesu nibbedo uppajjati, ukkaṇṭhā saṇṭhahanti, sabbasaṅkhāravisaṁyutte santipade abhiratiṁ paṭilabhati, tadāssa nibbidānupassanaṁ nāma ñāṇaṁ uppannaṁ hoti. Tassa yadā iminā nibbidāñāṇena sabbasaṅkhāresu nibbindantassa ekasaṅkhārepi cittaṁ na sajjati, sabbasmā saṅkhārato sappamukhagatassa viya maṇḍūkassa muccitukāmatā uppajjati, tadā muccitukamyatāñāṇaṁ nāma uppannaṁ hoti. Tassevaṁ sabbasaṅkhārehi muccitukāmassa niccasukhasubhaattākārena pana upaṭṭhituṁ asamatthataṁ pāpetvā muccanassa upāyasampādanatthaṁ aniccantikatādīhi aniccalakkhaṇaṁ, abhiṇhapaṭipīḷanatādīhi dukkhalakkhaṇaṁ, ajaññakatādīhi paṭikkūlataṁ, tucchatādīhi anattalakkhaṇañca āropetvā sabbasaṅkhāragataṁ pariggaṇhantassa paṭisaṅkhānupassanāñāṇaṁ nāma uppannaṁ hoti. Tena panevaṁ pariggahitasaṅkhārena yā sā ‘‘suññamidaṁ attena vā attaniyena vā’’tiādinā dvikoṭikādibhedā suññatā vuttā, sā pariggahetabbā. Tassevaṁ suññato disvā tilakkhaṇaṁ āropetvā sammasantassa yadā bhayañca nandiñca vippahāya vissaṭṭhabhariyassa viya saṅkhāragatesu upekkhā santiṭṭhati, tīsu bhavesu cittaṁ na sampasāriyati, tadāssa saṅkhārupekkhāñāṇaṁ nāma uppannaṁ hoti. Taṁ panetaṁ yāva nibbānaṁ na passati, tāva disākāko viya kūpakayaṭṭhiṁ punappunaṁ saṅkhārameva anabhimatampi nissāya saṅkhāravicinanepi majjhattameva hutvā tiṭṭhati. Tena vuttaṁ ‘‘etesu pana ñāṇesū’’tiādi.",
  "tika-abh08t45:7": "1306.Vipassanā…pe… vuṭṭhānagāminīti sikhaṁ uttamabhāvaṁ pattattā sikhāpattā. Vuṭṭhānaṁ gacchatīti vuṭṭhānagāminī. ‘‘Vuṭṭhāna’’nti hi bahiddhā nimittabhūtā abhiniviṭṭhavatthuto ceva ajjhattappavattato ca vuṭṭhahanato maggo vuccati, taṁ gacchatīti vuṭṭhānagāminī, maggena saddhiṁ ghaṭīyatīti attho.",
  "tika-abh08t45:8": "1307.Tanti yaṁ sikhāpattā vipassanā saccānulomañāṇanti ca vuccati, taṁ saṅkhārupekkhāñāṇaṁ. Āsevantassāti punappunaṁ sammasanavasena sevantassa bhāventassa bahulīkarontassa. Tassa hi adhimokkhasaddhā bhāvanāvasena balavatarā nibbattissati, vīriyaṁ supaggahitaṁ paṭipakkhavidhamanasamatthaṁ hoti, ārammaṇābhimukhabhāvena sati supatiṭṭhitā hoti, passaddhisukhānaṁ sātisayatāya cittaṁ susamāhitaṁ, tatova anulomañāṇuppattiyā paccayo bhavituṁ samatthā tikkhatamā saṅkhārupekkhā uppajjati.",
  "tika-abh08t45:9": "1308-12.Aniccā…pe… votarateva sāti aniccādīsu ekena ākārena sammasantī sattakkhattuṁ pavattitvā bhijjantī bhavaṅgaṁ otiṇṇā nāma hoti, tato paraṁ bhavaṅgavāroti katvā . Saṅkhārupekkhākatanayenāti aniccādinā ārammaṇakaraṇavaseneva saṅkhārupekkhāya katanayena, na sammasitanayena. Tenāha ‘‘aniccādi…pe… kurumāna’’nti. Bhavaṅgāvaṭṭanaṁ katvāti bhavaṅgassa nivattanaṁ katvā cittassa bhavaṅgavasena pavattituṁ adatvā. Parikammanti maggassa parikammattā paṭisaṅkhārakattā. Upacāranti maggassa āsannattā, samīpacārittā vā.",
  "tika-abh08t45:10": "1313-6. Anulomattaṁ sayameva vadati ‘‘purimāna’’ntiādinā. Idañhi aniccalakkhaṇādivasena saṅkhāre ārabbha pavattattā, ‘‘udayabbayavantānaṁyeva vata dhammānaṁ udayabbayañāṇaṁ uppādavaye addasā’’ti ca ‘‘bhaṅgavantānaṁyeva vata bhaṅgānupassanaṁ bhaṅgamaddasā’’ti ca ‘‘sabhayaṁyeva vata bhayatupaṭṭhānassa bhayato upaṭṭhita’’nti ca ‘‘sādīnaveyeva vata ādīnavānupassanaṁ ādīnavamaddasā’’ti ca ‘‘nibbinditabbeyeva vata nibbidāñāṇaṁ nibbinda’’nti ca ‘‘muccitabbamhiyeva vata muccitukamyatāñāṇaṁ muccitukāmaṁ jāta’’nti ca ‘‘paṭisaṅkhātabbameva vata paṭisaṅkhāñāṇena paṭisaṅkhāta’’nti ca ‘‘upekkhitabbaṁyeva vata saṅkhārupekkhāya upekkhita’’nti ca atthato vadamānaṁ viya imesañca aṭṭhannaṁ ñāṇānaṁ katakiccatāya anulometi sabbāsaṁyeva vipassanānaṁ lakkhaṇattayasammasanakiccattā, tathā upari ca ariyamagge sattatiṁsāya bodhipakkhiyadhammānaṁ tāya paṭipadāya pattabbatāya. Na hi anulomañāṇe thūlathūlasaccapaṭicchādakasaṁkilesavikkhambhanavasena appavattante gotrabhuñāṇaṁ uppajjati, gotrabhuñāṇe ca anuppanne maggañāṇaṁ na uppajjati, tasmā purimapacchimānaṁ bhāgānaṁ anulomattā ‘‘anulomanti saññita’’nti. Tenevāti heṭṭhimañāṇānaṁ anulomamukhena, upari bodhipakkhiyānaṁ anulomanato ca. Saccānulomañāṇanti pavuccati maggasaccassa anulomikattā. Vuṭṭhānagāminiyāti saṅkhārārammaṇāya vuṭṭhānagāminiyā vipassanāya. Pariyosānanti purimā koṭi. Saṅkhārārammaṇavipassanāsu hi ayaṁ visesato vuṭṭhānagāminivipassanāti. Asaṅkhatārammaṇaṁ pana sabbena sabbaṁ ariyamaggasaṅkhātaṁ vuṭṭhānaṁ gacchati upetīti. Tatopi hi visesato ‘‘vuṭṭhānagāminivipassanā’’ti vattabbataṁ labhatīti āha ‘‘ñeyyaṁ sabbappakārenā’’tiādi.",
  "tika-abh08t45:11": "1317-8.Kittitāti thomitā, ariyamaggādhiṭṭhānatāya mahantānaṁ sīlakkhandhādīnaṁ esanato gavesanato mahesinā sammāsambuddhena. Santakilesatāya santā. Yoganti bhāvanaṁ, bhāvanābhiyogaṁ vā.",
  "tika-abh08t45:12": "Iti abhidhammatthavikāsiniyā nāma",
  "tika-abh08t45:13": "Abhidhammāvatārasaṁvaṇṇanāya",
  "tika-abh08t45:14": "Paṭipadāñāṇadassanavisuddhiniddesavaṇṇanā niṭṭhitā."
}