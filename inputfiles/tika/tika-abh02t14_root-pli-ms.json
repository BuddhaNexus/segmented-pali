{
  "tika-abh02t14:0": "15. Paṭisambhidāvibhaṅgo",
  "tika-abh02t14:1": "1. Suttantabhājanīyaṁ",
  "tika-abh02t14:2": "1. Saṅgahavāravaṇṇanā",
  "tika-abh02t14:3": "718.Esevanayoti saṅkhepena dassetvā tameva nayaṁ vitthārato dassetuṁ ‘‘dhammappabhedassa hī’’tiādimāha. Niruttipaṭibhānappabhedā tabbisayānaṁ atthādīnaṁ paccayuppannādibhedehi bhinditvā veditabbā.",
  "tika-abh02t14:4": "‘‘Yaṁ kiñci paccayasamuppanna’’nti etena saccahetudhammapaccayākāravāresu āgatāni dukkhādīni gahitāni. Saccapaccayākāravāresu nibbānaṁ, pariyattivāre bhāsitattho, abhidhammabhājanīye vipāko kiriyañcāti evaṁ pāḷiyaṁ vuttānameva vasena pañca atthā veditabbā, tathā dhammā ca.",
  "tika-abh02t14:5": "Vidahatīti nibbattakahetuādīnaṁ sādhāraṇaṁ nibbacanaṁ, tadatthaṁ pana vibhāvetumāha ‘‘pavatteti ceva pāpeti cā’’ti. Tesu purimo attho maggavajjesu daṭṭhabbo. Bhāsitampi hi avabodhanavasena atthaṁ pavattetīti. Maggo pana nibbānaṁ pāpetīti tasmiṁ pacchimo.",
  "tika-abh02t14:6": "Dhammaniruttābhilāpeti ettha dhamma-saddo sabhāvavācakoti katvā āha ‘‘yā sabhāvaniruttī’’ti, aviparītaniruttīti attho. Tassā abhilāpeti tassā niruttiyā avacanabhūtāya paññattiyā abhilāpeti keci vaṇṇayanti. Evaṁ sati paññatti abhilapitabbā , na vacananti āpajjati, na ca vacanato aññaṁ abhilapitabbaṁ uccāretabbaṁ atthi, athāpi phassādivacanehi bodhetabbaṁ abhilapitabbaṁ siyā, evaṁ sati atthadhammavajjaṁ tehi bodhetabbaṁ na vijjatīti tesaṁ niruttibhāvo āpajjati. ‘‘Phassoti ca sabhāvanirutti, phassaṁ phassāti na sabhāvaniruttī’’ti dassitovāyamattho, na ca avacanaṁ evaṁpakāraṁ atthi, tasmā vacanabhūtāya eva tassā sabhāvaniruttiyā abhilāpe uccāraṇeti attho daṭṭhabbo.",
  "tika-abh02t14:7": "Taṁ sabhāvaniruttiṁ saddaṁ ārammaṇaṁ katvā paccavekkhantassa tasmiṁ sabhāvaniruttābhilāpe pabhedagataṁ ñāṇaṁ niruttipaṭisambhidāti vuttattā niruttisaddārammaṇāya sotaviññāṇavīthiyā parato manodvāre niruttipaṭisambhidā pavattatīti vadanti. ‘‘Niruttipaṭisambhidā paccuppannārammaṇā’’ti ca vacanaṁ saddaṁ gahetvā pacchā jānanaṁ sandhāya vuttanti. Evaṁ pana aññasmiṁ paccuppannārammaṇe aññaṁ paccuppannārammaṇanti vuttanti āpajjati. Yathā pana dibbasotañāṇaṁ manussāmanussādisaddappabhedanicchayassa paccayabhūtaṁ taṁ taṁ saddavibhāvakaṁ, evaṁ sabhāvāsabhāvaniruttinicchayassa paccayabhūtaṁ paccuppannasabhāvaniruttisaddārammaṇaṁ taṁvibhāvakañāṇaṁ niruttipaṭisambhidāti vuccamāne na pāḷivirodho hoti. Taṁ sabhāvaniruttiṁ saddaṁ ārammaṇaṁ katvā paccavekkhantassāti ca paccuppannasaddārammaṇaṁ paccavekkhaṇaṁ pavattayantassāti na na sakkā vattuṁ. Tampi hi ñāṇaṁ sabhāvaniruttiṁ vibhāventaṁyeva taṁtaṁsaddapaccavekkhaṇānantaraṁ taṁtaṁpabhedanicchayahetuttā niruttiṁ bhindantaṁ paṭivijjhantameva uppajjatīti ca pabhedagatampi hotīti. Sabhāvaniruttīti māgadhabhāsā adhippetāti tato aññaṁ sakkaṭanāmādisaddaṁ sandhāya ‘‘aññaṁ panā’’ti āha. Byañjananti nipātapadamāha.",
  "tika-abh02t14:8": "Kathitaṁ aṭṭhakathāyaṁ. Bodhimaṇḍa-saddo paṭhamābhisambuddhaṭṭhāne eva daṭṭhabbo, na yattha katthaci bodhirukkhassa patiṭṭhitaṭṭhāne. Suvaṇṇasalākanti seṭṭhasalākaṁ, dhammadesanatthaṁ salākaṁ gahetvāti attho, na paṭisambhidāyaṁ ṭhitena pavāritaṁ, tasmā paṭisambhidāto aññeneva pakārena jānitabbato na sakkaṭabhāsājānanaṁ paṭisambhidākiccanti adhippāyo.",
  "tika-abh02t14:9": "Idaṁ kathitanti māgadhabhāsāya sabhāvaniruttitāñāpanatthaṁ idaṁ idāni vattabbaṁ kathitanti attho. Chaddantavāraṇa (jā. 1.16.97 ādayo) -tittirajātakādīsu (jā. 1.4.73 ādayo) tiracchānesu ca māgadhabhāsā ussannā, na oṭṭakādibhāsā sakkaṭaṁ vā.",
  "tika-abh02t14:10": "Tatthāti māgadhasesabhāsāsu. Sesā parivattanti ekantena kālantare aññathā honti vinassanti ca. Māgadhā pana katthaci kadāci parivattantīpi na sabbattha sabbadā sabbathā ca parivattati, kappavināsepi tiṭṭhatiyevāti ‘‘ayamevekā na parivattatī’’ti āha. Papañcoti cirāyananti attho. Buddhavacanameva cetassa visayo, teneva ‘‘nelaṅgo setapacchādo’’ti gāthaṁ pucchito citto gahapati ‘‘‘kiṁ nu kho etaṁ, bhante, bhagavatā bhāsita’nti? ‘Evaṁ gahapatī’ti. ‘Tena hi, bhante, muhuttaṁ āgametha, yāvassa atthaṁ pekkhāmī’’’ti (saṁ. ni. 4.347) āhāti vadanti.",
  "tika-abh02t14:11": "Sabbatthakañāṇanti atthādīsu ñāṇaṁ. Tañhi sabbesu tesu tīsu catūsupi vā pavattattā, kusalakiriyabhūtāya paṭibhānapaṭisambhidāya dhammatthabhāvato tīsu eva vā pavattattā ‘‘sabbatthakañāṇa’’nti vuttaṁ. Imāni ñāṇāni idamatthajotakānīti sātthakānaṁ paccavekkhitabbattā sabbo attho etassātipi sabbatthakaṁ, sabbasmiṁ khittanti vā. Sekkhe pavattā arahattappattiyā visadā hontīti vadanti. Pubbayogo viya pana arahattappatti arahatopi paṭisambhidāvisadatāya paccayo na na hotīti pañcannampi yathāyogaṁ sekkhāsekkhapaṭisambhidāvisadattakāraṇatā yojetabbā.",
  "tika-abh02t14:12": "Pucchāya parato pavattā kathāti katvā aṭṭhakathā ‘‘paripucchā’’ti vuttā. Paṭipattiṁ pūretabbaṁ maññissantīti paṭipattigarutāya lābhaṁ hīḷentena satasahassagghanakampi kambalaṁ vāsiyā koṭṭetvā paribhaṇḍakaraṇaṁ mayā kataṁ āvajjitvā lābhagaruno pariyattidharā dhammakathikāva bhavituṁ na maññissantīti vuttaṁ hoti. Ettha ca therassa kaṅkhuppattiyā pubbe avisadataṁ dassetvā arahattappattassa pañhavissajjanena arahattappattiyā visadatā dassitā. Tissatthero anantaraṁ vutto tissatthero evāti vadanti.",
  "tika-abh02t14:13": "Pabhedo nāma maggehi adhigatānaṁ paṭisambhidānaṁ pabhedagamanaṁ. Adhigamo tehi paṭilābho, tasmā so lokuttaro, pabhedo kāmāvacaro daṭṭhabbo. Na pana tathāti yathā adhigamassa balavapaccayo hoti, na tathā pabhedassāti attho. Idāni pariyattiyādīnaṁ adhigamassa balavapaccayattābhāvaṁ, pubbayogassa ca balavapaccayattaṁ dassento ‘‘pariyattisavanaparipucchā hī’’tiādimāha. Tattha paṭisambhidā nāma natthīti paṭisambhidādhigamo natthīti adhippāyo. Idāni yaṁ vuttaṁ hoti, taṁ dassento ‘‘ime panā’’tiādimāha. Pubbayogādhigamā hi dvepi visadakāraṇāti ‘‘pubbayogo pabhedassa balavapaccayo hotī’’ti vuttanti.",
  "tika-abh02t14:14": "Saṅgahavāravaṇṇanā niṭṭhitā.",
  "tika-abh02t14:15": "2. Saccavārādivaṇṇanā",
  "tika-abh02t14:16": "719. Hetuvāre kālattayepi hetuphaladhammā ‘‘atthā’’ti vuttā, tesañca hetudhammā ‘‘dhammā’’ti, dhammavāre veneyyavasena atītānañca saṅgahitattā ‘‘uppannā samuppannā’’tiādi na vuttanti atītapaccuppannā ‘‘atthā’’ti vuttā, taṁnibbattakā ca ‘‘dhammā’’ti idametesaṁ dvinnampi vārānaṁ nānattaṁ.",
  "tika-abh02t14:17": "Saccavārādivaṇṇanā niṭṭhitā.",
  "tika-abh02t14:18": "Suttantabhājanīyavaṇṇanā niṭṭhitā.",
  "tika-abh02t14:19": "2. Abhidhammabhājanīyavaṇṇanā",
  "tika-abh02t14:20": "725.Avuttattāti ‘‘tesaṁ vipāke ñāṇa’’nti sāmaññena vatvā visesena avuttattāti adhippāyo. Ettha ca kiriyānaṁ avipākattā dhammabhāvo na vuttoti. Yadi evaṁ vipākā na hontīti atthabhāvo ca na vattabboti? Na, paccayuppannattā. Evañce kusalākusalānampi atthabhāvo āpajjatīti. Nappaṭisiddho, vipākassa pana padhānahetutāya pākaṭattā dhammabhāvova tesaṁ vutto. Kiriyānaṁ paccayattā dhammabhāvo āpajjatīti ce? Nāyaṁ doso appaṭisiddhattā, kammaphalasambandhassa pana ahetuttā dhammabhāvo na vutto. Apica ‘‘ayaṁ imassa paccayo, idaṁ paccayuppanna’’nti evaṁ bhedaṁ akatvā kevalaṁ kusalākusale vipākakiriyadhamme ca sabhāvato paccavekkhantassa dhammapaṭisambhidā atthapaṭisambhidā ca hotītipi tesaṁ atthadhammatā na vuttāti veditabbā . Kusalākusalavāresu ca dhammapaṭisambhidā kusalākusalānaṁ paccayabhāvaṁ sattivisesaṁ sanipphādetabbataṁ passantī nipphādetabbāpekkhā hotīti taṁsambandheneva ‘‘tesaṁ vipāke ñāṇaṁ atthapaṭisambhidā’’ti vuttaṁ. Sabhāvadassanamattameva pana atthapaṭisambhidāya kiccaṁ nipphannaphalamattadassanatoti tassā nipphādakānapekkhattā vipākavāre ‘‘tesaṁ vipaccanake ñāṇaṁ dhammapaṭisambhidā’’ti na vuttanti veditabbaṁ.",
  "tika-abh02t14:21": "Sabhāvapaññattiyāti na sattādipaññattiyā, aviparītapaññattiyā vā. Khobhetvāti lomahaṁsajananasādhukāradānādīhi khobhetvā. Puna dhammassavanejānissathāti appassutattā dutiyavāraṁ kathento tadeva kathessatīti adhippāyo.",
  "tika-abh02t14:22": "746.Bhūmidassanatthanti ettha kāmāvacarā lokuttarā ca bhūmi ‘‘bhūmī’’ti veditabbā, cittuppādā vāti.",
  "tika-abh02t14:23": "Abhidhammabhājanīyavaṇṇanā niṭṭhitā.",
  "tika-abh02t14:24": "3. Pañhapucchakavaṇṇanā",
  "tika-abh02t14:25": "747.Paccayasamuppannañca atthaṁ paccayadhammañcāti vacanehi hetādipaccayasamuppannānaṁ kusalākusalarūpānampi atthapariyāyaṁ, hetādipaccayabhūtānaṁ vipākakiriyarūpānampi dhammapariyāyañca dasseti. Paṭibhānapaṭisambhidāya kāmāvacaravipākārammaṇatā mahaggatārammaṇatā ca paṭisambhidāñāṇārammaṇatte na yujjati paṭisambhidāñāṇānaṁ kāmāvacaralokuttarakusalesu kāmāvacarakiriyālokuttaravipākesu ca uppattito. Sabbañāṇārammaṇatāya sati yujjeyya, ‘‘yena ñāṇena tāni ñāṇāni jānātī’’ti (vibha. 726) vacanato pana na sabbañāṇārammaṇatāti kathayanti. Suttantabhājanīye pana ‘‘ñāṇesu ñāṇaṁ paṭibhānapaṭisambhidā’’ti avisesena vuttattā sabbañāṇārammaṇatā siyā. Abhidhammabhājanīyepi cittuppādavasena kathanaṁ niravasesakathananti yathādassitavisayavacanavasena ‘‘yena ñāṇena tāni ñāṇāni jānātī’’ti yaṁ vuttaṁ, taṁ aññārammaṇataṁ na paṭisedhetīti. Yathā ca atthapaṭisambhidāvisayānaṁ na niravasesena kathanaṁ abhidhammabhājanīye, evaṁ paṭibhānapaṭisambhidāvisayassapīti. Evaṁ paṭibhānapaṭisambhidāya sabbañāṇavisayattā ‘‘tisso paṭisambhidā siyā parittārammaṇā siyā mahaggatārammaṇā siyā appamāṇārammaṇā’’ti (vibha. 749) vuttā.",
  "tika-abh02t14:26": "Yadipi ‘‘siyā atthapaṭisambhidā na maggārammaṇā’’ti (vibha. 749) vacanato abhidhammabhājanīye vuttapaṭisambhidāsveva pañhapucchakanayo pavatto. Na hi maggo paccayuppanno na hoti, abhidhammabhājanīye ca paṭisambhidāñāṇavisayā eva paṭibhānapaṭisambhidā vuttāti na tassā mahaggatārammaṇatāti. Evamapi dvepi etā pāḷiyo virujjhanti, tāsu balavatarāya ṭhatvā itarāya adhippāyo maggitabbo. Kusalākusalānaṁ pana paccayuppannattapaṭivedhopi kusalākusalabhāvapaṭivedhavinimutto natthīti nippariyāyā tattha dhammapaṭisambhidā ekantadhammavisayattā, tathā vipākakiriyānaṁ paccayabhāvapaṭivedhopi vipākakiriyabhāvapaṭivedhavinimutto natthīti nippariyāyā tattha atthapaṭisambhidā ekantikaatthavisayattā. Kiñci pana ñāṇaṁ appaṭibhānabhūtaṁ natthi ñeyyappakāsanatoti sabbasmimpi ñāṇe nippariyāyā paṭibhānapaṭisambhidā bhavituṁ arahati. Nippariyāyapaṭisambhidāsu pañhapucchakassa pavattiyaṁ dvepi pāḷiyo na virujjhanti.",
  "tika-abh02t14:27": "Saddārammaṇattā bahiddhārammaṇāti ettha parassa abhilāpasaddārammaṇattāti bhavitabbaṁ. Na hi saddārammaṇatā bahiddhārammaṇatāya kāraṇaṁ saddassa ajjhattassa ca sabbhāvāti. Anuvattamāno ca so eva saddoti visesanaṁ na katanti daṭṭhabbaṁ.",
  "tika-abh02t14:28": "Pañhapucchakavaṇṇanā niṭṭhitā.",
  "tika-abh02t14:29": "Paṭisambhidāvibhaṅgavaṇṇanā niṭṭhitā."
}