{
  "tika-abh02t21:0": "4. Saccavibhaṅgo",
  "tika-abh02t21:1": "1. Suttantabhājanīyavaṇṇanā",
  "tika-abh02t21:2": "Uddesavaṇṇanā",
  "tika-abh02t21:3": "189.Saccavinimuttaṁnatthi pavattinivattitadubhayahetusandassanavasena pavattanato. Saccesu kamatīti saccesu visayabhūtesu pavattati. Desetabbatthavisayā hi desanāti. Etesu kamatīti etesu ariyasaccesu pariññādikiccasādhanavasena pavattati. ‘‘Sīlasamādhipaññāsaṅkhāta’’nti vuttaṁ atthasabhāvaṁ kamanakiriyāya kattubhāvena gahitanti pākaṭataraṁ katvā dassetuṁ ‘‘kiṁ kamatī’’ti pucchati. Tabbohārenāti tadupacārena. Etena nippariyāyena atthasabhāvaṁ sāsanaṁ, pariyāyena vacanasabhāvanti dasseti.",
  "tika-abh02t21:4": "Taṁsabhāvāti dukkhādisabhāvā. Amusāsabhāvāti bādhanādibhāvena bhūtasabhāvā. Aññākārarahitāti abādhanādiākāravivittā. Dvidhāti dukkhadukkhatātannimittatāhi. Rāgādikilesapariḷāho kilesadāho. Santānassa avipphārikatākaraṇaṁ puggalahiṁsanaṁ. Attano eva tikhiṇabhāvoti saṅkhatadhammassa attano sabhāveneva rujāvahatikkhabhāvo. Sarasenevāti sabhāveneva. Sampiṇḍakassa samudayassa, kilesasantāparahitassa maggassa, avipariṇāmassa nirodhassa dassanena yathāsaṅkhyaṁ dukkhassa saṅkhatasantāpavipariṇāmaṭṭhā āvi bhavantīti āha ‘‘itare yathākkamaṁ samudayamagganirodhadassanehi āvibhavanākārā’’ti. Byāpetvāti bhavādīsu nānārammaṇesu ca visaṭā hutvā. Anekatthattā dhātūnaṁ ‘‘ūhanaṁ rāsikaraṇa’’nti vatvā puna tadatthaṁ vivarati ‘‘dukkhanibbattana’’nti. Ekavokārabhavepi hi rāsibhūtameva dukkhaṁ nibbattati anekadhammasamūhato , pageva catupañcavokārabhavesu. Ettha ca byāpanatthaṁ ākāraṁ, tassa ca ya-kārāgamaṁ katvā sampiṇḍanatthaṁ āyūhananti padaṁ veditabbaṁ. Nidadātīti dukkhassa ekantakāraṇattā taṁ nidassentaṁ viya janetīti dassento ‘‘idaṁ taṁ dukkha’’ntiādimāha. Dukkha…pe… āvi bhavati rogadassanena viya roganidānaṁ. Saṁyoga…pe… dassanehīti saṁyogaṭṭho visaṁyogasabhāvassa nirodhassa, palibodhaṭṭho niyyānasabhāvassa maggassa dassanena āvi bhavatīti attho. Teti saṁyogapalibodhaṭṭhā.",
  "tika-abh02t21:5": "Etthāti etasmiṁ ārammaṇabhūte sati. Samudayato viveko vivekaṭṭho. Nirodho ca taṇhākkhayabhāvato samudayato vivitto, tasmā avivekabhūtassa samudayassa dassanena nirodhassa vivekaṭṭho āvi bhavati, nibbānādhigamahetubhūtassāpi maggassa sappaccayatāya saṅkhatabhāvaṁ passato appaccayassa nirodhassa asaṅkhataṭṭho āvi bhavati, tathā maraṇadhammatāya dukkhaṁ vinassantaṁ passato amaraṇadhammassa nirodhassa amataṭṭho āvi bhavatīti imamatthaṁ dasseti ‘‘vivekā’’tiādinā. Itare samudayanirodhadukkhadassanehīti ettha samudayadassanena ‘‘nāyaṁ hetu nibbānādhigamāya, ayaṁ pana hetū’’ti hetuṭṭho āvi bhavati. Tathā paramagambhīrassa nipuṇatarassa duddasassa nirodhassa dassanena dassanaṭṭho sukhumarūpadassanena cakkhuno viya, dukkhadassanena pana anekarogāturakapaṇajanadassanena issarajanassa uḷārabhāvo viya maggassa ādhipateyyaṭṭho āvi bhavati.",
  "tika-abh02t21:6": "Te panete hetuṭṭhādike sarūpato dassetuṁ ‘‘tattha palibodhupacchedavasenā’’tiādi vuttaṁ. Tattha palibodhupacchedavasenāti samudayappahānavasena. ‘‘Maggādhipatino dhammā’’ti vacanatoti yasmā satipi jhānādīnaṁ ārammaṇādhipatibhāve ‘‘jhānādhipatino dhammā’’ti evamādi na vuttaṁ, ‘‘maggādhipatino dhammā’’ icceva pana vuttaṁ. Tasmā sātisayo maggaṅgadhammānaṁ ārammaṇādhipatibhāvo. Tenāha ‘‘visesato vā ārammaṇādhipatibhūtā maggaṅgadhammā hontī’’ti. So tesaṁ ākāroti yo maggaṅgānaṁ garuṁ katvā paccavekkhaṇavasena pavattadhammānaṁ ārammaṇādhipatipaccayatāsaṅkhāto ākāro, so maggassa ādhipateyyaṭṭho. Purimo pana ādhipateyyaṭṭho sahajātādhipativasena vutto. Abhisametabbaṭṭhoti yathāvuttapīḷanādiatthameva paṭivijjhitabbatāya ekajjhaṁ katvā vadati. Tena abhisamayasaddaṁ kammatthaṁ dasseti. Abhisamayassāti ñāṇassa. Pavattiākāroti parijānanādivisesākāro. So hi maggakkhaṇe asammohato siddho, pacchā paccavekkhaṇādinā pākaṭo hoti. Ākāropi ñāṇena araṇīyato atthoti vuccatīti katvā tatiyanayo dassito. Pīḷanādinā dassito visayavibhāgenapi visayivibhāgo hoti yathā ‘‘rūpasaññā, saddasaññā’’ti (saṁ. ni. 3.57).",
  "tika-abh02t21:7": "Kucchitaṁkhanti garahitaṁ hutvā asāraṁ. ‘‘Samāgamo’’tiādinā anvayato byatirekato ca saṁ-saddassa saṁyogatthajotakattamāha. ‘‘Uppannaṁ udita’’ntiādīsu kevalassa panna-saddassa, ita-saddassa ca payoge uppattiatthassa anupalabbhanato, u-saddassa ca payoge upalabbhanato so uppattiatthaṁ dīpetīti āha ‘‘evaṁ uppannaṁ uditanti etthāpī’’ti. Visuṁ payujjamānāti āgama-ita-padehi vinā payujjamānā. Sadhātukanti antonītena dhātunā sadhātukaṁ. Teneva te ‘‘upasaggā’’ti ca vuttā.",
  "tika-abh02t21:8": "Dukkhavivekabhāvanti dukkhavivittataṁ. Nivattiyāti nibbānassa. Nivattetvāti anuppādasaddena visesanavasena nivattetvā. Nirodhapaccayatā nirodhassa maggassa ārammaṇapaccayatā. Puggalasacchikiriyādhammabhāvehīti puggaladhammabhāvena sacchikaraṇadhammabhāvena ca. Phalanti ariyaphalaṁ. Tassāti niṭṭhānabhūtāya phalasaṅkhātāya dukkhanirodhappattiyā abhisamayabhūtāya dukkhanirodhappattiyā paṭipadatā daṭṭhabbā.",
  "tika-abh02t21:9": "Paṭivijjhanakāle nippariyāyena buddhādisamaññāti āha ‘‘paṭividdhakāle pavatta’’nti. Tato evāti tena pakāsitattā eva.",
  "tika-abh02t21:10": "Tannimittabhāvoti jātiādi viya adhiṭṭhānabhāvena dukkhassa kāraṇabhāvo, na samudayasaccaṁ viya pabhavabhāvena. Udayabbayapīḷitabhāvo saṅkhāradukkhatā. Pavattanamevāti pavatti eva. Kiccaṁ rasoti rasassa kiccatthataṁ dasseti. Pavattinivattīsūti niddhāraṇe bhummaṁ. Avikāratā vikārābhāvo niccatā.",
  "tika-abh02t21:11": "Marīcimāyāattānanti marīciyā māyāya attano ca ariyañāṇassāti ariyānaṁ ñāṇassa. Tena ariyānaṁ maggañāṇānusārena pavattanakañāṇampi saṅgahitaṁ hoti. Tenāha ‘‘avitathagāhakassā’’tiādi . Tesanti paṭivedhapaccavekkhaṇañāṇānaṁ. Tattha paṭivedhañāṇassa paṭivijjhitabbatā gocarabhāvo, itarassa ārammaṇabhāvo. Paṭivijjhitabbatā, ārammaṇabhāvo vā paṭivedhañāṇassa gocarabhāvo, itarassa ārammaṇabhāvova.",
  "tika-abh02t21:12": "Bādhakappabhavabhāvenāti bādhakassa uppādakabhāvena visuṁ gahitattā na taṇhā bādhakabhāvena gahitā pavattipavattihetūnaṁ asaṅkaravasena bodhanato. Evañca katvā abhidhammabhājanīyepi ayamatthavaṇṇanā yujjateva . Yadipi evaṁ ‘‘dukkhameva bādhaka’’nti niyamānupapatti, samudayabhāvappasaṅgo cāti codanaṁ sandhāyāha ‘‘jātiādīnaṁ viya vā’’tiādi. Bādhakattassa bādhakatte ca niyamoti āha ‘‘dvidhāpi bādhakatthāvadhāraṇenā’’ti. Yathā hi bādhakattassa dukkhe niyatatā, evaṁ dukkhassa ca bādhakatte niyatatāti. Suttantabhājanīye taṇhāya eva samudayabhāvassa dassitattā taṇhāvasena niyamaṁ dassento ‘‘na taṇhāya vinā’’tiādimāha. Suttantabhājanīyavaṇṇanā hesāti. ‘‘Kusalehi vinā’’tiādinā dukkhahetutāya taṇhāya padhānabhāvamāha. Tathā hi sā kammavicittatāya hetubhāvaṁ gacchantī visesena kammassa sahakārikāraṇaṁ hotīti. Dvidhāpi niyamenāti maggova niyyānaṁ, niyyānameva ca maggoti dvippakārena niyamena.",
  "tika-abh02t21:13": "Vacīsaccaṁ saccavācā, taṁsamuṭṭhāpikā cetanā cāti āha ‘‘viratisacceti musāvādaviratiya’’nti. Keci pana ‘‘viratisaccaṁ samādānaviratī’’ti vadanti, tesampi na samādānamattaṁ viratisaccaṁ, atha kho samādānāvisaṁvādanaṁ. Taṁ pana paṭiññāsaccattā musāvādaviratiyeva hoti. Tenāha ‘‘na hi aññaviratīsu saccasaddo niruḷho’’ti. Satipi dukkhasamudayāvabodhe yāvadeva nirodhamaggādhigamatthā paññābhāvanāti pacchimadvayasseva saccatthaṁ sātisayaṁ, tadadhigamassa ca avivādahetukaṁ sutte vibhāvitaṁ dassento ‘‘tassa panā’’tiādimāha.",
  "tika-abh02t21:14": "Ṭhānaṁ natthīti attano vādapatiṭṭhāpanakāraṇaṁ natthīti attho. Attabhāvapaṭilābheneva sattānaṁ jātiādīnaṁ patti sammukhībhāvo ca jāyatīti āha ‘‘sampattatā, paccakkhatā ca paṭhamatā’’ti. Bhagavato desanākkameneva vā paṭhamāditā daṭṭhabbā.",
  "tika-abh02t21:15": "Parijananādīhīti pariññāppahānasacchikiriyābhāvanāhi, nissakkavacanañcetaṁ aññasaddapekkhāya. Dhammañāṇakiccanti sabhāvadhammāvabodhakiccaṁ. Pariññeyyādīni etapparamānevāti ito paraṁ neyyaṁ natthīti dasseti.",
  "tika-abh02t21:16": "Dukkhādīnaṁ ariyasaccabhāvassa anurūpaṁ yuttaṁ, ācariyaparamparāgataṁ vā savanaṁ anussavo. Sutānusārena, aññathā vā kakkhaḷaphusanādianiccādisabhāvasāmaññākārapariggaṇhanaṁ ākāraparivitakko. Yathāvitakkitākārassa diṭṭhisaṅkhātāya dassanabhūtāya paññāya nijjhānakkhamanaṁ rocanaṁ diṭṭhinijjhānakkhanti. Ādicco viya pabhāya nirodhaṁ phusati sacchikaroti kilesandhakāraṁ viddhaṁseti. Cattāripi saccāni passatīti vuttaṁ ‘‘yo, bhikkhave, dukkhaṁ passatī’’tiādinā.",
  "tika-abh02t21:17": "Kālantaradassananti nānābhisamayaṁ vadati. Ekadassinoti ekasaccadassino. Na yojetabbā siyāti yojanāyañca sabbadassanaṁ dassanantaraparamanti dassanānuparamo āpajjeyya, saccānañca nānābhisamaye dukkhadassanādīhi paṭhamamaggādippaheyyānaṁ saṁyojanattayādīnaṁ ekadesappahānaṁ āpajjati. Tathā ca sati ekadesasotāpattimaggaṭṭhatā, tadanantarañca pattabbena phalena ekadesasotāpannatā ca āpajjati, tasmā na saccānaṁ nānābhisamayo yutto. Yathā ca nānābhisamayo na yutto, evaṁ ārammaṇābhisamayopi. Yadi hi ārammaṇakaraṇena catusaccābhisamayo icchito, na maggo sayameva attānaṁ ārammaṇaṁ karotīti aparipuṇṇo saccābhisamayo siyā. Aññena maggena maggo ālambīyatīti paripuṇṇovāti ce? Evaṁ sati yena maggena maggo ālambito, sopi aññena, sopi aññenāti anavaṭṭhānaṁ siyā, tasmā na ārammaṇapaṭivedhato catusaccābhisamayo yutto, vuttanayeneva pana yutto. Kiñca paricchinditabbaṁ samucchinditabbañca ālambitvā paricchedasamucchedabhāvanā maggañāṇassa na yuttā tato anissaṭabhāvato, sabbasaṅkhatavinissaṭaṁ nibbānameva pana ārammaṇatā yuttā. Ahetukadiṭṭhi akiriyadiṭṭhiggahaṇena gahitā hetubyāpārova paramatthato kiriyāti katvā.",
  "tika-abh02t21:18": "Pavattetīti sajjati, pavattiyā vā hetu hoti. Nivattetīti saṁharati palayaṁ gameti, palokatādivasena vā mokkhahetu hoti. Padhānatoti pakatito, yaṁ ‘‘abyatta’’ntipi vuccati.",
  "tika-abh02t21:19": "‘‘Kālo karoti bhūtāni, kālo saṁharatī pajā;",
  "tika-abh02t21:20": "Kālo sutte jāgarati, kālo hi duratikkamo’’ti. –",
  "tika-abh02t21:21": "Evaṁvādā kālavādino. ‘‘Kaṇṭakassa tikhiṇatā, kapiṭṭhaphalādīnaṁ parimaṇḍalatā, migapakkhisarīsapādīnaṁ vicittabhāvoti evamādayo kena kāritā? Sabhāveneva siddhā, evaṁ sabbampi, na ettha kassaci kāmakāro’’ti evaṁvādā sabhāvavādino. ‘‘Loko niyato acchejjasuttāvutābhejjamaṇisadiso , na ettha kassaci purisakāro’’ti evaṁpavattavādā niyativādino, –",
  "tika-abh02t21:22": "‘‘Yadicchāya pavattanti, yadicchāya nivattare;",
  "tika-abh02t21:23": "Yadicchāya sukhadukkhaṁ, tasmā yadicchatī pajā’’ti. –",
  "tika-abh02t21:24": "Evaṁpavattavādā yadicchāvādisaṅkhātā adhiccasamuppattivādino ca ettha sabhāvavāde eva antogadhāti daṭṭhabbā. Aṇūhi loko pavattatīti ājīvakavādaṁ sandhāyāha. So hi akāraṇapariggaho. Kaṇādavādo pana issaricchāvasena aṇūnaṁ saṁyogaviyogato lokassa pavattinivattiṁ vadati. Padhānassa appavattīti mahatādibhāvena apariṇāmo, anabhibyatti vā. ‘‘Ahamañño, pakati aññā’’ti evaṁ pavattapakatipurisantarajānanena attasukhadukkhamohesu avibhāgaggahaṇe nivattite kira vuttanayena padhānaṁ nappavattati, so vimokkhoti kāpilā. Evamādīti ādi-saddena mahābrahmuno samīpatā, saṁyogoti evamādīnampi saṅgaho veditabbo.",
  "tika-abh02t21:25": "Ekattāti ekabhāvato ekopi vutto. Tayoti kiccavibhāgena. Tānīti sammāvācādisīlāni. Chandassa saddahanānukūlāpi chandanavasena pavatti hotīti saddhindriyasaddhābalehi saddhiṁ chandiddhipādo vutto. Tādise kāle upekkhānimittānubrūhanena upakārā samādhissa samavāhitāvasena tādisakiccāva upekkhā veditabbā.",
  "tika-abh02t21:26": "Vighātakattāti saṁharaṇīyavasena vihantabhāvato.",
  "tika-abh02t21:27": "Ariyasaccadvayanti samudayamaggasaccadvayaṁ. Tenevāti yathāvuttadukkhādisaddānaṁ pariññeyyādivācakattā eva. Ādipadasaṅgahoti ‘‘dukkhaṁ, na ariyasacca’’nti iminā catukke ādipade saṅgaho. Tadapekkhanti ariyasaccasaddāpekkhaṁ dukkhasaddaṁ. Catutthapadasaṅgahoti ‘‘neva dukkhaṁ, na ariyasacca’’nti iminā padena saṅgaho. Avasesakilesādayoti taṇhāvajjakilesā avasesākusalā, sāsavāni kusalamūlāni, sāsavā ca kusaladhammā. Te hi abhidhammabhājanīye samudayabhāvena vuttā, na ariyasaccabhāvenāti āha ‘‘samudayo, na ariyasacca’’nti. Aññāni maggaṅgānīti phalasammādiṭṭhiādayo. Iminā nayenāti etthāyaṁ yojanā – atthi samudayo, na ariyasaccaṁ, atthi ariyasaccaṁ, na samudayo, atthi samudayo ceva ariyasaccañca, atthi neva samudayo, na ariyasaccaṁ. Tattha paṭhamapadaṁ vuttatthaṁ. Nirodho ariyasaccaṁ, na samudayo, taṇhā samudayo ceva ariyasaccañca, maggasampayuttā dhammā sāmaññaphalāni ca yassa pahānāya bhagavati brahmacariyaṁ vussati, tadabhāvato neva samudayo, na ariyasaccaṁ. Itarasaccadvayaṁ ariyasaccaṁ tassa tassa pabhāvakaṭṭhena siyā samudayo, na pana yassa pahānāya bhagavati brahmacariyaṁ vussati tathatthena. Itaracatukkadvayepi ādipadaṁ vuttatthameva. Sesesu samudayo ariyasaccaṁ, na nirodho, asaṅkhatadhātu nirodho ceva ariyasaccañca, maggasampayuttā dhammā, sāmaññaphalāni ca yassa sacchikiriyāya bhagavati brahmacariyaṁ vussati tathatthena neva nirodho, na ariyasaccaṁ. Itarasaccadvayaṁ ariyasaccaṁ, nirodhadhammatāya siyā nirodho, na pana yassa sacchikiriyāya bhagavati brahmacariyaṁ vussati tathatthena. Tathā nirodho ariyasaccaṁ, na maggo, ariyamaggo maggo ceva ariyasaccañca, maggasampayuttā dhammā, sāmaññaphalāni ca yassa bhāvanāya bhagavati brahmacariyaṁ vussati tathatthena neva maggo, na ariyasaccaṁ. Itarasaccadvayaṁ siyā maggo upapattimaggabhāvato, na pana yassa bhāvanāya bhagavati brahmacariyaṁ vussati tathatthena.",
  "tika-abh02t21:28": "Santanti samānaṁ. Evaṁ itaresupīti kātabbāpi kiriyā kārakarahitā kevalaṁ attano paccayehi tāya pavattamānāya paccayasāmaggī kiriyaṁ karotīti vohāramattaṁ hoti. Nibbutigamakesupi eseva nayo.",
  "tika-abh02t21:29": "Sāsavatā asubhatā kilesāsucipaggharaṇato. Dukkhādīnanti dukkhasamudayamaggānaṁ. Samudayādibhāvoti dukkhassa samudayamaggabhāvo, samudayassa maggadukkhabhāvo, maggassa dukkhasamudayabhāvo ca, na pana nirodhabhāvo dukkhādīnanti sambandho. Aññamaññasamaṅgitāti dukkhādīnaṁ itarītarasabhāvayogo. Taṇhāyāti ādhāre bhummaṁ. Punabbhavassāti punabhavasaṅkhātassa āyatidukkhassa. Pakativādīnanti kāpilānaṁ. Vikārāti mahatādayo byattā. Vibhāvatoti abhibyattito, pariṇāmato vā pubbe. Paṭippalīnā cāti pacchā pakatiyaṁ palayaṁ gatā vesammaṁ muñcitvā sattādisamabhāvena anto samoruddhā. Tenāha ‘‘pakatibhāveneva tiṭṭhantī’’ti. Pakatibhāvenevāti abyattabhāveneva . Samudayabhāvenāti taṇhāsaṅkhātapabhavabhāvena. Aññathā taṁsampayuttaavijjādīnampi samudayabhāvo labbhatevāti. Avibhattehīti vesammavirahena pakatibhāvaṁ gatehi. ‘‘Vikārehī’’ti sāmaññato vutte ‘‘mahantā’’tiādinā sarūpato dasseti. Tattha mahantoti mahābuddhi. Tañhi kāpilā ‘‘mahāajjhāsayo’’ti ca voharanti. Rūpatammattādayo pañca tammattā, ahaṁkāro cāti cha avisesā. Cakkhu sotaṁ ghānaṁ jivhā kāyo vācā pāṇi pādo pāyu upatthaṁ manoti ekādasindriyāni. Pathavī āpo tejo vāyo ākāsanti pañca bhūtavisesā, tehi. ‘‘Pakatibhāveneva ṭhitehī’’ti iminā ‘‘avibhattehī’’ti padassa atthaṁ vadati. Sagabbhāti sabījā asuññatā. Tantūsūti suttesu samavāyikāraṇabhūtesu. Tathā kapālesu. Tividhañhi te kāraṇaṁ vadanti upādānakāraṇaṁ nimittakāraṇaṁ samavāyikāraṇanti. Tattha turivemasalākādayo upādānakāraṇaṁ. Tantavāyo nimittakāraṇaṁ. Tantavo samavāyikāraṇanti. Dvīsu aṇūsūti pathavībhūtesu vā āpotejovāyobhūtesu vā dvīsu paramāṇūsu. Idhabuddhivohārajanakoti ‘‘idha tantūsu paṭo, idha kapālesu ghaṭo, idha bīraṇesu ghaṭo’’tiādinā nayena hetuphalānaṁ sambandhabhūtena sattānaṁ idhabuddhivohārā jāyanti. So govisāṇānaṁ viya avisuṁ sahasiddhānaṁ sambandho samavāyo. Khāṇusenānaṁ viya pana visuṁsiddhānaṁ sambandho saṁyogo. Tīsu aṇūsu tiaṇukaṁ phalaṁ samavetaṁ ekībhūtamiva sambandhanti yojanā. ‘‘Samaveta’’nti etassa ‘‘ekībhūtamiva sambandha’’nti idaṁ atthavivaraṇaṁ. Mahāparimāṇanti mahantaparimāṇaṁ mahāpathavīādikaṁ ekaṁ phalaṁ, yaṁ te ‘‘kāriyaṁ drabya’’nti vadanti. Yehi kāraṇehi āraddhaṁ kāriyadrabyaṁ, tadantogadhāni eva tāni kāraṇāni maññantīti āha ‘‘attano antogadhehi kāraṇehī’’ti. Sati samavāye hetumhi phalaṁ samavetanti phale hetu siyā, taṁ natthīti dassento āha ‘‘samavāyābhāvā phale hetu natthīti hetusuññaṁ phala’’nti.",
  "tika-abh02t21:30": "Āhārabhedeti kabaḷīkārādiāhāravisese. Tappaccayadhammabhedeti ajjhoharaṇīyavatthusaḷāyatanaavijjāabhisaṅkhārasaṅkhāte tesaṁ paccayabhūtadhammavisese, ojaṭṭhamakarūpavedanāpaṭisandhiviññāṇanāmarūpasaṅkhāte vā tannibbattadhammavisese, te paccayā etesaṁ dhammavisesānanti tappaccayadhammabhedā. Rūpādiārammaṇavasena vāti yojanā. Yānadvayavasenāti samathavipassanāyānadvayavasena. Kiñcāpi maggakkhaṇe samathavipassanā yuganaddhāva, yathā pana suññatādisamaññā, evaṁ samathavipassanāsamaññāpi āgamanato maggassa siyunti āha ‘‘āgamanavasena vutto’’ti. Yassa vā paññindriyaṁ adhikaṁ, tassa maggo vipassanā, itarassa samathoti evamettha attho daṭṭhabbo.",
  "tika-abh02t21:31": "Samādhijāti samādhānaṭṭhova. Tato evāti samādhianuguṇakiriyattāva.",
  "tika-abh02t21:32": "Ādāya ūhitvāti gahetvā viya takketvā vitakketvā. Dvinnanti sammādiṭṭhisammāsaṅkappānaṁ. Purimakālassa viya niddeso yathā ‘‘ekaṁ khandhaṁ paṭicca tayo khandhā’’ti, ‘‘ekaṁ mahābhūtaṁ paṭicca tayo mahābhūtā’’ti ca.",
  "tika-abh02t21:33": "Ogāhitunti ñāṇena paṭivijjhituṁ. Gahetuṁ asakkuṇeyyatāya saṇhattaṁ. Sukhumāya paññāya gahetabbatāya sukhumattaṁ. Itīti iminā kamenāti ayamatthoti adhippāyenāha ‘‘itisaddena vijānanakkamaṁ dassetī’’ti. Evaṁ pakārehīti evaṁ-saddena jotiyamāno eva attho pakāra-saddena vuccatīti ‘‘evaṁ-saddena vijānanakāraṇabhūte naye dassetī’’ti vuttaṁ. Itīti vā nidassanattho. Tena vuttappabhede paccāmasanavasena nidasseti. Evaṁ-saddo idamattho. Tena evaṁ pakārehīti idaṁpakārehi, īdisehīti attho.",
  "tika-abh02t21:34": "Uddesavaṇṇanā niṭṭhitā.",
  "tika-abh02t21:35": "1. Dukkhasaccaniddeso",
  "tika-abh02t21:36": "Jātiniddesavaṇṇanā",
  "tika-abh02t21:37": "190.‘‘Jātiādiniddese’’ti iminā ‘‘tatthā’’ti padassa atthaṁ vadati. Dukkhamātikāti dukkhadukkhādīnaṁ dukkhavisesānaṁ uddeso. Padadvayeti ‘‘pariyāyadukkhaṁ, nippariyāyadukkha’’nti etasmiṁ padadvaye.",
  "tika-abh02t21:38": "Dukkhattāyevāti nippariyāyadukkhataṁ vadati. Sabhāvena nāmaṁ visesetīti anvatthasaññataṁ dasseti. Purimena sabhāvadukkhavācakena dukkhasaddena. So hi visesanaṁ avacchedakabhāvato pacchimaṁ saṅkhāradukkhaṭṭhaṁ viseseti. So hi nivattetabbagahetabbasādhāraṇattā avacchinditabbo. Tenāti vipariṇāmaadhiṭṭhānādipakāravisesena.",
  "tika-abh02t21:39": "Desetabbassa atthassa saṅkhipanaṁ idha saṅkhepo, so ca tabbibhāgānaṁ sādhāraṇabhāvoti āha ‘‘saṅkhepo sāmañña’’nti. Antokaritvāti antogadhe katvā, saṅgahetvā vā. Ubhayathāpīti saṅkhepatopi vitthāratopi. Sādhāraṇabhāgānaṁ vibhajanaṁ vibhāgo, vitthāroti āha ‘‘vitthāro pana viseso’’ti. Visesantaranivattakoti vibhāgantarāsaṅgāhako.",
  "tika-abh02t21:40": "191.Aparatthāti bhummavacanaṁ sāmiatthe yathā ‘‘sabbattha pādaka’’nti āha ‘‘sāmiatthepi hi aparatthasaddo sijjhatī’’ti. Siddhi pana ‘‘itarāhipi dissatī’’ti iminā veditabbā. Yasmā ca evaṁ saddo sambhavati, tasmā pāḷiyaṁ sāmivasena vuttaṁ aṭṭhakathāyaṁ bhummavasena dassitanti dīpento ‘‘tesaṁ tesanti vā’’tiādimāha. Aparassāti aparassa sattassa. Manussādibhedo upapattibhavo gati, tabbisesabhūtā khattiyādisāmaññādhiṭṭhānā khandhā jātīti dassento ‘‘pañcagativasenā’’tiādimāha.",
  "tika-abh02t21:41": "Tiṇākāroti tiṇavikappo, tiṇavisesoti attho. Evanti nidassane. Tena vuttappakāraṁ paṭhamaṁ viññāṇapātubhāvaṁ paccāmasati. Tadupādāyāti tato paṭṭhāya. Ariyabhāvakaraṇattāti ariyabhāvakāraṇattā. Karotīti hi karaṇaṁ. Ariyasadisattā vā ariyasīlaṁ. Puthujjanakalyāṇakānampi hi catupārisuddhisīlaṁ ariyasīlasadisaṁ. Ākāravikārāti uppajjanādiākāravikatiyo. Sahuppādakāti uppādasahitā uppādāvatthā khandhā. Āyatanavasenāti paripuṇṇāparipuṇṇāyatanavasena. Yonivasenāti aṇḍajādiyonivasena. Ekekeneva padenāti yathā dutiyanaye jātiādipadesu dvīhi dvīhi padehi paripuṇṇāparipuṇṇāyatanayonivibhāgena sabbasatte pariyādiyitvā jāti dassitā, na evamidha. Idha panetesu ekekeneva padena avibhāgato sabbasatte pariyādiyitvā. Ubhayatthāti purimapacchimanayesu bhāvaniddesova yutto. Anabhihite vibhattividhānaṁ, nābhihiteti. Pākaṭā nibbattīti abhibyattā nibbatti.",
  "tika-abh02t21:42": "Dvinnaṁ dvinnanti ekavokārabhave rūpāyatanadhammāyatanavasena dvinnaṁ, catuvokārabhave manāyatanadhammāyatanavasena dvinnaṁ. Seseti pañcavokārabhave. Pañcannanti cakkhusotamanorūpadhammāyatanavasena pañcannaṁ. Tāni hi rūpabhave pañcavokāre upapattikkhaṇe uppajjanti. Kāmadhātuyaṁ paṭisandhikkhaṇe uppajjamānānanti yojanā. Vikalāvikalindriyānanti aparipuṇṇaparipuṇṇāyatanānaṁ sattānaṁ. Indriyavaseneva hi āyatanānaṁ vekallaṁ icchitabbaṁ. Tattha vikalindriyassa sattannaṁ navannaṁ dasannaṁ punapi dasannaṁ, itarassa ekādasannaṁ āyatanānaṁ vasena saṅgaho veditabbo. Sattannanti kāyamanorūpagandharasaphoṭṭhabbadhammāyatanavasena sattannaṁ. Gabbhaseyyakañhi sandhāyetaṁ vuttaṁ. Navannanti cakkhusotasaddāyatanavajjānaṁ navannaṁ. Andhabadhiravasena hidaṁ vuttaṁ. Dasannanti cakkhusaddavajjānaṁ. Puna dasannanti sotasaddavajjānaṁ. Andhavasena, badhiravasena cetaṁ dvayaṁ vuttaṁ. Ekādasannanti saddavajjānaṁ.",
  "tika-abh02t21:43": "Taṁdukkhabhāvoti pariyāyadukkhabhāvo. Tattha nibbattinivāraṇenāti uppalapadumādīsu uppattipaṭikkhepena abhāvakathanena. Dukkhuppattikāraṇeti dukkhuppattiyā hetubhūte dukkhuppattiṭṭhāne.",
  "tika-abh02t21:44": "Maraṇaniddesavaṇṇanā",
  "tika-abh02t21:45": "193.Khandhabhedassāti khandhavināsassa. Soti khandhabhedo. Pabandhasamucchedoti pabandhassa accantasamucchedo. Tabbhāvatoti sammutimaraṇabhāvato. Tadekadesabhāvatoti tadavayavabhāvato. Tasseva nāmanti asammohatthaṁ vuttaṁ sabbassāpi ekakammanibbattajīvitindriyappabandhavicchedabhāvato. Sammutimaraṇameva hi jātikkhayamaraṇaṁ, taṁ pana jātikkhayamaraṇaṁ upakkamamaraṇaṁ, sarasamaraṇanti duvidhaṁ. Tattha sarasamaraṇampi āyukkhayamaraṇaṁ, puññakkhayamaraṇanti duvidhaṁ. Evametesaṁ tadekadesatā veditabbā. Yañcettha upakkamamaraṇaṁ, taṁ akālamaraṇaṁ. Sarasamaraṇaṁ kālamaraṇaṁ. Maraṇena sattā yathāladdhaattabhāvena viyujjantīti āha ‘‘sampattibhavakkhandhehi viyojetī’’ti.",
  "tika-abh02t21:46": "Kāraṇatthoti mūlattho. Mūlañhi ‘‘ādī’’ti vuccati ‘‘ko cādi kusalānaṁ dhammānaṁ? Sīlañca suvisuddhaṁ, diṭṭhi ca ujukā’’tiādīsu (saṁ. ni. 5.369). Tenāha ‘‘sandhibandhanacchedamūlakanti attho’’ti.",
  "tika-abh02t21:47": "Phalakiriyāgabbhā īdisī hetukiriyāti katvā vuttaṁ ‘‘antogadhā’’ti. Byasanassa hi āpādakehi āpādanaṁ āpādetabbaāpattiyā saheva sijjhatīti.",
  "tika-abh02t21:48": "Sokaniddesavaṇṇanā",
  "tika-abh02t21:49": "194. Sukhaṁ hinoti pavattati etenāti sukhakāraṇaṁ hitaṁ. Bhogabyasanādipadatthavisesanti bhogabyasanaṁ, sīlabyasananti evaṁ bhogasīlapadānaṁ vasena atthavisesaṁ. Samāsavisesanti ‘‘rogoyeva byasanaṁ, diṭṭhi eva byasana’’nti samānādhikaraṇavasena samāsavisesaṁ. Annapānavatthayānādi paribhuñjitabbato bhogoti adhippeto, so ca dhammasamūhabhāvena. Tabbināsāti ñātibhogabyasanāni vuttānīti te vikārabhāvena paññāpetabbattā paṇṇattimattā. Parinipphannaṁ nāma khandhapañcakaṁ. Ataṁsabhāvattā paṇṇatti aparinipphannā, anipphannā ca hotīti vuttaṁ ‘‘aparinipphannataṁ sandhāya anipphannānīti āhā’’ti. Na hi paṇṇatti kenaci nipphādīyati. Aññatthāpi aparinipphanne anipphannavohāro āgatoti dassetuṁ ‘‘aparinipphannataṁyevā’’tiādimāha. Kāmañcettha aparinipphannaṁ ‘‘anipphanna’’nti vuttaṁ, ‘‘nipphanna’’nti pana na parinipphannameva vuccati, nāpi sabbo sabhāvadhammoti dassento ‘‘khandhavibhaṅge cā’’tiādimāha. Nipphannatā vuttāti sambandho. Anipphannatā sabhāvadhammattepi kenaci na nipphādīyatīti katvā.",
  "tika-abh02t21:50": "Saṅkucitaṁ cintananti pītisomanassapaṭipakkhato, dosasampayogato ca ārammaṇe anabhiratippavattimāha. Anto attano nissayassa niddahanavasena vā jhānaṁ cintanaṁ antonijjhānaṁ. Satipi anusocanabhāve attano katākatakusalākusalavisayo manovilekhabhūto vippaṭisāro kukkuccaṁ, yathāvuttaantonijjhānaṁ sokoti ubhinnaṁ viseso veditabbo.",
  "tika-abh02t21:51": "‘‘Manodvārajavanakkhaṇe’’ti paribyattamantonijjhānaṁ sandhāyāha, itaraṁ pana pañcadvārajavanesupi labbhateva. Tenāha ‘‘kāyaviññāṇādī’’tiādi. Domanassassāti asocanākārassa domanassassa, socanākārassāpi vā nānāvīthikassa. Tampi hi dukkhamevāti. Aññathāti manodvārajavane eva gahite. Tatthāti kāyavatthukamanodvārikesu.",
  "tika-abh02t21:52": "Paridevaniddesavaṇṇanā",
  "tika-abh02t21:53": "195.Ādevanasaddaṁ katvāti ādevitvā, vilapitvāti attho. Puggalassa sambhamabhāvoti yassa sattassa uppajjati, tassa anavaṭṭhānabhāvo. Sambhamaṁ vā abbhantaragataṁ tassa paccupaṭṭhāpeti pākaṭabhāvakaraṇenāti sambhamapaccupaṭṭhāno.",
  "tika-abh02t21:54": "Muṭṭhīhi pothanādīni muṭṭhipothanādīni.",
  "tika-abh02t21:55": "Yena domanassena. Pubbe vuttadukkhatoti ‘‘attano khandhaṁ muṭṭhīhi pothetī’’tiādinā vuttadukkhato. Taṁnidānanti paridevanidānaṁ.",
  "tika-abh02t21:56": "Dukkhadomanassaniddesavaṇṇanā",
  "tika-abh02t21:57": "196-7. Kāyadukkhābhibhūtassa patikārābhilāsāya tādisadukkhāvahapayogakālādīsu kāyikadukkhassa tadupanissayatā veditabbā. Etena dukkhenāti anāthatāhatthapādacchedanādidukkhena.",
  "tika-abh02t21:58": "Upāyāsaniddesavaṇṇanā",
  "tika-abh02t21:59": "198. Dukkhaṭṭhānanisajjādīni dukkhaṭṭhānādīni. Domanassassa vatthu hoti upāyāsoti sambandho.",
  "tika-abh02t21:60": "Appiyasampayoganiddesavaṇṇanā",
  "tika-abh02t21:61": "199. Aññasāpekkhasaddo asamatthasamāsoti taṁ dasseti ‘‘yena samāso, na tassāyaṁ paṭisedhako a-kāro’’ti.",
  "tika-abh02t21:62": "Pacchimadvayanti ‘‘samodhānaṁ missībhāvo’’ti idaṁ padadvayaṁ. Tadatthavasenāti samodhānatthassa, missībhāvatthassa ca vasena saṅkhāresu labbhati. Āgatehi ca tehi saṅkhārehi puggalassa saṁyogo hotīti yojanā.",
  "tika-abh02t21:63": "Taṁgahaṇamattanti āpāthagatārammaṇaggahaṇamattaṁ.",
  "tika-abh02t21:64": "Icchāniddesavaṇṇanā",
  "tika-abh02t21:65": "201.Taṁkālanti cuticittanirodhato uddhaṁ kālaṁ. ‘‘Yampī’’ti yaṁ-saddo karaṇatthe paccattanti yenapīti attho vutto. ‘‘Yaṁ iccha’’nti yaṁ-saddo yadā icchāpekkho, tadā ‘‘na labhatī’’ti ettha alābhapadhānābhāvato icchā visesīyatīti āha ‘‘alābhavisiṭṭhā icchā vuttā hotī’’ti. ‘‘Icchaṁ na labhati ya’’nti evaṁ kiriyāparāmasanabhūto yaṁ-saddo yadā ‘‘na labhatī’’ti etaṁ apekkhati, tattha guṇabhūtā icchā, padhānabhūto alābhoti āha ‘‘tadā icchāvisiṭṭho alābho vutto hotī’’ti.",
  "tika-abh02t21:66": "Hirottapparahitā chinnikā, dhuttikāti vuccantīti āha ‘‘chinnabhinnagaṇenāti nillajjena dhuttagaṇenā’’ti. Kappaṭikā sibbitapilotikadhārino.",
  "tika-abh02t21:67": "Alabbhaneyyaicchanti alabbhaneyyavatthusmiṁ icchaṁ.",
  "tika-abh02t21:68": "Upādānakkhandhaniddesavaṇṇanā",
  "tika-abh02t21:69": "202.Tādisassa vatthuno sabbhāvāti sāmaññato anavasesaggahaṇaṁ sandhāyāha.",
  "tika-abh02t21:70": "Atipākaṭena ati viya pakāsena dukkhenāti attho.",
  "tika-abh02t21:71": "Dukkhasaccaniddesavaṇṇanā niṭṭhitā.",
  "tika-abh02t21:72": "2. Samudayasaccaniddesavaṇṇanā",
  "tika-abh02t21:73": "203.Mano viyāti mano-saddassa viya. Ika-saddenāti ‘‘ponobhavikā’’ti ettha ika-saddena. Gamiyatthattāti ñāpitatthattā. Karaṇasīlatā hi idha sīlattho, so ca ika-saddena vuccatīti kiriyāvācakassa karaṇasaddassa adassanaṁ appayogo. Vuttatthānañhi appayogo. Sati paccayantarasamavāye punabbhavassa dāyikā, tadabhāve adāyikāti vuttāti āha ‘‘adāyikāpi punabbhavaṁ deticcevā’’ti taṁsabhāvānativattanato. Tenevāha ‘‘samānasabhāvattā, tadānubhāvattā cā’’ti. Tattha sabhāvo taṇhāyanaṁ. Ānubhāvo paccayasamavāye phalanipphādanasamatthatā. Itaresūti avasiṭṭhakilesādīsu. Pavattivipākadāyino kammassa sahāyabhūtā taṇhā ‘‘upadhivepakkā’’ti adhippetāti āha ‘‘upadhimhi yathānibbatte’’tiādi. Yathānibbatteti attano paccayehi nibbattappakāre. Nandanaṁ saṁuppilāvanaṁ abhitassanaṁ. Rañjanaṁ vatthassa viya raṅgajātena cittassa vipariṇāmanaṁ, ramāpanaṁ vā. Rāgasambandhenāti rāgapadasambandhena ‘‘uppannassā’’ti pulliṅgavasena vuttaṁ. Rūpārūpabhavarāgo visuṁ vakkhatīti ettha vakkhati-kiriyāpadaṁ kammatthe veditabbaṁ.",
  "tika-abh02t21:74": "‘‘Savatthukaṁ cakkhu’’nti iminā sakalaṁ cakkhudasakamāha, dutiyena sasambhāracakkhuṁ. Chiddanti kaṇṇassa chiddapadesaṁ. Kaṇṇabaddhanti kaṇṇapāḷi. Vaṇṇasaṇṭhānato rattakambalapaṭalaṁ viya, kiccato mudusiniddhamadhurarasadaṁ maññanti. Sāmaññena gahitāti visayena avisesetvā gahitā. Visayavisiṭṭhāti cakkhādivisayavisiṭṭhā. Ettha uppajjatīti samudāyāvayavehi viya sāmaññavisesehi na nānattavohāro na hoti yathā ‘‘rukkho siṁsapā’’ti. Na hi sabbo rukkho siṁsapā. Tasmā kiriyābhedasabbhāvato ‘‘sayānā bhuñjanti sadhanā’’tiādīsu viya ‘‘uppajjamānā’’ti ettha kiriyāya lakkhaṇatā, itarattha lakkhitabbatā ca vuttā. Yadi uppajjamānāhotīti anicchitattā sāsaṅkaṁ uppādakiriyāya atthibhāvamāha. Tena uppāde satīti ayametassa atthoti ‘‘uppajjamānā’’ti ettha uppādo hetubhāvena vutto, itaro ca tassa phalabhāvenāti āha ‘‘so hi tena upayojito viya hotī’’ti. Uppajjamānāti vā taṇhāya tattha uppajjanasīlatā uppajjanasabhāvo, uppajjanasamatthatā vā vuttā. Tattheva cassā uppajjanasīlatā sakkāyato aññasmiṁ visaye pavattiyā abhāvato, samatthatā paccayasamavāyena, aññathā asamatthatā, yato kadāci na uppajjati. Nivisamānā nivisatīti etthāpi iminā nayena attho veditabboti.",
  "tika-abh02t21:75": "Samudayasaccaniddesavaṇṇanā niṭṭhitā.",
  "tika-abh02t21:76": "3. Nirodhasaccaniddesavaṇṇanā",
  "tika-abh02t21:77": "204. Taṇhāya virajjanaṁ haliddirāgassa viya palujjananti katvā āha ‘‘khayagamanavasenā’’ti. Vicchinnaṁ nirujjhananti vuttaṁ ‘‘appavattigamanavasenā’’ti. Cajanaṁ chaḍḍanaṁ, hāpanaṁ vāti āha ‘‘anapekkhatāya cajanavasena, hānivasena cā’’ti.",
  "tika-abh02t21:78": "Tadappavatti viyāti tassā tittaalābuvalliyā appavatti viya. Appavattihetubhūtampi nibbānaṁ taṇhāya appavatti viya gayhatīti āha ‘‘tadappavatti viyā’’ti yathā ‘‘rāgakkhayo’’ti (saṁ. ni. 4.315, 330). Appavattibhūtanti taṇhāya appavattiyā pattaṁ, pattabbanti attho. Nibbānaṁ āgamma niruddhāyapi taṇhāya piyarūpasātarūpesu niruddhāti vattabbatādassanatthaṁ vuttāti yojanā. Ettha ca yasmā maggo, nibbānañca taṇhāya samucchedasādhanaṁ, tasmā ‘‘purimā vā upamā’’tiādinā upamādvayaṁ ubhayattha yathākkamaṁ yojitaṁ, ubhayaṭṭhāniyaṁ pana ubhayatthāpi labbhateva.",
  "tika-abh02t21:79": "Nirodhasaccaniddesavaṇṇanā niṭṭhitā.",
  "tika-abh02t21:80": "4. Maggasaccaniddesavaṇṇanā",
  "tika-abh02t21:81": "205.Titthiyehikappitassa maggassa pakatipurisantarañāṇādikassa. Ariyaṁ labhāpetīti ariyaṁ sāmaññaphalaṁ labhāpeti.",
  "tika-abh02t21:82": "Tabbipakkhaviratisabhāvāti tassā sammāvācāya vipakkhato micchāvācāya viratisabhāvā. Bhedakaramicchāvācā pisuṇavācā, sabbāpi vā micchāvācā visaṁvādanādivasena bhedakarīti āha ‘‘bhedakaramicchāvācāpahānenā’’ti. Visaṁvādanādikiccatāya hi lūkhānaṁ apariggāhakānaṁ musāvādādīnaṁ paṭipakkhabhūtā siniddhabhāvena pariggāhakasabhāvā sammāvācā tappaccayasubhāsitasampaṭiggāhake jane, sampayuttadhamme ca pariggaṇhantī pavattatīti pariggahalakkhaṇā. Tenāha ‘‘jane, sampayutte ca pariggaṇhanakiccavatī’’ti. Cīvarakammādiko tādiso payogo. Kātabbaṁ cīvararajanādikaṁ. Niravajjasamuṭṭhāpanakiccavāti niravajjassa kattabbassa, niravajjākārena vā samuṭṭhāpanakiccavā. Sampayuttadhamme ca samuṭṭhāpentoti ettha samuṭṭhāpanaṁ micchākammantapaṭipakkhabhūtassa attano kiccassa anuguṇabhāvena sampayuttānaṁ pavattanameva, ukkhipanaṁ vā nesaṁ kāyikakiriyāya bhārukkhipanaṁ viya. Sampayuttadhammānaṁ, ājīvasseva vā visodhanaṁ vodāpanaṁ.",
  "tika-abh02t21:83": "Diṭṭhekaṭṭhāti diṭṭhiyā sahajapahānekaṭṭhā, paṭhamamaggasammādiṭṭhivaseneva taṁ veditabbaṁ. ‘‘Diṭṭhekaṭṭhaavijjādayo’’tipi pāṭho. Etasmiṁ pakkhe catumaggasammādiṭṭhiyā saṅgaho kato hoti. Uparimaggasammādiṭṭhiyā pana diṭṭhiṭṭhāne taṁtaṁmaggavajjho māno gahetabbo. So hi ‘‘aha’’nti pavattiākārato diṭṭhiṭṭhāniyo. Pakāsetīti kiccapaṭivedhena paṭivijjhati. Teneva hi aṅgenāti teneva sammādiṭṭhisaṅkhātena maggaṅgena. Tathāpavattitena karaṇabhūtena, tena vā kāraṇena. Aṅga-saddo hi kāraṇatthopi hotīti. Tatthāti magge, maggacittuppāde vā.",
  "tika-abh02t21:84": "Imassevāti ariyamaggapariyāpannasseva. Yadipi viramitabbato viramantassa cetanāpi labbhateva, viratiyā eva pana tadā padhānabhāvoti āha ‘‘viramaṇakāle vā viratiyo’’ti. Subhāsitādīti asamphappalāpādi. Ādi-saddena apisuṇādi saṅgahitā. Bhāsanādīti ettha pana kāyasucaritādi. Amaggaṅgattāti amaggasabhāvattā. Tameva cetanāya amaggasabhāvataṁ dassetuṁ ‘‘ekassañāṇassā’’tiādi vuttaṁ. Tattha sammāvācādikiccattayaṁ nāma micchāvācādīnaṁ tiṇṇaṁ pāpadhammānaṁ samucchindanaṁ, maggacetanā ca taṁsabhāvā na hotīti na tassā maggakkhaṇe sammāvācādibhāvasiddhi. Taṁsiddhiyanti kiccattayasiddhiyaṁ. Yathā panassā pubbabhāge subhāsitavācādibhāvo, evaṁ maggakkhaṇepi siyā. Evaṁ sante yathā tattha ekassa sammāsaṅkappassa tikiccatā, sammādiṭṭhiādīnañca ekekānaṁ catukiccatā, evaṁ ekā maggacetanā sammāvācādikiccattayassa sādhikā bhaveyya, tathā ca sati magge sammāvācādīni tīṇi aṅgāni na bhaveyyuṁ, chaḷaṅgiko ca ariyamaggo siyāti tayidamāha ‘‘ekāya cetanāyā’’tiādinā. Yasmā panetaṁ natthi, tasmā maggapaccayatāvacanato ca na cetanāya maggabhāvoti maggakkhaṇe viratiyova sammāvācādayo.",
  "tika-abh02t21:85": "Brūhanaṁ sukhaṁ. Santasukhaṁ upekkhā. Sā hi ‘‘upekkhā pana santattā, sukhamicceva bhāsitā’’ti (visuddhi. 2.644; vibha. aṭṭha. 232) vuttā. Vitakkādīnanti teyeva abhiniropanādayo pākaṭapariyāyena vuttā.",
  "tika-abh02t21:86": "Vacīsaṅkhārabhāvato vacībhedassa upakārako vitakko. ‘‘Sāvajjā…pe… upakārako evā’’ti iminā vacībhedataṁ samuṭṭhāpakacetanānaṁ viya viratiyāpi visesapaccayo vitakkoti dasseti. Vacībhedaniyāmikā vācāti vacīduccaritaviratimāha. Sā hi sammāvācābhūtā micchāvācāsu saṁyaminī. Tattha yathā visaṁvādanādimicchāvācato avirato micchākammantatopi na viramateva. Yathāha – ‘‘ekaṁ dhammaṁ…pe… akāriya’’nti (dha. pa. 176). Tathā avisaṁvādanādinā sammāvācāya ṭhito sammākammantampi pūretiyevāti āha ‘‘vacībheda…pe… upakārikā’’ti. Dhammānaṁ pavattiniṭṭhābhāvato yathā gatīti nibbatti vuccati, evaṁ pavattibhāvato rasalakkhaṇānipīti āha ‘‘kiccādisabhāve vā’’ti.",
  "tika-abh02t21:87": "Abhinandananti taṇhādivasena abhinandanaṁ.",
  "tika-abh02t21:88": "Vācuggatakaraṇaṁ uggaho, atthaparipucchanaṁ paripucchāti tadubhayaṁ savanādhīnanti āha ‘‘savanañāṇe eva avarodhaṁ gacchantī’’ti. Ñāṇena paricchinditvā gahaṇaṁ pariggaṇhanaṁ.",
  "tika-abh02t21:89": "Tassāti payogassa.",
  "tika-abh02t21:90": "Soti kāmavitakkappavattiyā kāraṇabhūto subhanimitte ayonisomanasikāro. Tassāti kāmavitakkassa. Gataṁ gamanaṁ pavatti, tassa upāyoti gatamaggo.",
  "tika-abh02t21:91": "Pahātabbaekattanti pahātabbatāsāmaññaṁ.",
  "tika-abh02t21:92": "Maggabhāvena catubbidhampi ekattenāti sotāpattimaggādivasena catubbidhampi maggabhāvena ekattena sāmaññato gahetvā ‘‘assā’’ti ekavacanena vuttanti attho. Sabbassa maggassa aññamaññaṁ sadisatā, tathā asadisatā ca ekaccasadisatā ca jhānaṅgavasena sabbasadisasabbāsadisaekaccasadisatā, so eva visesoti yojetabbaṁ. Vipassanāniyāmaṁ dhuraṁ katvā āhāti sambandho. Idha panāti imissā sammohavinodaniyaṁ. Sammasi…pe… nivattanatoti paṭhamattheravādaṁ vadanto tadajjhāsayaṁ purakkhatvā vadatīti adhippāyena vuttaṁ. Itarathā itaravādāpettha dassitā evāti. Pādakajjhānaniyāmanti pādakajjhānaniyāmaṁ dhuraṁ katvā āhāti yojanā. ‘‘Vipassanā …pe… daṭṭhabbo’’ti kasmā vuttaṁ. Na hi tassā idha paṭikkhepatā atthi. Tathā hi vuttaṁ ‘‘keci vuṭṭhānagāminivipassanā niyāmetīti vadantī’’ti? Nayidamevaṁ. Idhāpīti idha pādakajjhānaniyāmepi vipassanāniyāmo na paṭikkhittoti ayañhettha attho. Tenevāha ‘‘sādhāraṇattā’’ti. ‘‘Idha panā’’ti imināpi paṭhamattheravādo saṅgahitoti veditabbo. Yadi evaṁ kasmā vipassanāniyāmo visuṁ gahitoti? Vādattayāvidhuratādassanatthaṁ. Aññe cācariyavādāti sammasitajjhānapuggalajjhāsayavādā.",
  "tika-abh02t21:93": "‘‘Āruppe tikacatukkajjhānaṁ…pe… na lokiya’’nti idaṁ theravāde āgataṁ porāṇaṭṭhakathāyaṁ tantiṁ katvā ṭhapitanti aṭṭhasāliniyaṁ saṅgahetvā vuttanti āha ‘‘vuttaṁ aṭṭhasāliniyanti adhippāyo’’ti. Yesūti pacchimajjhānavajjāni sandhāya vadati. Tattha hi arūpuppattiyaṁ saṁsayo, na itarasmiṁ. ‘‘Catukkapañcakajjhāna’’nti vutte avisesato sāsavānāsavaṁ apekkhīyati, nivattetabbagahetabbasādhāraṇavacanenettha sāsavato avacchindanatthaṁ ‘‘tañca lokuttara’’nti vatvā nivattitadhammadassanatthaṁ ‘‘na lokiya’’nti vuttanti dassento āha ‘‘samudāyañca…pe… āhā’’ti. Itarathā byabhicārābhāvato ‘‘lokuttara’’nti visesanaṁ niratthakaṁ siyā. Tayo maggāti dutiyamaggādayo. Tajjhānikanti tikacatukkajjhānikaṁ sotāpattiphalādiṁ. Aññajhānikāpīti tikacatukkajjhānato aññajhānikāpi catukkajjhānikāpi maggā uppajjanti. Pi-saddena tajjhānikāpi tikacatukkajjhānikāti attho. Yadi evaṁ catuvokārabhavepi pañcavokārabhave viya maggassa tikacatukkajjhānikabhāve kenassa jhānaṅgādiniyāmoti āha ‘‘jhānaṅgādiniyāmikā pubbābhisaṅkhārasamāpattī’’ti. Pubbābhisaṅkhārasamāpattīti ca pādakabhūtā attanā atikkantadhammavirāgabhāvena vipassanāya pubbābhisaṅkhārakārī arūpasamāpatti, phalasamāpatti vā. Tenāha ‘‘pādaka’’nti. Na sammasitabbāti na sammasitabbā samāpatti jhānaṅgādiniyāmikā sammasitabbānaṁ tikacatukkajjhānānaṁ tattha anuppajjanato, itarattha ca visesābhāvato. Phalassapīti catutthapañcamajjhānikaphalassapi.",
  "tika-abh02t21:94": "Dukkhañāṇādīnanti dukkhasamudayañāṇānaṁ. Taṁtaṁkusalārammaṇārammaṇattāti kāmāvacarādīsu yena yena kusalena saddhiṁ nekkhammasaṅkappādayo uppajjanti, tassa tassa kusalassa ārammaṇaṁ ārammaṇaṁ etesanti taṁtaṁkusalārammaṇārammaṇā , tabbhāvato. Taṁtaṁviramitabbādiārammaṇattāti visaṁvādanavatthuādiārammaṇattā. Vītikkamitabbato eva hi viratīti. ‘‘Aṅgāna’’nti idaṁ ‘‘nekkhammasaṅkappādīna’’nti etthāpi yojetabbaṁ avayavena vinā samudāyābhāvato. Visesapaccayoti bhinnasīlassa, aparisuddhasīlassa vā sammappadhānāsambhavato samādhānassa viya vāyāmassa sīlaṁ visesapaccayo. Ayañca attho yadipi purimasiddhasīlavasena yutto, sahajātavasenāpi pana labbhatevāti dassento ‘‘sampayuttassāpī’’ti āha. Sahajameva cettha adhippetanti āha ‘‘sampayuttasseva cā’’tiādi. Sammoso pamādo, tappaṭipakkho asammoso appamādo, so cittassa ārakkhāti āha ‘‘cetaso rakkhitatā’’ti.",
  "tika-abh02t21:95": "Sīlakkhandho cāti ca-saddena samādhikkhandho ca. Khantippadhānattā sīlassa adosasādhanatā, nīvaraṇajeṭṭhakassa kāmacchandassa ujuvipaccanīkabhāvato samādhissa alobhasādhanatā daṭṭhabbā. Sāsananti paṭivedhasāsanaṁ, ‘‘sāsanabrahmacariya’’nti ca vadanti.",
  "tika-abh02t21:96": "Maggasaccaniddesavaṇṇanā niṭṭhitā.",
  "tika-abh02t21:97": "Suttantabhājanīyavaṇṇanā niṭṭhitā.",
  "tika-abh02t21:98": "2. Abhidhammabhājanīyavaṇṇanā",
  "tika-abh02t21:99": "206-214. ‘‘Pariññeyyabhāvarahite ekantapahātabbe’’ti kasmā vuttaṁ, nanu taṇhāyapi cakkhādīnaṁ viya taṇhāvatthutāvacanena pariññeyyatā vuttā. Yathāha ‘‘rūpataṇhā loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisatī’’tiādi (dī. ni. 2.400; ma. ni. 1.133; vibha. 203). Tappaṭibaddhasaṁkilesappahānavasena samatikkamitabbatā hi pariññeyyatā. Ekantapahātabbatā ca na taṇhāya eva, atha kho avasesānaṁ saṁkilesadhammānampi. Tathā hi tesaṁ sabbaso accantappahāyikā dassanabhāvanāti? Saccametaṁ, tathāpi yathā ‘‘dukkhaṁ ariyasaccaṁ pariññeyya’’nti (saṁ. ni. 5.1099) taṇhāvajje upādānakkhandhapañcake pariññeyyabhāvo niruḷho, na tathā taṇhāya, taṇhāya pana ‘‘yāyaṁ taṇhā ponobhavikā’’tiādinā (vibha. 203; dī. ni. 2.400; ma. ni. 1.91, 460; saṁ. ni. 5.1081; mahāva. 14; paṭi. ma. 1.34) samudayabhāvo viya sātisayaṁ pahātabbabhāvo niruḷhoti dassetuṁ ‘‘pariññeyyabhāvarahite ekantappahātabbe’’ti vuttaṁ. Yassa asaṅgahito padeso atthi, so sappadeso, ekadesoti attho. Tatthāti ariyasaccasadde. Samudayoti samudayattho. ‘‘Nippadesato samudayaṁ dassetu’’nti samudayassevettha gahaṇe kāraṇaṁ dassetuṁ ‘‘dukkhanirodhā panā’’tiādi vuttaṁ. Tattha dukkhanirodhāti dukkhaṁ, nirodho ca. Ariyasaccadesanāyanti ariyasaccadesanāyampi saccadesanāyaṁ viya. Dhammatoti desetabbadhammato nippadesā eva. ‘‘Avasesā ca kilesā’’tiādinā desanābhedo eva hi tattha viseso. Tenāha ‘‘na hi tato añño’’tiādi. Apubbo natthīti dhammato apubbo natthīti attho. Tassāti samudayassa. Sabbattha tīsupi vāresūti aṭṭhaṅgikapañcaṅgikasabbasaṅgāhikabhedesu mahāvāresu, tadantogadhesu ca pañcasu koṭṭhāsesu. Apubbassāti ‘‘avasesā ca kilesā’’tiādinā taṇhāya apubbassa. Avasiṭṭhakilesādīnañhi samudayatāvacanaṁ idha apubbadassanaṁ. Tassa yadipi dutiyatatiyavāresu viseso natthi, pañcasu pana koṭṭhāsesu uparūpari apubbaṁ dassitanti katvā evaṁ vuttaṁ. Tañhi samudayavisesadassanaṁ, itaraṁ pana maggavisesadassanaṁ. Tassa ca dhammato apubbābhāvo dassitoyeva. Yadi evaṁ dutiyādikoṭṭhāsesu, paṭhamakoṭṭhāsepi vā kasmā taṇhā gahitāti āha ‘‘apubbasamudayadassanatthāyapi hī’’tiādi. Kevalāyāti tadaññakilesādinirapekkhāya. Desanāvasena na vuttoti na dhammavasenāti adhippāyo. Tasmā dukkhādīni tattha ariyasaccadesanāyaṁ sappadesāni dassitāni honti pariyāyenāti daṭṭhabbaṁ. Abhidhammadesanā pana nippariyāyakathāti katvā aṭṭhakathāyaṁ ‘‘nippadesato samudayaṁ dassetuṁ’’icceva vuttaṁ. Paccayasaṅkhātanti paccayābhimataṁ paccayabhūtaṁ, paccayakoṭṭhāsaṁ vā.",
  "tika-abh02t21:100": "Tesanti kusaladhammānaṁ. Paccayānaṁ pahānavasenāti hetunirodhena phalanirodhaṁ dasseti, tappaṭibaddhakilesappahānena vā kusalānaṁ pahānaṁ vuttaṁ. Yathā ‘‘dhammāpi vo, bhikkhave, pahātabbā’’ti (ma. ni. 1.240). Iti pariyāyato kusalānaṁ pahānaṁ vuttaṁ, na nippariyāyato tadabhāvatoti āha ‘‘na hi kusalā pahātabbā’’ti. Yathā ca kusaladhammesu, abyākatadhammesupi eseva nayo. Nirodhanti asaṅkhatadhātuṁ. Appavattibhāvoti yo nirodhassa nibbānassa taṇhādiappavattihetubhāvo, taṁ pahānanti vuttanti attho.",
  "tika-abh02t21:101": "Kāyakammādisuddhiyāti pubbabhāgakāyakammavacīkammaājīvasuddhiyā dūratarūpanissayataṁ ariyamaggassa dassetīti sambandho. Pañcaṅgikaṁ…pe… pavattataṁ dīpeti, na pana ariyamaggassa pañcaṅgikattāti adhippāyo. Ñāpakanidassananti ñāpakabhāvanidassanaṁ, etena ‘‘vacanato’’ti idaṁ hetuatthe nissakkavacananti dasseti. Vacanatoti vā īdisassa vacanassa sabbhāvato. Paṭipadāya ekadesopi paṭipadā evāti attho. Niddiṭṭho dhammasaṅgāhakehi saṅgāyanavasena.",
  "tika-abh02t21:102": "Jhānehi desanāpaveso ‘‘lokuttaraṁ jhānaṁ bhāvetī’’ti (dha. sa. 277) jhānasīsena desanāva. Tathā bhāvanāpaveso. Pāḷigamananti pāḷipavatti pāṭhadesanā. Yathāvijjamānadhammavasenāti tasmiṁ cittuppāde labbhamānavitakkādidhammavasena.",
  "tika-abh02t21:103": "Abhidhammabhājanīyavaṇṇanā niṭṭhitā.",
  "tika-abh02t21:104": "3. Pañhapucchakavaṇṇanā",
  "tika-abh02t21:105": "215.Tassāti suttantabhājanīyassa. Evaṁ panāti ‘‘apicesā sammādiṭṭhi nāma pubbabhāge nānākkhaṇā nānārammaṇā’’tiādippakārena. Evañca katvāti lokuttaramaggasseva maggasaccabhāvassa adhippetattā. Tenāti tena kāraṇena, ariyamaggasseva uddisitvā niddiṭṭhattāti attho.",
  "tika-abh02t21:106": "Pañhapucchakavaṇṇanā niṭṭhitā.",
  "tika-abh02t21:107": "Saccavibhaṅgavaṇṇanā niṭṭhitā."
}