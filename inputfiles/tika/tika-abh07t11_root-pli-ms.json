{
  "tika-abh07t11:0": "3. Pakiṇṇakaparicchedavaṇṇanā",
  "tika-abh07t11:1": "1. Idāni yathāvuttānaṁ cittacetasikānaṁ vedanādivibhāgato, taṁtaṁvedanādibhedabhinnacittuppādavibhāgato ca pakiṇṇakasaṅgahaṁ dassetuṁ ‘‘sampayuttā yathāyoga’’ntyādi āraddhaṁ. Yathāyogaṁ sampayuttā cittacetasikā dhammā sabhāvato attano attano sabhāvavasena ekūnanavutividhampi cittaṁ ārammaṇavijānanasabhāvasāmaññena ekavidhaṁ, sabbacittasādhāraṇo phasso phusanasabhāvena ekavidhotyādinā tepaññāsa honti.",
  "tika-abh07t11:2": "2. Idāni tesaṁ dhammānaṁ yathārahaṁ vedanā…pe… vatthuto saṅgaho nāma vedanāsaṅgahādināmako pakiṇṇakasaṅgaho cittuppādavaseneva taṁtaṁvedanādibhedabhinnacittuppādānaṁ vaseneva na katthaci taṁvirahena nīyate upanīyate, āharīyatītyattho.",
  "tika-abh07t11:3": "Vedanāsaṅgahavaṇṇanā",
  "tika-abh07t11:4": "3.Tatthāti tesu chasu saṅgahesu. Sukhādivedanānaṁ, taṁsahagatacittuppādānañca vibhāgavasena saṅgaho vedanāsaṅgaho. Dukkhato, sukhato ca aññā adukkhamasukhāma-kārāgamavasena. Nanu ca ‘‘dvemā, bhikkhave, vedanā sukhā dukkhā’’ti (saṁ. ni. 4.267) vacanato dve eva vedanāti? Saccaṁ, taṁ pana anavajjapakkhikaṁ adukkhamasukhaṁ sukhavedanāyaṁ , sāvajjapakkhikañca dukkhavedanāyaṁ saṅgahetvā vuttaṁ. Yampi katthaci sutte ‘‘yaṁ kiñci vedayitamidamettha dukkhassā’’ti (saṁ. ni. 4.259) vacanaṁ, taṁ saṅkhāradukkhatāya sabbavedanānaṁ dukkhasabhāvattā vuttaṁ. Yathāha – ‘‘saṅkhārāniccataṁ, ānanda, mayā sandhāya bhāsitaṁ saṅkhāravipariṇāmatañca yaṁ kiñcivedayitamidamettha dukkhassā’’ti (saṁ. ni. 4.259; itivu. aṭṭha. 52). Tasmā tissoyeva vedanāti daṭṭhabbā. Tenāha bhagavā – ‘‘tisso imā, bhikkhave, vedanā sukhā dukkhā adukkhamasukhā cā’’ti (itivu. 52-53; saṁ. ni. 4.249-251). Evaṁ tividhāpi panetā indriyadesanāyaṁ ‘‘sukhindriyaṁ dukkhindriyaṁ somanassindriyaṁ domanassindriyaṁ upekkhindriya’’nti (vibha. 219) pañcadhā desitāti taṁvasenapettha vibhāgaṁ dassetuṁ ‘‘sukhaṁ dukkha’’ntyādi vuttaṁ. Kāyikamānasikasātāsātabhedato hi sukhaṁ dukkhañca paccekaṁ dvidhā vibhajitvā ‘‘sukhindriyaṁ somanassindriyaṁ dukkhindriyaṁ domanassindriya’’nti (vibha. 219) desitā, upekkhā pana bhedābhāvato upekkhindriyanti ekadhāva. Yathā hi sukhadukkhāni aññathā kāyassa anuggahamupaghātañca karonti, aññathā manaso, nevaṁ upekkhā, tasmā sā ekadhāva desitā, tenāhu porāṇā –",
  "tika-abh07t11:5": "‘‘Kāyikaṁ mānasaṁ dukkhaṁ, sukhañcopekkhavedanā;",
  "tika-abh07t11:6": "Ekaṁ mānasameveti, pañcadhindriyabhedato’’ti. (sa. sa. 74);",
  "tika-abh07t11:7": "Tattha iṭṭhaphoṭṭhabbānubhavanalakkhaṇaṁ sukhaṁ. Aniṭṭhaphoṭṭhabbānubhavanalakkhaṇaṁ dukkhaṁ. Sabhāvato, parikappato vā iṭṭhānubhavanalakkhaṇaṁ somanassaṁ. Tathā aniṭṭhānubhavanalakkhaṇaṁ domanassaṁ. Majjhattānubhavanalakkhaṇā upekkhā.",
  "tika-abh07t11:8": "5.Catucattālīsa paccekaṁ lokiyalokuttarabhedena ekādasavidhattā.",
  "tika-abh07t11:9": "7.Sesānīti sukhadukkhasomanassadomanassasahagatehi avasesāni akusalato cha, ahetukato cuddasa, kāmāvacarasobhanato dvādasa, pañcamajjhānikāni tevīsāti sabbānipi pañcapaññāsa.",
  "tika-abh07t11:10": "Vedanāsaṅgahavaṇṇanā niṭṭhitā.",
  "tika-abh07t11:11": "Hetusaṅgahavaṇṇanā",
  "tika-abh07t11:12": "10. Lobhādihetūnaṁ vibhāgavasena, taṁsampayuttavasena ca saṅgaho hetusaṅgaho. Hetavo nāma chabbidhā bhavantīti sambandho. Hetubhāvo pana nesaṁ sampayuttānaṁ suppatiṭṭhitabhāvasādhanasaṅkhāto mūlabhāvo. Laddhahetupaccayā hi dhammā viruḷhamūlā viya pādapā thirā honti, na ahetukā viya jalatale sevālasadisā. Evañca katvā ete mūlasadisatāya ‘‘mūlānī’’ti ca vuccanti. Apare pana ‘‘kusalādīnaṁ kusalādibhāvasādhanaṁ hetubhāvo’’ti vadanti, evaṁ sati hetūnaṁ attano kusalādibhāvasādhano añño hetu maggitabbo siyā. Atha sesasampayuttahetupaṭibaddho tesaṁ kusalādibhāvo, evampi momūhacittasampayuttassa hetuno akusalabhāvo appaṭibaddho siyā. Atha tassa sabhāvato akusalabhāvopi siyā, evaṁ sati sesahetūnampi sabhāvatova kusalādibhāvoti tesaṁ viya sampayuttadhammānampi so hetupaṭibaddho na siyā. Yadi ca hetupaṭibaddho kusalādibhāvo, tadā ahetukānaṁ abyākatabhāvo na siyāti alamatinippīḷanena. Kusalādibhāvo pana kusalākusalānaṁ yonisoayonisomanasikārappaṭibaddho. Yathāha – ‘‘yoniso, bhikkhave, manasikaroto anuppannā ceva kusalā dhammā uppajjanti, uppannā ca kusalā dhammā abhivaḍḍhantī’’tyādi (a. ni. 1.67), abyākatānaṁ pana abyākatabhāvo niranusayasantānappaṭibaddho kammappaṭibaddho avipākabhāvappaṭibaddho cāti daṭṭhabbaṁ.",
  "tika-abh07t11:13": "16. Idāni hetūnaṁ jātibhedaṁ dassetuṁ ‘‘lobho doso cā’’tyādi vuttaṁ.",
  "tika-abh07t11:14": "Hetusaṅgahavaṇṇanā niṭṭhitā.",
  "tika-abh07t11:15": "Kiccasaṅgahavaṇṇanā",
  "tika-abh07t11:16": "18. Paṭisandhādīnaṁ kiccānaṁ vibhāgavasena, taṁkiccavantānañca paricchedavasena saṅgaho kiccasaṅgaho. Bhavato bhavassa paṭisandhānaṁ paṭisandhikiccaṁ. Avicchedappavattihetubhāvena bhavassa aṅgabhāvo bhavaṅgakiccaṁ. Āvajjanakiccādīni heṭṭhā vuttavacanatthānusārena yathārahaṁ yojetabbāni. Ārammaṇe taṁtaṁkiccasādhanavasena anekakkhattuṁ, ekakkhattuṁ vā javamānassa viya pavatti javanakiccaṁ. Taṁtaṁjavanaggahitārammaṇassa ārammaṇakaraṇaṁ tadārammaṇakiccaṁ. Nibbattabhavato parigaḷhanaṁ cutikiccaṁ.",
  "tika-abh07t11:17": "19. Imāni pana kiccāni ṭhānavasena pākaṭāni hontīti taṁ dāni pabhedato dassetuṁ ‘‘paṭisandhī’’tyādi vuttaṁ, tattha paṭisandhiyā ṭhānaṁ paṭisandhiṭhānaṁ. Kāmaṁ paṭisandhivinimuttaṁ ṭhānaṁ nāma natthi, sukhaggahaṇatthaṁ pana ‘‘silāputtakassa sarīra’’ntyādīsu viya abhedepi bhedaparikappanāti daṭṭhabbaṁ. Evaṁ sesesupi. Dassanādīnaṁ pañcannaṁ viññāṇānaṁ ṭhānaṁ pañcaviññāṇaṭhānaṁ. Ādi-saddena sampaṭicchanaṭhānādīnaṁ saṅgaho.",
  "tika-abh07t11:18": "Tattha cutibhavaṅgānaṁ antarā paṭisandhiṭhānaṁ. Paṭisandhiāvajjanānaṁ, javanāvajjanānaṁ, tadārammaṇāvajjanānaṁ, voṭṭhabbanāvajjanānaṁ, kadāci javanacutīnaṁ, tadārammaṇacutīnañca antarā bhavaṅgaṭhānaṁ. Bhavaṅgapañcaviññāṇānaṁ, bhavaṅgajavanānañca antarā āvajjanaṭhānaṁ. Pañcadvārāvajjanasampaṭicchanānamantarā pañcaviññāṇaṭhānaṁ. Pañcaviññāṇasantīraṇānamantarā sampaṭicchanaṭhānaṁ. Sampaṭicchanavoṭṭhabbanānamantarā santīraṇaṭhānaṁ. Santīraṇajavanānaṁ, santīraṇabhavaṅgānañca antarā voṭṭhabbanaṭhānaṁ. Voṭṭhabbanatadārammaṇānaṁ, voṭṭhabbanabhavaṅgānaṁ, voṭṭhabbanacutīnaṁ, manodvārāvajjanatadārammaṇānaṁ, manodvārāvajjanabhavaṅgānaṁ, manodvārāvajjanacutīnañca antarā javanaṭhānaṁ. Javanabhavaṅgānaṁ, javanacutīnañca antarā tadārammaṇaṭhānaṁ. Javanapaṭisandhīnaṁ, tadārammaṇapaṭisandhīnaṁ, bhavaṅgapaṭisandhīnaṁ vā antarā cutiṭhānaṁ nāma.",
  "tika-abh07t11:19": "20.Dve upekkhāsahagatasantīraṇāni sukhasantīraṇassa paṭisandhivasappavattibhāvābhāvatotiadhippāyo. Evañca katvā paṭṭhāne ‘‘upekkhāsahagataṁ dhammaṁ paṭicca upekkhāsahagato dhammo uppajjati na hetupaccayā’’ti (paṭṭhā. 4.13.179) evamāgatassa upekkhāsahagatapadassa vibhaṅge ‘‘ahetukaṁ upekkhāsahagataṁ ekaṁ khandhaṁ paṭicca dve khandhā, dve khandhe paṭicca eko khandho, ahetukapaṭisandhikkhaṇe upekkhāsahagataṁ ekaṁ khandhaṁ paṭicca dve khandhā, dve khandhe paṭicca eko khandho’’ti (paṭṭhā. 4.13.179) evaṁ pavattipaṭisandhivasena paṭiccanayo uddhaṭo, pītisahagatasukhasahagatapadavibhaṅge pana ‘‘ahetukaṁ pītisahagataṁ ekaṁ khandhaṁ paṭiccatayo khandhā…pe… dve khandhā. Ahetukaṁ sukhasahagataṁ ekaṁ khandhaṁ paṭicca dve khandhā …pe… eko khandho’’ti (paṭṭhā. 4.13.144, 167) pavattivaseneva uddhaṭo, na pana ‘‘ahetukapaṭisandhikkhaṇe’’tyādinā paṭisandhivasena, tasmā yathādhammasāsane avacanampi abhāvameva dīpetīti na tassa paṭisandhivasena pavatti atthi. Yattha pana labbhamānassapi kassaci avacanaṁ, tattha kāraṇaṁ upari āvi bhavissati.",
  "tika-abh07t11:20": "25. Manodvārāvajjanassa parittārammaṇe dvattikkhattuṁ pavattamānassapi natthi javanakiccaṁ tassa ārammaṇarasānubhavanābhāvatoti vuttaṁ ‘‘āvajjanadvayavajjitānī’’ti. Evañca katvā vuttaṁ aṭṭhakathāyaṁ ‘‘javanaṭṭhāne ṭhatvā’’ti (dha. sa. aṭṭha. 498 vipākuddhārakathā). Itarathā ‘‘javanaṁ hutvā’’ti vattabbaṁ siyāti. Kusalākusalaphalakiriyacittānīti ekavīsati lokiyalokuttarakusalāni, dvādasa akusalāni, cattāri lokuttaraphalacittāni, aṭṭhārasa tebhūmakakiriyacittāni. Ekacittakkhaṇikampi hi lokuttaramaggādikaṁ taṁsabhāvavantatāya javanakiccaṁ nāma, yathā ekekagocaravisayampi sabbaññutaññāṇaṁ sakalavisayāvabodhanasāmatthiyayogato na kadāci taṁnāmaṁ vijahatīti.",
  "tika-abh07t11:21": "27. Evaṁ kiccabhedena vuttāneva yathāsakaṁ labbhamānakiccagaṇanavasena sampiṇḍetvā dassetuṁ ‘‘tesu panā’’tyādi vuttaṁ.",
  "tika-abh07t11:22": "33. Paṭisandhādayo cittuppādā nāmakiccabhedena paṭisandhādīnaṁ nāmānaṁ, kiccānañca bhedena, atha vā paṭisandhādayo nāma tannāmakā cittuppādā paṭisandhādīnaṁ kiccānaṁ bhedena cuddasa, ṭhānabhedena paṭisandhādīnaṁyeva ṭhānānaṁ bhedena dasadhā pakāsitāti yojanā. Ekakiccaṭhānadvikiccaṭhānatikiccaṭhānacatukiccaṭhānapañcakiccaṭhānāni cittāni yathākkamaṁ aṭṭhasaṭṭhi, tathā dve ca nava ca aṭṭha ca dve cāti niddiseti sambandho.",
  "tika-abh07t11:23": "Kiccasaṅgahavaṇṇanā niṭṭhitā.",
  "tika-abh07t11:24": "Dvārasaṅgahavaṇṇanā",
  "tika-abh07t11:25": "35. Dvārānaṁ , dvārappavattacittānañca paricchedavasena saṅgaho dvārasaṅgaho. Āvajjanādīnaṁ arūpadhammānaṁ pavattimukhabhāvato dvārāni viyāti dvārāni.",
  "tika-abh07t11:26": "36.Cakkhumevāti pasādacakkhumeva.",
  "tika-abh07t11:27": "37. Āvajjanādīnaṁ manānaṁ, manoyeva vā dvāranti manodvāraṁ. Bhavaṅganti āvajjanānantaraṁ bhavaṅgaṁ. Tenāhu porāṇā –",
  "tika-abh07t11:28": "‘‘Sāvajjanaṁ bhavaṅgantu, manodvāranti vuccatī’’ti;",
  "tika-abh07t11:29": "39.Tatthāti tesu cakkhādidvāresu cakkhudvāre chacattālīsa cittāni yathārahamuppajjantīti sambandho. Pañcadvārāvajjanamekaṁ, cakkhuviññāṇādīni ubhayavipākavasena satta, voṭṭhabbanamekaṁ, kāmāvacarajavanāni ca kusalākusalanirāvajjanakiriyavasena ekūnatiṁsa, tadārammaṇāni ca aggahitaggahaṇena aṭṭhevāti chacattālīsa. Yathārahanti iṭṭhādiārammaṇe yonisoayonisomanasikāraniranusayasantānādīnaṁ anurūpavasena. Sabbathāpīti āvajjanāditadārammaṇapariyosānena sabbenapi pakārena kāmāvacarānevāti yojanā. Sabbathāpi catupaññāsa cittānīti vā sambandho. Sabbathāpi taṁtaṁdvārikavasena ṭhitāni aggahitaggahaṇena cakkhudvārikesu chacattālīsacittesu sotaviññāṇādīnaṁ catunnaṁ yugaḷānaṁ pakkhepena catupaññāsapītyattho.",
  "tika-abh07t11:30": "41. Cakkhādidvāresu appavattanato, manodvārasaṅkhātabhavaṅgato ārammaṇantaraggahaṇavasena appavattito ca paṭisandhādivasena pavattāni ekūnavīsati dvāravimuttāni.",
  "tika-abh07t11:31": "42. Dvipañcaviññāṇāni sakasakadvāre, chabbīsati mahaggatalokuttarajavanāni manodvāreyeva uppajjanato chattiṁsa cittāni yathārahaṁ sakasakadvārānurūpaṁ ekadvārikacittāni.",
  "tika-abh07t11:32": "45. Pañcadvāresu santīraṇatadārammaṇavasena, manodvāre ca tadārammaṇavasena pavattanato chadvārikāni ceva paṭisandhādivasappavattiyā dvāravimuttāni ca.",
  "tika-abh07t11:33": "47. Pañcadvārikāni ca chadvārikāni ca pañcachadvārikāni. Chadvārikāni ca tāni kadāci dvāravimuttāni cāti chadvārikavimuttāni. Atha vā chadvārikāni ca chadvārikavimuttāni cāti chadvārikavimuttānīti ekadesasarūpekaseso daṭṭhabbo.",
  "tika-abh07t11:34": "Dvārasaṅgahavaṇṇanā niṭṭhitā.",
  "tika-abh07t11:35": "Ālambaṇasaṅgahavaṇṇanā",
  "tika-abh07t11:36": "48. Ārammaṇānaṁ sarūpato, vibhāgato, taṁvisayacittato ca saṅgaho ālambaṇasaṅgaho. Vaṇṇavikāraṁ āpajjamānaṁ rūpayati hadayaṅgatabhāvaṁ pakāsetīti rūpaṁ, tadeva dubbalapurisena daṇḍādi viya cittacetasikehi ālambīyati, tāni vā āgantvā ettha ramantīti ārammaṇanti rūpārammaṇaṁ. Saddīyatīti saddo, soyeva ārammaṇanti saddārammaṇaṁ. Gandhayati attano vatthuṁ sūceti ‘‘idamettha atthī’’ti pesuññaṁ karontaṁ viya hotīti gandho, soyeva ārammaṇaṁ gandhārammaṇaṁ. Rasanti taṁ sattā assādentīti raso, soyeva ārammaṇaṁ rasārammaṇaṁ. Phusīyatīti phoṭṭhabbaṁ, tadeva ārammaṇaṁ phoṭṭhabbārammaṇaṁ. Dhammoyeva ārammaṇaṁ dhammārammaṇaṁ.",
  "tika-abh07t11:37": "49.Tatthāti tesu rūpādiārammaṇesu, rūpamevāti vaṇṇāyatanasaṅkhātaṁ rūpameva. Saddādayoti saddāyatanādisaṅkhātā saddādayo, āpodhātuvajjitabhūtattayasaṅkhātaṁ phoṭṭhabbāyatanañca.",
  "tika-abh07t11:38": "50. Pañcārammaṇapasādāni ṭhapetvā sesāni soḷasa sukhumarūpāni.",
  "tika-abh07t11:39": "51.Paccuppannanti vattamānaṁ.",
  "tika-abh07t11:40": "52.Chabbidhampīti rūpādivasena chabbidhampi. Vināsābhāvato atītādikālavasena navattabbattā nibbānaṁ, paññatti ca kālavimuttaṁ nāma. Yathārahanti kāmāvacarajavanaabhiññāsesamahaggatādijavanānaṁ anurūpato. Kāmāvacarajavanānañhi hasituppādavajjānaṁ chabbidhampi tikālikaṁ, kālavimuttañca ārammaṇaṁ hoti. Hasituppādassa tikālikameva. Tathā hissa ekantaparittārammaṇataṁ vakkhati. Dibbacakkhādivasappavattassa pana abhiññājavanassa yathārahaṁ chabbidhampi tikālikaṁ, kālavimuttañca ārammaṇaṁ hoti. Vibhāgo panettha navamaparicchede āvi bhavissati. Sesānaṁ pana kālavimuttaṁ, atītañca yathārahamārammaṇaṁ hoti.",
  "tika-abh07t11:41": "53. Dvāra…pe… saṅkhātānaṁ chabbidhampi ārammaṇaṁ hotīti sambandho, taṁ pana nesaṁ ārammaṇaṁ na āvajjanassa viya kenaci aggahitameva gocarabhāvaṁ gacchati, na ca pañcadvārikajavanānaṁ viya ekantapaccuppannaṁ, nāpi manodvārikajavanānaṁ viya tikālikameva, avisesena kālavimuttaṁ vā, nāpi maraṇāsannato purimabhāgajavanānaṁ viya kammakammanimittādivasena āgamasiddhivohāravinimuttanti āha ‘‘yathāsambhavaṁ…pe… sammata’’nti. Tattha yathāsambhavanti taṁtaṁbhūmikapaṭisandhibhavaṅgacutīnaṁ taṁtaṁdvāraggahitādivasena sambhavānurūpato. Kāmāvacarānañhi paṭisandhibhavaṅgānaṁ tāva rūpādipañcārammaṇaṁ chadvāraggahitaṁ yathārahaṁ paccuppannamatītañca kammanimittasammatamārammaṇaṁ hoti, tathā cuticittassa atītameva. Dhammārammaṇaṁ pana tesaṁ tiṇṇannampi manodvāraggahitameva atītaṁ kammakammanimittasammataṁ, tathā rūpārammaṇaṁ ekameva manodvāraggahitaṁ ekantapaccuppannaṁ gatinimittasammatanti evaṁ kāmāvacarapaṭisandhādīnaṁ yathāsambhavaṁ chadvāraggahitaṁ paccuppannamatītañca kammakammanimittagatinimittasammatamārammaṇaṁ hoti.",
  "tika-abh07t11:42": "Mahaggatapaṭisandhādīsu pana rūpāvacarānaṁ, paṭhamatatiyāruppānañca dhammārammaṇameva manodvāraggahitaṁ paññattibhūtaṁ kammanimittasammataṁ, tathā dutiyacatutthāruppānaṁ atītamevāti evaṁ mahaggatapaṭisandhibhavaṅgacutīnaṁ manodvāraggahitaṁ paññattibhūtaṁ, atītaṁ vā kammanimittasammatameva ārammaṇaṁ hoti.",
  "tika-abh07t11:43": "Yebhuyyena bhavantare chadvāraggahitanti bāhullena atītānantarabhave maraṇāsannappavattachadvārikajavanehi gahitaṁ. Asaññībhavato cutānañhi paṭisandhivisayassa anantarātītabhave na kenaci dvārena gahaṇaṁ atthīti tadevettha yebhuyyaggahaṇena byabhicāritaṁ. Kevalañhi kammabaleneva tesaṁ paṭisandhiyā kammanimittādikamārammaṇaṁ upaṭṭhāti. Tathā hi saccasaṅkhepe asaññībhavato cutassa paṭisandhinimittaṁ pucchitvā –",
  "tika-abh07t11:44": "‘‘Bhavantarakataṁ kammaṁ, yamokāsaṁ labhe tato;",
  "tika-abh07t11:45": "Hoti sā sandhi teneva, upaṭṭhāpitagocare’’ti. (sa. sa. 171) –",
  "tika-abh07t11:46": "Kevalaṁ kammabaleneva paṭisandhigocarassa upaṭṭhānaṁ vuttaṁ. Itarathā hi javanaggahitassapi ārammaṇassa kammabaleneva upaṭṭhāpiyamānattā ‘‘tenevā’’ti sāvadhāraṇavacanassa adhippāyasuññatā āpajjeyyāti. Nanu ca tesampi paṭisandhigocaro kammabhave kenaci dvārena javanaggahito sambhavatīti? Saccaṁ sambhavati kammakammanimittasammato, gatinimittasammato pana sabbesampi maraṇakāleyeva upaṭṭhātīti kuto tassa kammabhave gahaṇasambhavo. Apicettha maraṇāsannapavattajavanehi gahitameva sandhāya ‘‘chadvāraggahita’’nti vuttaṁ, evañca katvā ācariyena imasmiṁyeva adhikāre paramatthavinicchaye vuttaṁ –",
  "tika-abh07t11:47": "‘‘Maraṇāsannasattassa, yathopaṭṭhitagocaraṁ;",
  "tika-abh07t11:48": "Chadvāresu tamārabbha, paṭisandhi bhavantare’’ti. (parama. vi. 89);",
  "tika-abh07t11:49": "‘‘Paccuppanna’’ntyādinā anāgatassa paṭisandhigocarabhāvaṁ nivāreti. Na hi taṁ atītakammakammanimittāni viya anubhūtaṁ, nāpi paccuppannakammanimittagatinimittāni viya āpāthagatañca hotīti, kammakammanimittādīnañca sarūpaṁ sayameva vakkhati.",
  "tika-abh07t11:50": "54.Tesūti rūpādipaccuppannādikammādiārammaṇesu viññāṇesu. Rūpādīsu ekekaṁ ārammaṇaṁ etesanti rūpādiekekārammaṇāni.",
  "tika-abh07t11:51": "55. Rūpādikaṁ pañcavidhampi ārammaṇametassāti rūpādipañcārammaṇaṁ.",
  "tika-abh07t11:52": "56.Sesānīti dvipañcaviññāṇasampaṭicchanehi avasesāni ekādasa kāmāvacaravipākāni . Sabbathāpi kāmāvacarārammaṇānīti sabbenapi chadvārikadvāravimuttachaḷārammaṇavasappavattākārena nibbattānipi ekantakāmāvacarasabhāvachaḷārammaṇagocarāni. Ettha hi vipākāni tāva santīraṇādivasena rūpādipañcārammaṇe, paṭisandhādivasena chaḷārammaṇasaṅkhāte kāmāvacarārammaṇeyeva pavattanti.",
  "tika-abh07t11:53": "Hasanacittampi padhānasāruppaṭṭhānaṁ disvā tussantassa rūpārammaṇe, bhaṇḍabhājanaṭṭhāne mahāsaddaṁ sutvā ‘‘evarūpā loluppataṇhā me pahīnā’’ti tussantassa saddārammaṇe, gandhādīhi cetiyapūjanakāle tussantassa gandhārammaṇe, rasasampannaṁ piṇḍapātaṁ sabrahmacārīhi bhājetvā paribhuñjanakāle tussantassa rasārammaṇe, ābhisamācārikavattaparipūraṇakāle tussantassa phoṭṭhabbārammaṇe, pubbenivāsañāṇādīhi gahitakāmāvacaradhammaṁ ārabbha tussantassa dhammārammaṇeti evaṁ parittadhammapariyāpannesveva chasu ārammaṇesu pavattati.",
  "tika-abh07t11:54": "57. Dvādasākusalaaṭṭhañāṇavippayuttajavanavasena vīsati cittāni attano jaḷabhāvato lokuttaradhamme ārabbha pavattituṁ na sakkontīti navavidhalokuttaradhamme vajjetvā tebhūmakāni, paññattiñca ārabbha pavattantīti āha ‘‘akusalāni cevā’’tyādi. Imesu hi akusalato cattāro diṭṭhigatasampayuttacittuppādā parittadhamme ārabbha parāmasanaassādanābhinandanakāle kāmāvacarārammaṇā, tenevākārena sattavīsati mahaggatadhamme ārabbha pavattiyaṁ mahaggatārammaṇā, sammutidhamme ārabbha pavattiyaṁ paññattārammaṇā. Diṭṭhivippayuttacittuppādāpi teyeva dhamme ārabbha kevalaṁ assādanābhinandanavasena pavattiyaṁ, paṭighasampayuttā ca dussanavippaṭisāravasena, vicikicchāsahagato aniṭṭhaṅgamanavasena, uddhaccasahagato vikkhipanavasena, avūpasamavasena ca pavattiyaṁ parittamahaggatapaññattārammaṇo, kusalato cattāro, kiriyato cattāroti aṭṭha ñāṇavippayuttacittuppādā sekkhaputhujjanakhīṇāsavānaṁ asakkaccadānapaccavekkhaṇadhammassavanādīsu parittadhamme ārabbha pavattikāle kāmāvacarārammaṇā, atipaguṇajjhānapaccavekkhaṇakāle mahaggatārammaṇā, kasiṇanimittādīsu parikammādikāle paññattārammaṇāti daṭṭhabbaṁ.",
  "tika-abh07t11:55": "58.Arahattamaggaphalavajjitasabbārammaṇāni sekkhaputhujjanasantānesveva pavattanato. Sekkhāpi hi ṭhapetvā lokiyacittaṁ arahato maggaphalasaṅkhātaṁ pāṭipuggalikacittaṁ jānituṁ na sakkonti anadhigatattā, tathā puthujjanādayopi sotāpannādīnaṁ, sekkhānaṁ pana attano attano maggaphalapaccavekkhaṇesu parasantānagatamaggaphalārammaṇāya abhiññāya parikammakāle, abhiññācitteneva maggaphalānaṁ paricchindanakāle ca attano attano samānānaṁ, heṭṭhimānañca maggaphaladhamme ārabbha kusalajavanānaṁ pavatti atthīti arahattamaggaphalasseva paṭikkhepo kato. Kāmāvacaramahaggatapaññattinibbānāni pana sekkhaputhujjanānaṁ sakkaccadānapaccavekkhaṇadhammassavanasaṅkhārasammasanakasiṇaparikammādīsu taṁtadārammaṇikābhiññānaṁ parikammakāle, gotrabhuvodānakāle, dibbacakkhādīhi rūpavijānanādikāle ca kusalajavanānaṁ gocarabhāvaṁ gacchanti.",
  "tika-abh07t11:56": "59.Sabbathāpi sabbārammaṇānīti kāmāvacaramahaggatasabbalokuttarapaññattivasena sabbathāpi sabbārammaṇāni, na pana akusalādayo viya sappadesasabbārammaṇānītyattho. Kiriyajavanānañhi sabbaññutaññāṇādivasappavattiyaṁ, voṭṭhabbanassa ca taṁtaṁpurecārikavasappavattiyaṁ na ca kiñci agocaraṁ nāma atthi.",
  "tika-abh07t11:57": "60. Paṭhamatatiyāruppārammaṇattā āruppesu dutiyacatutthāni mahaggatārammaṇāni.",
  "tika-abh07t11:58": "61.Sesāni…pe… paññattārammaṇānīti pannarasa rūpāvacarāni, paṭhamatatiyāruppāni cāti ekavīsati kasiṇādipaññattīsu pavattanato paññattārammaṇāni.",
  "tika-abh07t11:59": "63. Tevīsatikāmāvacaravipākapañcadvārāvajjanahasanavasena pañcavīsati cittāni paritthamhi kāmāvacarārammaṇe yeva bhavanti. Kāmāvacarañhi mahaggatādayo upādāya mandānubhāvatāya parisamantato attaṁ khaṇḍitaṁ viyāti parittaṁ. ‘‘Cha cittāni mahaggateyevā’’tyādinā sabbattha sāvadhāraṇayojanā daṭṭhabbā.",
  "tika-abh07t11:60": "Ālambaṇasaṅgahavaṇṇanā niṭṭhitā.",
  "tika-abh07t11:61": "Vatthusaṅgahavaṇṇanā",
  "tika-abh07t11:62": "64. Vatthuvibhāgato , tabbatthukacittaparicchedavasena ca saṅgaho vatthusaṅgaho. Vasanti etesu cittacetasikā tannissayattāti vatthūni.",
  "tika-abh07t11:63": "65.Tāni kāmaloke sabbānipi labbhanti paripuṇṇindriyassa tattheva upalabbhanato. Pi-saddena pana andhabadhirādivasena kesañci asambhavaṁ dīpeti.",
  "tika-abh07t11:64": "66.Ghānādittayaṁ natthi brahmānaṁ kāmavirāgabhāvanāvasena gandharasaphoṭṭhabbesu virattatāya tabbisayappasādesupi virāgasabhāvato. Buddhadassanadhammassavanādiatthaṁ pana cakkhusotesu avirattabhāvato cakkhādidvayaṁ tattha upalabbhati.",
  "tika-abh07t11:65": "67.Arūpaloke sabbānipi cha vatthūni na saṁvijjanti arūpīnaṁ rūpavirāgabhāvanābalena tattha sabbena sabbaṁ rūpappavattiyā abhāvato.",
  "tika-abh07t11:66": "68. Pañcaviññāṇāneva nissattanijjīvaṭṭhena dhātuyoti pañcaviññāṇadhātuyo.",
  "tika-abh07t11:67": "69. Mananamattā dhātu manodhātu.",
  "tika-abh07t11:68": "70. Manoyeva visiṭṭhavijānanakiccayogato viññāṇaṁ nissattanijjīvaṭṭhena dhātu cāti manoviññāṇadhātu. Manaso viññāṇadhātūti vā manoviññāṇadhātu. Sā hi manatoyeva anantarapaccayato sambhūyamanasoyeva anantarapaccayabhūtāti manaso sambandhinī hoti. Santīraṇattayassa, aṭṭhamahāvipākānaṁ, paṭighadvayassa, paṭhamamaggassa, hasituppādassa, pannarasarūpāvacarānañca vasena pavattā yathāvuttamanodhātupañcaviññāṇadhātūhi avasesā manoviññāṇadhātu saṅkhātā ca tiṁsa dhammā na kevalaṁ manodhātuyeva, tathā hadayaṁ nissāyeva pavattantīti sambandho.",
  "tika-abh07t11:69": "Santīraṇamahāvipākāni hi ekādasa dvārābhāvato, kiccābhāvato ca āruppe na uppajjanti . Paṭighassa anīvaraṇāvatthassa abhāvato taṁsahagataṁ cittadvayaṁ rūpalokepi natthi, pageva āruppe. Paṭhamamaggopi paratoghosapaccayābhāve sāvakānaṁ anuppajjanato, buddhapaccekabuddhānañca manussalokato aññattha anibbattanato, hasanacittañca kāyābhāvato, rūpāvacarāni arūpīnaṁ rūpavirāgabhāvanāvasena tadārammaṇesu jhānesupi virattabhāvato arūpabhave na uppajjantīti sabbānipi etāni tettiṁsa cittāni hadayaṁ nissāyeva pavattanti.",
  "tika-abh07t11:70": "71. Pañcarūpāvacarakusalato avasesāni dvādasa lokiyakusalāni, paṭighadvayato avasesāni dasa akusalāni, pañcadvārāvajjanahasanarūpāvacarakiriyehi avasesāni terasa kiriyacittāni, paṭhamamaggato avasesāni satta anuttarāni cāti imesaṁ vasena dvecattālīsavidhā manoviññāṇadhātusaṅkhātā dhammā pañcavokārabhavavasena hadayaṁ nissāya vā, catuvokārabhavavasena anissāyavā pavattanti.",
  "tika-abh07t11:71": "73.Kāme bhave chavatthuṁ nissitā satta viññāṇadhātuyo, rūpe bhave tivatthuṁ nissitā ghānaviññāṇādittayavajjitā catubbidhā viññāṇadhātuyo, āruppe bhave anissitā ekā manoviññāṇadhātu matāti yojanā.",
  "tika-abh07t11:72": "74. Kāmāvacaravipākapañcadvārāvajjanapaṭighadvayahasanavasena sattavīsati kāmāvacarāni, pannarasa rūpāvacarāni, paṭhamamaggoti tecattālīsa nissāyeva jāyare, tatoyeva avasesā āruppavipākavajjitā dvecattālīsa nissāya ca anissāya ca jāyare, pākāruppā cattāro anissitāyevāti sambandho.",
  "tika-abh07t11:73": "Vatthusaṅgahavaṇṇanā niṭṭhitā.",
  "tika-abh07t11:74": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t11:75": "Pakiṇṇakaparicchedavaṇṇanā niṭṭhitā."
}