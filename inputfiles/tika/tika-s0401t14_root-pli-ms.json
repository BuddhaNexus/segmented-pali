{
  "tika-s0401t14:0": "16. Ekadhammapāḷi",
  "tika-s0401t14:1": "(16) 1. Ekadhammapāḷi-paṭhamavaggavaṇṇanā",
  "tika-s0401t14:2": "296. Ekadhammapāḷivaṇṇanāyaṁ idha dhamma-saddo sabhāvattho ‘‘kusalā dhammā’’tiādīsu viyāti āha – ‘‘ekasabhāvo’’ti. Ekantenāti ekaṁsena, avassanti attho. Vaṭṭeti saṁsāravaṭṭe. Nibbindanatthāyāti anabhiramanatthāya. Virajjanatthāyāti arajjanatthāya. Virajjanāyāti palujjanāya. Tenevāha – ‘‘vigamāyā’’ti. Rāgādīnaṁ nirodhāyāti maggañāṇena rāgādīnaṁ nirodhanatthāya. Maggañāṇena nirodhanaṁ nāma accantaṁ appavattikaraṇanti āha – ‘‘appavattikaraṇatthāyā’’ti. Yathā khādanīyassa mukhe katvā khādanaṁ nāma yāvadeva ajjhoharaṇatthaṁ, evaṁ rāgādīnaṁ nirodhanaṁ vaṭṭanirodhanatthamevāti vuttaṁ – ‘‘vaṭṭasseva vā nirujjhanatthāyā’’ti. Yasmā kilesesu khīṇesu itaraṁ vaṭṭadvayampi khīṇameva hoti, tasmā mūlameva gaṇhanto ‘‘upasamāyāti kilesavūpasamanatthāyā’’ti āha. Saṅkhatadhammānaṁ abhijānanaṁ nāma tattha lakkhaṇattayāropanamukhenevāti āha – ‘‘aniccādi…pe… abhijānanatthāyā’’ti. Sambujjhitabbāni nāma cattāri ariyasaccāni tabbinimuttassa ñeyyassa abhāvato. ‘‘Catunnaṁ saccānaṁ bujjhanatthāyā’’ti vatvā tayidaṁ bujjhanaṁ yassa ñāṇassa vasena ijjhati, tassa ñāṇassa vasena dassetuṁ – ‘‘bodhi vuccatī’’tiādi vuttaṁ. Appaccayanibbānassāti amatadhātuyā.",
  "tika-s0401t14:3": "Ussāhajananatthanti kammaṭṭhāne abhiruciuppādanāya. Visakaṇṭakoti guḷassa vāṇijasamaññā. ‘‘Kismiñci dese desabhāsā’’ti keci. Ucchuraso samapākapakko cuṇṇādīhi missetvā piṇḍīkato guḷo, apiṇḍīkato phāṇitaṁ. Pākavisesena khaṇḍakhaṇḍasedito khaṇḍo, malābhāvaṁ āpanno sakkarā.",
  "tika-s0401t14:4": "Saratīti sati. Anu anu saratīti anussati, anu anurūpā satītipi anussati. Duvidhaṁ hotīti payojanavasena duvidhaṁ hoti. Cittasampahaṁsanatthanti pasādanīyavatthusmiṁ pasāduppādanena bhāvanācittassa paritosanatthaṁ. Vipassanatthanti vipassanāsukhatthaṁ. Upacārasamādhinā hi citte samāhite vipassanāsukhena ijjhati. Cittuppādoti bhāvanāvasena pavatto cittuppādo . Upahaññati patihaññati paṭikūlattā ārammaṇassa. Tato eva ukkaṇṭhati, kammaṭṭhānaṁ riñcati, nirassādo hoti bhāvanassādassa alabbhanato. Pasīdati buddhaguṇānaṁ pasādanīyattā. Tathā ca kaṅkhādicetokhilābhāvena vinīvaraṇo hoti. Dametvāti nīvaraṇanirākaraṇena nibbisevanaṁ katvā. Evaṁ kammaṭṭhānantarānuyuñjanena cittaparidamanassa upamaṁ dassento, ‘‘katha’’ntiādimāha.",
  "tika-s0401t14:5": "Ko ayaṁ…pe… anussarīti ko ayaṁ mama abbhantare ṭhatvā anussari. Pariggaṇhantoti bāhirakaparikappitassa anussarakassa sabbaso abhāvadassanametaṁ. Tenāha – ‘‘na añño kocī’’ti. Disvāti pariyesananayena vuttappakāraṁ cittameva anussarīti disvā sabbampetanti etaṁ hadayavatthuādippabhedaṁ sabbampi. Idañca rūpaṁ purimañca arūpanti idaṁ ruppanasabhāvattā rūpaṁ, purimaṁ ataṁsabhāvattā arūpanti saṅkhepato rūpārūpaṁ vavatthapetvā. Pañcakkhandhe vavatthapetvāti yojanā. Sambhāvikāti samuṭṭhāpikā. Tassāti samudayasaccassa. Nirodhoti nirodhanimittaṁ. Appanāvāroti yathāraddhāya desanāya nigamanavāro.",
  "tika-s0401t14:6": "297.Eseva nayoti iminā yvāyaṁ ‘‘taṁ paneta’’ntiādinā atthanayo buddhānussatiyaṁ vibhāvitoti atidisati, svāyaṁ atideso payojanavasena navasupi anussatīsu sādhāraṇavasena vuttopi ānāpānassatiādīsu tīsu vipassanatthāneva hontīti iminā apavādena nivattitoti tāsaṁ ekappayojanatāva daṭṭhabbā. Dhamme anussati dhammānussatīti samāsapadavibhāgadassanampi vacanatthadassanapakkhikamevāti āha – ‘‘ayaṁ panettha vacanattho’’ti. Dhammaṁ ārabbhāti hi dhammassa anussatiyā visayabhāvadassanametaṁ. Esa nayo sesesupi. Sīlaṁ ārabbhāti attano pārisuddhisīlaṁ ārabbha. Cāgaṁ ārabbhāti attano cāgaguṇaṁ ārabbha. Devatā ārabbhāti ettha devatāguṇasadisatāya attano saddhāsīlasutacāgapaññāsu devatāsamaññā. Bhavati hi taṁsadisepi tabbohāro yathā ‘‘tāni osadhāni, esa brahmadatto’’ti ca. Tenāha – ‘‘devatā sakkhiṭṭhāne ṭhapetvā’’tiādi. Tattha devatā sakkhiṭṭhāne ṭhapetvāti ‘‘yathārūpāya saddhāya samannāgatā tā devatā ito cutā tattha upapannā, mayhampi tathārūpā saddhā saṁvijjati. Yathārūpena sīlena, yathārūpena sutena, yathārūpena cāgena, yathārūpāya paññāya samannāgatā tā devatā ito cutā tattha upapannā, mayhampi tathārūpā paññā saṁvijjatī’’ti evaṁ devatā sakkhiṭṭhāne ṭhapetvā. Assāsapassāsanimittaṁ nāma tattha laddhabbappaṭibhāganimittaṁ. Gatāti ārammaṇakaraṇavasena upagatā pavattā.",
  "tika-s0401t14:7": "Upasammati ettha dukkhanti upasamo, nibbānaṁ. Accantameva ettha upasammati vaṭṭattayanti accantūpasamo, nibbānameva. Khiṇoti khepeti kileseti khayo, ariyamaggo. Te eva upasametīti upasamo, ariyamaggo eva. Khayo ca so upasamo cāti khayūpasamo. Tatracāyaṁ upasamo dhammo evāti dhammānussatiyā upasamānussati ekasaṅgahoti? Saccaṁ ekasaṅgaho dhammabhāvasāmaññe adhippete, saṅkhatadhammato pana asaṅkhatadhammo sātisayo uḷāratamapaṇītatamabhāvatoti dīpetuṁ visuṁ nīharitvā vuttaṁ. Imameva hi visesaṁ sandhāya bhagavā – ‘‘dhammānussatī’’ti vatvāpi upasamānussatiṁ avoca anussarantassa savisesaṁ santapaṇītabhāvena upaṭṭhānato. Evañca katvā idha khayūpasamaggahaṇampi samatthitanti daṭṭhabbaṁ. Yatheva hi samānepi lokuttaradhammabhāve ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī’’tiādivacanato (itivu. 90) maggaphaladhammehi nibbānadhammo sātisayo, evaṁ phaladhammato maggadhammo kilesappahānena acchariyadhammabhāvato, tasmā accantūpasamena saddhiṁ khayūpasamopi gahitoti daṭṭhabbaṁ. Vipassanatthāneva hontīti kasmā vuttanti? ‘‘Ekantanibbidāyātiādivacanato’’ti keci, taṁ akāraṇaṁ buddhānussatiādīsupi tathā desanāya āgatattā. Yathā pana buddhānussatiādīni kammaṭṭhānāni vipassanatthāni honti, nimittasampahaṁsanatthānipi honti, na evametāni, etāni pana vipassanatthānevāti tathā vuttaṁ.",
  "tika-s0401t14:8": "Paṭhamavaggavaṇṇanā niṭṭhitā.",
  "tika-s0401t14:9": "16. Ekadhammapāḷi",
  "tika-s0401t14:10": "(16) 2. Ekadhammapāḷi-dutiyavaggavaṇṇanā",
  "tika-s0401t14:11": "298. Micchā passati tāya, sayaṁ vā micchā passati, micchādassanameva vā tanti micchādiṭṭhi, yaṁ kiñci viparītadassanaṁ. Tenāha – ‘‘dvāsaṭṭhividhāyā’’tiādi . Micchādiṭṭhi etassāti micchādiṭṭhiko. Tassa micchādiṭṭhikassa.",
  "tika-s0401t14:12": "299. Sammā passati tāya, sayaṁ vā sammā passati, sammādassanamattameva vā tanti sammādiṭṭhi. Pañcavidhāyāti kammassakatājhānavipassanāmaggaphalavasena pañcavidhāya. Tattha jhānacittuppādapariyāpannaṁ ñāṇaṁ jhānasammādiṭṭhi, vipassanāñāṇaṁ vipassanāsammādiṭṭhi.",
  "tika-s0401t14:13": "302. Pañcasu khandhesu ‘‘nicca’’ntiādinā pavatto anupāyamanasikāro.",
  "tika-s0401t14:14": "303. ‘‘Anicca’’ntiādinā pavatto upāyamanasikāro. Yāva niyāmokkamanāti yāva micchattaniyāmokkamanā. Micchattaniyāmokkamananayo pana sāmaññaphalasuttavaṇṇanāyaṁ taṭṭīkāya ca vuttanayeneva veditabbo.",
  "tika-s0401t14:15": "304.Ayaṁ tividhā saggāvaraṇā ceva hotīti kammapathappattiyā mahāsāvajjabhāvato vuttaṁ. Saggāvaraṇāya hontiyā maggavibandhakabhāve vattabbameva natthīti vuttaṁ – ‘‘maggāvaraṇā cā’’ti. ‘‘Sassato loko’’tiādikā dasavatthukā antaggāhikā micchādiṭṭhi. Maggāvaraṇāva hoti viparītadassanabhāvato, na saggāvaraṇā akammapathapattitoti adhippāyo. Idaṁ pana vidhānaṁ paṭikkhipitvāti viparītadassanañca na maggāvaraṇañcāti viruddhametaṁ uddhammabhāvato. Tathā hi sati appahīnāya eva sakkāyadiṭṭhiyā maggādhigamena bhavitabbanti adhippāyena yathāvuttavidhānaṁ paṭikkhipitvā. ‘‘Na saggāvaraṇā’’ti saggūpapattiyā avibandhakattaṁ vadantehi diṭṭhiyā saggāvahatāpi nāma anuññātā hotīti taṁ vādaṁ paṭikkhipantena ‘‘diṭṭhi nāma saggaṁ upanetuṁ samatthā nāma natthī’’ti vuttaṁ. Kasmā? Ekantagarutarasāvajjabhāvato. Tenāha – ‘‘ekantaṁ nirayasmiṁyeva nimujjāpetī’’tiādi.",
  "tika-s0401t14:16": "305.Vaṭṭaṁviddhaṁsetīti maggasammādiṭṭhi kilesavaṭṭaṁ kammavaṭṭañca viddhaṁseti. Vipākavaṭṭaṁ kā nu viddhaṁseti nāma. Evaṁ pana attano kāraṇena viddhastabhavaṁ phalasammādiṭṭhi paṭibāhatīti vuttaṁ avasaradānato. Iccetaṁ kusalanti arahattaṁ pāpetuṁ sace sakkoti, evametaṁ vipassanāya paṭisandhianākaḍḍhanaṁ kusalaṁ anavajjaṁ. Satta bhave detīti sotāpattimaggassa paccayabhūtā vipassanāsammādiṭṭhi tassa puggalassa satta bhave deti. Evamayanti pañcavidhampi sammādiṭṭhiṁ sandhāya vuttaṁ. Tenāha – ‘‘lokiyalokuttarā sammādiṭṭhi kathitā’’ti. Imasmiṁ panattheti ‘‘nāhaṁ, bhikkhave, aññaṁ ekadhammampi samanupassāmī’’tiādinā vutte gatimaggasaṅkhāte atthe. ‘‘Sugatiṁ saggaṁ lokaṁ upapajjantī’’ti vuttattā ‘‘lokikā bhavanipphādikāva veditabbā’’ti vuttaṁ.",
  "tika-s0401t14:17": "306.Yathādiṭṭhīti atthabyāpanicchāyaṁ yathā-saddo, tena uttarapadatthappadhāno samāsoti āha – ‘‘yā yā diṭṭhī’’ti. Tassā tassā anurūpanti taṁtaṁdiṭṭhianurūpanti attho. Samattanti anavasesaṁ. Tenāha – ‘‘paripuṇṇa’’nti. Samādinnanti ādimajjhapariyosānesu samaṁ ekasadisaṁ katvā ādinnaṁ gahitaṁ anissaṭṭhaṁ. Tadetanti yadetaṁ ‘‘yañceva kāyakamma’’ntiādinā vuttaṁ, tadetaṁ kāyakammaṁ. Yathādiṭṭhiyaṁ ṭhitakāyakammanti yā pana diṭṭhi ‘‘natthi tatonidānaṁ pāpa’’ntiādinā pavattā, tassaṁ diṭṭhiyaṁ ṭhitakassa ṭhitamattassa anissaṭṭhassa taṁdiṭṭhikassa kāyakammaṁ. Diṭṭhisahajātaṁ kāyakammanti tassa yathādiṭṭhikassa paresaṁ hatthamuddādinā viññāpanakāle tāya diṭṭhiyā sahajātaṁ kāyakammaṁ. Na cettha vacīkammāsaṅkā uppādetabbā pāṇaghātādīnaṁyeva adhippetattā. Diṭṭhānulomikaṁ kāyakammanti yathā paresaṁ pākaṭaṁ hoti, evaṁ diṭṭhiyā anulomikaṁ katvā pavattitaṁ kāyakammaṁ. Tenāha – ‘‘samādinnaṁ gahitaṁ parāmaṭṭha’’nti. Tatthātiādi suviññeyyameva. Eseva nayoti iminā yathāvuttāya diṭṭhiyā ṭhitavacīkammaṁ, diṭṭhisahajātaṁ vacīkammaṁ, diṭṭhānulomikaṁ vacīkammanti tividhaṁ hotīti evamādi atidisati. Micchādiṭṭhikassāti kammapathappattāya micchādiṭṭhiyā micchādiṭṭhikassa. ‘‘Yāya kāyaci micchādiṭṭhiyā micchādiṭṭhikassa sato’’ti apare.",
  "tika-s0401t14:18": "Diṭṭhisahajātāti yathāvuttāya diṭṭhiyā sahajātā cetanā. Esa nayo sesapadesupi. Patthanāti ‘‘idaṁ nāma kareyya’’nti taṇhāpatthanā. Cetanāpatthanānaṁ vasenāti yathāvuttadiṭṭhigatanissitacetasikanikāmanānaṁ vasena. Cittaṭṭhapanāti cittassa paṇidahanā. Phassādayoti cetanādiṭṭhitaṇhādivinimuttā phassādidhammā. Yasmā diṭṭhi pāpikā, tasmā tassa puggalassa sabbe te dhammā aniṭṭhāya…pe… saṁvattantīti yojanā. Purimassevāti tittakapadasseva . Tittakaṁ kaṭukanti ca ubhayaṁ idha aniṭṭhapariyāyaṁ daṭṭhabbaṁ ‘‘pacchā te kaṭukaṁ bhavissatī’’tiādīsu viya.",
  "tika-s0401t14:19": "Amboyanti ambo ayaṁ. Tameva pūjanti tameva pubbe laddhaparisiñcanadānādipūjaṁ. Nivesareti pavisiṁsu. Asātasannivāsenāti amadhuranimbamūlasaṁsaggena.",
  "tika-s0401t14:20": "Taṁ pana paṭikkhipitvā…pe… vuttanti sabbāpi micchādiṭṭhi ekantasāvajjattā aniṭṭhāya dukkhāya saṁvattatīti adhippāyena vuttaṁ. Anantarasutteti dasamasutte. Yojetvā veditabbānīti navamasutte viya yojetvā veditabbāni. Cittaṭṭhapanāva patthanāti ettha paṇidhi cāti vattabbaṁ.",
  "tika-s0401t14:21": "Dutiyavaggavaṇṇanā niṭṭhitā.",
  "tika-s0401t14:22": "16. Ekadhammapāḷi",
  "tika-s0401t14:23": "(16) 3. Ekadhammapāḷi-tatiyavaggavaṇṇanā",
  "tika-s0401t14:24": "308. Tatiyassa paṭhame ayāthāvadiṭṭhikoti aniccādibhāvesu dhammesu niccātiādinā uppannadiṭṭhiko. Tenāha – ‘‘tāyeva micchādiṭṭhiyā viparītadassano’’ti saddhammāti ettha santo pasattho sundaro dhammo, yo manussadhammotipi vuccati. Tato hi micchādiṭṭhiko paraṁ vuṭṭhāpeyya, na ariyadhammato. Tenāha – ‘‘dasakusalakammapathadhammato’’ti. Evarūpāti iminā pāthikaputtādike saṅgaṇhāti.",
  "tika-s0401t14:25": "309.Sabbaññubodhisattoti sabbaññubhāgī bodhisatto. Ādi-saddena pūritapāramikā paccekabodhisattā ekaccasāvakabodhisattā ca saṅgayhanti.",
  "tika-s0401t14:26": "310.Paramāti mahāsāvajjabhāvena paramā, ukkaṁsagatāti attho. Tesanti ānantariyakammānaṁ. Paricchedoti vipākavasena pariyosānaṁ. Vaṭṭassa mūlaṁ, tato taṁsamaṅgīpuggalo vaṭṭassa khāṇūti vuccati. Tenāha – ‘‘tāyā’’tiādi. Tañce gāhaṁ na vissajjeti, tassa punapi tabbhāvāvahattā vuttaṁ – ‘‘bhavato vuṭṭhānaṁ natthī’’ti, na pana sabbaso vuṭṭhānassa abhāvato. Yādise hi paccaye paṭicca ayaṁ taṁ dassanaṁ okkanto puna kadāci tappaṭipakkhe paccaye paṭicca tato sīsukkhipanamassa na hotīti na vattabbaṁ. Akusalañhi nāmetaṁ abalaṁ dubbalaṁ, na kusalaṁ viya mahābalaṁ. Aññathā sammattaniyāmo viya micchattaniyāmopi accantiko siyā, na ca micchattaniyāmo accantiko. Teneva papañcasūdaniyaṁ (ma. ni. aṭṭha. 2.100) –",
  "tika-s0401t14:27": "‘‘Kiṁ panesa ekasmiṁyeva attabhāve niyato hoti, udāhu aññasmimpīti? Ekasmiṁyeva niyato, āsevanavasena bhavantarepi taṁ diṭṭhiṁ roceti evā’’ti –",
  "tika-s0401t14:28": "Vuttaṁ. Tatoyeva ca sumaṅgalavilāsiniyampi (dī. ni. aṭṭha. 1.170-172) vuttaṁ –",
  "tika-s0401t14:29": "‘‘Ye vā pana tesaṁ laddhiṁ gahetvā rattiṭṭhāne divāṭṭhāne nisinnā sajjhāyanti vīmaṁsanti, tesaṁ ‘karoto na karīyati pāpaṁ, natthi hetu, natthi paccayo, mato ucchijjatī’ti tasmiṁ ārammaṇe micchāsati santiṭṭhati, cittaṁ ekaggaṁ hoti, javanāni javanti. Paṭhamajavane satekicchā honti, tathā dutiyādīsu. Sattame buddhānampi atekicchā anivattino ariṭṭhakaṇṭakasadisā, tattha koci ekaṁ dassanaṁ okkamati, koci dve, koci tīṇipi, ekasmiṁ okkantepi dvīsu tīsu okkantesupi niyatamicchādiṭṭhikova hoti. Patto saggamaggāvaraṇañceva mokkhamaggāvaraṇañca, abhabbo tassattabhāvassa anantaraṁ saggampi gantuṁ, pageva mokkhaṁ, vaṭṭakhāṇu nāmesa satto pathavigopako, yebhuyyena evarūpassa bhavato vuṭṭhānaṁ natthī’’ti.",
  "tika-s0401t14:30": "Piṭṭhicakkavāḷeti jhāyamānacakkavāḷassa parato ekasmiṁ okāse. Yaṁ jhāyamānānaṁ ajjhāyamānānañca cakkavāḷānamantaraṁ, yattha lokantarikanirayasamaññā, tādise ekasmiṁ okāse. Paccatiyevāti cakkavāḷe jhāyamāne ajjhāyamānepi attano kammabalena paccatiyeva.",
  "tika-s0401t14:31": "311. Catutthe ‘‘mā khalī’’ti vacanaṁ upādāya evaṁladdhanāmoti taṁ kira sakaddamāya bhūmiyā telaghaṭaṁ gahetvā gacchantaṁ, ‘‘tāta, mā khalī’’ti sāmiko āha. So pamādena khalitvā patitvā sāmikassa bhayena palāyituṁ āraddho. Sāmiko upadhāvitvā sāṭakakaṇṇe aggahesi. So sāṭakaṁ chaḍḍetvā acelako hutvā palāto paṇṇena vā tiṇena vā paṭicchādetumpi ajānanto jātarūpeneva ekaṁ gāmaṁ pāvisi. Manussā taṁ disvā ‘‘ayaṁ samaṇo arahā appiccho, natthi iminā sadiso’’ti pūvabhattādīni gahetvā upasaṅkamitvā ‘‘mayhaṁ sāṭakaṁ anivatthabhāvena idaṁ uppanna’’nti tato paṭṭhāya sāṭakaṁ labhitvāpi na nivāsesi, tadeva ca pabbajjaṁ aggahesi. Tassa santike aññepi aññepīti pañcasatā manussā pabbajiṁsu. Taṁ sandhāyetaṁ vuttaṁ – ‘‘mā khalīti vacanaṁ upādāya evaṁladdhanāmo titthakaro’’ti.",
  "tika-s0401t14:32": "Samāgataṭṭhāneti dvinnaṁ nadīnaṁ udakappavāhassa sannipātaṭṭhāne. Dvinnaṁ udakānanti dvinnaṁ udakappavāhānaṁ. Yathāvuttaṭṭhāne macchaggahaṇatthaṁ khipitabbato khippaṁ, kuminaṁ, tadeva idha khippanti vuttaṁ. Tenāha – ‘‘kumina’’nti. Ucchūhīti udakaucchūhi. Tucchapuriso ariyadhammābhāvato. Jhānamattampi hi tassa nattheva, kuto ariyamaggo. Manussakhippaṁ maññeti manussā patitvā byasanappattiatthaṁ oṭṭitaṁ kuminaṁ viya. Tenāha – ‘‘mahājanassā’’tiādi.",
  "tika-s0401t14:33": "312. Pañcamādīsu bāhirakasāsananti avisesena vuttaṁ – tassa sabbassapi aniyyānikattā satthupaṭiññassapi asabbaññubhāvato. Tenāha – ‘‘tattha hī’’tiādi. Gaṇoti sāvakagaṇo. Tathābhāvāyāti ācariyena vuttākāratāya samaṅgibhāvatthaṁ. Jaṅghasatanti bahū aneke satte. Samakameva akusalaṁ pāpuṇātīti tesaṁ sabbesaṁ ekajjhaṁ samādapanepi tesaṁ akusalena samakameva akusalaṁ pāpuṇāti ekajjhaṁ bahūnaṁ samādapanepi tathā ussahanassa balavabhāvato. Visuṁ visuṁ samādapane vattabbameva natthi. Yathā hi dhammacariyāyaṁ samakamevāti vattabbā kalyāṇamittatā, evaṁ adhammacariyāyaṁ akalyāṇamittatāti.",
  "tika-s0401t14:34": "313.Suṭṭhu akkhāteti ekantato niyyānikabhāvena akkhāte. Satthā ca sabbaññū hotīti asabbaññuno niyyānikabhāvena kathetuṁ asakkuṇeyyattā. Dhammo ca svākkhāto sammāsambuddhappaveditattā. Gaṇo ca suppaṭipanno satthārā suvinītattā. Samādapako hītiādi suppaṭipattiyā nidassanaṁ daṭṭhabbaṁ.",
  "tika-s0401t14:35": "314.Pamāṇaṁ jānitabbanti ‘‘ayaṁ ettakena yāpeti, imassa ettakaṁ dātuṁ yutta’’nti evaṁ pamāṇaṁ jānitabbaṁ. Atireke…pe… nibbānasampatti vā natthi durakkhātattā dhammassa. Tassāti paṭiggāhakassa. Appicchapaṭipadā nāma natthi durakkhāte dhammavinayeti adhippāyo.",
  "tika-s0401t14:36": "315.Dāyakassavaso nāma uḷāruḷāratābhedo ajjhāsayo. Deyyadhammassa pana thokabahutāva deyyadhammassa vaso nāma. Attano thāmoti yāpanappamāṇaṁ. Yadi hītiādi ‘‘katha’’ntiādinā saṅkhepato vuttassa atthassa vivaraṇaṁ. Anuppannassāti anuppanno assa puggalassa. Cakkhubhūto hotīti mahājanassa cakkhu viya hoti. Sāsanaṁ ciraṭṭhititaṁ karotīti anuppannalābhuppādanena mahājanassa pasāduppādanena ca ciraṭṭhitikaṁ karoti.",
  "tika-s0401t14:37": "Kuṭumbariyavihāreti kuṭumbariyagāmasannissitavihāre. Bhuñjanatthāyāti tasmiṁyeva gehe nisīditvā bhuñjanatthāya. Gahetvā gamanatthāyāti gehato bahi gahetvā gamanatthāya. Dhurabhattānīti niccabhattāni. Cūḷupaṭṭhākanti veyyāvaccakaraṁ. Vīmaṁsitvāti yathā uddissa kataṁ na hoti, evaṁ vīmaṁsitvā . Mahājano appiccho bhavituṁ maññatīti mahājano sayaṁ appiccho bhavituṁ maññati diṭṭhānugatiṁ āpajjanena. Mahājanassāti bahujanassa. Avattharitvāti vitthārikaṁ katvā.",
  "tika-s0401t14:38": "316.Pañcātapatappanaṁ catūsu passesu aggisantāpassa upari sūriyasantāpassa ca tappanaṁ, tañca kho gimhakāle. Chinnappapātapabbatasikharato patanaṁ maruppapātapatanaṁ. Pubbaṇhādīsu ādiccābhimukhāvaṭṭanaṁ ādiccānuparivattanaṁ.",
  "tika-s0401t14:39": "317.Ayampīti svākkhāte dhammavinaye kusītopi. Sāmaññanti tapacaraṇaṁ. Dupparāmaṭṭhanti micchācaritaṁ saṁkiliṭṭhaṁ. Nirayāyupakaḍḍhatīti nirayadukkhāya naṁ kaḍḍhati.",
  "tika-s0401t14:40": "318.Vuttappakāreti pañcātapatappanādike vuttappakāre.",
  "tika-s0401t14:41": "319.Evanti vuttappakārāya cittappasādavhayasuppaṭipattiyā. Tena samaṇadhammakaraṇasukhañca saṅgaṇhāti.",
  "tika-s0401t14:42": "320.Navakanipāteti imasmiṁyeva aṅguttaranikāye vakkhamānaṁ navakanipātaṁ sandhāyāha. Nava puggalāti sattakkhattuparamakolaṁkolādayo nava puggalā. Sabbatthāti imasmiṁ sutte vuttāvasiṭṭhesu sabbesu suttesu.",
  "tika-s0401t14:43": "Tatiyavaggavaṇṇanā niṭṭhitā.",
  "tika-s0401t14:44": "16. Ekadhammapāḷi",
  "tika-s0401t14:45": "(16) 4. Ekadhammapāḷi-catutthavaggavaṇṇanā",
  "tika-s0401t14:46": "322. Catutthassa paṭhame saññāṇabhūtāti upalakkhaṇabhūtā. Pañcadasayojanāvaṭṭakkhandhāti pañcadasayojanakkhandhaparikkhepā. Yathā cāti ca-saddena kadambarukkhādīnaṁ kappaṭṭhāyibhāvaṁ viya yojanasatubbedhādibhāvaṁ samuccinoti, na pana jambuyā jambudīpassa viya tehi aparagoyānādīnaṁ saññāṇabhāvaṁ. Rāmaṇeyyakanti ramaṇīyabhāvaṁ. Sesapadesūti vanarāmaṇeyyakādipadesu. Uggataṁ kūlaṁ ussitabhāvo etassāti ukkūlaṁ, vigataṁ apagataṁ kūlaṁ etassāti vikūlanti āha – ‘‘unnataṭṭhānaṁ ninnaṭṭhāna’’nti ca. Nandiyāvaṭṭamacchapiṭṭhenevāti kujjakakulisakamacchasaṅghātapiṭṭheneva.",
  "tika-s0401t14:47": "323. Dutiyādīsu cattāro apāyā aññatra manussehīti adhippetā, na devā aññatra manussehīti hīnāya jātiyā adhippetattā. Upādāyupādāyāpi majjhimadeso labbhati, yattha gati bhikkhūnaṁ bhikkhunīnaṁ upāsakānaṁ upāsikānaṁ aññesampi kammavādikiriyavādiviññujātikānaṁ, yo patirūpadesoti vuccati. Tenāha – ‘‘sakalopi hī’’tiādi.",
  "tika-s0401t14:48": "324.Eḷāti doso. Tenāha – ‘‘niddosamukhāti attho’’ti.",
  "tika-s0401t14:49": "326. Tathāgatassa guṇe jānitvā cakkhunāpi dassanaṁ dassanameva, ajānitvā pana dassanaṁ tiracchānagatānampi hotiyevāti āha – ‘‘ye tathāgatassa guṇe jānitvā’’tiādi.",
  "tika-s0401t14:50": "327.Pakāsetvā kathitanti saccāni pakāsetvā kathitaṁ.",
  "tika-s0401t14:51": "328. Sutānaṁ dhammānaṁ asammoso dhāraṇanti āha – ‘‘dhārentīti na pammussantī’’ti.",
  "tika-s0401t14:52": "329.Atthānatthaṁ upaparikkhantīti ‘‘ayaṁ imissā pāḷiyā attho, ayaṁ na attho’’ti atthānatthaṁ upaparikkhanti. Anatthaparihārena hi atthaggahaṇaṁ yathā adhammaparivajjanena dhammappaṭipatti.",
  "tika-s0401t14:53": "330.Anulomapaṭipadanti nibbānassa anulomikaṁ paṭipadaṁ.",
  "tika-s0401t14:54": "331.Saṁvegajanakesukāraṇesūti saṁvegajanakesu jātiādīsu kāraṇesu. Saṁvejanīyesu ṭhānesu sahottappañāṇaṁ saṁvego.",
  "tika-s0401t14:55": "332.Upāyenāti yena upāyena vaṭṭūpacchedo, tena upāyena. Padhānavīriyaṁ karontīti sammappadhānasaṅkhātaṁ vīriyaṁ karonti uppādenti.",
  "tika-s0401t14:56": "333. Vavassajīyanti vissajjīyanti ettha saṅkhārāti vavassaggo, asaṅkhatā dhātūti āha – ‘‘vavassaggo vuccati nibbāna’’nti.",
  "tika-s0401t14:57": "334.Uttamannānanti uttamānaṁ pañcannaṁ bhojanānaṁ. Uttamarasānanti uttamānaṁ rasānaṁ. Uñchācārenāti uñchācariyāya kassaci apariggahabhūtassa kiñci ayācitvā gahaṇaṁ uñchācāro. Ettha cātiādinā annādīnaṁ aggabhāvo nāma manāpaparamo icchitakkhaṇalābho, na tesaṁ lābhitāmattanti dasseti. Paṭilabhantīti denti paṇītabhāvena. Bhattassa ekapātīti ekapātipūraṁ bhattaṁ. Idaṁ kiṁ nāmāti ‘‘idaṁ annaggarasaggaṁ nāma hoti, na hotī’’ti pucchati. Uñchena kapālābhatenāti missakabhattena. Yāpenteti yāpanasīsena yāpanahetuṁ bhattaṁ vadati. Upādāya aggarasaṁ nāmāti taṁ taṁ upādāyupādāya annaggarasaggaṁ daṭṭhabbanti dasseti. Cakkavattiāhārato hi cātumahārājikānaṁ āhāro aggoti evaṁ yāva paranimmitavasavattidevā netabbaṁ.",
  "tika-s0401t14:58": "335.Attharaso nāma cattāri sāmaññaphalāni ‘‘ariyamaggānaṁ phalabhūto raso’’ti katvā. Dhammaraso nāma cattāro maggā ‘‘sāmaññaphalassa hetubhūto raso’’ti katvā vimuttiraso nāma amataṁ nibbānaṁ ‘‘sabbasaṅkhārasamatho’’ti katvā.",
  "tika-s0401t14:59": "Catutthavaggavaṇṇanā niṭṭhitā.",
  "tika-s0401t14:60": "Jambudīpapeyyālo niṭṭhito."
}