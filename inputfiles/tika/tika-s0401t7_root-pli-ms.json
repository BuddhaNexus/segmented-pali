{
  "tika-s0401t7:0": "7. Vīriyārambhādivaggavaṇṇanā",
  "tika-s0401t7:1": "61. Sattamassa paṭhame vīrānaṁ kammanti vīriyaṁ, vidhinā vā īrayitabbaṁ pavattetabbanti vīriyaṁ, tadeva kusalakiriyāya padhānaṭṭhena ārambho vīriyārambho. Āraddhavīriyatā paggahitavīriyatā paripuṇṇavīriyatāti paccekaṁ vīriyatāsaddo yojetabbo.",
  "tika-s0401t7:2": "62. Dutiye mahatī icchā etassāti mahiccho, tassa bhāvo mahicchatā. Mahāvisayo lobho mahālobho mahantānaṁ vatthūnaṁ bahūnañca abhigijjhanato. Itarītarātiādinā pabbajitānaṁ uppajjanamahicchatā vuttā. Pañcahi kāmaguṇehītiādi gahaṭṭhānaṁ vasena vuttaṁ. Icchāti sabhāvaniddeso. Icchāgatāti icchāpavattā. Mahicchatāti mahāicchatā. Atthato panāyaṁ rāgo evāti vuttaṁ – ‘‘rāgo sārāgo’’tiādi.",
  "tika-s0401t7:3": "63. Tatiye appicchassāti ettha appa-saddo abhāvattho ‘‘appābādho hoti appātaṅko’’tiādīsu (ma. ni. 2.304) viyāti āha – ‘‘anicchassā’’ti. Loke pākaṭassa hi akkhirogakucchirogādibhedassa ābādhassa abhāvaṁ sandhāya ‘‘appābādho’’ti vuttaṁ. Idāni vuttamevatthaṁ pākaṭataraṁ kātuṁ ‘‘ettha hī’’tiādi vuttaṁ. Byañjanaṁ sāvasesaṁ viya parittakepi appasaddassa dissamānattā. Attho pana niravaseso sabbaso paccayicchāya abhāvassa adhippetattā. Tenāha – ‘‘na hī’’tiādi.",
  "tika-s0401t7:4": "Icchāya abhāveneva appiccho nāma hotīti imamatthaṁ pakārantarena dīpetuṁ – ‘‘apicā’’tiādi vuttaṁ. Atricchatā nāma atra atra icchā. Asantaguṇasambhāvanatāya pāpā lāmikā nihīnā icchā pāpicchatā. Yāya paccayuppādanatthaṁ attani vijjamānaguṇe sambhāveti, paccayānaṁ paṭiggahaṇe ca na mattaṁ jānāti, ayaṁ mahicchatā. Asantaguṇasambhāvanatāti attani avijjamānānaṁ guṇānaṁ vijjamānānaṁ viya paresaṁ pakāsanā. Santaguṇasambhāvanatāti icchācāre ṭhatvā attani vijjamānasīladhutadhammādiguṇavibhāvanā. Tādisassapi paṭiggahaṇe amattaññutāpi hoti, sāpi abhidhamme āgatāyevāti sambandho. Dussantappayoti duttappayo.",
  "tika-s0401t7:5": "Atilūkhabhāvanti pattacīvaravasena ativiya lūkhabhāvaṁ. Tadassa disvā manussā ‘‘ayaṁ amaṅgaladivaso , sumbhakasiniddhapattacīvaro ayyo pubbaṅgamo kātabbo’’ti cintetvā, ‘‘bhante, thokaṁ bahi hothā’’ti āhaṁsu. Ummujjīti manussānaṁ ajānantānaṁyeva pathaviyaṁ nimujjitvā gaṇhantoyeva ummujji. Yadi thero ‘‘khīṇāsavabhāvaṁ jānantū’’ti iccheyya, na naṁ manussā ‘‘bahi hothā’’ti vadeyyuṁ, khīṇāsavānaṁ pana tathācittameva na uppajjeyya.",
  "tika-s0401t7:6": "Appicchatāpadhānaṁ puggalādhiṭṭhānaṁ catubbidhaicchāpabhedaṁ dassetvā punapi puggalādhiṭṭhānena catubbidhaṁ icchābhedaṁ dassento ‘‘aparopi catubbidho appiccho’’tiādimāha. Paccayaappicchoti paccayesu icchārahito. Dhutaṅgaappicchoti dhutaguṇasambhāvanāya icchārahito. Pariyattiappicchoti bahussutasambhāvanāya icchārahito. Adhigamaappicchoti ‘‘ariyo’’ti sambhāvanāya icchārahito. Dāyakassa vasanti appaṁ vā yaṁ dātukāmo bahuṁ vāti dāyakassa cittassa vasaṁ, ajjhāsayanti attho. Deyyadhammassa vasanti deyyadhammassa abahubhāvaṁ. Attano thāmanti attano pamāṇaṁ. Yattakena attā yāpeti, tattakasseva gahaṇaṁ. Yadi hītiādi saṅkhepato vuttassa atthassa vivaraṇaṁ. Pamāṇenevāti yāpanappamāṇeneva.",
  "tika-s0401t7:7": "Ekabhikkhupi nāññāsīti sosānikavatte sammadeva vattitattā ekopi bhikkhu na aññāsi. Abbokiṇṇanti avicchedaṁ. Dutiyo maṁ jāneyyāti dutiyo sahāyabhūtopi yathā maṁ jānituṁ na sakkuṇeyya, tathā saṭṭhi vassāni nirantaraṁ susāne vasāmi, tasmā ahaṁ aho sosānikuttamo. Upakāro hutvāti uggahaparipucchādīhi pariyattidhammavasena upakāro hutvā. Dhammakathāya janapadaṁ khobhetvāti lomahaṁsanasādhukāradānacelukkhepādivasena sannipatitaṁ itarañca ‘‘kathaṁ nu kho appaṁ ayyassa santike dhammaṁ sossāmā’’ti kolāhalavasena mahājanaṁ khobhetvā? Yadi thero bahussutabhāvaṁ jānāpetuṁ iccheyya, pubbeva janapadaṁ khobhento dhammaṁ katheyya. Gatoti ‘‘ayaṁ so, yena rattiyaṁ dhammakathā katā’’ti jānanabhāvena pariyattiappicchatāya purāruṇāva gato.",
  "tika-s0401t7:8": "Tayokulaputtā viyāti pācīnavaṁsadāye sāmaggivāsaṁvuṭṭhā anuruddho, nandiyo, kimiloti ime tayo kulaputtā viya. Etesupi hi anuruddhattherena bhagavatā ‘‘atthi pana vo anuruddhā evaṁ appamattānaṁ ātāpīnaṁ pahitattānaṁ viharantānaṁ uttarimanussadhammo alamariyañāṇadassanaviseso adhigato phāsuvihāro’’ti (ma. ni. 1.328) puṭṭhena ‘‘idha pana mayaṁ, bhante, yāvadeva ākaṅkhāma, vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmā’’tiādinā (ma. ni. 1.328) anupubbavihārasamāpattīsu ārocitāsu itare therā na icchiṁsu. Tathā hi te pakkante bhagavati āyasmantaṁ anuruddhaṁ etadavocuṁ – ‘‘kinnu mayaṁ āyasmato anuruddhassa evamārocimha ‘imāsañca imāsañca vihārasamāpattīnaṁ mayaṁ lābhino’ti? Yaṁ no āyasmā anuruddho bhagavato sammukhāpi āsavānaṁ khayaṁ pakāsetī’’ti? Ghaṭīkāropi attano ariyabhāve kikissa rañño bhagavatā ārocite na attamano ahosi? Tenāha – ‘‘ghaṭīkārakumbhakāro viyā’’ti. Imasmiṁ panattheti ‘‘yathayidaṁ, bhikkhave, appicchatā’’ti vutte appicchatāsaṅkhāte atthe. Balavaalobhenāti daḷhatarappavattikena alobhena.",
  "tika-s0401t7:9": "64. Catutthe natthi etassa santuṭṭhīti asantuṭṭhi, tassa bhāvo asantuṭṭhitā. Taṁ pana sarūpato dassento ‘‘asantuṭṭhe puggale…pe… lobho’’ti āha. Sevantassātiādīni aññamaññavevacanāni.",
  "tika-s0401t7:10": "65-67. Pañcame tussanaṁ tuṭṭhi, samaṁ, sakena, santena vā tuṭṭhi etassāti santuṭṭhi, tassa bhāvo santuṭṭhitā. Yassa santosassa atthitāya bhikkhu ‘‘santuṭṭho’’ti vuccati, taṁ dassento ‘‘itarītarapaccayasantosena samannāgatassā’’ti āha – cīvarādike yattha katthaci kappiye paccaye santussanena samaṅgībhūtassāti attho. Atha vā itaraṁ vuccati hīnaṁ paṇītato aññattā, tathā paṇītampi itaraṁ hīnato aññattā. Apekkhāsiddhā hi itaratā. Iti yena dhammena hīnena vā paṇītena vā cīvarādipaccayena santussati, so tathā pavatto alobho itarītarapaccayasantoso, tena samannāgatassa . Yathālābhaṁ attano lābhānurūpaṁ santoso yathālābhasantoso. Sesapadadvayepi eseva nayo. Labbhatīti vā lābho, yo yo lābho yathālābho, tena santoso yathālābhasantoso. Balanti kāyabalaṁ. Sāruppanti bhikkhuno anucchavikatā.",
  "tika-s0401t7:11": "Yathāladdhato aññassa apatthanā nāma siyā appicchatāpi pavattiākāroti tato vinivecitameva santosassa sarūpaṁ dassento ‘‘labhantopi na gaṇhātī’’ti āha. Taṁ parivattetvā pakatidubbalādīnaṁ garucīvaraṁ aphāsubhāvāvahaṁ sarīrakhedāvahañca hotīti payojanavasena na atricchatādivasena taṁ parivattetvā lahukacīvaraparibhogo santosavirodhi na hotīti āha – ‘‘lahukena yāpentopi santuṭṭhova hotī’’ti. Mahagghacīvaraṁ bahūni vā cīvarāni labhitvā tāni vissajjetvā tadaññassa gahaṇaṁ yathāsāruppanaye ṭhitattā na santosavirodhīti āha – ‘‘tesaṁ…pe… dhārentopi santuṭṭhova hotī’’ti. Evaṁ sesapaccayesupi yathāsāruppaniddese api-saddaggahaṇe adhippāyo veditabbo. Muttaharītakanti gomuttaparibhāvitaṁ, pūtibhāvena vā chaḍḍitaṁ harītakaṁ. Buddhādīhi vaṇṇitanti appicchatāsantuṭṭhīsu bhikkhū niyojetuṁ ‘‘pūtimuttabhesajjaṁ nissāya pabbajjā’’tiādinā (mahāva. 73, 128) buddhādīhi pasatthaṁ. Paramasantuṭṭhova hoti paramena ukkaṁsagatena santosena samannāgatattā. Yathāsāruppasantosova aggoti tattha tattha bhikkhu sāruppaṁyeva nissāya santussanavasena pavattanato aggo. Chaṭṭhasattamesu natthi vattabbaṁ.",
  "tika-s0401t7:12": "68-69. Aṭṭhamanavamesu na sampajānātīti asampajāno, tassa bhāvo asampajaññaṁ. Vuttappaṭipakkhena sampajaññaṁ veditabbaṁ.",
  "tika-s0401t7:13": "70. Dasame pāpamittā devadattasadisā. Te hi hīnācāratāya, dukkhassa vā sampāpakatāya ‘‘pāpā’’ti vuccanti. Tenākārena pavattānanti yo pāpamittassa khanti ruci adhimutti tanninnatātaṁsampavaṅkatādiākāro, tenākārena pavattānaṁ. Catunnaṁ khandhānamevetaṁ nāmanti catunnaṁ arūpakkhandhānaṁ ‘‘pāpamittatā’’ti etaṁ nāmaṁ. Yasmā assaddhiyādipāpadhammasamannāgatā puggalā visesato pāpā puññadhammavimokkhatāya, te yassa mittā sahāyā, so pāpamitto, tassa bhāvo pāpamittatā. Tenāha – ‘‘ye te puggalā assaddhā’’tiādi.",
  "tika-s0401t7:14": "Vīriyārambhādivaggavaṇṇanā niṭṭhitā."
}