{
  "tika-vin13t2:0": "Khuddasikkhā-abhinavaṭīkā",
  "tika-vin13t2:1": "Ganthārambhakathā",
  "tika-vin13t2:2": "Tilokatilakaṁ vande, saddhammāmatanimmitaṁ;",
  "tika-vin13t2:3": "Saṁsuṭṭhukatasambhattiṁ, jinaṁ janamanoramaṁ.",
  "tika-vin13t2:4": "Sāriputtaṁ mahāsāmiṁ, nekasatthavisāradaṁ;",
  "tika-vin13t2:5": "Mahāguṇaṁ mahāpaññaṁ, namo me sirasā garuṁ.",
  "tika-vin13t2:6": "Khuddasikkhāya ṭīkā yā, purātanā samīritā;",
  "tika-vin13t2:7": "Na tāya sakkā sakkaccaṁ, attho sabbattha ñātave.",
  "tika-vin13t2:8": "Tatonekaguṇānaṁ yo, mañjūsā ratanānava;",
  "tika-vin13t2:9": "Sumaṅgalasanāmena, tena paññavatā satā.",
  "tika-vin13t2:10": "Ajjhesito yatindena, sadāraññanivāsinā;",
  "tika-vin13t2:11": "Savinicchayametissā, karissāmatthavaṇṇanaṁ.",
  "tika-vin13t2:12": "Ganthārambhakathāvaṇṇanā",
  "tika-vin13t2:13": "(Ka) etthāha – kimatthamāditovāyaṁ gāthā nikkhittā, nanu yathādhippetameva pakaraṇamārabhanīyanti? Vuccate – sappayojanattā . Sappayojanañhi taṁdassanaṁ tāya ratanattayappaṇāmābhidheyyakaraṇappakārappayojanābhidhānasandassanato. Tāni ca pana sappayojanāni anantarāyena ganthaparisamāpanādippayojanānamabhinipphādanato. Tathā hi sotūnamattano ca yathādhippetatthanipphādanaṁ ratanattayappaṇāmakaraṇappayojanaṁ. Viditābhidheyyassa ganthassa viññūnamādaraṇīyatā abhidheyyakathanappayojanaṁ. Sotujanasamussāhajananaṁ karaṇappakārappayojanakathanappayojanaṁ. Vohārasukhatā pana abhidhānakathanappayojanaṁ.",
  "tika-vin13t2:14": "Tattha vanditvā ratanattayanti iminā ratanattayappaṇāmo dassito, khuddasikkhanti iminā khuddabhūtānaṁ sikkhānaṁ idha paṭipādetabbatādīpanena abhidheyyaṁ, abhidheyyo ca nāmesa samuditena satthena vacanīyatthoti. Abhidhānañca pana imināva dassitaṁ tena atthānugatasamaññāparidīpanato. Samātikanti iminā karaṇappakāro, khuddasikkhanti iminā ca, tena khuddabhūtānaṁ sikkhānaṁ idha dassetabbabhāvappakāsanato. Ādito upasampanna sikkhitabbanti iminā payojanapayojanaṁ pana imināva sāmatthiyato dassitameva, tāsaṁ sikkhitabbappakāsanena hi sikkhane sati tammūlikāya diṭṭhadhammikasamparāyikatthanipphattiyā saṁsijjhanato. Pakaraṇappayojanānaṁ sādhanasādhiyalakkhaṇo sambandho tannissayadassaneneva dassitoyevāti ayamettha samudāyattho.",
  "tika-vin13t2:15": "Ayaṁ panetthāvayavattho – ratanattayaṁ vanditvā khuddasikkhaṁ pavakkhāmīti sambandho. Ratijananaṭṭhena ratanāni, buddhadhammasaṅghānametaṁ adhivacanaṁ. Atha vā cittīkatādinā kāraṇena ratanāni, buddhādayova ratanāni. Tathā ca vuttaṁ –",
  "tika-vin13t2:16": "‘‘Cittīkataṁ mahagghañca, atulaṁ dullabhadassanaṁ;",
  "tika-vin13t2:17": "Anomasattaparibhogaṁ, ratanaṁ tena vuccatī’’ti. (dī. ni. aṭṭha. 2.33; saṁ. ni. aṭṭha. 3.5.223; khu. pā. aṭṭha. 3; su. ni. aṭṭha. 1.226; udā. aṭṭha. 45; mahāni. aṭṭha. 50);",
  "tika-vin13t2:18": "Tayo avayavā assāti tayaṁ, samudāyāpekkhaṁ ekavacanaṁ, avayavavinimuttassa pana samudāyassa abhāvato tīṇi eva ratanāni vuccanti. Ratanānaṁ tayaṁ ratanattayaṁ. Vanditvāti tīhi dvārehi namassitvā. ‘‘Tisso imā, bhikkhave, vandanā kāyena vandati, vacasā vandati, manasā vandatī’’ti (a. ni. 3.155) hi vuttaṁ. Tattha viññattiṁ anuppādetvā kevalaṁ ratanattayaguṇānussaraṇavasena manodvāre bahulappavattā kusalacetanā manodvāravandanā. Taṁ taṁ viññattiṁ uppādetvā pana pavattā kāyavacīdvāravandanā. Sikkhitabbāti sikkhā, adhisīlaadhicittaadhipaññāvasena tisso sikkhā. Sikkhanañcettha yathākkamaṁ sīlādidhammānaṁ saṁvaraṇavasena, ekārammaṇe cittacetasikānaṁ samādhānavasena, ārammaṇajānanalakkhaṇappaṭivedhamaggapātubhāvapāpanavasena ca āsevanaṁ daṭṭhabbaṁ. Aññattha bahuvidhā sikkhā, idha tu saṅkhepanayattā appakādianekatthasambhavepi khudda-saddassa appakatthovettha yuttataroti khuddā appakā sikkhāti khuddasikkhā. Idha pana khuddasikkhāppakāsako gantho tabbohārūpacārato itthiliṅgavasena ‘‘khuddasikkhā’’ti vuccati yathā ‘‘varuṇānagara’’nti. Taṁ khuddasikkhaṁ. Pavakkhāmīti kathessāmi.",
  "tika-vin13t2:19": "Kīdisanti āha ‘‘ādito upasampannasikkhitabba’’ntiādi. Ādi-saddoyamatthi avayavavacano yathā ‘‘sabbādīni sabbanāmānī’’ti. Atthi apādānavacano yathā ‘‘pabbatādīni khettānī’’ti. Tatthāvayavavācī kammasādhano ‘‘ādiyatītyādī’’ti. Itaro apādānasādhano ‘‘ādiyati etasmātyādī’’ti . Tattha yo avayavavacano, tassedaṁ gahaṇaṁ, tasmā upasampannakkhaṇampi anto katvā ādibhūtā upasampannakkhaṇatoyeva paṭṭhāyāti evamettha attho daṭṭhabbo. Eva-saddo panettha sabbavākyānaṁ avadhāraṇaphalattā labbhati. To-paccayo avadhimhiyeva , na ādhāre. Tattha hi topaccaye ādhāre vattamāne ādimhiyeva majjhaantānaṁ avayavabhūte upasampannakkhaṇeyevāti attho bhaveyya, tathā sati avadhāraṇanicchayo niyamoti atthantarattā ādikkhaṇaniyamena majjhādayo nivattiyeyyuṁ. Apādānavacanassāpi gahaṇe avadhibhūto upasampannakkhaṇo nivattiyeyya ‘‘pabbatādīni khettānī’’ti ettha ādibhūtapabbatapariccāgena khettaggahaṇaṁ viyāti daṭṭhabbaṁ. Ṭīkāyaṁ pana ādhāratthopi vutto, so yathāvuttadosaṁ nātigacchati. Sabbattha ‘‘ṭīkāya’’nti ca vutte ettheva purāṇaṭīkāyanti gahetabbaṁ. Āditoti iminā idaṁ dīpeti – atidullabhaṁ khaṇasamavāyaṁ labhitvā ālasiyadosena appaṭipajjantehi ca aññāṇadosena aññathā paṭipajjantehi ca ahutvā ādito paṭṭhāya nirantarameva tīsu sikkhāsu sammāpaṭipajjanavasena ādaro janetabboti.",
  "tika-vin13t2:20": "Upasampannena upasampannāya ca sikkhitabbaṁ āsevitabbanti upasampannasikkhitabbaṁ, ekasesanayena upasampannatāsāmaññena vā upasampannāyapi etthevāvirodhoti upasampannena sikkhitabbanti samāso. Nanu adhisīlādayova sikkhitabbā, evaṁ sati kathaṁ pakaraṇaṁ sikkhitabbattena vuttanti? Nāyaṁ doso, sikkhāya sikkhitabbatte sati taddīpakaganthassāpi āsevitabbatā āpajjatīti. Sukhaggahaṇatthaṁ vattabbavinicchayaṁ sakalampi saṅgahetvā mātikāya ṭhapanato saha mātikāyāti samātikaṁ. Tagguṇasaṁviññāṇoyaṁ bahubbīhi tassa khuddasikkhāsaṅkhātassa aññapadatthassa yo guṇo mātikāsaṅkhātaṁ visesanaṁ, tassa idha viññāyamānattā. Sukheneva hi gahaṇaṁ siyā mātikānusārena taṁ taṁ vinicchayaṁ olokentānaṁ saṁsayāpagamato.",
  "tika-vin13t2:21": "Mātikāvaṇṇanā",
  "tika-vin13t2:22": "(Kha-ja) idāni ‘‘samātika’’nti vuttattā mātikāpadāni tāva uddisituṁ ‘‘pārājikā ca cattāro’’tiādi āraddhaṁ. Etthāha – tīsu sikkhāsu adhisīlasikkhāva kasmā paṭhamaṁ vuttāti? Sabbasikkhānaṁ mūlabhūtattā. ‘‘Sīle patiṭṭhāya naro sapañño, cittaṁ paññañca bhāvaya’’nti (saṁ. ni. 1.23; peṭako. 22; mi. pa. 2.1.9) hi vuttaṁ. Tatrāpi mahāsāvajjattā mūlacchejjavasena pavattanato sabbapaṭhamaṁ jānitabbāti pārājikāva paṭhamaṁ vuttāti veditabbaṁ. Mātikāpadānaṁ pana attho tassa tassa mātikāpadassa niddesavaseneva viññāyatīti na idha visuṁ dassayissāma. Aviññāyamānaṁ pana tattha tattheva pakāsayissāma.",
  "tika-vin13t2:23": "Idāni uddiṭṭhapadānukkamena niddesaṁ ārabhanto ‘‘pārājikā ca cattāro’’ti paṭhamaṁ mātikāpadaṁ uddhari. Evamuparipi. Idāni pārājikāyo uddisitvā uddiṭṭhapadānukkamena niddesaṁ ārabhanto ‘‘garukā navā’’ti dutiyaṁ padaṁ uddharītiādinā yathāyogaṁ vattabbaṁ. Tattha sikkhāpadaṁ atikkamitvā āpattiṁ āpannā puggalā tāya parājayantīti parājiyā. Teyeva pārājikā upasaggassa vuddhiṁ katvā ya-kārassa ka-kārakaraṇena. Te pana gaṇanaparicchedavasena cattāroti attho.",
  "tika-vin13t2:24": "1. Pārājikaniddesavaṇṇanā",
  "tika-vin13t2:25": "1-2. Idāni te dassetuṁ ‘‘maggattaye’’tiādi āraddhaṁ. Evamuparipi yathāyogaṁ yojetabbaṁ. Tattha maggattayeti ettha maggā ca nāma tiṁsa maggā. Manussāmanussatiracchānagatavasena hi tisso itthiyo. Tattha tiracchānagatāya ayaṁ paricchedo –",
  "tika-vin13t2:26": "‘‘Apadānaṁ ahī macchā, dvipadānañca kukkuṭī;",
  "tika-vin13t2:27": "Catuppadānaṁ majjārī, vatthu pārājikassimā’’ti. (pārā. aṭṭha. 1.55);",
  "tika-vin13t2:28": "Tāsaṁ vaccapassāvamukhamaggavasena tayo tayo katvā nava maggā, tathā ubhatobyañjanakānaṁ, purisānaṁ pana vaccamukhamaggavasena dve dve katvā cha, tathā paṇḍakānanti tiṁsa. Tesaṁ taye. Kīdiseti āha ‘‘santhatasanthate’’ti. Santhate asanthateti padacchedo. Na santhataṁ asanthataṁ. Tasmiṁ asanthate. Na-kāro ettha ‘‘abrāhmaṇo’’tiādīsu viya payirudāse, taṁ kiriyāyuttassa tādisassa aññassa vatthuno vidhānena santhatassa vatthuno payirudāsanaṁ pariccajanaṁ payirudāsoti. Na pasajjappaṭisedhe, santhataṁ pasajja patvā tassa ‘‘brāhmaṇo na bhavissatī’’tiādīsu viya na nisedhoti. Vā-saddo panettha vacanayuttibaleneva labbhati, tassa paliveṭhetvā, anto vā pavesetvā vatthādinā kenaci paṭicchanne vā appaṭicchanne vāti attho. Tathābhūte allokāse pakativātena asamphuṭṭhe tintappadese. Nimittanti aṅgajātaṁ. Santiādi tabbisesanaṁ. Santi attaniyaṁ. Saṁ-saddo hi attani attaniye ca vattati. Santhataṁ asanthatanti yathāvuttanayena paṭicchannaṁ vā appaṭicchannaṁ vā. Upādiṇṇanti anaṭṭhakāyappasādaṁ. Kittakanti āha ‘‘tilamattampī’’ti. Tilassa mattaṁ sākallaṁ yassa taṁ tilamattaṁ. ‘‘Mattaṁ sākallaṁ nicchaye’’ti hi nighaṇḍu. Etthāpi avayavena viggaho samudāyo samāsattho, tilabījappamāṇampīti vuttaṁ hoti. Kiṁ taṁ? Nimittaṁ, pavesanaṁ vā. Api-saddo sambhāvane, ‘‘tilabījamattampī’’ti sambhāvīyati, adhike kā nāma kathāti idamettha sambhāvanaṁ, evaṁbhūtaṁ saṁ aṅgajātaṁ yathāvutte maggattaye tilamattampi pavesanto bhikkhu cuto paribhaṭṭho, pārājiko nāma hoti sāsanatoti viññāyati gammamānatthassa saddassa payogaṁ pati kāmācārattā. Kīdisoti āha ‘‘anikkhittasikkho’’ti. Nikkhittasikkho pana abhikkhukattā pariccatto. Tattha nikkhittā ohitā pariccattā paccakkhātā sikkhā etenāti viggaho. Yathālakkhaṇaṁ na nikkhittasikkho anikkhittasikkho. Tattha cittakhettakālappayogapuggalavijānanavasena sikkhāpaccakkhānaṁ ñatvā tadabhāvena apaccakkhānaṁ veditabbaṁ.",
  "tika-vin13t2:29": "Tattha upasampannabhāvato cavitukāmatācittaṁ cittaṁ nāma. ‘‘Buddhaṁ paccakkhāmī’’tiādīni ‘‘gihīti maṁ dhārehi, upāsako, ārāmiko, sāmaṇeroti maṁ dhārehī’’ti ‘‘alaṁ me buddhenā’’tiādīni cha khettapadāni khettaṁ nāma. ‘‘Paccakkhāmī’’tiādinā vutto vattamānakāloyeva kālo nāma. Yāya kāyaci bhāsāya vasena vācasikappayogova payogo nāma. Anummattādiko paccakkhāto ca manussajātiko sova puggalo nāma. Paccakkhātakassa vacanasamanantarameva ‘‘ayaṁ ukkaṇṭhito’’ti vā ‘‘gihibhāvaṁ patthayatī’’ti vā sotuno jānanaṁ vijānanaṁ nāmāti veditabbaṁ.",
  "tika-vin13t2:30": "Tattha naṭṭhakāyappasādaṁ pana piḷakaṁ vā cammakhilaṁ vā lomaṁ vā pavesantassa dukkaṭaṁ. Akkhināsakaṇṇacchiddavatthikosesu, satthakādīhi katavaṇe vā methunarāgena nimittaṁ pavesantassa thullaccayaṁ. Avasesasarīresu upakacchakādīsu dukkaṭaṁ. Tiracchānagatānaṁ hatthiassagogadrabhaoṭṭhamahiṁsādīnaṁ nāsāya thullaccayaṁ, vatthikose thullaccayameva. Sabbesampi tiracchānagatānaṁ akkhikaṇṇavaṇesu dukkaṭaṁ. Tathā avasesasarīre kāyasaṁsaggarāgena, methunarāgena vā jīvamānakapurisassa vatthikosaṁ appavesanto nimittena nimittaṁ chupati, dukkaṭaṁ. Bahi nikkhantadantesu vāyamantassa pana thullaccayanti ayamettha savinicchayo atthavaṇṇanakkamo.",
  "tika-vin13t2:31": "Idāni pavesanaṁ nāma na kevalaṁ attupakkameneva, parūpakkamenāpi hoti, tatrāpi sādiyantova cuto hotīti dassetuṁ ‘‘atha vā’’tiādi vuttaṁ. Tattha atha vāti ayaṁ nipāto, nipātasamudāyo vā pakkhantarārambhe. Pavesanañca ṭhitañca uddhāro ca paviṭṭhañca pavesana…pe… paviṭṭhāni, itarītarayogadvando. Itarītarayogo nāma aññamaññatthopādānatāti pavesanādīni ṭhitādiatthānipi hontīti paviṭṭha-saddopi pavesanādiattho hoti, tatoyevettha tasmā bahuvacanasambhavo. Aññathā dvande avayavatthapadhānattā ekatthavācakāpi paviṭṭha-saddā kathaṁ bahuvacanappasaṅgo. Samāhāre vā dvando. Khaṇoti kālaviseso. So ca yogavantānaṁ khaṇantaravinimutto natthīti pavesana…pe…paviṭṭhāniyeva khaṇoti kammadhārayo, abhede bhedaparikappanāya vā pavesana…pe… paviṭṭhānaṁ khaṇoti chaṭṭhītappuriso. Tassa sādako, tasmiṁ vā sādako pavesana…pe… sādako. Khaṇa-saddo panettha paccekaṁ yojetabbo dvandasamāsattā, pavesanakālaṁ ṭhitakālaṁ uddhārakālaṁ paviṭṭhakālaṁ, tasmiṁ vā sādiyantoti evamettha attho daṭṭhabbo. Evaṁ sevanacittapaccupaṭṭhānena sādako bhikkhu cutoti yojetabbaṁ. Tattha yathāvuttappadesassa antokaraṇaṁ pavesanaṁ nāma. Yāva uddharaṇārambhā nivattaṁ ṭhitaṁ nāma. Aṭṭhakathāyaṁ (pārā. aṭṭha. 1.58) pana mātugāmassa sukkavissaṭṭhiṁ patvā sabbathā vāyamato oramitvā ṭhitakālaṁ sandhāya ‘‘sukkavissaṭṭhisamaye’’ti vuttaṁ. Yāva aggā nīharaṇaṁ uddhāro nāma. Yāva pavesanārahaṭṭhānā antokataṁ paviṭṭhaṁ nāma.",
  "tika-vin13t2:32": "Paṭhamaṁ.",
  "tika-vin13t2:33": "3-4. Idāni dutiyaṁ dassetuṁ ‘‘ādiyeyyā’’tiādimāha. Tattha adinnaṁ theyyacittena ādiyeyya…pe… saṅketaṁ vītināmaye, pārājiko bhaveti sambandho. Adinnanti manussasāmikehi kāyavācāhi na dinnaṁ. Theyyacittenāti thenoti coro, tassa bhāvo theyyaṁ na-kārassa ya-kāraṁ katvā dvittena. Bhavanti etasmā abhidhānabuddhīti bhāvo, saddappavattinimittaṁ jātiguṇādi. Idha pana avaharaṇacittasaṅkhātaṁ dabbaṁ theyyaṁ. Theyyañca taṁ cittañcāti theyyacittaṁ, tena. Ādiyeyyāti ārāmādiṁ abhiyuñjitvā gaṇheyya. Hareyyāti haranto gaṇheyya. Avahareyyāti upanikkhittaṁ bhaṇḍaṁ ‘‘dehi me bhaṇḍa’’nti vuccamāno ‘‘na mayā gahita’’ntiādīni vadanto gaṇheyya. Iriyāpathaṁ kopeyyāti bhaṇḍahārakassa gamanādiiriyāpathaṁ vicchinditvā gaṇheyya. Kopaṁ katvā gaṇhātīti hi etasmiṁ atthe ‘‘kopī’’ti nāmadhātu. Ṭhānā cāveyyāti ṭhapitaṭṭhānato cāveyya. Saṅketaṁ vītināmayeti parikappitaṭṭhānaṁ vā suṅkaghātaṁ vā atikkāmeyya.",
  "tika-vin13t2:34": "Ettha ca ārāmādiabhiyuñjane, sāmikassa vimatuppādanadhuranikkhepe, bhaṇḍahārakassa sīsabhārāmasanaphandāpanakhandhoropane, upanikkhitte ‘‘dehi me bhaṇḍa’’nti codiyamānassa ‘‘nāhaṁ gaṇhāmī’’ti bhaṇanavimatuppādanadhuranikkhepe, thalaṭṭhassa theyyacittenāmasanaphandāpanaṭhānācāvane cāti catūsu paccekaṁ yathākkamaṁ dukkaṭathullaccayapārājikāyo veditabbā. ‘‘Sahabhaṇḍahārakaṁ nessāmī’’ti paṭhamadutiyapādasaṅkāmane, parikappitasuṅkaghātaṭṭhānato paṭhamadutiyapādātikkāme cāti dvīsu paccekaṁ kamena thullaccayapārājikāyo veditabbā. Ayamettha saviññāṇakāviññāṇakamissakattā nānābhaṇḍavasena yojanā. Ekabhaṇḍavasena pana sassāmikassa dāsassa vā tiracchānagatassa vā yathāvuttena abhiyogādinā nayena ādiyanaharaṇādivasena yojanā daṭṭhabbā.",
  "tika-vin13t2:35": "Apica imāni cha padāni vaṇṇayantena nānābhaṇḍaekabhaṇḍasāhatthikapubbappayogatheyyāvahārasaṅkhāte pañcapañcake samodhānetvā pañcavīsati avahārā dassetabbā chappadantogadhattā sabbesampi avahārānaṁ. Te pana avahārā yena kenaci abhiyogādiākāranānattamattena bhinnāti taṁvasena pañcapañcakaṁ nāma jātaṁ. Evaṁ saṁvaṇṇitañhi idaṁ adinnādānapārājikaṁ suvaṇṇitaṁ nāma hotīti daṭṭhabbaṁ. Tattha purimāni dve pañcakāni ‘‘ādiyeyyā’’tiādīnaṁ pañcannaṁ padānaṁ vasena labbhanti. Yaṁ panetaṁ ‘‘saṅketaṁ vītināmaye’’ti chaṭṭhaṁ padaṁ, taṁ tatiyapañcamesu pañcakesu nissaggiyaparikappāvahāravasena yojetabbaṁ.",
  "tika-vin13t2:36": "Tattha sāhatthika-saddena upacārato taṁsahacaritapañcakaṁ gahetvā ‘‘sāhatthikañca taṁ pañcakañcā’’ti vā ‘‘sāhatthikādi pañcaka’’nti majjhepadalopavasena vā sāhatthikapañcakaṁ. Evamuparipi. Taṁ pana sāhatthiko āṇattiko nissaggiyo atthasādhako dhuranikkhepo cāti. Tattha sako hattho sahattho, sahatthena nibbatto sāhatthiko. Evaṁ āṇattiko. Suṅkaghātaparikappitokāsānaṁ anto ṭhatvā bahi nissajjanaṁ nissaggo, so eva nissaggiyo. Kālaṁ aniyametvā āṇattassa bhaṇḍaggahaṇato ca parassa telakumbhiyā pādagghanakaṁ telaṁ avassaṁ pivanakānaṁ upāhanādīnaṁ nikkhittānaṁ telapātanato ca puretarameva pārājikasaṅkhātaṁ atthaṁ sādhetīti atthasādhako. So pana āṇāpanappayogo, upāhanādīnaṁ nikkhepappayogo ca. Ārāmābhiyoge ca upanikkhittabhaṇḍe ca tāvakālikabhaṇḍadeyyānamadāne ca dhurassa nikkhepo dhuranikkhepo.",
  "tika-vin13t2:37": "Pubbappayogapañcakaṁ nāma pubbappayogo sahappayogo saṁvidhāvahāro saṅketakammaṁ nimittakammanti. Tattha āṇāpanaṁ bhaṇḍaggahaṇato pubbattā pubbappayogo nāma. Ṭhānācāvanakhilasaṅkāmanappayogena saha vattamāno sahappayogo. Saṁvidhāya sammantayitvā gatesu ekenāpi bhaṇḍe ṭhānā cāvite sabbesaṁ avahāro saṁvidhāvahāro. Saṅketakammanti pubbaṇhādikālaparicchedavasena sañjānanakaraṇaṁ. Nimittakammaṁ nāma saññuppādanatthaṁ akkhinikhaṇanādikaraṇaṁ.",
  "tika-vin13t2:38": "Theyyāvahārapañcakaṁ pana sayameva dassetuṁ ‘‘atha vā’’tiādimāha. Nanu ca chappadantogadhattā ‘‘sabbesampi avahārāna’’nti vuttaṁ, evaṁ sati ‘‘atha vā’’ti pakkhantaravasena visuṁ viya idaṁ pañcakaṁ kasmā vuttanti? Nanu avocumhā ‘‘yena kenaci abhiyogādiākāranānattamattena bhinnā’’ti, etādisassa bhedassa sambhavato pakkhantaravasenāpi yujjatīti evaṁ vuttaṁ. Imassa pañcakassa visuṁ uddharitvā vacanaṁ pana pasiddhivasenāti daṭṭhabbaṁ, kusa-saddena kusasaṅkāmanamadhippetaṁ abhedopacārena. Theyyañca balañca kuso ca channañca parikappo ca theyyā…pe… parikappaṁ, dīgho sandhivasena. Tena avahārako pārājiko bhaveti sambandho. Yo pana paṭicchannena avahārako, so atthato paṭicchannassa avahārako hotīti dvandasamāsantogadhattepicassa virodhābhāvobhāvasādhano cāyaṁ channa-saddo daṭṭhabbo. Tattha sandhicchedanādīni katvā vā tulākūṭamānakūṭakahāpaṇakūṭādīhi vañcetvā vā gaṇhanto theyyāvahārako. Balakkārena parasantakaṁ gaṇhanto balāvahārako. Kusaṁ saṅkāmetvā gaṇhanto kusāvahārako. Tiṇapaṇṇādīhi yaṁ kiñci paṭicchādetvā pacchā kassa paṭicchannassa avahārako paṭicchannāvahārako. Sāṭakādibhaṇḍavasena, gabbhadvārādiokāsavasena vā parikappetvā gaṇhanto parikappāvahārako. Ettha pana parikappitabhaṇḍaggahaṇe parikappitaparicchedātikkame ca pārājikaṁ veditabbaṁ.",
  "tika-vin13t2:39": "Idāni panettha vinicchayaṁ dassetuṁ ‘‘bhaṇḍakālagghadesehī’’tiādi vuttaṁ. Ettha adinnādāne bhaṇḍañca kālo ca aggho ca deso ca tehi ca paribhogena ca vinicchayo kātabboti attho . Tattha avahaṭabhaṇḍassa sassāmikassāmikabhāvaṁ sassāmikepi sāmikānaṁ sālayanirālayabhāvañca upaparikkhitvā sālayakāle ce avahaṭaṁ, bhaṇḍaṁ agghāpetvā kātabbo vinicchayo bhaṇḍena vinicchayo. Nirālayakāle ce avahaṭaṁ, pārājikaṁ natthi, sāmikesu puna āharāpentesu dātabbaṁ. Tadeva hi bhaṇḍaṁ kadāci mahagghaṁ, kadāci appagghaṁ, tasmā yasmiṁ kāle bhaṇḍaṁ avahaṭaṁ, tasmiṁyeva kāle yo tassa aggho, tena kātabbo vinicchayo kālena vinicchayo. Navabhaṇḍassa yo aggho, so pacchā parihāyati, tasmā sabbadā pakatiagghavasena akatvā kātabbo vinicchayo agghena vinicchayo. Bhaṇḍuṭṭhānadese bhaṇḍaṁ appagghaṁ hoti, aññattha mahagghaṁ, tasmā yasmiṁ dese bhaṇḍaṁ avahaṭaṁ, tasmiṁyeva dese agghena kātabbo vinicchayo desena vinicchayo. Paribhogena sāṭakādino bhaṇḍassa aggho parihāyati, tasmā tassa paribhogavasena parihīnāparihīnabhāvaṁ upaparikkhitvā kātabbo vinicchayo paribhogena vinicchayo.",
  "tika-vin13t2:40": "Dutiyaṁ.",
  "tika-vin13t2:41": "5-7. Idāni tatiyaṁ dassetuṁ ‘‘manussaviggaha’’ntiādi āraddhaṁ. Tattha manussaviggahaṁ kalalato paṭṭhāya jīvamānakamanussajātikānaṁ sarīraṁ. Cicca pāṇoti saññāya saddhiṁyeva ‘‘vadhāmi na’’nti vadhakacetanāya cetetvā pakappetvā. Jīvitā vā viyojayeti yo bhikkhu jātiuṇṇaṁsunā samuddhaṭatelabindumattaṁ kalalarūpakāle tāpanādīhi vā tato vā uddhamapi tadanurūpena upakkamena rūpajīvitindriyopakkame sati tadāyattavuttino arūpajīvitassāpi voropanasambhavato ubhayajīvitā voropeyya. Vā-saddo vikappe. Maraṇacetanoti maraṇe cetanā yassa so maraṇādhippāyo. Satthahārakanti jīvitaṁ haratīti hārakaṁ, satthañca taṁ hārakañcāti satthahārakaṁ, taṁ. Assa manussaviggahassa. Upanikkhipeti samīpe nikkhipeyya vā. Etena thāvarappayogaṁ dasseti. Gāheyya maraṇūpāyanti ‘‘satthaṁ vā āhara, visaṁ vā khādā’’tiādinā nayena maraṇatthāya upāyaṁ gāhāpeyya vā. Etena āṇattippayogo dassito. Vadeyya maraṇe guṇanti kāyavācādūtalekhāhi ‘‘yo evaṁ marati, so dhanaṁ vā labhatī’’tiādinā nayena maraṇe guṇaṁ pakāseyya vā. Ubhayattha adhikāravasena vā-saddo āharitabbo. So bhikkhu cutoti sambandho, sāsanatoti viññāyati.",
  "tika-vin13t2:42": "Idāni panassa chabbidhe payogedassetuṁ ‘‘payogā’’tiādimāha. Tattha sāhatthi…pe… iddhivijjāmayā payogāti ime cha payogāti sambandho. Ka-kāralopena panettha ‘‘sāhatthī’’ti vuttaṁ. Atha vā anekatthe anekataddhitasambhavena sahatthassāyaṁ payogo sāhatthīti padasiddhi veditabbā. Sāhatthi ca nissaggo ca āṇatti ca thāvaro cāti dvando. Iddhi ca vijjā ca, tāsamimeti iddhivijjāmayā, iddhimayo vijjāmayoti vuttaṁ hoti. Payogāti ime chappayogā nāma hontīti attho. Tattha sayaṁ mārentassa kāyena vā kāyappaṭibaddhena vā paharaṇaṁ sāhatthiko payogo. Dūre ṭhitaṁ māretukāmassa kāyādīhi ususattiādīnaṁ nissajjanaṁ nissaggo. ‘‘Asukaṁ nāma mārehī’’tiādinā āṇāpentassa āṇāpanaṁ āṇatti, opātakhaṇanaṁ apassenasaṁvidhānaṁ asiādīnaṁ upanikkhipanādi thāvaro. Māraṇatthaṁ kammavipākajāya iddhiyā payojanaṁ iddhimayo. Kammavipākajiddhi ca nāmesā rājādīnaṁ rājiddhiādayo. Tattha piturañño sīhaḷindassa dāṭhākoṭanena cūḷasumanakuṭumbiyamāraṇe rājiddhi daṭṭhabbā, tadatthameva athabbaṇādivijjāya parijappanaṁ vijjāmayo payogo.",
  "tika-vin13t2:43": "Evaṁ chappayoge dassetvā tesu āṇattippayogassa niyāmake dassetuṁ ‘‘kālā’’tiādi vuttaṁ. Tattha yathāvuttaṁ āṇattiṁ niyamenti saṅketavisaṅketatāvasena paricchindantīti āṇattiniyāmakā. Te pana kālo ca vatthu ca āvudhañca iriyāpatho cāti cattāro, tathā kiriyāviseso okāsoti gaṇanaparicchedavasena cha hontīti attho. Tattha kālo pubbaṇhādi yobbanādi ca. Vatthu māretabbo satto. Āvudhaṁ asiādi. Iriyāpatho māretabbassa gamanādi. Kiriyāviseso vijjhanādi. Okāso gāmādi. Yo hi ‘‘ajja, sve’’ti aniyametvā ‘‘pubbaṇhe mārehī’’ti vutto yadā kadāci pubbaṇhe māreti, natthi visaṅketo. Yo pana ‘‘pubbaṇhe’’ti vutto majjhanhādīsu māreti, visaṅketo hoti, āṇāpakassa anāpatti. Evaṁ kālassa saṅketavisaṅketatāvasena niyāmakatā veditabbā. Imināva nayena vatthuādīsupi vinicchayo veditabboti.",
  "tika-vin13t2:44": "Tatiyaṁ.",
  "tika-vin13t2:45": "8-9. Idāni catutthaṁ dassetuṁ ‘‘jhānādibheda’’ntiādimāha. Tattha attani nosantaṁ attupanāyikañca paccuppannabhavassitañca aññāpadesarahitañca jhānādibhedaṁ koṭṭhāsaṁ katvā vā ekekaṁ katvā vā kāyena vā vācāya vā viññattipathe dīpento nādhimāniko ñāte cuto bhaveti sambandho. Tattha attani sakasantāne nosantaṁ anuppannattāyeva avijjamānaṁ, ettha nosantoti atthe tappuriso. Jhānādibhedanti jhānaṁ ādi yassa ‘‘vimokkhasamādhi samāpatti ñāṇadassana maggabhāvanā phalasacchi kiriyākilesappahānavinīvaraṇatācittassa suññāgāre abhiratī’’ti (pārā. 198) vuttassa so jhānādi, sova bhedo visesoti samāso. Taṁ jhānādibhedaṁ uttarimanussadhammaṁ. Attupanāyikanti ‘‘ayaṁ mayi atthī’’ti ārocanavasena attani upanīyati, ‘‘ahaṁ vā ettha sandissāmī’’ti attā upanīyati ettha dhammeti vā attupanāyiko, jhānādibhedo, taṁ. Paccuppannabhavassitanti paccuppannabhavo nāma idāni vattamāno attabhāvo, tannissitoti samāso, so ca jhānādibhedoyeva, taṁ.",
  "tika-vin13t2:46": "Aññāpadesarahitanti ‘‘yo te vihāre vasi, so bhikkhu paṭhamaṁ jhānaṁ samāpajjī’’tiādinā (pārā. 220) nayena aññassa apadeso, tena rahito cattoti tappurisasamāso, so rahito tenāti vā bahubbīhi, jhānādibhedova , taṁ. Koṭṭhāsaṁ katvā vāti ‘‘paṭhamaṁ jhānaṁ dutiyaṁ jhānaṁ samāpajjiṁ, paṭhamaṁ jhānaṁ tatiyaṁ jhānaṁ samāpajji’’ntiādinā nayena koṭṭhāsaṁ katvā vā. Ekekaṁ katvā vāti ‘‘paṭhamaṁ jhānaṁ samāpajjiṁ, dutiyaṁ jhānaṁ samāpajji’’ntiādinā nayena ekekaṁ katvā vā. Ettha ca ekanti ṭhite vicchāyaṁ dvittaṁ. Ettha pana katvāti karaṇakiriyāya ekekavasena bhinnassa jhānādino atthassa sambandhanicchā vicchāti veditabbā. Ṭīkāyaṁ pana ‘‘koṭṭhāsaṁ vāti ettha ‘jhānalābhī, vimokkhalābhī, samādhilābhī, samāpattilābhīmhī’ti evamādinā nayena koṭṭhāsato vāti attho’’ti ca ‘‘ekekaṁ vāti ‘paṭhamassa jhānassa lābhī, dutiyassa jhānassa lābhīmhī’ti evamādinā nayena ekekaṁ vāti attho’’ti ca vuttaṁ. So pāḷiyaṁ aṭṭhakathāyañca avuttakkamoti veditabbo. Kāyena vāti hatthamuddādivasena kāyena vā. Vācāti ettha ya-kāro luttaniddiṭṭho ‘‘alajjitā’’tiādīsu viya. Viññattipatheti kāyavacīviññattīnaṁ gahaṇayogye padese ṭhatvāti ajjhāharitabbaṁ. Dīpentoti ‘‘iminā ca iminā ca kāraṇena ayaṁ dhammo mayi atthī’’ti pakāsento. Nādhimānikoti appatte pattasaññitāsaṅkhāto adhiko māno, so natthi etassāti nādhimāniko, bhikkhu. Ñāteti viññunā manussajātikena sikkhāpaccakkhāne vuttanayena viññāte sati cuto bhave sāsanatoti viññāyati. Aññāpadesena dīpayato pana thullaccayaṁ. Ettha ca –",
  "tika-vin13t2:47": "Dukkaṭaṁ paṭhamasseva, sāmantamiti vaṇṇitaṁ;",
  "tika-vin13t2:48": "Sesānaṁ pana tiṇṇampi, thullaccayamudīritanti.",
  "tika-vin13t2:49": "Catutthaṁ.",
  "tika-vin13t2:50": "10. Idāni catunnampi cetesamasaṁvāsataṁ abhabbatañca dīpetuṁ ‘‘pārājikete’’tiādi āraddhaṁ. Ete cattāro pārājikā puggalā yathā pure pubbe gihikāle, anupasampannakāle ca viya asaṁvāsāti sambandho. Saha vasanti yasmā sabbepi lajjino etesu kammādīsu na ekopi tato bahiddhā sandissatīti ekakammaṁ ekuddeso samasikkhatāti ime tayo saṁvāsā nāma. Tattha apalokanādikaṁ catubbidhampi saṅghakammaṁ sīmāparicchinnehi pakatattehi bhikkhūhi ekato kattabbatā ekakammaṁ nāma. Tathā pañcavidhopi pātimokkhuddeso ekato uddisitabbattā ekuddeso nāma. Paññattaṁ pana sikkhāpadaṁ sabbehipi lajjīpuggalehi samaṁ sikkhitabbabhāvato samasikkhatā nāma. Natthi te saṁvāsā etesanti asaṁvāsā. ‘‘Abhabbā’’tiādīsu bhikkhubhāvāyāti tumatthe sampadānavacanaṁ, tasmā yathā sīsacchinno jīvituṁ abhabbo, evaṁ cattārome puggalā bhikkhubhāvāya bhikkhū bhavituṁ abhabbāti attho.",
  "tika-vin13t2:51": "11. Idāni pariyāyāṇattīhi sambhavante dassetuṁ ‘‘pariyāyo cā’’tiādimāha. Pariyāyo ca āṇatti ca tatiye manussaviggahe labbhatīti sambandho. Tattha kāyādīhi yathāvuttehi ‘‘yo evaṁ marati, so dhanaṁ vā labhatī’’ti evamādiviññāpako byañjanabhūto kāyavacīpayogo pariyāyo. Iminā idaṁ dīpeti – yathā adinnādāne ‘‘ādiyeyyā’’ti (pārā. 92) vuttattā pāriyāyakathāya muccati, na idha evaṁ. ‘‘Saṁvaṇṇeyyā’’ti (pārā. 172) pariyāyakayāyapi na muccatīti. ‘‘Dutiye panā’’tiādīsu attho pākaṭoyeva. Evamuparipi pākaṭamupekkhissāma.",
  "tika-vin13t2:52": "12. Idāni methunadhammādīnaṁ aṅgāni dassetuṁ ‘‘sevetū’’tiādimāha. Sevetukāmatācittanti methunaṁ sevetuṁ kāmetīti sevetukāmo, tassa bhāvo nāma taṇhā, tāya sevetukāmatāya sampayuttaṁ cittanti tappuriso. Methunadhammassāti mithunānaṁ itthipurisānaṁ idanti methunaṁ, tameva dhammoti methunadhammo. Idha pana upacāravasena pārājikāpatti methunadhammo nāma. Atha vā methunena jāto dhammo pārājikāpatti methunadhammo, tassa methunadhammassa methunadhammapārājikāpattiyā. Aṅgadvayanti aṅgānaṁ kāraṇānaṁ dvayaṁ. Budhāti vinayadharā viññuno.",
  "tika-vin13t2:53": "13.Manussasanti manussānaṁ saṁ manussasaṁ, tadāyattavatthukā ca. Etena petatiracchānagatāyattaṁ nivatteti. Tathāsaññīti tathā tādisā saññā tathāsaññā, sā assa atthīti tathāsaññī. Parāyattasaññitā cāti attho. Bhāvappadhānā ime niddesā, bhāvapaccayalopo vā ‘‘buddhe ratana’’ntiādīsu (khu. pā. 6.3) viya. Evamuparipi īdisesu. Theyyacittanti thenabhāvasaṅkhātaṁ cittañca. Vatthuno garutāti bhaṇḍassa pādaatirekapādārahabhāvena garutā ca. Ūnapañcamāsake vā atirekamāsake vā thullaccayaṁ. Māsake vā ūnamāsake vā dukkaṭaṁ. Avahāroti pañcavīsatiyā avahārānaṁ aññatarena avaharaṇañcāti ime pañca adinnādānahetuyo adinnādānapārājikāpattiyā aṅgāni.",
  "tika-vin13t2:54": "14.Pāṇo mānussakoti manussajātisambandho pāṇo ca, pāṇoti hi vohārato satto, paramatthato pana jīvitindriyaṁ vuccati. Pāṇasaññitāti pāṇoti saññitā ca, ghātanaṁ ghāto, so eva cetanā ghātacetanā, ‘‘vadhāmi na’’nti evaṁ pavattā sā ca, taṁsamuṭṭhito sāhatthikādīnaṁ channamaññataro payogo ca, tena payogena maraṇañcāti ete yathāvuttā pañca vadhahetuyo pāṇaghātāpajjitabbaāpattiyā aṅgānīti attho.",
  "tika-vin13t2:55": "15.Attaniasantatāti uttarimanussadhammassa santāne avijjamānatā ca. Pāpamicchatāyārocanāti yā sā ‘‘idhekacco dussīlo samāno ‘sīlavāti maṁ jano jānātū’’tiādinā (vibha. 851) nayena vuttā pāpaicchatāya samannāgatā, tāya uttarimanussadhammassa ārocanā ca. Tassāti yassa āroceti, tassa. Manussajātitāti manussānaṁ jāti yassa, tassa bhāvo manussajātitā, sā ca, naññāpadesoti na aññāpadeso aññāpadesābhāvo ca, tadeva jānananti taṅkhaṇaṁyeva vijānanañcāti imāni pañca ettha asantadīpane asmiṁ santāne avijjamānauttarimanussadhammappakāsananimitte pārājike aṅgāni hetuyoti attho.",
  "tika-vin13t2:56": "16. Evaṁ tesamasaṁvāsatābhabbatādīni dassetvā idāni na te cattārova, atha kho santaññepīti te sabbepi samodhānetvā dassento ‘‘asādhāraṇā’’tiādimāha. Tattha asādhāraṇāti pārājikā dhammā adhippetā. Teneva cettha pulliṅganiddeso. Tasmā bhikkhunīnaṁ bhikkhūhi asādhāraṇā pārājikā dhammā cattāro cāti evamettha attho daṭṭhabbo. Upacāravasena tu ubbhajāṇumaṇḍalikādikā pārājikāpannā pariggayhanti. Tāsu yā avassutā avassutassa manussapurisassa akkhakānaṁ adho jāṇumaṇḍalānaṁ kapparānañca upari kāyasaṁsaggaṁ sādiyati, ayaṁ ubbhajāṇumaṇḍalikā. Yā pana aññissā bhikkhuniyā pārājikaṁ paṭicchādeti, sā vajjappaṭicchādikā. Yā ukkhittakaṁ bhikkhuṁ tassā diṭṭhiyā gahaṇavasena anuvattati, sā ukkhittānuvattikā. Kāyasaṁsaggarāgena tintassa hatthaggahaṇaṁ saṅghāṭikaṇṇaggahaṇaṁ kāyasaṁsaggatthāya purisassa hatthapāse ṭhānaṁ ṭhatvā sallapanaṁ saṅketagamanaṁ purisassāgamanasādiyanaṁ paṭicchannokāsavavisanaṁ hatthapāse ṭhatvā kāyopasaṁharaṇanti imāni aṭṭha vatthūni yassā avassutāya, sā aṭṭhavatthukā nāma.",
  "tika-vin13t2:57": "Abhabbakā ekādasa cāti ettha paṇḍako theyyasaṁvāsako titthiyapakkantako tiracchānagato mātughātako pitughātako arahantaghātako bhikkhunidūsako saṅghabhedako lohituppādako ubhatobyañjanakoti ime abhabbā ekādasa ca. Tesu paṇḍakoti opakkamikanapuṁsakapaṇḍakā ca paṇḍakabhāvapakkhe pakkhapaṇḍako ca idha adhippetā. Āsittausūyapaṇḍakānaṁ pana pabbajjā ca upasampadā ca na vāritā. Theyyasaṁvāsako pana liṅgatthenakādivasena tividho. Tattha sayaṁ pabbajitattā liṅgamattaṁ thenetīti liṅgatthenako. Bhikkhuvassagaṇanādikaṁ saṁvāsaṁ thenetīti saṁvāsatthenako. Sikkhaṁ paccakkhāya evaṁ paṭipajjantepi eseva nayo. Yathāvuttamubhayaṁ thenetīti ubhayatthenako. Ṭhapetvā pana imaṁ tividhaṁ –",
  "tika-vin13t2:58": "Rājadubbhikkhakantāra-rogaveribhayena vā;",
  "tika-vin13t2:59": "Cīvarāharaṇatthaṁ vā, liṅgaṁ ādiyatīdha yo.",
  "tika-vin13t2:60": "Saṁvāsaṁ nādhivāseti, yāva so suddhamānaso;",
  "tika-vin13t2:61": "Theyyasaṁvāsako nāma, tāva esa na vuccatīti. (mahāva. aṭṭha. 110; kaṅkhā. aṭṭha. paṭhamapārājikavaṇṇanā);",
  "tika-vin13t2:62": "Titthiyapakkantakādayo tu taṁtaṁvacanatthānusārena veditabbā. Tiracchānagato pana ṭhapetvā manussajātikaṁ avaseso sabbo veditabbo. Ime ekādasa puggalā bhikkhubhāvāya abhabbattā pārājikāpannasadisatāya ‘‘pārājikā’’ti vuccanti. Vibbhantā bhikkhunīti gihinivāsananivatthā bhikkhunī ca. Sā hi ettāvatā pārājikā. Mudukā piṭṭhi yassa, so ca. So hi anabhiratiyā pīḷito yadā attano aṅgajātaṁ attano vaccamukhamaggesu paveseti, tadā pārājiko hoti.",
  "tika-vin13t2:63": "17-18. Lambamānamaṅgajātametassāti lambī. So yathāvuttesu pavesito pārājiko. Mukhena gaṇhanto aṅgajātaṁ parassa cāti yo anabhiratiyā pīḷito parassa suttassa vā matassa vā aṅgajātaṁ mukhena gaṇhāti, so parassa aṅgajātaṁ mukhena gaṇhanto ca. Tatthevābhinisīdantoti yo anabhiratiyā pīḷito tattheva parassa aṅgajāte vaccamaggena abhinisīdati, so cāti ete dvayaṁdvayasamāpattiyā abhāvepi magge maggappavesanahetu methunassa anulomikā cattāro ca. Idhāgatā cattāroti idha khuddasikkhāyaṁ yathāvuttā methunadhammā pārājikādayo cattāro cāti samodhānā piṇḍīkaraṇavasena catuvīsati pārājikā bhavantīti seso. Ettha ca gāthābandhavasena rassaṁ katvā ‘‘parājikā’’ti vuttaṁ. Etthāha – mātughātakādayo tatiyaṁ pārājikaṁ āpannā, bhikkhunidūsako, mudupiṭṭhikādayo cattāro ca paṭhamapārājikaṁ āpannā evāti kuto catuvīsatīti? Vuccate – mātughātakādayo hi cattāro idha anupasampannā eva adhippetā. Mudupiṭṭhikādayo cattāro kiñcāpi paṭhamapārājikena saṅgahitā, yasmā pana ekena pariyāyena methunadhammaṁ appaṭisevino honti, tasmā visuṁ vuttāti.",
  "tika-vin13t2:64": "Pārājikaniddesavaṇṇanā niṭṭhitā.",
  "tika-vin13t2:65": "2. Saṅghādisesaniddesavaṇṇanā",
  "tika-vin13t2:66": "19. Vuṭṭhānassa garukattā garukāti saṅghādisesā vuccanti. Navāti tesaṁ gaṇanaparicchedo. Nanu ‘‘navā’’ti kasmā vuttaṁ, ‘‘terasā’’ti vattabbanti? Nāyaṁ doso, cirenāpajjitabbe cattāro yāvatatiyake ṭhapetvā vītikkamakkhaṇeyeva āpajjitabbā paṭhamāpattikā vuccantīti. Idāni te dassetuṁ ‘‘mocetukāmatā’’tiādi āraddhaṁ. Tattha sukkassāti āsayadhātunānattato nīlādivasena dasavidhe sukke yassa kassaci sukkassa. Mocetukāmatāti mocetukāmatāya, ya-kāro luttaniddiṭṭho. Iminā pana vacanena mocanassāda muccanassāda muttassādamethunassāda phassassāda kaṇḍuvanassāda dassanassāda nisajjanassāda vācassāda gehasitapema vanabhaṅgiya saṅkhātesu ekādasassādesu ekaṁyeva mocanassādaṁ dasseti.",
  "tika-vin13t2:67": "Tattha mocanāya assādo sukhavedanā mocanassādo. Muccane attano dhammatāya muccane assādo muccanassādo. Evaṁ sabbattha sattamītappurisena attho daṭṭhabbo. Imehi pana navahi padehi sampayuttaassādasīsena rāgo vutto. Gehanissitesu mātādīsu pemaṁ gehe sitaṁ pemanti gehasitapemaṁ, iminā sarūpeneva rāgo vutto. Santhavakaraṇatthāya itthiyā pesitapupphādi vanabhaṅgiyaṁ, iminā ca vatthuvasena rāgo vutto. Methunassādopi itthiyā gahaṇappayogena veditabbo. Sabbattheva ca pana cetanānimittupakkamamocane sati visaṅketābhāvo veditabbo. Upakkamma hatthādinā nimitte upakkamitvā. Aññatra supinantenāti supinoyeva supinanto ‘‘kammameva kammanto’’tiādīsu viya anta-saddassa tabbhāvavuttittā. Taṁ supinantaṁ vinā vimocayaṁ sukkaṁ vimocento samaṇo yo koci bhikkhu garukaṁ garukāpattisaṅkhātaṁ saṅghādisesaṁ phuse phuseyya, āpajjeyyāti vuttaṁ hoti. Ettha ca ajjhattarūpabahiddhārūpaubhayarūpaākāsekaṭikampanasaṅkhātesu catūsu upāyesu sati rāgūpatthambhādīsu ca kālesu yena kenaci aṅgajāte kammaññataṁ patte ‘‘ārogyatthāyā’’tiādīsu yena kenaci adhippāyena adhippāyavatthubhūtaṁ yaṁ kiñci sukkaṁ mocanassādacetanāya eva nimitte upakkamma mocento saṅghādisesaṁ āpajjatīti sabbathā adhippāyo daṭṭhabbo.",
  "tika-vin13t2:68": "Paṭhamo.",
  "tika-vin13t2:69": "20.Kāyasaṁsaggarāgavāti kāye saṁsaggo, tasmiṁ rāgo, so assa atthīti vantu, kāyasaṁsaggarāgasamaṅgīti attho. Samaṇo itthisaññīti sambandho. Upakkammāti kāyena vāyamitvā. Manussitthiṁ samphusantoti antamaso lomenapi parāmasanto garukaṁ phuseti yojanā. Manussabhūtā amatā itthī manussitthī. Tattha ‘‘kāyasaṁsaggarāgavā’’ti iminā mātupemādiṁ , itthiyā gahitamokkhādhippāyañca paṭikkhipati. Itthiyā vematikassa, paṇḍakapurisatiracchānagatasaññissa ca thullaccayaṁ. Itthiyā pana kāyena kāyappaṭibaddhāmasane, kāyappaṭibaddhena kāyāmasane ca yakkhīpetīpaṇḍakānaṁ kāyena kāyāmasane ca purisatiracchānagatitthīnaṁ kāyena kāyāmasanepi dukkaṭaṁ, tathāyakkhīādīnaṁ kāyena kāyappaṭibaddhādīsu ca. Matitthiyā pana thullaccayaṁ. Itthiyā pana phusiyamāno sevanādhippāyopi sace kāyena na vāyamati, anāpatti.",
  "tika-vin13t2:70": "Dutiyo.",
  "tika-vin13t2:71": "21.Tathāti itthisaññī. Suṇantinti viññattipathe ṭhatvā attano vacanaṁ suṇantiñca. Viññuñcāti duṭṭhullāduṭṭhullasallakkhaṇasamatthañca manussitthiṁ. Maggaṁ vāti vaccamaggapassāvamaggānaṁ vasena maggaṁ vā methunaṁ vā ārabbhāti sambandho. Duṭṭhullavācārāgenāti duṭṭhā ca sā asaddhammappaṭisaṁyuttatāya thūlā ca lāmakajanasādhāraṇatāyāti duṭṭhullā. Sāva puna vācā duṭṭhullavācā. Tassaṁ assādasampayutto rāgoti samāso, tena. Obhāsitvāti vaṇṇāvaṇṇayācanādivasena asaddhammavacanaṁ vatvā. Asuṇantiyā pana dūtena vā paṇṇena vā ārocite anāpatti. Tattha dvinnaṁ maggānaṁ vasena vaṇṇāvaṇṇehi, methunayācanādīhi vā ‘‘sikharaṇīsi, sambhinnāsi, ubhatobyañjanakāsī’’ti imesu tīsu aññatarena akkosavacanena vā obhāsantassa saṅghādiseso, adhakkhakaubbhajāṇumaṇḍalaṁ ādissa vaṇṇādibhaṇane thullaccayaṁ, tathā yakkhīpetīpaṇḍakānaṁ vaccamaggapassāvamagge ādissa vaṇṇādibhaṇane methunayācanādīsupi. Tesaṁ pana adhakkhakādike dukkaṭaṁ, tathā manussitthīnaṁ ubbhakkhake adhojāṇumaṇḍale kāyappaṭibaddhe ca.",
  "tika-vin13t2:72": "Tatiyo.",
  "tika-vin13t2:73": "22.Attakāmupaṭṭhānanti methunadhammasaṅkhātena kāmena upaṭṭhānaṁ kāmupaṭṭhānaṁ. Attano atthāya kāmupaṭṭhānaṁ attakāmupaṭṭhānaṁ. Atha vā kāmīyatīti kāmaṁ, attano kāmaṁ attakāmaṁ, sayaṁ methunarāgavasena patthitanti attho. Attakāmañca taṁ upaṭṭhānañcāti attakāmupaṭṭhānaṁ. Tassa vaṇṇo guṇo, taṁ. Vatvāti ‘‘yadidaṁ kāmupaṭṭhānaṁ nāma, etadaggaṁ upaṭṭhānāna’’nti kāmupaṭṭhāne vaṇṇaṁ antamaso hatthamuddāyapi itthīti saññī pakāsetvāti attho. Vācāti vācāya yakāralopavasena. Methunayuttenāti methunayuttāya, liṅgavipallāsavasena tāya ‘‘arahasi tvaṁ mayhaṁ methunaṁ dhammaṁ dātu’’ntiādikāya methunadhammappaṭisaṁyuttāya vācāya methunayācane methunarāginoti sambandho. Methunerāgo, so assa atthīti methunarāgī, tassa. Garu hotīti garukāpatti hotīti attho. Ma-kāro padasandhikaro. Ettha pana paṇḍake paṇḍakasaññino thullaccayaṁ, tasmiṁyeva itthisaññino dukkaṭaṁ.",
  "tika-vin13t2:74": "Catuttho.",
  "tika-vin13t2:75": "23. Itthiyā vā purisassa vā sandesaṁ paṭiggahetvāti sambandho. Itthiyā vāti ‘‘dasa itthiyo māturakkhitā piturakkhitā’’tiādinā (pārā. 303) ca ‘‘dasa bhariyāyo dhanakkītā chandavāsinī’’tiādinā (pārā. 303) ca vuttāya vīsatividhāya itthiyā vā purisassa vā taṁsambandhavasena tesaṁ mātādīnaṁ vā. Sandesanti itthiyā vā purisena vā ubhinnaṁ mātādīhi vā ‘‘ehi, bhante, itthannāmaṁ itthiṁ vā purisaṁ vā evaṁ bhaṇāhī’’ti vuttaṁ jāyampatibhāvasannissitaṁ sandesavacanaṁ. Paṭiggahetvāti ‘‘sādhū’’ti kāyena vā vācāya vā sampaṭicchitvā. Vīmaṁsitvāti yattha pesito, tesaṁ adhippāyaṁ upaparikkhitvā vā upaparikkhāpetvā vā. Haraṁ paccāti itthī vā puriso vā ‘‘sādhū’’ti sampaṭicchatu vā, mā vā, yehi pesito, tesaṁ paccāharanto vā harāpento vā, jāyampatibhāvo hotu vā, mā vā, akāraṇametaṁ. Imāya tivaṅgasampattiyā saṅghādiseso ca, dvīhi aṅgehi paṇḍake ca aṅgattayenāpi thullaccayaṁ, ekena dukkaṭaṁ. Keci pana ‘‘haraṁ pacchā’’ti vipāṭhaṁ parikappetvā ‘‘pacchā hara’’nti yojenti, taṁ na sundaraṁ paccāti upasaggattā. Padassa upari atthe sajjento pakāsento gacchatīti hi upasaggo nāma, tasmā ‘‘pati ā’’ti upasaggānaṁ ‘‘hara’’ntimassa padassa upari bhavitabbanti.",
  "tika-vin13t2:76": "Pañcamo.",
  "tika-vin13t2:77": "24.Saṁyācitaparikkhāranti saṁ attanā yācito vāsiādiko parikkhāro yassā, taṁ. Adesitavatthukanti uttidutiyakammena adesitaṁ vatthu kuṭikaraṇappadeso yassāti viggaho, taṁ. Pamāṇātikkantanti idāni majjhimassa purisassa tisso vidatthiyo sugatavidatthi nāma, tāya ‘‘dīghaso dvādasa vidatthiyo sugatassa vidatthiyā tiriyaṁ sattantarā’’ti (pārā. 348) evaṁ vuttappamāṇaṁ ekatobhāgenāpi atikkantā pamāṇātikkantāti taṁ tiriyaṁ catuhatthasaṅkhātaheṭṭhimappamāṇe sati dīghato vuttappamāṇato kesaggamattampi vaḍḍhetuṁ na vaṭṭati. Tato ūnake, dīghato ca vaḍḍhite ayaṁ kuṭisaṅkhaṁ na gacchatīti. ‘‘Mayhaṁ vāsāgāraṁ eta’’nti evaṁ attā uddeso etissāti attuddesā. Kuṭinti ullittādikaṁ kuṭiṁ katvāti sambandho. Tattha ullittā nāma anto uddhaṁmukhaṁ littā. Avalittā nāma bahi adhomukhaṁ littā. Ubhayathā ullittāvalittā. Katvāti antobhūtakāritatthavasena kārāpetvā vā.",
  "tika-vin13t2:78": "Tatthāyaṁ vatthudesanakkamo – tena kuṭikārakena bhikkhunā kuṭivatthuṁ sodhetvā saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paṇāmetvā padabhājane (pārā. 349) vuttanayena saṅghaṁ tikkhattuṁ yācitvā sabbe vā saṅghapariyāpannā, saṅghena vā sammatā dve tayo bhikkhū tattha netabbā. Tehi ca kipillikādīhi soḷasahi upaddavehi virahitattā anārambhaṁ anupaddavaṁ dvīhi catūhi vā balibaddehi yuttena sakaṭena ekacakkaṁ nibbodakapatanaṭṭhāne ekaṁ bahi katvā āviñchituṁ sakkuṇeyyatāya ‘‘saparikkamana’’nti sallakkhetvā sacepi saṅghappahonakā honti, tattheva, no ce, saṅghamajjhaṁ gantvā tena bhikkhunā yācitehi padabhājane (pārā. 50, 51) vuttāya ñattidutiyakammavācāya vatthu desetabbanti. Adesitavatthukaṁ pamāṇātikkantaṁ kuṭiṁ karissāmīti sabbappayoge dukkaṭaṁ, idāni dvīhi piṇḍehi niṭṭhānaṁ gamissatīti paṭhamapiṇḍadāne thullaccayaṁ, dutiyadānena lepe saṅghaṭite sace adesitavatthukā eva vā hoti, pamāṇātikkantā eva vā, eko saṅghādiseso, sārambhaaparikkamanatāya dve ca dukkaṭānīti sace ubhayavipannā, dve ca saṅghādisesā dve ca dukkaṭānīti sabbaṁ ñeyyaṁ.",
  "tika-vin13t2:79": "Chaṭṭho.",
  "tika-vin13t2:80": "25.Mahallakanti sassāmikabhāvena saṁyācitakuṭito mahantabhāvena, vatthuṁ desāpetvā pamāṇātikkamenāpi kātabbabhāvena ca mahantatāya mahattaṁ lāti ādadātīti mahallako. Mahattalaka iti ṭhite ttassa lopo lassa ca dvittaṁ, taṁ. Vasanaṁ attho payojanaṁ vasanattho, tāya . Ettha pana adesitavatthubhāve eko saṅghādiseso. Sesaṁ anantarasadisameva. Idha ca tattha ca leṇaguhātiṇakuṭipaṇṇacchadanagehesu aññataraṁ kārentassa ca kuṭimpi aññassa vāsatthāya vāsāgāraṁ vā ṭhapetvā uposathāgārādīsu aññataratthāya karontassa ca anāpatti.",
  "tika-vin13t2:81": "Sattamo.",
  "tika-vin13t2:82": "26. Amūlakena antimena vatthunāti sambandho. Amūlakenāti dassanasaṅkhātassa, savanasaṅkhātassa, diṭṭhasutamutavasena pavattaparisaṅkāsaṅkhātassa ca mūlassa abhāvena natthi mūlametassāti amūlakaṁ, tena. Taṁ pana so āpanno vā hotu, no vā, etaṁ idha appamāṇaṁ. Tattha bhikkhuñca mātugāmañca tathārūpe ṭhāne disvā parisaṅkati, ayaṁ diṭṭhaparisaṅkā. Andhakāre vā paṭicchanne vā bhikkhussa ca mātugāmassa ca vacanaṁ sutvā aññassa atthibhāvaṁ ajānanto parisaṅkati, ayaṁ sutaparisaṅkā. Dhuttānaṁ itthīhi saddhiṁ paccantavihāresu pupphagandhasurādīhi anubhavitvā gataṭṭhānaṁ disvā ‘‘kena nu kho idaṁ kata’’nti vīmaṁsanto tattha kenaci bhikkhunā gandhādīhi pūjā katā hoti, bhesajjatthāya ariṭṭhaṁ vā pītaṁ, so tassa gandhaṁ ghāyitvā ‘‘ayaṁ so bhavissatī’’ti parisaṅkati. Ayaṁ mutaparisaṅkā nāma. Antimena cāti tato paraṁ vajjābhāvena ante bhavattā antimeneva. Vatthunāti bhikkhuno anurūpesu ekūnavīsatiyā pārājikesu dhammesu aññatarena pārājikena dhammena. Ca-kāro panettha avadhāraṇe, tena saṅghādisesādiṁ nivatteti. Atha vā ca-kāro aṭṭhānappayutto.",
  "tika-vin13t2:83": "Codento vā codāpentovācāti yojetabbo. Cāvetunti brahmacariyā cāvanatthāya. Etena ekaṁ cāvanādhippāyaṁ gahetvā avasese akkosādhippāyavuṭṭhāpanādhippāyādike sattādhippāye paṭikkhipati. Suṇamānanti idaṁ ‘‘codento’’tiādīnaṁ kammapadaṁ, iminā parammukhā codanaṁ paṭikkhipati. Parammukhā pana sattahi āpattikkhandhehi vadantassa dukkaṭaṁ. Codentoti ‘‘vatthusandassanā āpattisandassanā saṁvāsappaṭikkhepo sāmīcippaṭikkhepo’’ti (pārā. aṭṭha. 2.385-386) saṅkhepato vuttānaṁ catunnaṁ codanānaṁ vasena sayaṁ codento vā. Codāpento vāti parena yena kenaci codāpento vā. Tasmā yo bhikkhussa samīpe ṭhatvā ‘‘tvaṁ methunaṁ dhammaṁ sevi, assamaṇosī’’tiādinā vatthusandassanavasena vā ‘‘tvaṁ methunadhammāpattiṁ āpannosī’’tiādinā āpattisandassanavasena vā ‘‘assamaṇosi, natthi tayā saddhiṁ uposatho vā pavāraṇā vā saṅghakammaṁ vā, assamaṇosī’’tiādinā saṁvāsappaṭikkhepavasena vā abhivādanādisaṁvāse paṭikkhitte assamaṇoti kasmāti puṭṭhassa ‘‘assamaṇosī’’tiādivacanehi sāmīcippaṭikkhepavasena vā antamaso hatthamuddāya eva vāpi etamatthaṁ dīpayato ‘‘karotu me āyasmā okāsaṁ, ahaṁ taṁ vattukāmo’’ti evaṁ okāse akārite vācāya saṅghādiseso ceva dukkaṭañca, okāsaṁ kāretvā codentassa pana saṅghādisesova daṭṭhabbo.",
  "tika-vin13t2:84": "Aṭṭhamo.",
  "tika-vin13t2:85": "27.Aññassāti khattiyādijātikassa parassa. Kiriyanti methunavītikkamasaṅkhātaṁ kiriyaṁ. Tenāti aññassa vītikkamasaṅkhātassa methunavītikkamasandassanena karaṇabhūtena. Lesenāti yassa jātiādayo tato aññampi vatthuṁ lissati uddiṭṭhe vitthāraṁ silissati vohāramattenevāti jātiādayova ‘‘lesā’’ti vuccanti, tena jātilesanāmalesādinā lesena. Aññanti yo vītikkamanto diṭṭho, tato aparampi bhikkhuṁ cāvetuṁ antimena vatthunā codayanti sambandho. Kathaṁ? Koci khattiyajātiyo vītikkamanto diṭṭho, tato aññaṁ attano veriṁ khattiyajātikaṁ bhikkhuṁ passitvā taṁ khattiyaṁ jātilesaṁ gahetvā ‘‘khattiyo mayā diṭṭho vītikkamanto, tvaṁ khattiyo pārājikaṁ dhammaṁ āpannosī’’ti codeti codāpeti vā. Evaṁ nāmalesādayopi veditabbā. Sesā vinicchayakathā aṭṭhame vuttasadisāyeva.",
  "tika-vin13t2:86": "Navamo.",
  "tika-vin13t2:87": "28. Ettāvatā ‘‘garukā navā’’ti uddiṭṭhe vitthārato dassetvā idāni tesu āpannesu paṭipajjitabbākāraṁ dassetuṁ ‘‘chādeti jānamāpanna’’ntiādi vuttaṁ. Tattha yo bhikkhu attanā āpannaṁ saṅghādisesāpattiṁ āpattivasena vā vatthuvasena vā jānaṁ jānanto yāvatā yattakāni ahāni chādeti paṭicchādeti, tāvatā tattakāni ahāni tassa parivāso hotīti evaṁ padasandhivasena attho veditabbo. Tattha paṭicchannaparivāso suddhantaparivāso samodhānaparivāsoti tividho parivāso. Tesaṁ pana atisaṅkhepanayena mukhamattepi dassite vitthāravinicchayapavesopāyasambhavo siyāti mukhamattaṁ dassayissāma.",
  "tika-vin13t2:88": "Tattha paṭicchannaparivāso nāma yathāpaṭicchannāya āpattiyā dātabbo, tasmā paṭicchannadivase ca āpattiyo ca sallakkhetvā sace ekāhappaṭicchannā hoti, ‘‘ahaṁ, bhante, sambahulā āpattiyo āpajjiṁ ekāhappaṭicchannāyo’’tiādinā khandhake (cūḷava. 98-99) āgatanayena yācāpetvā ‘‘suṇātu me bhante saṅgho, ayaṁ itthannāmo bhikkhu sambahulā āpattiyo āpajji ekāhappaṭicchannāyo’’tiādinā khandhake āgatanayeneva kammavācaṁ vatvā parivāso dātabbo. Ekaṁ āpajjitvā ‘‘sambahulā’’ti vinayakammaṁ karontassāpi vuṭṭhātīti ‘‘sambahulā’’ti vuttaṁ. Nānāvatthukāsupi eseva nayo. Atha dvīhādippaṭicchannā honti, pakkhaatirekapakkhamāsaatirekamāsasaṁvaccharaatirekasaṁvaccharappaṭicchannā vā, ‘‘dvīhappaṭicchannāyo vā’’tiādinā vatvā yo yo āpanno hoti, tassa tassa nāmañca gahetvā yojanā kātabbā.",
  "tika-vin13t2:89": "Kammavācāpariyosāne ca sace appabhikkhuko āvāso hoti, sakkā ratticchedaṁ anāpajjantena vasituṁ, tattheva ‘‘parivāsaṁ samādiyāmi, vattaṁ samādiyāmī’ti vattaṁ samādāya tattheva saṅghassa ‘‘ahaṁ, bhante, sambahulā saṅghādisesā āpattiyo āpajjiṁ ekāhappaṭicchannāyo’’tiādinā ārocetvā puna āgatāgatānaṁ bhikkhūnaṁ ārocentena pakatattena bhikkhunā saddhiṁ ekacchanne sahavāso, tena ca vināvāso, āgantukādīnaṁ upacāragatānaṁ anārocanāti etesu ekenāpi ratticchedañca vattabhedañca akatvā parivatthabbaṁ.",
  "tika-vin13t2:90": "Sace na sakkā hoti parivāsaṁ sodhetuṁ, nikkhittavattena vasitukāmo hoti, tattheva saṅghamajjhe vā ekassa puggalassa vā santike ‘‘parivāsaṁ nikkhipāmi, vattaṁ nikkhipāmī’’ti parivāso nikkhipitabbo. Nikkhittakālato paṭṭhāya pakatattaṭṭhāne tiṭṭhati. Athānena paccūsasamaye ekena bhikkhunā saddhiṁ parikkhittassa vihārassa parikkhepato, aparikkhittassa parikkhepārahaṭṭhānato dve leḍḍupāte atikkamitvā mahāmaggato okkamma paṭicchannaṭṭhāne nisīditvā antoaruṇeyeva vattaṁ samādiyitvā ārocetabbaṁ. Sace bahi ṭhitānampi saddaṁ suṇāti, passati vā, dūraṁ gantvāpi ārocetabbaṁ, anārocente ratticchedo ceva vattabhedadukkaṭañca. Sace ajānantasseva upacārasīmaṁ pavisitvā gacchanti, ratticchedova hoti, na vattabhedo. Aruṇe uṭṭhite tassa santike vattaṁ nikkhipitvā vihāraṁ gantabbaṁ. Evaṁ yāva rattiyo pūrenti, tāva parivatthabbaṁ. Ayaṁ tāva paṭicchannaparivāso.",
  "tika-vin13t2:91": "Suddhanto duvidho cūḷasuddhanto mahāsuddhantoti. Tattha yo ‘‘upasampadato paṭṭhāya yattakaṁ nāma kālaṁ ahaṁ suddho’’ti jānāti, tattakaṁ apanetvā tato avasese rattiparicchede ekato katvā dātabbaparivāso cūḷasuddhanto. Yo pana sabbaso rattipariyantaṁ na jānāti nassarati, tattha ca vematiko, tassa dātabbo mahāsuddhanto. Āpattipariyantaṁ jānātu vā, mā vā, akāraṇametaṁ.",
  "tika-vin13t2:92": "Samodhānaparivāso nāma tividho odhānasamodhāno agghasamodhāno missakasamodhānoti. Tattha yo niṭṭhitaparivāsopi vā niṭṭhitamānattopi vā anikkhittavatto aññaṁ āpattiṁ āpajjitvā purimāpattiyā samā vā ūnatarā vā rattiyo paṭicchādeti, tassa mūlāya paṭikassanena te parivutthadivase ca mānattaciṇṇadivase ca odhunitvā makkhetvā purimāya āpattiyā mūladivasaparicchede pacchā āpannaṁ āpattiṁ samodahitvā puna ādito paṭṭhāya dātabbaparivāso odhānasamodhāno nāma. Sace kassaci ekāpatti ekāhappaṭicchannā, dvīhappaṭicchannā, evaṁ yāva dasāhappaṭicchannā, tāsaṁ agghena samodhāya tāsaṁ dasāhappaṭicchannavasena avasesānaṁ ekāhappaṭicchannādīnampi dātabbaparivāso agghasamodhāno nāma. Yo pana nānāvatthukā āpattiyo ekato katvā dātabbaparivāso missakasamodhāno nāma. Dānavidhi pana sabbattha khandhake (cūḷava. 134 ādayo) āgatanayeneva veditabbo.",
  "tika-vin13t2:93": "Evaṁ parivutthaparivāso bhikkhu mānattaṁ bhikkhūnaṁ mānanabhāvaṁ cha rattiyo akhaṇḍaṁ katvā careyya kareyya, sampādeyyāti vuttaṁ hoti. Tattha saṅghena gaṇena puggalena kataṁ tena bhikkhunā saṅghamajjhe vattaṁ samādāpetvā ‘‘ahaṁ, bhante, sambahulā āpattiyo āpajji’’ntiādinā khandhake vuttanayena yācāpetvā tattheva vuttanayena mānattadānādayopi veditabbā. Imināpi vattaṁ nikkhipitukāmena ce vattaṁ nikkhipitvā catūhi pañcahi saddhiṁ parivāse vuttappakāraṁ padesaṁ gantvā purimanayeneva heṭṭhā vuttaṁ sahavāsādiṁ antamaso catūhi ūnattā ūne gaṇe caraṇadosañca vajjetvā paṭipajjitabbaṁ. Appaṭicchannāpattikassa pana parivāsaṁ adatvā mānattameva dātabbaṁ. Evaṁ ciṇṇaṁ kataṁ pariniṭṭhāpitaṁ mānattaṁ yena , taṁ bhikkhuṁ. Vīsati saṅgho gaṇo assāti vīsatīgaṇo dīghaṁ katvā, so saṅgho abbheyya sampaṭiccheyya, abbhānakammavasena osāreyyāti vuttaṁ hoti, avheyyāti vā attho. Etthāpi samādānaārocanayācanāni, kammavācā ca khandhake vuttanayena veditabbā.",
  "tika-vin13t2:94": "29. Evaṁ tesu paṭipajjitabbākāraṁ dassetvā idāni chādanassa aṅgāni dassetuṁ ‘‘āpattī’’tiādimāha. Tattha na ukkhitto anukkhitto, natthi antarāyo assāti anantarāyo. Sakatthe ttapaccayavasena vā, pahuno bhāvo pahuttaṁ, taṁ assatthīti saddhādivasena vā pahutto. Anukkhitto ca anantarāyo ca pahutto cāti dvando, tesaṁ bhāvo anukkhittādiguṇo anukkhitta…pe… pahuttatā. Āpatti ca anukkhitta…pe… pahuttatā ca āpatti…pe… pahuttatāyo. Ma-kāro padasandhijo. Tathā tena pakārena āpattiādīsu catūsu āpattādipakārena saññī tathasaññī rassavasena. Tassa bhāvo tathasaññitā, yathāvuttaāpattādisaññitāti vuttaṁ hoti. Ca-kāro vuttasamuccayattho. Kamanaṁ patthanaṁ kāmo, chādetuṁ kāmo chādetukāmo. Iti yathāvuttā nava, atha chādanā cāti evaṁ dasa ca tāni aṅgāni cāti, tehi. Aruṇuggamamhi aruṇasaṅkhātassa paṭhamabālasūriyaraṁsino uggamane sati channā hoti, āpattīti seso.",
  "tika-vin13t2:95": "Tatthāyamadhippāyo – yo bhikkhu rājacoraaggiudakamanussaamanussavāḷasarīsapajīvitabrahmacariyantarāyānaṁ dasannamekassāpi natthitāya anantarāyiko samāno anantarāyikasaññī hutvā bhikkhuno santikaṁ gantuñceva ārocetuñca sakkuṇeyyatāya pahu samāno pahusaññī hutvā tividhaukkhepanīyakammākaraṇena anukkhitto samāno anukkhittasaññī hutvā garukāpattīti saññī garukaṁyeva āpattiṁ chādetukāmo hutvā chādeti, tassāyaṁ āpatti ca channā hotīti. Sace panettha anāpattisaññī vā hoti aññāpattikkhandhasaññī vā vematiko vā, acchannā honti. Ārocentena pana ‘‘mama ekāpattiṁ āpannabhāvaṁ jānāhī’’tiādinā nayena ārocetabbaṁ. Sace pana vatthusabhāgāpattikassa āroceti, tāva tappaccayā dukkaṭaṁ āpajjati.",
  "tika-vin13t2:96": "Saṅghādisesaniddesavaṇṇanā niṭṭhitā.",
  "tika-vin13t2:97": "3. Cīvaraniddesavaṇṇanā",
  "tika-vin13t2:98": "30. ‘‘Khomañca koseyyañcā’’tiādinā napuṁsakaviggahena dvande kate khoma…pe… bhaṅgāni. Tattha khomanti gacchajāti. Upacārato pana khomena khomasuttena vāyitanti taddhitena upacārena vā khomaṁ khomapaṭacīvaraṁ, tathā avasesāni. Sāṇaṁ sāṇavākasuttehi vāyitaṁ cīvaraṁ. Bhaṅgaṁ khomasuttādīni sabbāni ekaccāni vā vomissetvā vāyitacīvaraṁ. Vākamayameva vāti keci. Kambalanti manussalomaṁ vāḷalomañca ṭhapetvā sesalomehi vāyitaṁ. Etānīti khomādīni yathāvuttāni. Saha anulomehīti sānulomāni. Jātito kappiyāni cha cīvarāni bhavanti.",
  "tika-vin13t2:99": "31. Idāni ‘‘dukūla’’ntiādinā tesaṁ anulomāni dasseti. Tattha dukūlanti dukūlasaṅkhātena kenaci vākavisesena vāyitaṁ cīvaraṁ. Cevāti samuccaye, so upari ākaḍḍhitabbo. Paṭṭuṇṇanti paṭṭuṇṇesu jātaṁ paṭṭuṇṇaṁ. Desavācino bahuvacanantāti bahuvacanena viggaho. Tathā somārā ca cīnā ca, tesu jātaṁ somāracīnajaṁ. Imāni tīṇi pāṇakehi katasuttamayāni. Ehibhikkhūnaṁ puññiddhiyā jātaṁ iddhijaṁ, taṁ pana khomādīnaṁ aññataraṁ. Devadinnanti devehi dinnaṁ kapparukkhe nibbattaṁ cīvaraṁ. Tadetaṁ dukūlādi tassa tassa yathāvuttassa khomādino anulomikaṁ hoti. Tattha lomāni anugataṁ anulomaṁ, yathā sesalomāni anugataṁ lomaṁ tadanukūlattā ‘‘anuloma’’nti vuccati, tathā taṁjātiyakaṁ yesaṁ kesañci anukūlaṁ sabbampi ruḷhīvasena ‘‘anuloma’’nti vuccati. Tameva anulomikaṁ, anukūlanti attho. Kathaṁ? Dukūlaṁ sāṇassa anulomaṁ, paṭṭuṇṇādīni tīṇi koseyyassa anulomāni, iddhijaṁ devadinnañca khomādīnamanulomanti.",
  "tika-vin13t2:100": "32-3. Evaṁ sānulomāni cīvarāni dassetvā idāni adhiṭṭhānādikaṁ dassetuṁ ‘‘ticīvara’’ntiādimāha. Tattha avuttepi avassaṁ vattabbatāya sabbattha ca-saddo ajjhāharitabbo, ticīvarañca…pe… kaṇḍucchādiñca adhiṭṭheyya na vikappeyyāti sambandho. Tattha tiṇṇaṁ cīvarānaṁ samāhāro ticīvaraṁ. Parikkhārañca taṁ coḷañcāti parikkhāracoḷaṁ. Vassassa yoggā vassikā, sāva sāṭikā vassikasāṭikā. Puñchati anenāti puñchanaṁ, mukhassa puñchanaṁ mukhapuñchanaṁ. Nisīdanti etthāti nisīdanaṁ, mukhapuñchanañca nisīdanañca mukhapuñchananisīdanaṁ. Sayanasukhādiṁ paṭicca attharīyatīti paccattharaṇaṁ, tadeva paccattharaṇakaṁ. Kaṇḍuṁ chādetīti kaṇḍucchādi. Adhiṭṭhaheti ‘‘imaṁ saṅghāṭiṁ adhiṭṭhāmī’’tiādinā navannaṁ nāmaṁ gahetvā adhiṭṭheyya. Na vikappeyyāti tassa tassa nāmaṁ gahetvā na vikappeyya, tassa tassa pana nāmaṁ aggahetvā ‘‘imaṁ cīvaraṁ tuyhaṁ vikappemī’’ti vikappeyyāti adhippāyo. Etthāti imesu navasu cīvaresu. Ticīvaranti ticīvaranāmena adhiṭṭhitaṁ. Tathā hi adhiṭṭhānato pubbe visuṁ ticīvaraṁ nāma natthi saṅghāṭiādippahonakassa paccattharaṇādivasenāpi adhiṭṭhātuṁ anuññātattā. Taṁ vinā ekāhaṁ ekadivasampi. Na vaseyyāti aladdhasammutiko bhikkhu avippavāsasīmato aññattha vāsaṁ na kareyyāti attho. Evaṁ sati ticīvarañca nissajjitabbaṁ hoti, pācittiyañca āpattiṁ āpajjatīti dīpeti. Nisīdanaṁ vinā cātumāsaṁ na vaseyyāti sambandho. Catunnaṁ māsānaṁ samāhāro catumāsaṁ, tameva cātumāsaṁ. Taṁ accantasaṁyogavasena.",
  "tika-vin13t2:101": "34. Idāni ‘‘ima’’ntiādinā ‘‘adhiṭṭheyyā’’ti vuttamadhiṭṭhānaṁ dasseti. Saṅghāṭiṁ ‘‘imaṁ saṅghāṭiṁ adhiṭṭhāmī’’ti adhiṭṭhaheti sambandho. Tattha adhiṭṭhaheti hatthapāse ṭhitaṁ evaṁ adhiṭṭheyya. Ahatthapāsanti hatthassa pāso samīpo hatthapāso, aḍḍhateyyahatthabbhantaro. Dvādasahatthabbhantarotipi vadanti. Natthi hatthapāso etissāti ahatthapāsā, taṁ etanti adhiṭṭhaheti sambandho. Kiṁ vuttaṁ hoti? Antogabbhe vā uparipāsāde vā tadaheva gantvā nivattanayogge padese vā ṭhitaṁ cīvaraṁ sallakkhetvā ‘‘etaṁ saṅghāṭiṁ adhiṭṭhāmī’’ti adhiṭṭheyyāti vuttaṁ hoti. Tato dūre ṭhitampi adhiṭṭhātabbantipi vadanti. Sesesupīti uttarāsaṅgādikaṇḍuppaṭicchādipariyantesupi avasesacīvaresu. Ayaṁ nayoti ayameva nayo. Yathā saṅghāṭiyā, evaṁ ‘‘imaṁ uttarāsaṅgaṁ adhiṭṭhāmī’’tiādi vuttanayovāti vuttaṁ hoti. Adhiṭṭhahantena pana hatthena gahetvā kāyavikāraṁ karontena ‘‘imaṁ saṅghāṭiṁ adhiṭṭhāmī’’ti cittena ābhogaṁ katvā kāyena vā adhiṭṭhātabbaṁ, vacībhedamattaṁ katvā vācāya vā. Parikkhāracoḷaṁ nāma pāṭekkaṁ nidhānamukhanti ticīvaraṁ parikkhāracoḷampi adhiṭṭhātuṁ vaṭṭatīti.",
  "tika-vin13t2:102": "35. Idāni evaṁ adhiṭṭhahato aññaṁ laddhā adhiṭṭhātukāmena paccuddharitvā adhiṭṭhātabbanti dassetuṁ ‘‘adhiṭṭhahanto’’tiādimāha. Tattha saṅghāṭi pabhuti ādi yassa taṁ saṅghāṭippabhuti. Etaṁ ‘‘adhiṭṭhahanto’’ti etthāpi ‘‘adhiṭṭheyyā’’ti etthāpi kammapadaṁ, ‘‘pubbacīvara’’nti ettha pana visesanaṁ hutvā tiṭṭhati. Paccuddharitvāti pariccajitvā. Parikkhāracoḷanāmena adhiṭṭhahitvā ṭhapitavatthehi saṅghāṭiādīni karoti, niṭṭhite rajane ca kappe ca imaṁ parikkhāracoḷaṁ paccuddharitvā puna adhiṭṭhātabbāni. Pattādhiṭṭhahaneti pattassa adhiṭṭhāne. Tathāti ca yathā cīvare, tathā pattepi adhiṭṭhānādikaṁ sabbanti attho. Ettha pana ‘‘imaṁ pattaṁ, etaṁ patta’’nti vā viseso.",
  "tika-vin13t2:103": "36. Idāni paccuddhāravidhiṁ dassetuṁ ‘‘eta’’ntiādimāha. Tattha imaṁ va iti vā-saddo rassaṁ katvā niddiṭṭho, so iti-saddato paraṁ yojetabbo, tasmā ‘‘etaṁ saṅghāṭiṁ paccuddharāmī’’ti vā ‘‘imaṁ saṅghāṭiṁ paccuddharāmī’’ti vā saṁseti sambandho veditabbo. Saṁseti vadeyya. Evanti yathā nāmena saṅghāṭi paccuddharitabbā, tathā uttarāsaṅgādīnīti attho. Vidūti paccuddharetimassa kattupadaṁ, paññavāti attho. Sabbatthāpi dūrāsannatādī vuttanayena veditabbā.",
  "tika-vin13t2:104": "37-8. Idāni saṅghāṭiādīnaṁ channaṁ pamāṇaparicchedaṁ dasseti ‘‘saṅghāṭī’’tiādinā. Pacchimo anto pacchimanto, tena, pacchimakoṭiyāti attho. Dīghasoti dīghato. Muṭṭhiyā sahitaṁ pañcakaṁ yassā sā muṭṭhipañcakā, liṅgavipallāsavasena pana muṭṭhipañcako. Muṭṭhi-saddenettha upacāravasena katamuṭṭhiko hatthova vutto. Sugatassa cīvarato ūnāti samāso. Apīti vuttasamuccaye, tena yathāvuttapacchimappamāṇā ca ayañca uttamappamāṇāti attho. ‘‘Pacchimantenā’’ti idaṁ muṭṭhittikañca tiriyanti etthāpi anuvattetvā attho veditabbo. Ca-saddo ‘‘uttamantena sugatacīvarūnāpi vaṭṭatī’’ti idaṁ samuccinoti. Tattha idāni majjhimassa purisassa tisso vidatthiyo ekā sugatavidatthi, tāya vidatthiyā nava vidatthiyo dīghato sugatacīvarappamāṇaṁ, tiriyaṁ cha vidatthiyo, taṁ pana vaḍḍhakihatthena dīghato terasa hatthā ekā ca vidatthi, tiriyato nava hatthā honti. Taṁvasena ubhayattha ūnatā viññātabbā.",
  "tika-vin13t2:105": "Uttarāsaṅgopi tattakovāti dassetuṁ ‘‘tathā ekaṁsikassapī’’ti āha. Eko aṁso ekaṁso, tattha kātabbanti taddhite ekaṁsikaṁ. ‘‘Antaravāsako’’ccādinā nivāsanaṁ dasseti. Tattha antaraṁ majjhapadeso, antare majjhe kaṭippadese vāso vatthaṁ antaravāso, soyeva antaravāsako. Cāpīti samudāyo, eko vā samuccayo. Aḍḍhena tatiyo bhāgo aḍḍhateyyo. Ettha dvinnaṁ hatthakoṭṭhāsānaṁ sampuṇṇānaṁ tatiyakoṭṭhāsasaṁsijjhane karaṇabhūtā aḍḍha-saddaniddiṭṭhā yā vidatthi , sāva tatiyoti niddiṭṭhoti upaḍḍhahatthasaṅkhāto tatiyo bhāgo aḍḍhateyyo. So ca nānantarena dvihatthatatiyatā labbhatīti dve hatthā, ekā ca vidatthi aḍḍhateyyo. Taṁsanniyogena panettha antaravāsakova aḍḍhateyyoti veditabbo. Dve hatthā yassāti bāhiratthasamāso. Pārupanenāpi sakkā nābhiṁ paṭicchādetunti ‘‘dvihattho’’ti vuttaṁ. Vā-saddo aḍḍhateyyaṁ vikappeti. Tiriyassa antoti chaṭṭhītappuriso, tiriyameva antoti vā kammadhārayo ‘‘gāmanto’’tiādīsu viya.",
  "tika-vin13t2:106": "39.‘‘Nisīdanassā’’tiādinā nisīdanacīvaraṁ dasseti. Ettha nisīdanaṁ nāma same bhūmibhāge eḷakalomāni uparūpari santharitvā kañjikādīhi siñcitvā kato dvīsu ṭhānesu phālitattā tīhi dasāhi yutto parikkhāraviseso. Vidatthī dveti dve vidatthī. Visālato puthulato.",
  "tika-vin13t2:107": "40.‘‘Kaṇḍuppaṭicchādī’’tiādinā kaṇḍuppaṭicchādiṁ dasseti. Tattha kaṇḍūti hi na atthato nānaṁ, taggahaṇena panettha piḷakassāvathullakacchābādhaṁ gayhati. Kaṇḍuṁ yathāvuttaṁ piḷakādiṁ paṭicchādetīti kaṇḍuppaṭicchādi. Paṭicchadanaṁ vā paṭicchādo, yathāvuttakaṇḍuyā paṭicchādo kaṇḍuppaṭicchādo, so assa atthīti kaṇḍuppaṭicchādī, tassa. Tiriyanti tiriyato.",
  "tika-vin13t2:108": "41.‘‘Vassikā’’tiādinā vassikasāṭikaṁ dasseti, taṁ suviññeyyaṁ.",
  "tika-vin13t2:109": "42. Evaṁ pamāṇavantānaṁ pamāṇaṁ dassetvā vuttappamāṇātikkame dosaṁ, kesañci pamāṇābhāvagaṇanābhāvañca dassetuṁ ‘‘etthā’’tiādimāha. Tattha etthāti vuttappamāṇavantesu cīvaresu. Taduttari tato vuttappamāṇato uttari nipātena uttari-saddena tappuriso. Karontassa sampādentassa. Chedanapācittīti chedanena sahitā pācitti, atirekaṁ chinditvā pācittiyaṁ desetabbanti vuttaṁ hoti. Vuttappamāṇato pana atirekañca ūnakañca ‘‘parikkhāracoḷa’’nti adhiṭṭhātabbaṁ. Yena mukhaṁ puñchanti, taṁ mukhasambandhīti mukhassa coḷanti samāse dvando. Ākaṅkhitaṁ icchitaṁ pamāṇanti kammadhārayo. Tametesamatthīti ākaṅkhitappamāṇikā. Ettha ca ticīvarādīsu avuttepi gaṇanavibhāge paccattharaṇamukhapuñchanaparikkhāracoḷe ṭhapetvā ādito paṭṭhāya chakkamekekameva vaṭṭati. Mukhapuñchanacoḷāni paccattharaṇāni ca bahūnipīti viññātabbaṁ.",
  "tika-vin13t2:110": "43.Gaṇanāti ettha napuṁsakassa itthivacanena yogābhāvā ‘‘na dīpitā’’ti liṅgaṁ vipariṇāmetvā sambandhitabbaṁ, aṭṭhakathāyaṁ na pakāsitāti attho. Tiṇṇaṁ panetesaṁ ukkaṭṭhaparicchedavaseneva vuttaṁ, vikappanūpagapacchimena pacchimappamāṇaṁ atthiyeva. Idāni yasmā tattha taṁ sabbaṁ na dīpitaṁ, tasmā vikappanūpagathavikādi sabbaṁ ekaṁ ‘‘parikkhāracoḷa’’nti, bahūni ekato katvā ‘‘parikkhāracoḷānī’’tipi vatvā adhiṭṭhātabbanti dassento ‘‘tathā’’tiādimāha. Iminā parikkhāracoḷaṁ nāma pāṭekkaṁ nidhānamukhanti dasseti. Thavikādiṁ thavikā ādi yassa parissāvanādinoti samāso. Vikappassa upagaṁ vikappiyaṁ, tañca upari vakkhati.",
  "tika-vin13t2:111": "44. Idāni tiṇṇaṁ cīvarānaṁ paṭibhāgaṁ dassetuṁ ‘‘ahatā’’tiādi āraddhaṁ. Tattha ahatena navena adhotena kappaṁ sadisaṁ ahatakappaṁ, ekavāradhotaṁ. Ahatañca ahatakappañca ahatāhatakappāni, vatthāni, tesaṁ. Dve guṇā paṭalāni yassa sāti duguṇā. ‘‘Guṇo paṭalarāsīsū’’ti hi abhidhānappadīpikā. Duguṇā dupaṭṭā, uttarasmiṁ dehabhāge āsañjīyatīti ukkarāsaṅgo. Ekaccaṁ ekapaṭṭaṁ assa atthīti ekaccī, ekapaṭṭoti attho. Nipāto vā ekaccīti. Tathāti samuccaye, antaravāsako cāti vuttaṁ hoti. Upamāyaṁ vā, yathā uttarāsaṅgo ekacciyo, evaṁ antaravāsakoti attho.",
  "tika-vin13t2:112": "45. ‘‘Utū’’ti anekautu gahitāti ututo dīghakālato uddhaṭā utuddhaṭā, tesaṁ pilotikānanti attho. Sesāti uttarāsaṅgaantaravāsakā. Paṁsu viya kucchitaṁ ulati pavattatīti paṁsukūlaṁ, rathikāsusānasaṅkārakūṭādīnaṁ yattha katthaci ṭhitaṁ coḷakhaṇḍaṁ, tasmiṁ. Yā yā rucīti abyayībhāve yathāruci, yāvadatthaṁ satapaṭṭampi vaṭṭatīti adhippāyo.",
  "tika-vin13t2:113": "46. Idāni tīsu chinditvā kātuṁ appahontesu kātabbavidhiṁ dassetuṁ ‘‘tīsū’’tiādimāha. Tattha ticīvarasamudāyato ekadesabhūtānaṁ dvinnamekassa ca saṅkhāguṇena niddhāriyamānattā tīsūti niddhāraṇe bhummaṁ. Ekavacanassa bahvatthena yogābhāvato dvicīvarasaṅkhātabahvatthavasena vacanaṁ vipariṇāmetvā yāni pahonti, tāni dve vāpi chinditabbāni, yaṁ pahoti, taṁ ekaṁ vā chinditabbanti yojetabbaṁ. Pahontīti pacchimacīvarappamāṇachinnakāni pahonti. Apīti sambhāvane, tīsu kā kathāti attho. Anvādhinti āgantukapattaṁ. Anu pacchā ādhīyatīti anvādhi, yaṁ cīvarassopari saṅghāṭiākārena āropetabbaṁ. Anādiṇṇanti anāropitaṁ anvādhikaṁ. Na dhāreyyāti iminā yadi dhāreyya, dukkaṭanti dīpeti.",
  "tika-vin13t2:114": "47-8. Idāni ‘‘ticīvaraṁ na vaseyya vinekāha’’nti vuttānaṁ tiṇṇaṁ avippavāsalakkhaṇaṁ dassetuṁ ‘‘gāme’’tiādinā udositasikkhāpade (pārā. 471 ādayo) vuttaparihāramāha. Tattha gāme vā…pe… vihāre vā ticīvaraṁ nikkhipitvāti sambandho. Tattha ‘‘paṭo daḍḍho’’tiādīsu viya avayavepi samudāyavohāravasena tīsu ekampi ‘‘ticīvara’’nti vuttaṁ. Bhikkhusammutiyaññatrāti saṅghena gilānassa bhikkhuno dīyamānaṁ cīvarena vippavāsasammutiṁ vinā. Vippavatthunti ekūpacāranānūpacāragāmādito bahi, atha vā nivesanādīnaṁ, tattha ca gabbhovarakānaṁ cīvarassa vā hatthapāsaṁ atikkamma cīvarena vippayutto hutvā vasituṁ. Ettha ca gāmādīnaṁ ekūpacāranānūpacāratā ekakulanānākulasantakassa gāmādino parikkhepassa, parikkhepokāsassa ca vasena satthaabbhokāsānaṁ sattabbhantaravasena ca veditabbā. Tattha eko abbhantaro aṭṭhavīsatihattho hoti. Ettha ca nivesanādīni gāmato bahi sanniviṭṭhānīti daṭṭhabbaṁ visuṁ gāmassa gahitattā, tathā udositādīhi aññaṁ nivesanaṁ.",
  "tika-vin13t2:115": "Tattha udosito nāma yānādīnaṁ bhaṇḍānaṁ sālā. Pāsādo dīghapāsādo. Hammiyaṁ muṇḍacchadanapāsādo. Nāvā ca aṭṭo ca māḷo ca ārāmo ca nāvā…pe… ārāmaṁ, tasmiṁ. Aṭṭo nāma paṭirājādīnaṁ paṭibāhanatthaṁ iṭṭhakāhi kato bahalabhittiko catupañcabhūmiko patissayaviseso. Māḷo ekakūṭasaṅgahito caturassapāsādo. Ārāmo pupphārāmo vā phalārāmo vā. Sattho ca khettañca khalañcāti dvando. Sattho nāma jaṅghasattho vā sakaṭasattho vā. Khalaṁ vuccati dhaññakaraṇaṁ. Dumo nāma dumamūlaṁ chāyāya phuṭṭhokāso upacāravasena. Abbhokāso pana agāmake araññeva adhippeto.",
  "tika-vin13t2:116": "49. Idāni ‘‘etaṁ…pe… saṅghāṭi’’ntiādinā navannameva paccuddhāro vutto, na pana tesaṁ kālaparicchedoti taṁ dassetuṁ ‘‘rogā’’tiādi āraddhaṁ. Tattha devadatto dattoti nāmekadesenāpi nāmavohārato vassikasāṭikāva ‘‘sāṭikā’’ti pakaraṇavasena gammamānatthattā vuttā. Kaṇḍuppaṭicchādikā ca rogavassānapariyantā. Rogā ca vassānā ca māsā rogavassānā, te tadatikkamena paccuddharitabbatāya pariyantā yāsanti viggaho.",
  "tika-vin13t2:117": "Kiṁ vuttaṁ hoti? Vassikasāṭikā vassānamāsātikkame kattikapuṇṇamāya eva paccuddharitabbā. Tathā kaṇḍuppaṭicchādikā ābādhesu vūpasantesūti vuttaṁ hoti. ‘‘Paccuddharitvā vikappetabbā’’ti hi aṭṭhakathāyaṁ (pārā. aṭṭha. 2.469) vuttaṁ. Ettha pana keci ācariyā ‘‘paccuddharitvāti vassikasāṭikabhāvato apanetvā’’ti vadiṁsu, taṁ na yujjati. Paccuddhāravinayakammavisayeyeva paccuddhāra-saddassa diṭṭhattā, ‘‘cātumāsaṁ adhiṭṭhātuṁ tato paraṁ vikappetu’’nti (mahāva. 358) pāḷivacanato ca. ‘‘Cātumāsaṁ adhiṭṭhātu’’nti ca catunnaṁ māsānaṁ adhiṭṭhānena saha accantasaṁyogo dassitoti na tena adhiṭṭhānabhedo viññāyati. Teneva kurundaṭṭhakathāyampi ‘‘vassānaṁ cātumāsaṁ adhiṭṭhātuṁ, tato paraṁ vikappetu’’nti (mahāva. 358) vacanato kattikapuṇṇamāya eva paccuddharitvā hemante vikappetabbāti vuttaṁ. Tasmā ‘‘vassikasāṭikā vassānamāsātikkamenāpi kaṇḍuppaṭicchādi ābādhavūpasamenāpi adhiṭṭhānaṁ vijahatī’’ti (kaṅkā. aṭṭha. kathinasikkhāpadavaṇṇanā) vuttaṁ. Mātikāṭṭhakathāyampi paccuddhāravasenāpi adhiṭṭhānaṁ vijahatīti evamattho gahetabbo. Evañhi sati sabbaṭṭhakathāyo samenti, yutti ca aviruddhā hontīti. Tato paranti paccuddhārato upari. Vikappeyyāti kaṇḍuppaṭicchādiṁ paccuddharitvā vikappeyya. Vassikasāṭikaṁ kattikapuṇṇamāyaṁ paccuddharitvā hemantassa paṭhamadivase vikappeyya, evaṁ asati dukkaṭanti adhippāyo. Sesāti apare satta cīvarāni sesā. Natthi pariyantaṁ vuttasadiso kālaparicchedo etesanti apariyantikā.",
  "tika-vin13t2:118": "50. Idāni paccattharaṇādikaṁ cīvaracatukkaṁ sadasādikaṁ vaṭṭati, nāparanti dassetuṁ ‘‘paccattharaṇā’’tiādimāha. Tattha parikkhāro ca mukhapuñchanañcāti dvando. Parikkhāramukhapuñchanameva coḷakanti kammadhārayo. Dvandasamāsante suyyamānattā pana coḷaka-saddo parikkhāra-saddato ca paraṁ daṭṭhabbo ‘‘parikkhāracoḷaka’’nti. Taṁ pana sāmaññajotanāya visesepi avaṭṭhānato ṭhapetvā pañca cīvarāni parikkhāracoḷanāmenādhiṭṭhitāni avasesaṁ daṭṭhabbaṁ. Paccattharaṇañca parikkhāramukhapuñchanacoḷakañca paccattharaṇa…pe… coḷakañca nisīdanañcāti etaṁ cīvaracatukkaṁ sadasampi arattampi anādiṇṇakappampi labbhanti sambandho. Sadasanti saha yāhi kāhici dasāhīti sadasaṁ. Sadasake labbhamāne adasampi labbhatevāti sadasampi adasampi pupphadasampīti ettha attho. Pi-saddo vuttāvuttasampiṇḍanattho. Arattanti nīlapītādirajanena arañjitampi. Pi-saddena rañjitanīlapītādikampi anādiṇṇakappampīti. Ādiṇṇo kappo yassa natthīti taṁ anādiṇṇakappampi. Pi-saddena ādiṇṇakappampi.",
  "tika-vin13t2:119": "Nanu ca ‘‘na bhikkhave sabbanīlakāni cīvarāni dhāretabbānī’’tiādinā (mahāva. 372) sabbanīlakasabbapītakasabbalohitakacīvarāni sāmaññena paṭikkhittānīti kathamidaṁ cīvaracatukkaṁ sadasādikaṁ vaṭṭati, kathañca anādiṇṇakappampi vaṭṭatīti? Vuccate – ‘‘tena kho pana samayena aññataro bhikkhu kusacīraṁ nivāsetvā’’tiādinā uppannavatthūsu (mahāva. 371) ‘‘na bhikkhave kusacīraṁ…pe… titthiyaddhajo dhāretabbo. Yo dhāreyya, āpatti thullaccayassā’’tiādinā (mahāva. 371) uppannavatthuvaseneva nivāsanapārupanasaṅkhātadhāraṇassa paṭikkhittattā ca tattheva aṭṭhakathāyañca (mahāva. aṭṭha. 372) ‘‘sabbanīlakādīni rajanaṁ dhovitvā puna rajitvā dhāretabbāni, na sakkā ce honti dhovituṁ, paccattharaṇāni vā kātabbāni, dupaṭṭacīvarassa vā majjhe dātabbāni, acchinnadasadīghadasāni dasā chinditvā dhāretabbāni, kañcukaṁ labhitvā phāletvā rajitvā paribhuñjituṁ vaṭṭati, veṭhanepi eseva nayo’’ti nivāsanapārupanavaseneva dhāraṇaparibhogānaṁ vuttattā ca dubbaṇṇakaraṇasikkhāpade (pāci. aṭṭha. 368) ‘‘yaṁ nivāsetuṁ vā pārupituṁ vā sakkā hoti, tadeva cīvaranti veditabba’’nti pañcannaṁyeva kappabinduno anuññātattā ca ticīvarakaṇḍuppaṭicchādivassikasāṭikasaṅkhātāni pañca cīvarāni kāyaparihāriyāneva adasāni asabbanīlakādīni kappiyarajanarajitāni ādiṇṇakappāniyeva honti, na niyamena nivattitāni parāni cattārīti cīvaracatukkameva sadasādikaṁ anādiṇṇakappampi vaṭṭatīti.",
  "tika-vin13t2:120": "51. Sesacīvarapañcakaṁ adasaṁyeva rajitaṁyeva ādiṇṇakappaṁva kappatīti yojanā. Rajitanti kappiyarajanena rajitaṁ. Nisīdanassa yathāvuttenatthena sabbattha adasatthaṁ nisedhetuṁ ‘‘sadasaṁva nisīdana’’nti vuttaṁ. Sati hi sambhave byabhicāre ca visesanaṁ sātthakaṁ hoti.",
  "tika-vin13t2:121": "52. Idāni anadhiṭṭhite anissaṭṭhe ca kā pavattīti taṁ dassetuṁ ‘‘anadhiṭṭhita’’ntiādimāha. Tattha anadhiṭṭhitanti ticīvarādivasena anadhiṭṭhitaṁ. Anissaṭṭhanti yassa kassaci dānalakkhaṇena adinnaṁ. Vikappetvā paribhuñjayeti vakkhamānanayena ekabahubhāvaṁ, sannihitāsannihitabhāvañca sallakkhetvā vikappetvā paccuddharitvā paribhuñjeyya. Vakkhamānanayena pana viññāyatīti ‘‘paccuddharitvā’’ti na vuttaṁ.",
  "tika-vin13t2:122": "Idāni ‘‘vikappetvā’’ti vuttaṁ kīdisaṁ taṁ heṭṭhimantena vikappiyanti āha ‘‘hatthā’’tiādi. Tattha hattho dīghena yassa taṁ hatthadīghaṁ. Tatoti tasmā hatthato. Upaḍḍho hatthassa dutiyo bhāgo vidatthisaṅkhāto vitthārena yassa taṁ upaḍḍhavitthāraṁ.",
  "tika-vin13t2:123": "53. Idāni yathāvuttavidhānaṁ tecīvarikasseva vasena, aparo pana aññathā paṭipajjatīti taṁ dassetuṁ ‘‘ticīvarassā’’tiādimāha . Tattha nāmenādhiṭṭhitāni tīṇi cīvarāni etassāti ticīvaro. Tassa vinayatecīvarikassāti attho, na parikkhāracoḷanāmena adhiṭṭhitacīvarassa. Vinayatecīvarikassa pana udositasikkhāpade vuttaparihāro natthi. Parikkhāracoḷiyoti parikkhāracoḷamassa atthīti ṇikena ya-kāro. Sabbanti sakalaṁ navavidhampi cīvaraṁ. Tathā vatvāti ekabahubhāvaṁ, sannihitāsannihitabhāvañca ñatvā ‘‘imaṁ parikkhāracoḷaṁ adhiṭṭhāmī’’tiādinā vatvā. Adhiṭṭhatīti adhiṭṭhāti.",
  "tika-vin13t2:124": "54. Adhiṭṭhitacīvaraṁ pana paribhuñjato kathaṁ adhiṭṭhānaṁ vijahatīti taṁ dassento ‘‘acchedā’’tiādimāha. Tattha acchedo ca vissajjanañca gāho ca vibbhamo cāti dvando. Acchedo nāma corādīhi acchinditvā gahaṇaṁ. Vissajjanaṁ paresaṁ dānaṁ. Gāho vissāsena gahaṇaṁ. Vibbhamo sikkhaṁ appaccakkhāya gihibhāvūpagamanaṁ. Tadāpi tassa aññassa dāne viya cīvarassa nirālayabhāvena pana pariccāgoti. Ṭīkāyaṁ pana bhādiso bhikkhuyevāti adhiṭṭhānaṁ na vijahatīti atthaṁ vikappetvā bhikkhuniyā gihibhāvūpagamanaṁ vuttaṁ, taṁ na gahetabbaṁ, kāraṇaṁ panettha amhākaṁ garūhiyeva sāratthadīpaniyaṁ (sārattha. ṭī. 2.469) ‘‘bhikkhuniyā ‘hīnāyāvattanenā’ti visesetvā avuttattā bhikkhuniyā hi gihibhāvūpagamane adhiṭṭhānavijahanaṁ visuṁ vattabbaṁ natthi tassā vibbhamaneneva assamaṇībhāvato’’ti vuttaṁ. Nanu ca bhikkhuno appaccakkhātasikkhassa gihibhāvūpagamanena adhiṭṭhānavijahanena nirālayabhāvo kāraṇabhāvena vutto, evaṁ sati parivattaliṅgassa natthi nirālayabhāvoti kathamassa adhiṭṭhānaṁ vijahatīti? Saccametaṁ, tathāpi buddhamataññūhi aṭṭhakathācariyehi aṭṭhakathāyaṁ (pārā. aṭṭha. 1.69) ‘‘yaṁ panassa bhikkhubhāve adhiṭṭhitaṁ ticīvarañca patto ca, taṁ adhiṭṭhānaṁ vijahati, puna adhiṭṭhātabba’’nti vuttattā natthettha dosoti.",
  "tika-vin13t2:125": "Māraṇaliṅgasikkhāti uttarapadalopena upacārena vā liṅgaparivattanaṁ sikkhāpaccakkhānañca ‘‘liṅgasikkhā’’ti ca vuttaṁ. Iti ete aṭṭha sabbesu navasu cīvaresu adhiṭṭhānassa viyogo vippavāso, tassa kāraṇā hontīti pāṭhaseso. Ticīvarassa pana na kevalaṁ imeyeva aṭṭha, vinividdhachiddañca adhiṭṭhānaviyogakāraṇanti liṅgavacanañca parivattetvā yojetabbaṁ. Tattha abbhantare ekassapi tantuno abhāvena vinividdhaṁ vinivijjhitvā gatachiddaṁkaniṭṭhaṅgulinakhapiṭṭhippamāṇaṁ vinividdhachiddaṁ. Tattha saṅghāṭiyā ca uttarāsaṅgassa ca dīghantato vidatthippamāṇassa, tiriyantato aṭṭhaṅgulappamāṇassa, antaravāsakassa pana dīghantato vidatthippamāṇasseva tiriyantato caturaṅgulappamāṇassa padesassa orato chiddaṁ adhiṭṭhānaṁ bhindati, sūcikammaṁ katvā puna adhiṭṭhātabbaṁ. Sūcikammaṁ karontena ca chinditvā dubbalaṭṭhānāpanayanena chiddaṁ adassetvā kātabbaṁ.",
  "tika-vin13t2:126": "55. Idāni akappiyāni dassetuṁ ‘‘kusā’’tiādi vuttaṁ. Tattha kusā ca vākā ca phalakāni ca, tesaṁ cīrāni kusa…pe… cīrāni. Tattha kusena ganthetvā kataṁ kusacīraṁ. Tathā vākena ganthetvā kataṁ vākacīraṁ, tāpasānaṁ vakkalaṁ. Phalakasaṇṭhānāni phalakāni sibbitvā kataṁ phalakacīraṁ. Kesavālajanti kesehi ca vālehi ca jātaṁ vāyitaṁ kambalanti sambandho. Ulūkapakkhājinakkhipeti ulūkānaṁ kosiyasakuṇānaṁ pakkhaṁ pakkhena kataṁ nivāsanañca ajinakkhipaṁ salomaṁ sakhuraṁ ajinamigānaṁ cammañca dhārayato thullaccayanti sambandho.",
  "tika-vin13t2:127": "56.Kadalerakakkadussesūti kadaliyo ca erako ca akko ca, tesaṁ dussāni vatthāni, tesu ceva makacivākehi kate potthake cāpi dukkaṭaṁ. Nimittatthe cetaṁ bhummaṁ. Kadalidussādisaddena taṁdhāraṇamadhippetaṁ, tasmā taṁdhāraṇanimittaṁ dukkaṭaṁ hotīti attho. Evaṁ sabbattha. ‘‘Nīlako cā’’tiādinā dvando. Sabbā nīlaka…pe… kaṇhakāti kammadhārayo. Nīlādivaṇṇayogena vatthaṁ nīlādi. Nīlakaṁ umāpupphavaṇṇaṁ. Mañjeṭṭhaṁ mañjeṭṭhikavaṇṇaṁ. Pītaṁ kaṇikārapupphavaṇṇaṁ. Lohitaṁ jayasumanapupphavaṇṇaṁ. Kaṇhakaṁ addāriṭṭhakavaṇṇaṁ. Sabba-saddo panettha paccekaṁ yojetabbo.",
  "tika-vin13t2:128": "57.Mahā…pe… ratteti mahāraṅgo ca mahānāmaraṅgo ca, tehi ratte. Etthāpi puna suyyamānaṁ sabbasaddamanuvattiyaṁ, ‘‘sabbamahāraṅgaratte’’tiādinā attho veditabbo. Iminā ca asabbanīlakādi kappiyarajanarajitaṁ paribhuñjantassa natthi dosoti dīpeti. Tattha mahāraṅgo satapadipiṭṭhivaṇṇo. Mahānāmaraṅgo sambhinnavaṇṇo, so pana paṇḍupalāsavaṇṇo hoti, padumavaṇṇotipi vadanti. Tirīṭaketi taṁ nāmaka rukkhatace. Acchinnadīghadasaketi sabbaso acchinnattā acchinnā ca majjhe chinnattā dīghā ca sā dasā ca vatthakoṭi yassāti aññapadatthasamāso. Phalapupphadaseti aññamaññaṁ saṁsibbitvā katā phalasadisā dasā ‘‘phalā’’ti vuccanti, ketakādi pupphasadisāni ‘‘pupphānī’’ti ca, phalā ca pupphā ca dasā yassa, phalasadise dase, pupphasadise dase cāti attho. Veṭhaneti sīsaveṭhane. Tathāti iminā sabbanīlakādīsu dukkaṭaṁ atidisati. Sabbanti kusacīrādikaṁ sakalaṁ. Acchinnaṁ cīvaraṁ yassa so labhatīti sambandho.",
  "tika-vin13t2:129": "Cīvaraniddesavaṇṇanā niṭṭhitā.",
  "tika-vin13t2:130": "4. Rajananiddesavaṇṇanā",
  "tika-vin13t2:131": "58. Mūlañca khandho ca taco ca pattañca phalañca pupphañca, tesaṁ pabhedoti chaṭṭhītappuriso. Atha vā pabheda-saddassa kammasādhanatte tāniyeva pabhedoti kammadhārayo, tato. Rajanti etehīti rajanāni, mūlādīni. ‘‘Anujānāmi, bhikkhave, cha rajanāni mūlarajana’’ntiādinā (mahāva. 344) bhagavatā anuññātattā vuttaṁ ‘‘rajanā chappakārāni, anuññātāni satthunā’’ti.",
  "tika-vin13t2:132": "59.Mūleti mūlarajane haliddiṁ vivajjiya sabbaṁ labbhanti sambandho. Evaṁ sabbattha. Mañjeṭṭhi ca tuṅgahārako cāti dvando. Alli-saddena nīli-saddena ca tesaṁ gacchajātīnaṁ pattāni gahitāni upacārena, tathā lodda-saddena kaṇḍula-saddena ca taco, kusumbha-saddena kiṁ suka-saddena ca pupphāni. Teneva ca tāni napuṁsakāni. Tuṅgahārako nāma eko kaṇṭakarukkho, tassa haritālavaṇṇaṁ khandharajanaṁ hoti. Allipattena ekavāraṁ gihiparibhuttaṁ rajituṁ vaṭṭati. Phalarajane sabbampi vaṭṭati.",
  "tika-vin13t2:133": "Rajananiddesavaṇṇanā niṭṭhitā.",
  "tika-vin13t2:134": "5. Pattaniddesavaṇṇanā",
  "tika-vin13t2:135": "60.Ayopatto nāma ayasā kāḷalohena nibbatto patto. Jātiyā ukkaṭṭhādīnaṁ sāmaññavasena. Pamāṇatoti paricchedato. Tayo pattāti pāṭhaseso.",
  "tika-vin13t2:136": "61. ‘‘Magadhesū’’ti vattabbe magadheti vacanavipallāsena vā ‘‘paccāsā satī’’tiādīsu viya su-saddalopena vā vuttaṁ. Nāḷidvayataṇḍulasādhitanti ettha magadhāpekkhopi nāḷi-saddo dvaya-saddena samāso hoti gammakattāti nāḷiyā dvayaṁ nāḷidvayaṁ. Tattha magadhanāḷi nāma aḍḍhaterasapalā hoti. Ettha ca aḍḍhaterasapalāni māsānanti vadanti. Nāḷidvayena pamitā taṇḍulā sukoṭṭitaparisuddhā anupahatapurāṇasālitaṇḍulā nāḷidvayataṇḍulā, tehi sādhitaṁ pacitanti attho. Odananti sammā sampāditaṁ avassāvitodanaṁ. Sūpanti odanassa catutthabhāgappamāṇaṁ nātighanaṁ nātitanukaṁ hatthahāriyaṁ sabbasambhārasaṅkhataṁ muggasupaṁ. Byañjanañca tadūpiyanti tassa odanassa upiyaṁ anurūpaṁ yāva carimālopappahonakaṁ macchamaṁsādibyañjanañca ukkaṭṭho gaṇhātīti sambandho.",
  "tika-vin13t2:137": "62.Tassāti yathāvuttaodanādino. Upaḍḍhoti upaḍḍhaṁ nāḷikodanādi assa atthīti upaḍḍho. Eva-kārena atirekaṁ nivatteti. Tatoti yathāvuttanāḷikodanādito. Ukkaṭṭhato ukkaṭṭho ca omakomako ca apattoti yojanā. Omakato omako omakomako. Iminā puna pattadvayadassanena pamāṇato tayopi pattā vibhāgato nava hontīti dīpeti. Tattha yasmiṁ magadhanāḷidvayataṇḍulodanādikaṁ sabbampi vaḍḍhanapakkhe ṭhitaṁ pakkhittaṁ sace pattassa mukhavaṭṭiyā heṭṭhimarājisamaṁ tiṭṭhati, suttena vā hīrena vā chindantassa suttassa vā hīrassa vā heṭṭhimantaṁ phusati, ayaṁ ukkaṭṭho nāma patto. Sace taṁ rājiṁ atikkamma thūpīkataṁ tiṭṭhati, ayaṁ ukkaṭṭhomako nāma patto. Sace taṁ rājiṁ na sampāpuṇāti antogatameva, ayaṁ ukkaṭṭhukkaṭṭho nāma patto. ‘‘Ekaṁ nāḷikodanādi sabbampi pakkhittaṁ vuttanayeneva heṭṭhimarājisamaṁ tiṭṭhati, ayaṁ majjhimo nāma patto’’tiādinā majjhimamajjhimomakamajjhimukkaṭṭhā ca ‘‘yattha upaḍḍhanāḷikodanādi sabbampi pakkhittaṁ heṭṭhimarājisamaṁ tiṭṭhati , ayaṁ omako nāma patto’’tiādinā omakaomakomakaomakukkaṭṭhā ca pattā ukkaṭṭhe vuttanayeneva veditabbā. Tesu dve apattā bhājanaparibhogena paribhuñjitabbā, nādhiṭṭhānūpagā, na vikappanūpagā.",
  "tika-vin13t2:138": "63. Kappo sako atirekapatto dasāhaparamaṁ dhāreyyāti yojanā. Tattha kappoti kappiyo. Sakoti attano santako. Kappiyattā pana attasantakattā ca sattannampi adhiṭṭhānavikappanūpagatā veditabbā. Tattha ayopatto pañcahi pākehi, mattikāpatto dvīhi pākehi pakko adhiṭṭhānūpago ca vikappanūpago ca, tathā ubhopi kākaṇikamattassāpi mūlassa anavasesetvā dinne, sabbaso attasantakatte viññāte ca adhiṭṭhānavikappanūpagāti daṭṭhabbaṁ. Atirekapattoti anadhiṭṭhitāvikappitatāya atirekapatto. Adhiṭṭhānapaccuddhārā panettha cīvare vuttāva. Vikappentena pana pattānaṁ ekabahubhāvaṁ, sannihitāsannihitabhāvañca ñatvā ‘‘imaṁ patta’’nti vā ‘‘ime patte’’ti vā ‘‘etaṁ patta’’nti vā ‘‘ete patte’’ti vā vatvā ‘‘tuyhaṁ vikappemī’’ti vattabbaṁ. Sammukhādibhedo panettha cīvare vakkhamānanayena veditabbo. Dasāhaparamanti dasa ahāni paramo paricchedo assāti dahāhaparamo, kālo, taṁ. Accantasaṁyoge upayogavacanaṁ. Dhāreyyoti paribhogavasena dhāretabbo. Tasmiṁkāle atināmite patto nissaggiyo hotīti yojanā. Atināmiteti atikkāmite nissaggiyo hoti, ekādase aruṇuggamane saṅghassa vā gaṇassa vā puggalassa vā padabhājanīye (pārā. 602) vuttanayena patto nissajjitabbo hoti, tathā sati pācittiyāpatti cassa hotīti adhippāyo.",
  "tika-vin13t2:139": "64.‘‘Acchedā’’tiādi cīvare vuttanayattā uttānameva. Ayaṁ pana viseso – maraṇuddhaṭāti uddharaṇaṁ uddhaḷaṁ, paccuddhāro. Maraṇañca uddhaṭañca maraṇuddhaṭā, tasmā. Chiddenāti yena kaṅgusitthaṁ nikkhamati ceva pavisati ca, tena mukhavaṭṭito heṭṭhā dvaṅgulachiddena. Pattādhiṭṭhānamujjhatīti patto adhiṭṭhānaṁ ujjhati vissajjati.",
  "tika-vin13t2:140": "65. Idāni ‘‘patta’’ntiādinā aññathā pariharaṇe dukkaṭaṁ dasseti. Tattha sodakaṁ pattaṁ na paṭisāmeyyāti yojanā. Na paṭisāmeyyāti guttaṭṭhāne na nikkhipeyya, ‘‘sodakaṁ pattaṁ uṇhe na ca otape’’tiādinā ca yojanīyaṁ. Na ca otapeti neva īsakaṁ tāpeyya. Na nidaheti nirudakaṁ katvāpi bhusaṁ na nidaheyya, vodakaṁ katvā īsakaṁ tāpeyyātipi byatirekattho. Bhūmyā na ṭhapeti kharāya bhūmiyā na ṭhapeyya. Yattha pana vaṇṇo na dussati, evarūpāya mattikāya paribhaṇḍakatāya bhūmiyā vā tathārūpāya eva vālikāya vā nikkujjitvā ukkujjitvā ṭhapetuṁ vaṭṭati. No ca laggayeti bhittikhilādīsu na olambeyya.",
  "tika-vin13t2:141": "66. ‘‘Miḍḍhante vā’’tiādinā vatvā pattaṁ ṭhapetuṁ na ca kappatīti yojetabbaṁ. Miḍḍhanteti āḷindakamiḍḍhikādīnaṁ miḍḍhīnaṁ ante. Sace pana parivattetvā tattheva patiṭṭhāti, evarūpāya vitthiṇṇāya miḍḍhiyā ṭhapetuṁ vaṭṭati. Paribhaṇḍante vāti bāhirapasse katāya tanukāya miḍḍhikāya ante vā. Ettha vā-saddo samuccaye, so ca paccekaṁ yojetabbo. Aṅke pana aṁsabaddhakena aṁsakūṭe laggetvā ṭhapetuñca vaṭṭati. Chattepi bhaṇḍakena saddhiṁ bandhitvā vā aṭṭaṁ katvā vā ṭhapetuṁ vaṭṭati. Mañcepi aññena saddhiṁ bandhitvā ṭhapetuṁ, aṭaniyaṁ bandhitvā olambetuṁ vaṭṭati.",
  "tika-vin13t2:142": "67. Pattena ucchiṭṭhodakañca calakaṭṭhikañca na nīhareyyāti sambandho. Ucchiṭṭhodakanti mukhavikkhālanodakaṁ. Calakāni ca cabbetvā apaviddhāmisāni aṭṭhikāni macchamaṁsaaṭṭhikāni ca calakaṭṭhikaṁ. Pattaṁ paṭiggahaṁ katvā hatthaṁ dhovitumpi hatthadhotādi udakampi patte ākiritvā nīharitumpi anucchiṭṭhaṁ suddhapattaṁ ucchiṭṭhahatthena gaṇhitumpi na vaṭṭati. Macchamaṁsaphalāphalādīni khādanto yaṁ tattha aṭṭhiṁ vā calakaṁ vā chaḍḍetukāmo hoti, taṁ patte ṭhapetuṁ na labhati. Mukhato nīhaṭaṁ pana yaṁ kiñci puna akhāditukāmo patte ṭhapetuṁ na labhati. Siṅgiverādīni ḍaṁsitvā puna ṭhapetuṁ labhati. Pattahatthoti patto hatthe yassāti viggaho. ‘‘Pattahattho, kavāṭa’’nti ca upalakkhaṇametaṁ. Yattha katthaci sarīrāvayave pana pattasmiṁ sati yena kenaci sarīrāvayavena kavāṭaṁ paṇāmetuṁ, ghaṭikaṁ vā ukkhipituṁ, sūciṁ vā kuñcikāya avāpurituṁ na labhati. Aṁsakūṭe pana pattaṁ laggetvā yathāsukhaṁ avāpurituṁ labhati.",
  "tika-vin13t2:143": "68. Bhūmiyā bhūmisambandhī ādhārako, tasmiṁ dantavallivettādīhi kate valayādhārake ca ekadārunā kate dāruādhārake ca bahūhi daṇḍehi kate daṇḍādhārake ca yattha ṭhapito patto yathā parivattitvā na paripatati, tathā suṭṭhu sajjite tasmiṁ pattassupari pattoti evarūpe duve patte ṭhapeyyāti padatthayojanā. Bhamakoṭisadiso pana dāruādhārako tīhi daṇḍakehi baddho daṇḍādhārako ca ekassapi pattassa anokāso, tattha ṭhapetvāpi hatthena gahetvā nisīditabbaṁ. Bhūmiyanti kaṭasārakādinā atthatāya bhūmiyā pana nikkujjitvā vā paṭikujjitvā vā ekaṁ pattaṁ ṭhapeyyāti yojanā.",
  "tika-vin13t2:144": "69. Idāni akappiyapatte dasseti ‘‘dārū’’tiādinā. Tattha suvaṇṇameva sovaṇṇaṁ. Dāru ca rūpiyañca sovaṇṇañca maṇi ca veḷuriyañca dāru…pe… veḷuriyāni, tehi nibbattā dāru…pe… mayā. Dīgho pana ‘‘veḷuriyāmayā’’ti gāthābandhasukhatthaṁ kato. Evamuparipi tādisaṁ viññeyyaṁ. Tattha indanīlādi maṇi nāma. Kaṁso ca kāco ca tipu ca sīsañca phalikā ca tambaloho cāti dvando, tehi jātā kaṁsa…pe… jā. Tattha kaṁsa-saddena vaṭṭalohopi saṅgahito. Setaṁ tipu, kaṇhaṁ sīsaṁ.",
  "tika-vin13t2:145": "70.Chavasīsamayoti chavassa matamanussassa sīsaṁ sīsakapālaṁ, tena nibbatto chavasīsamayo. Ghaṭi ca tumbañca, tesaṁ kaṭāho, tehi jātāti ghaṭitumbakaṭāhajā. Tattha ghaṭīti ghaṭoyeva. Tumbaṁ alābu. Iti ime sabbe pattā akappiyā vuttā, dukkaṭavatthukā ca vuttāti yojanā. Tattha rūpiyādīsu catūsu sace gihī bhattaggesu suvaṇṇataṭṭakādīsu byañjanaṁ katvā upanāmenti, āmasituṁ na vaṭṭati. Kaṁsakācaphalikajāni pana taṭṭakādīni bhājanāni puggalikaparibhogeneva na vaṭṭanti, saṅghikaparibhogena vā gihivikaṭāni vā vaṭṭanti. Ghaṭitumbakaṭāhajā pana labhitvā pariharituṁ na vaṭṭanti, tāvakālikaṁ paribhuñjituṁ vaṭṭanti.",
  "tika-vin13t2:146": "Pattaniddesavaṇṇanā niṭṭhitā.",
  "tika-vin13t2:147": "6. Thālakaniddesavaṇṇanā",
  "tika-vin13t2:148": "71-2. Dāru …pe… veḷuriyāmayā akappiyā, phalikākācakaṁsajā thālakā gihisantakā saṅghikā ca kappiyā, tumbaghaṭijā tāvakālikā kappiyāti sambandho. Kappanti parikappanti avirodhibhāvenevāti kappā, tathā kappiyā. Na kappā akappā. Saṅghassa ime saṅghikā. Tāva-saddo avadhimhi. Tāva bhojanāvadhibhūto kālo etāsanti tāvakālikā, bhuñjitvā chaḍḍetabbā, na pariharitabbāti adhippāyo.",
  "tika-vin13t2:149": "Thālakaniddesavaṇṇanā niṭṭhitā.",
  "tika-vin13t2:150": "7. Pavāraṇāniddesavaṇṇanā",
  "tika-vin13t2:151": "73. Yena iriyāpathena upalakkhito pañcannaṁ bhojanānaṁ yaṁ kiñci bhojanaṁ bhuñjamāno ayaṁ bhikkhu kappiyānaṁ pañcannaṁ bhojanānaṁ hatthapāsopanītānaṁ pavārito, tato iriyāpathato aññena iriyāpathena anatirittakaṁ yāvakālikaṁ bhuñjeyya ce, imassa pācitti hotīti padatthayojanā. Bhuñjanatthāya paṭiggahaṇe pana dukkaṭaṁ. Tattha iriyāya kāyikakiriyāya patho pavattanūpāyo iriyāpatho, ṭhānagamananisajjanasayanāni. Pavāreti paṭikkhipatīti pavārito, atha vā pavāraṇaṁ paṭikkhipanaṁ pavāritaṁ, tamassa atthīti pavārito, katappavāraṇo katappaṭikkhepoti attho, atha vā parivesakena vārīyatīti pavārito paṭikkhepito. Anatirittakanti yaṁ pavāretvā āsanā vuṭṭhahantassa ‘‘alametaṁ sabba’’nti evaṁ atirittakaraṇādīhi sattahi vinayakammākārehi kappiyaṁ kataṁ, tañca ‘‘ajja vā yadā vā icchati, tadā khādissatī’’ti āhaṭaṁ, gilānātirittañca atirittaṁ adhikanti vuccati, tato aññaṁ anatirittakaṁ anadhikanti attho. Kusalaṁ cittaṁ pātetīti pācitti, tasmā itthiyaṁ timhi ta-kārassa ca-kāre, dvitte ca pācitti. Yāmakālikaṁ sattāhakālikaṁ yāvajīvikaṁ āhāratthāya paṭiggaṇhato āpatti dukkaṭassa, ajjhohāre ajjhohāre āpatti dukkaṭassa.",
  "tika-vin13t2:152": "74. Idāni yāya pavāritā, sā pañcaṅgasampannāyeva pavāraṇā nāma hotīti dassetuṁ ‘‘asana’’ntiādimāha. Tattha asananti bhuñjamānassa bhuñjanaṁ. Iminā yaṁ vippakataṁ bhojanaṁ, taṁ dasseti. Bhojanañcevāti pavāraṇappahonakaṁ bhojanañceva hotīti. Abhihāroti dāyakassa kāyena pavāraṇappahonakassa abhiharaṇaṁ, na vācāya. Samīpatāti aḍḍhateyyahatthappamāṇasaṅkhātā samīpatā ca. Ettha pana sace bhikkhu nisinno hoti, āsanassa pacchimantato paṭṭhāya, sace ṭhito, paṇhiantato paṭṭhāya, sace nipanno, yena passena nipanno, tassa pārimantato paṭṭhāya dāyakassa ṭhitassa vā nisinnassa vā nipannassa vā ṭhapetvā pasāritahatthaṁ yaṁ āsannataraṁ aṅgaṁ, tassa orimantena paricchinditvā aḍḍhateyyahatthapāso veditabbo. Kāyavācāpaṭikkhepoti tassa abhihaṭabhojanassa aṅgulicalanādikāyavikārena vā ‘‘ala’’ntiādinā vacīvikārena vā paṭikkhipanaṁ. Iti imehi pañcahaṅgehi pavāraṇā pakārayuttavāraṇā pañcaaṅgāti sambandho. Pañca aṅgāni yassā sā pañcaaṅgā.",
  "tika-vin13t2:153": "75. Idāni etesu odanādipañcavidhaṁ bhojanaṁ dassetvā tāni ca puna vibhajitvā dassetuṁ ‘‘odano’’tiādi āraddhaṁ. Tattha sālīti rattasāliādikā sabbāpi sālijāti. Vīhīti sabbāpi vīhināmikā vīhijāti. Kaṅgūti setarattakāḷabhedā sabbāpi kaṅgujāti. Kudrūso nāma kāḷakodravo. Varako nāma setavaṇṇo kodravo. Yavagodhumesu pana bhedo natthi. Evaṁ yathāvuttānaṁ sānulomānaṁ sattannaṁ dhaññānaṁ bhojjayāgu cāti sambandho. Bhojjayāgu cāti uṇhaṁ vā sītalaṁ vā bhuñjantānaṁ bhojanakāle gahitaṭṭhāne odhi paññāyati, sā bhojjayāgu. Ca-saddena odano cāti sambandho , odano nāmāti attho. Sace pana bhatte udakakañjikakhīrādīni ākiritvā ‘‘yāguṁ gaṇhathā’’ti denti, kiñcāpi tanukā hoti, pavāraṇaṁ janeti. Sace pana udakādīsu pakkhipitvā pacitvā denti, yāgusaṅgahameva gacchati. Sace pana tanukāyapi yāguyā sāsapamattampi macchamaṁsakhaṇḍaṁ vā nhāru vā pakkhittaṁ hoti, pavāraṇaṁ janeti.",
  "tika-vin13t2:154": "76. Sāmākāditiṇaṁ kudrūsake saṅgahaṁ gataṁ, varakacorako varake saṅgahaṁ gato, nīvāro ceva sāliyaṁ saṅgahaṁ gatoti yojanā. Sāmākāditiṇanti sāmāko ādi yassa, tameva tiṇaṁ tiṇadhaññanti samāso.",
  "tika-vin13t2:155": "77.Bhaṭṭhadhaññamayoti kharapākabhajjitehi sattavidhehi dhaññehi koṭṭetvā kato, antamaso cuṇṇampi kuṇḍakampi sattu nāmāti attho. Samapākabhajjitānaṁ pana ātapasukkhānaṁ vā taṇḍulānaṁ sattu vā kuṇḍakāni eva vā na pavārenti. Yavena sambhavo uppatti assāti yavasambhavo, kummāso kummāso nāma. Muggādīhi kato pana pavāraṇaṁ na janeti. Kappiyo cāti kappiyoyeva maṁso ‘‘maṁso’’ti vuttoti yojanā. Cāti avadhāraṇe. Akappiyo pana paṭikkhipitabbova. Paṭikkhittopi na pavāreti. Udake sambhavo yassa so maccho nāma. Dvīsu panetesu sace yāguṁ pivantassa yāgusitthamattesupi macchakhaṇḍesu vā maṁsakhaṇḍesu vā ekaṁ khāditaṁ ekaṁ hatthe vā patte vā hoti, so ce aññaṁ paṭikkhipati, pavāreti. Dvepi khāditāni honti, mukhe sāsapamattampi avasiṭṭhaṁ natthi, sacepi aññaṁ paṭikkhipati, na pavāreti.",
  "tika-vin13t2:156": "78. Idāni ‘‘kīdisaṁ bhuñjanto kinti vatvā upanītaṁ kiṁ nāma nisedhento pavāreti nāmā’’ti codanaṁ manasi nidhāyāha ‘‘bhuñjanto’’tiādi . Tattha kappaṁ vā akappaṁ vā pañcasu bhojanesu yaṁ kiñci bhojanaṁ bhuñjanto bhikkhu tannāmena tesaṁ pavāraṇājanakabhojanānaṁ nāmena vā ‘‘ima’’nti sāmaññena vā vatvā abhihaṭaṁ hatthapāsopanītaṁ kappaṁ kappiyaṁ yathāvuttabhojanaṁ nisedhayaṁ nisedhayanto pavāreyyāti padatthasambandho. Ayamettha adhippāyo – yena ce akappiyamaṁsañca kuladūsanavejjakammauttarimanussadhammārocanasāditarūpiyādīhi nibbattaṁ akappiyabhojanañca tathā aññañca kappiyaṁ vā akappiyaṁ vā ekasitthamattampi ajjhohaṭaṁ hoti, so sace pattamukhahatthesu yattha katthaci bhojane sati sāpekkhova aññaṁ hatthapāse ṭhitena ‘‘odanaṁ gaṇhathā’’tiādinā pavāraṇappahonakasseva nāmena vā ‘‘ima’’nti sāmaññavaseneva vā kāyeneva abhihaṭaṁ vuttalakkhaṇaṁ kappiyameva bhojanaṁ kevalaṁ vā missaṁ vā kāyena vā vācāya vā paṭikkhipati pavāretīti. ‘‘Ākira ākira, koṭṭetvā koṭṭetvā pūrehī’’ti pana vattuṁ vaṭṭati.",
  "tika-vin13t2:157": "79-80. Idāni ye pavāraṇaṁ na janenti, te dassetuṁ ‘‘lājā’’tiādimāha. Tattha lājā…pe… phalādīni pavāraṇaṁ na janentīti sambandho. Lājāti sāliādīhi katā lājā. Taṁsattubhattānīti tehi lājehi katā sattu ceva bhattāni ca. Gorasoti gunnaṁ raso khīrādi. Suddhakhajjakoti macchamaṁsehi asammissatāya suddhakhajjako. Sattuyo piṇḍetvā kato apakko sattuguḷo pana sattumodakasaṅkhāto pavāreti. Taṇḍulāti samapākabhajjitānaṁ sāliādīnaṁ taṇḍulā, bhajjitataṇḍulā eva vā. Bhaṭṭhapiṭṭhanti suddhaṁ yaṁ kiñci bhajjitaṁ piṭṭhaṁ. Puthukāti sāliādīnaṁ puthukā. Puthukā hi tantiāgamayuttiyā visumpi gayhati, ekatopi, tasmā vuttāvasesānaṁ puthukāveḷuādīnaṁ bhattanti ca sambandho. Veḷūti tesaṁ taṇḍulā vuccanti. Puthukā ca veḷu ca, te ādayo yesanti samāso. Ca-saddo panettha sabbatthāpi yojetabbo. Ādi-saddena kandamūlaphalānipi gayhanti. Vuttāvasesānanti vuttehi sattavidhehi dhaññehi avasesānaṁ. Rasayāgūti rasehi pakkamaṁsādīhi sammissā yāgu. Rasopi tādisova. Suddhayāgūti maṁsādīhi amissā suddhayāgu. Phalādīnīti ādi-saddena kandādīnampi gahaṇaṁ. Api cāti nipāto, nipātasamudāyo vā samuccaye, so paccekaṁ yojetabbo.",
  "tika-vin13t2:158": "81. Idāni yasmā sattahi vinayakammākārehi yaṁ atirittaṁ akataṁ, tattha pācittiyaṁ vuttaṁ, byatirekato atirittakate natthi, tasmā atirittaṁ karontena evaṁ kātabbanti dassento ‘‘pavāritenā’’tiādimāha. Tattha pavāritena vuṭṭhāya atirittaṁ na kātabbaṁ, bhojanaṁ abhuttena ca atirittaṁ na kātabbanti sambandho. Bhojananti pavāraṇappahonakabhojanaṁ. Abhuttenāti ekasitthamattampi abhuttāvinā. Yena yaṁvā pure katanti ettha ca eva-saddo dīghaṁ katvā niddiṭṭho, so ca ajjhāhaṭena taṁ-saddena sambandhīyati, tasmā yena bhikkhunā yaṁ bhojanaṁ pure pubbe atirittaṁ kataṁ, teneva tameva atirittaṁ na kātabbanti yojetvā attho veditabbo. Tasmā kappiyaṁ kāretvā bhuñjantassa aññaṁ āmisaṁ ākiranti, taṁ so puna kātuṁ na labhati, tasmiṁ bhojane kariyamāne paṭhamakatena saddhiṁ kataṁ hotīti. Aññasmiṁ pana tena vā aññena vā kātuṁ vaṭṭati.",
  "tika-vin13t2:159": "82.‘‘Kappiya’’ntiādīni ‘‘karonto’’ti etassa kammapadāni. Kappiyañceva gahitañceva uccāritañceva hatthapāsagañceva yāvakālikaṁ atirittaṁ karonto ‘‘alametaṁ sabba’’nti evaṁ bhāsatūti yojanā. Tatthayaṁ phalaṁ vā kandamūlādi vā pañcahi samaṇakappehi kappiyaṁ kataṁ, yañca kappiyamaṁsaṁ vā kappiyabhojanaṁ vā, etaṁ kappiyaṁ nāma. Gahitanti bhikkhunā paṭiggahitaṁ. Uccāritanti kappiyaṁ kāretuṁ āgatena bhikkhunā īsakampi ukkhittaṁ vā apanāmitaṁ vā, taṁ pana atirittakārakena ‘‘alametaṁ sabba’’nti vuttena kātabbaṁ. Hatthapāsaganti kappiyaṁ kāretuṁ āgatena hatthapāsaṁ gataṁ. Atirittaṁ karontoti īdisaṁ catubbidhākārasampannaṁ bhojanaṁ atirittaṁ karonto pavāretvā āsanā avuṭṭhito vā appavāretvāpi sabbathā bhutto vāti evaṁ duvidhavinayakammākārasampanno bhikkhu. Alametaṁ sabbanti evaṁ bhāsatūti alametaṁ sabbaṁ iti evaṁ bhāsatu. Evaṁ sattavidhaṁ vinayakammākāraṁ sampādento vacībhedaṁ katvā sakimpi evaṁ vadeyyāti attho.",
  "tika-vin13t2:160": "83. Kappiyaṁ karontena pana anupasampannassa hatthe ṭhitaṁ na kātabbaṁ. Tenāha ‘‘na kare…pe… hatthaga’’nti. Upasampannato añño anupasampanno, tassa hatthe gataṁ anupasampannahatthagaṁ. Pesayitvāpīti sace tattha añño byatto bhikkhu natthi, yattha atthi, tattha pesayitvāpi. Taṁ atirittakataṁ akārako atirittakārakato añño sabbo pavāritopi appavāritopi bhuñjituṁ labbhateti sambandhanīyaṁ. Pavāritena pana mukhañca hatthañca sodhetvā bhuñjitabbaṁ.",
  "tika-vin13t2:161": "Pavāraṇāniddesavaṇṇanā niṭṭhitā.",
  "tika-vin13t2:162": "8. Kālikaniddesavaṇṇanā",
  "tika-vin13t2:163": "84.Kālikāti majjhanhikapacchimayāmasattāhayāvajīvappavattisaṅkhāto kālo etesamatthīti kālikā, sabbepi khajjabhojjaleyyapeyyasaṅkhātā atthā. Te pana gaṇanaparicchedato cattāro honti. Kiṁ te appaṭiggahitāpi sabhāveneva kālikavohāraṁ labhanti, udāhu aññathāpīti āha ‘‘paṭiggahitā’’ti, paṭiggahitāyeva te yāvakālikādi kālikavohāralābhino, no aññathāti adhippāyo. Idāni te dasseti ‘‘yāvakālika’’ntiādinā. Tattha aruṇuggamanato yāva ṭhitamajjhanhiko, tāva paribhuñjitabbattā yāva majjhanhikasaṅkhāto kālo assāti yāvakālikaṁ, piṭṭhakhādanīyādikaṁ vatthu, ṭhitamajjhanhikato paṭṭhāya taṁ paribhuñjituṁ na sakkā, kālaparicchedajānanatthaṁ kālatthambho vā yojetabbo, kālantare vā bhattakiccaṁ kātabbaṁ. Yāva rattiyā pacchimasaṅkhāto yāmo, tāva paribhuñjitabbato yāmo kālo assāti yāmakālikaṁ. Paṭiggahetvā sattāhaṁ nidhetabbato sattāho kālo assāti sattāhakālikaṁ. Ṭhapetvā udakaṁ avasesaṁ sabbampi paṭiggahitaṁ yāvajīvaṁ pariharitvā sati paccaye paribhuñjitabbato jīvassa yattako paricchedo yāvajīvaṁ, taṁ assa atthīti yāvajīvikaṁ.",
  "tika-vin13t2:164": "Nanu ca aññattha viya ‘‘yāvajīvika’’nti ettha kālasutiyā abhāve kathaṁ ‘‘cattāro kālikā’’ti yujjatīti? Yujjati, sogatānaṁ khandhavinimuttasseva kālassābhāvato jīvasaṅkhātassa jīvitindriyassa khandhasaṅgahitattā sopi kāloyevāti. Nanu cettha ‘‘yāvakālika’’ntiādinā niddiṭṭhāneva ‘‘kālikā’’ti vuttāni, ‘‘kālikānī’’ti vattabbaṁ siyāti? Nedamevaṁ viññeyyaṁ, ‘‘kālika’’ntiādīni vatthusambandhena vuttāni, ‘‘kālikā’’ti pana sāmaññantaravasena atthasaddasambandhena vuttanti natthi virodhoti.",
  "tika-vin13t2:165": "85. Idāni tesu ‘‘piṭṭha’’ntiādinā yāvakālikaṁ dasseti. Tattha piṭṭhaṁ mūlaṁ phalanti piṭṭhakhādanīyaṁ mūlakhādanīyaṁ phalakhādanīyañca . Tattha sattannaṁ tāva dhaññānaṁ dhaññānulomānaṁ aparaṇṇānañca piṭṭhaṁ panasalabujaambāṭakadhotatālapiṭṭhādikañceti tesu tesu janapadesu pakatiāhāravasena 03 manussānaṁ khādanīyabhojanīyakiccasādhakaṁ piṭṭhaṁ piṭṭhakhādanīyaṁ. ‘‘Adhotaṁ tālapiṭṭhaṁ khīravallipiṭṭha’’ntiādinā gaṇiyamānānaṁ gaṇanāya anto natthi, khādanīyabhojanīyakiccasādhakabhāvoyeva panetesaṁ lakkhaṇaṁ, subahuṁ vatvāpi imasmiṁyeva lakkhaṇe ṭhātabbanti na vitthārayāma. Evaṁ sabbattha. Tambakataṇḍuleyyādimūlaṁ mūlakhādanīyaṁ. Panasalabujanāḷikerādiphalaṁ phalakhādanīyaṁ. Khajjanti sakkhalimodakādipubbaṇṇāparaṇṇamayaṁ khādanīyañca. Gorasoti khīradadhitakkasaṅkhāto gunnaṁ raso ca. Dhaññabhojananti sānulomānaṁ dhaññānaṁ odanasattukummāsasaṅkhātabhojanañca. Ṭīkāyaṁ pana ‘‘sānulomāni sattadhaññāni ca pañcavidhabhojanañcā’’ti vuttaṁ, taṁ na yuttaṁ, dhaññānaṁ visuṁ gahaṇe payojanābhāvā, payojanasambhave ca phalaggahaṇeneva tesaṁ gahaṇasambhavato.",
  "tika-vin13t2:166": "Yāgusūpappabhutayoti yāgu ca sūpañca, taṁ pabhuti yesaṁ teti ete yāvakālikā hontīti sambandho. Ettha ca pabhuti-saddena macchamaṁsasaṅkhātaṁ dhaññabhojanato avasiṭṭhaṁ bhojanañca piṭṭhamūlaphalakhādanīyato avasiṭṭhaṁ kandakhādanīyaṁ, muḷālakhādanīyādiñca saṅgaṇhāti. Tesu dīgho ca bhisakandādi vaṭṭo ca uppalakaṇḍādi kandakhādanīyaṁ, padumamūlādi ca taṁsadisaṁ erakamūlādi ca muḷālakhādanīyaṁ, tālādīnaṁ kaḷīrasaṅkhātā matthakā matthakakhādanīyaṁ, ucchukkhandhādayo nīluppalādīnaṁ daṇḍakkhandhakādi khandhakhādanīyaṁ, tambakataṇḍuleyyādīnaṁ paṇṇaṁ pattakhādanīyaṁ, ucchutacova eko saraso tacakhādanīyaṁ, tambakasiggupupphādi pupphakhādanīyaṁ, labujaṭṭhipanasaṭṭhiādikaṁ aṭṭhikhādanīyaṁ.",
  "tika-vin13t2:167": "86.‘‘Madhū’’tiādinā yāmakālikaṁ dasseti. Madhu ca muddikā ca sālūkañca cocañca mocañca ambañca jambu cāti dvando. Muddikā phalepi itthiyaṁ, phale sesā napuṁsake, ‘‘jambu’’ iti phalavācī napuṁsakasaddantaraṁ, tato jātaṁ madhupānādi madhu…pe… jambujaṁ, tañca phārusañca pānakanti yojanā. Tattha madhujaṁ pānaṁ nāma muddikānaṁ jātirasaṁ udakasambhinnaṁ katvā katapānaṁ. Taṁ attanā kataṁ purebhattameva sāmisaṁ nirāmisampi vaṭṭati. Anupasampannehi kataṁ labhitvā pana purebhattaṁ paṭiggahitaṁ purebhattaṁ sāmisampi vaṭṭati, pacchābhattaṁ pana nirāmisameva vaṭṭati. Esa nayo sabbapānesu. Muddikajaṁ pānaṁ nāma muddikānaṁ udake madditvā katapānaṁ. Tathā sesapānāni yathānurūpaṁ veditabbāni, sālūkaṁ rattuppalādīnaṁ sālūkaṁ. Cocaṁ aṭṭhikakadaliphalaṁ. Mocaṁ anaṭṭhikaṁ. Imāni aṭṭha pānāni sītānipi ādiccapākānipi vaṭṭanti, aggipākāni pana na vaṭṭanti. Tenāha ‘‘nāggisantatta’’nti.",
  "tika-vin13t2:168": "87-8. Avasesāni pana vettatintiṇikamātuluṅgakapitthakaramandādikhuddakaphalapānāni aṭṭhapānagatikāneva. Tenāha ‘‘sānulomāni dhaññāni, ṭhapetvā phalajo raso’’ti. Ekassa pana vakkhamānānañca ‘‘puppharaso’’tiādīnaṁ ‘‘sītodamadditādiccapāko vā yāmakāliko’’ti iminā sambandho veditabbo. Tālanāḷikerapanasalabujaalābukumbhaṇḍapussaphalatipusaeḷālukaphalānīti nava mahāphalāni, sabbañca aparaṇṇaṁ sattadhaññāni anulomentīti saha anulomehīti sānulomāni. Sānulomadhaññānaṁ pana raso yāvakāliko. ‘‘Sānulomāni dhaññānī’’ti phalāni viññāyanti. Phalasutiyā ‘‘sesaphalajo’’ti vattabbe gamyamānattā na vuttaṁ. Madhukapupphamaññatrāti madhukapupphaṁ ṭhapetvā. Pakkaḍākajanti pakkehi yāvakālikehi ḍākehi jātaṁ rasaṁ. Sītamudakaṁ sītodaṁ, khīrode viya sītode madditoti tappuriso. Ādicca-saddo ātape vattati upacāratoti ādicce pāko yassāti samāso.",
  "tika-vin13t2:169": "89. Sattāhakālikaṁ dasseti ‘‘sappī’’tiādinā. Tattha sattāhakālikāti yathāvuttāni sappiādīni sattāhakālikāni. Idāni sappiādīni vibhajati ‘‘sappī’’tiādinā. Tattha yesaṁ gomahiṁ sādīnaṁ maṁsaṁ kappati, tesaṁ sappi sappi nāmāti ‘‘sappī’’tiādinā sappilakkhaṇamāha. Akappiyamaṁsasappinopi kappiyasambhave tattha sattāhātikkame dukkaṭassa vakkhamānattā nissaggiyavatthumeva cettha dassetuṁ ‘‘yesaṁ maṁsamavārita’’nti vuttaṁ. Khīrādīsu hi tesamakappiyaṁ nāma natthi. Navanītassa sappisadisatāya navanītalakkhaṇaṁ visuṁ na vuttaṁ. Upari sappipiṇḍaṁ ṭhapetvā sītalapāyāsaṁ denti, yaṁ pāyāsena asaṁsaṭṭhaṁ, taṁ sattāhakālikaṁ, missitaṁ pana ādiccapākaṁ katvā parissāvitaṁ, tathā khīraṁ pakkhipitvā pakkatelampi, tesu navanītaṁ nāma navuddhaṭaṁ. Tena kataṁ pana sappi.",
  "tika-vin13t2:170": "90. Tilā ca vasā ca eraṇḍāni ca madhukāni ca sāsapā cāti dvando. Tehi sambhavo yassāti bāhirattho, taṁ telaṁ nāmāti attho. Khuddā khuddamadhumakkhikā ca bhamarā ca khuddabhamaraṁ, khuddajantukattā napuṁsakekavacanaṁ. Madhuṁ karontīti madhukariyo, tā eva makkhikā madhukarimakkhikā, khuddabhamarameva madhukarimakkhikāti kammadhārayo. Tāhi kataṁ madhu madhu nāmāti attho. Ṭīkāyaṁ pana visuṁ madhukarī-saddaṁ vikappetvā ‘‘daṇḍakesu madhukarā madhukarimakkhikā nāmā’’ti vuttaṁ. Madhupaṭalaṁ vā madhusitthakaṁ vā sace madhunā makkhitaṁ, madhugatikameva. Tumbalakānaṁ cīrikānañca niyyāsasadisaṁ madhu pana yāvajīvikaṁ. Raso nikkasaṭo ādi yassā sā rasādi. Ādi-saddena phāṇitādīnaṁ gahaṇaṁ, sā ucchuvikati. Pakkāti avatthukapakkā vā, phāṇitaṁ phāṇitaṁ nāmāti attho. Sītūdakena katamadhukapupphaphāṇitaṁ pana phāṇitagatikameva. Ambaphāṇitādīni yāvakālikāni. Etāni yathāvuttāni sappiādīni purebhattaṁ sāmisaparibhogenāpi, pacchābhattato paṭṭhāya pana tāni ca pacchābhattaṁ paṭiggahitāni ca sattāhaṁ nidahitvā nirāmisaparibhogena paribhuñjitabbāni.",
  "tika-vin13t2:171": "91. Idāni odissa anuññātavasāya pākato vibhāgaṁ dassetvā tato sappiādīnaṁ dassetuṁ ‘‘savatthū’’tiādimāha. Tattha purebhattaṁ sāmaṁ vā attanā eva. Vā-saddena parehi vā. Amānusā manussavasārahitā. Vasā acchādīnaṁ akappiyānaṁ, sūkarādīnaṁ kappiyānañca sattānaṁ vasā. Savatthupakkā sattāhakālikā hotīti seso. Savatthupakkāti savatthukaṁ katvā pakkā. Ayamettha adhippāyo – sace pana vasaṁ purebhattaṁ paṭiggahetvā pacitvā telaṁ parissāvitaṁ sattāhāni nirāmisaparibhogena paribhuñjitabbaṁ. Atha parehi kataṁ purebhattaṁ paṭiggahitaṁ, purebhattaṁ sāmisampi vaṭṭati, pacchābhattato paṭṭhāya nirāmisameva, no ce, dukkaṭaṁ hotīti. Kāriye kāraṇopacārena panettha ‘‘vasā’’ti telameva vuttaṁ, vasā pana yāvakālikāva.",
  "tika-vin13t2:172": "Ṭīkāyaṁ pana vasāya ‘‘sattāhakālike āgataṭṭhānaṁ natthīti vadantī’’ti vatvā ‘‘taṁ upaparikkhitabba’’nti vasāya sattāhakālikattamāsaṁkiyaṁ vuttaṁ. Kimettha upaparikkhitabbaṁ? Bhesajjaṁ anujānatā bhagavatā ‘‘yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyathidaṁ – sappi navanītaṁ telaṁ madhu phāṇitaṁ, tāni paṭiggahetvā sattāhaparamaṁ sannidhikārakaṁ paribhuñjitabbānī’’ti (pārā. 622) sappiādīnameva sattāhakālikattaṁ vuttaṁ. Bhesajjakkhandhakepi ‘‘anujānāmi, bhikkhave, tāni pañca bhesajjāni paṭiggahetvā kālepi vikālepi paribhuñjitu’’nti (mahāva. 260) tāni pañceva ‘‘bhesajjānī’’ti vatvā telaṁ niyamato ‘‘anujānāmi, bhikkhave, vasāni bhesajjāni acchavasaṁ macchavasaṁ susukāvasaṁ sūkaravasaṁ gadrabhavasaṁ kāle paṭiggahitaṁ kāle nippakkaṁ kāle saṁsaṭṭhaṁ telaparibhogena paribhuñjitu’’nti (mahāva. 262) vuttaṁ. Bhesajjasikkhāpadaṭṭhakathāyañca (kaṅkhā. aṭṭha. bhesajjasikkhāpadavaṇṇanā) ‘‘ṭhapetvā manussavasaṁ aññaṁ yaṁ kiñci vasa’’ntiādinā vasātelassa vidhānaṁ dassetvā ‘‘aññesaṁ yāvakālikavatthūnaṁ vatthuṁ pacituṁ na vaṭṭatiyevā’’ti vadatā aṭṭhakathācariyena yāvakālikesu vasaṁ ṭhapetvā aññesaṁ yāvakālikavatthūnaṁ vatthuṁ pacituṁ na vaṭṭatīti ayamettha attho dīpitoti vasā ‘‘yāvakālikāyevā’’ti viññāyatīti ko ettha sukhumo nayoti.",
  "tika-vin13t2:173": "Aññesaṁ vasātelato paresaṁ yāvakālikavatthūnaṁ yesaṁ tesaṁ yāvakālikavatthūnaṁ sappiādīnaṁ vatthuṁ yāvakālikasaṅkhātaṁ khīrādikaṁ na paceti sambandho. Ayamettha adhippāyo – yathā sattāhaparibhogatthāya vasaṁ kāle paṭiggahetvā kāle pacituṁ vaṭṭati, na evaṁ sappiādīnaṁ vatthubhūtaṁ khīrādiyāvakālikaṁ, taṁ pana sattāhaparibhogatthāya kālepi na vaṭṭati. Tāni hi yadi taṁ paṭiggahetvā sayaṁ katāni, pacchābhattato paṭṭhāya na vaṭṭanti savatthukappaṭiggahitattā, sāmisaṁ na vaṭṭanti sāmaṁpakkattā, purebhattampi na vaṭṭanti yāvakālikavatthuto vivecitattā. Parehi katāni pana purebhattaṁ sāmisampi vaṭṭanti attanā apakkattā. Yāvajīvikāni tu sāsapamadhukaeraṇḍaaṭṭhīni telakaraṇatthaṁ paṭiggahetvā tadaheva kataṁ telaṁ sattāhakālikaṁ, dutiyadivase kataṁ chāhaṁ vaṭṭati, evaṁ yāva sattamadivase kataṁ tadaheva vaṭṭati, uggate aruṇe nissaggiyaṁ , aṭṭhame divase anajjhoharaṇīyaṁ, uggahitena yena kenaci vatthunā katasadisaṁ hoti. Telatthāya paṭiggahitasāsapādīnaṁ sattāhātikkamena dukkaṭaṁ. Nibbattitaṁ sappi vā navanītaṁ vā kālepi vikālepi paṭiggahetvā pacituṁ vaṭṭati. Taṁ pana tadahu purebhattampi sāmisaṁ na vaṭṭati, saṁsaggato yāvakālikampi sāmaṁpakkaṁ siyāti nirāmisaṁ pana sattāhampi vaṭṭati.",
  "tika-vin13t2:174": "92. Idāni ‘‘haliddi’’ntiādinā yāvajīvikaṁ dasseti. Tattha ‘‘haliddi nāma nisā’’tiādinā vuccamānepi pariyāyavacane sammoho siyāti na taṁvacanena bhusaṁ sammohayissāma, tasmā tāni upadesatova veditabbāni. Tattha ‘‘haliddi’’nti binduāgamena vuttaṁ. Upacārena tu mūlādīni haliddādisaddena vuttāni. Tā haliddādayo keci itthiliṅgāyeva. Mūlaphale vacattañca…pe… bhaddamuttañca ativisāti padacchedo. Pañcamūla-saddena cūḷapañcamūlamahāpañcamūlāni gahitāni. Ādi-saddena vajakalimūle jaraṭṭhanti evamādīnaṁ saṅgaho.",
  "tika-vin13t2:175": "93-5.Goṭṭhaphalanti madanaphalanti vadantīti. Tīṇi phalāni yassaṁ saṅgahitaṁ sā tiphalā. Eraṇḍakādīnanti ādi-saddena jātirukkhādīnaṁ gahaṇaṁ. Sulasādīnaṁ paṇṇanti sambandho. Ādi-saddena asokādīnaṁ gahaṇaṁ. Sūpeyyapaṇṇanti tambakataṇḍuleyyādisūpayoggapaṇṇaṁ. Ucchuniyyāsaṁ ṭhapetvā sabbo niyyāso ca sarasaṁ ucchujaṁ tacañca ṭhapetvā sabbo taco cāti sambandho. Tattha hiṅgukaṇikāraniyyāsādi sabbo niyyāso nāma. Nirasaucchutacādi sabbo taco nāma. Loṇaṁ sāmuddādi. Lohaṁ ayatambādi. Silā kāḷasilādi.",
  "tika-vin13t2:176": "96.Suddhasitthanti madhunā amakkhitaṁ. Madhumakkhitaṁ pana sattāhakālikaṁ. Yañca kiñci sujhāpitanti dujjhāpitaṁ akatvā sujjhāpitaṁ yaṁ kiñci ca. Vikaṭādippabhedanti vikaṭaṁ gūthamattikāmuttachārikāsaṅkhātaṁ ādi yassa, so pabhedo yassāti bāhirattho, taṁ. Yaṁ kiñci cāti sambandho. Ettha pana ādi-saddena kandakhādanīye khīrakākolādayo, muḷālakhādanīye haliddisiṅgiveramūlādayo, matthakakhādanīye haliddisiṅgiverakaḷīrādayo, khandhakhādanīye uppalapaṇṇadaṇḍādayo, pupphakhādanīye campakapupphādayo, aṭṭhikhādanīye madhukaṭṭhieraṇḍasāsapādayo, piṭṭhakhādanīye adhotatālapiṭṭhādayo ca saṅgahitāti daṭṭhabbā.",
  "tika-vin13t2:177": "97. Idāni sabbaso yāvajīvikaṁ dassetuṁ asakkuṇeyyattā vuttāni ca avuttāni ca ekato sampiṇḍetvā tattha lakkhaṇaṁ ṭhapento ‘‘mūla’’ntiādimāha. Tattha ‘‘sāro’’ti vattabbe ‘‘sāra’’nti liṅgavipallāsenāha. ‘‘Sāro bale thiraṁse cā’’ti hi nighaṇḍu. Āhāraṭṭhanti āhārena jāto attho payojanaṁ āhārattho, sova āhāraṭṭho, taṁ āhārakiccanti vuttaṁ hoti.",
  "tika-vin13t2:178": "98. Idāni catūsu kappiyākappiyādivibhāgaṁ dasseti ‘‘sabbā’’tiādinā. Tattha sabbe kālikā, tesaṁ sambhogo anubhavoti samāso. Kāleti pubbaṇhakāle. Sabbassāti gilānāgilānassa. Sati paccayeti tīsu yāmakālikaṁ pipāsādikāraṇe sati, sattāhakālikaṁ yāvajīvikañca gelaññakāraṇe satīti attho, kālato vigato vikālo, tasmiṁ, yāmakālikaṁ vikāle āhāratthāya ajjhoharaṇe, sattāhakālikaṁ pana yāvajīvikañca tadatthāya paṭiggahaṇamattepi dukkaṭaṁ.",
  "tika-vin13t2:179": "99.Ubhoti yāvakālikaṁ yāmakālikañca. Tattha yāvakālikaṁ attano kālātikkantaṁ vikālabhojanabhikkhāpadena pācittiyaṁ janayati, yāmakālikaṁ yāmātikkantaṁ sannidhisikkhāpadena. Ete ubhopi antovutthañca sannidhiñca janayantīti sambandho. ‘‘Antovutthaṁ sannidhi’’nti bhāvappadhānoyaṁ niddeso, antovutthattaṁ sannidhittañcāti attho.",
  "tika-vin13t2:180": "100.Atināmiteti atikkāmite. Pācittīti sattāhātikkantaṁ bhesajjasikkhāpadena nissaggiyapācittiyāpatti ca hotīti attho. Sace dvinnaṁ santakaṁ ekena paṭiggahitaṁ avibhattaṁ hoti, sattāhātikkame dvinnampi anāpatti, paribhuñjituṁ pana na vaṭṭati. Pāḷināruḷheti pāḷiyaṁ anāruḷhe sappiādimhi satta ahāni atināmiteti sambandho. Sappīti manussādīnaṁ sappi. Ādi-saddena tesaṁyeva navanītaṁ, nāḷikerāditelaṁ, sītodakena kataṁ madhukapupphaphāṇitañca saṅgahitaṁ.",
  "tika-vin13t2:181": "101.Nissaṭṭhaladdhanti nissaṭṭhaṁ vinayakammavasena nissajjitañca taṁ laddhañca puna tathevāti nissaṭṭhaladdhaṁ. Taṁ gahetvāti seso. Nissajjanavidhānaṁ pana vakkhamānanayena veditabbaṁ. ‘‘Naṅga’’ntiādi upalakkhaṇamattaṁ. Tena makkhitāni kāsāvādīni ca pana aparibhogāniyeva . Aññassa pana kāyikaparibhogo vaṭṭati. Vikappentassa sattāhe sāmaṇerassāti ettha ṭīkāyaṁ ‘‘idaṁ sappiṁ tuyhaṁ vikappemī’’tiādinā tesaṁ tesaṁ nāmaṁ gahetvā sammukhāparammukhāvikappanavasena atthaṁ dassetvā taṁ sādhayantehi avikappite vikappitasaññī nissaggiyaṁ pācittiya’’nti āpattivāre pāḷi āhaṭā. ‘‘Sace upasampannassa vikappeti, attano eva santakaṁ hoti, paṭiggahaṇampi na vijahatī’’ti dosaṁ vatvā anupasampannassa vikappane attasantakattābhāvo, paṭiggahaṇavijahanañca payojanaṁ vuttaṁ. Tattha vadāma – āpattivāre ‘‘avikappite’’tiādipāḷiyeva natthi, ‘‘anadhiṭṭhite adhiṭṭhitasaññī nissaggiyaṁ pācittiyaṁ, avissajjite vissajjitasaññī nissaggiyaṁ pācittiya’’ntiādinā (pārā. 624) pāḷiyā āgatattā tadanurūpameva anāpattivāre ‘‘adhiṭṭheti, vissajjetī’’tiādināva pāḷi āgatā. Yadi bhaveyya, vaṇṇanīyaṭṭhānatāya aṭṭhakathāya bhavitabbaṁ, na cettha aṭṭhakathāyaṁ vijjati. Anupasampannassa vikappane ca kathaṁ paṭiggahaṇaṁ vijahati sikkhāpaccakkhānādīsu chasu paṭiggahaṇavijahanakāraṇesu vikappanassa anantogadhattā, tasmā nāyamettha atthoti.",
  "tika-vin13t2:182": "Mayamettha evamatthaṁ bhaṇāma – vikappentassāti ettha vikappanaṁ saṁvidahanaṁ ‘‘cittasaṅkappo’’tiādīsu viya, ubhayattha pana upasaggehi nānattamattaṁ, tasmā antosattāhe sāmaṇerassa yassa kassaci vikappentassa saṁvidahantassa pariccāgasaññaṁ pariccāgacetanaṁ pariccāgādhippāyaṁ uppādentassa anāpattīti attho. Idañca mahāsumattheravādamolubbha vuttaṁ. Vuttañhi ‘‘tena cittenā’’tiādīsu pāḷivacanesu adhippāyaṁ dassentena, ‘‘idaṁ kasmā vuttaṁ. Evañhi antosattāhe datvā pacchā paṭilabhitvā paribhuñjantassa anāpattidassanattha’’nti (pārā. aṭṭha. 2.625). Mahāpadumatthero panāha ‘‘sattāhātikkantassa pana paribhoge anāpattidassanatthamidaṁ vutta’’nti (pārā. aṭṭha. 2.625). Ayameva vādo tesu sundarataro. Sattāhe makkhanādiṁ adhiṭṭhato ca aññassa dadatopi ca anāpattīti sambandho. Ādi-saddena abbhañjanādiṁ saṅgaṇhāti. Ayametthādhippāyo – sappiādiṁ abbhañjanādiṁ madhuṁ arumakkhanaṁ, phāṇitaṁ gharadhūpanaṁ adhiṭṭhato anāpattīti. Aññassāti upasampannassa vā anupasampannassa vā.",
  "tika-vin13t2:183": "102. Yāvakālikaādīni attanā saha saṁsaṭṭhāni sabbhāvaṁ gāhāpayantīti sambandho. Sabbhāvanti sassa attano bhāvo dvitte sabbhāvo, taṁ. Tasmāti yasmā evaṁ, tasmā. Evamudīritanti evaṁ ‘‘vikappentassa sattāhe’’tiādinā vuttaṁ. Ayamettha adhippāyo – yasmā attanā saṁsaṭṭhāni attano bhāvaṁ gāhāpayanti yāvakālikādīni, tasmā sattāhātikkāmitāni sattāhakālikāni pācittiyajanakāni saṁsaṭṭhāni attasaṁsaṭṭhānipi pācittiyajanakāni karontīti avikappanādimhi sati byatirekato pācittiyāpattiparidīpakaṁ ‘‘vikappentassā’’tiādikaṁ vākyattayaṁ vuttanti. Ṭīkāyaṁ pana ‘‘idāni vakkhamānaṁ sandhāya evanti vutta’’nti vuttaṁ. Taṁ vakkhamānassa atītaudīritattāyogato kathaṁ yujjatīti. Evamudīritanti vā pāḷiyaṁ aṭṭhakathāyañca evameva vuttanti attho. Eva-saddo avadhāraṇe.",
  "tika-vin13t2:184": "103-5. Idāni attasaṁsaṭṭhānaṁ yāvakālikādīnaṁ sabbhāvagāhāpanaṁ sarūpato dassetuṁ ‘‘pure’’tiādimāha. Tattha sattāhanti satta ahāni yassa taṁ sattāhaṁ, sattāhakālikaṁ. Ca-saddo aṭṭhānappayutto, so sattāhañca yāvajīvikañcāti yojetabbo. Sesakālikasammissanti sesehi tadahu paṭiggahitehi kālikehi yāvakālikayāmakālikasaṅkhātehi sammissaṁ. Pācittīti sannidhisikkhāpadena pācitti. Tadahu paṭiggahitanti tasmiṁyeva dine purebhattaṁ paṭiggahitaṁ. Tadahevāti tasmiṁyeva dine purebhattameva. Sesanti sattāhakālikaṁ yāvajīvikañca. Evanti yāme eva paribhuñjayeti vijānīyanti sambandho. Itaranti sattāhakālikato aññaṁ yāvajīvikaṁ.",
  "tika-vin13t2:185": "Kālikaniddesavaṇṇanā niṭṭhitā.",
  "tika-vin13t2:186": "9. Paṭiggāhaniddesavaṇṇanā",
  "tika-vin13t2:187": "106. Dātuṁ kāmetīti dātukāmo, tassa abhihāro īsakampi oṇamanādinābhiharaṇanti tappuriso, hatthassa pāso hatthapāso. Ruḷhīvasena tu aḍḍhateyyahattho hatthapāso nāma. So ca sace bhikkhu nisinno hoti, āsanassa pacchimantato paṭṭhāya, sace ṭhito, paṇhiantato paṭṭhāya, sace nipanno, yena passena nipanno, tassa pārimantato paṭṭhāya dāyakassa nisinnassa ṭhitassa vā ṭhapetvā pasāritahatthaṁ yaṁ āsannataraṁ aṅgaṁ, tassa orimantena paricchinditvā veditabbo. Eraṇakkhamanti thāmamajjhimena purisena eraṇassa ukkhipanassa khamaṁ yoggaṁ. Vatthusaddāpekkhaṁ napuṁsakattaṁ. Tidhā denteti kāyakāyappaṭibaddhanissaggiyānaṁ vasena tīhi pakārehi dāyake dadamāne. Tattha yena kenaci sarīrāvayavena antamaso pādaṅguliyāpi dīyamānaṁ kāyena dinnaṁ nāma hoti, kaṭacchuādīsu yena kenaci dīyamānaṁ kāyappaṭibaddhena, kāyato pana kāyappaṭibaddhato vā mocetvā hatthapāse ṭhitassa kāyena vā kāyappaṭibaddhena vā pātiyamānaṁ nissaggiyena payogena dinnaṁ nāma. Dvidhā gāhoti kāyakāyappaṭibaddhānaṁ vasena dvīhi pakārehi yehi kehici dīyamānassa gahaṇaṁ. Evaṁ paṭiggaho pañcaṅgoti yojanā. Pañcaṅgoti pañca aṅgāni yassāti bahubbīhi.",
  "tika-vin13t2:188": "107. Idāni aneraṇakkhame ca kismiñci kāyappaṭibaddhe ca paṭiggahaṇārohanaṁ dassetuṁ ‘‘asaṁhāriye’’tiādimāha. Tattha asaṁhāriyeti ānetumasakkuṇeyye phalakapāsāṇādimhi. Tatthajāteti tesuyeva rukkhādīsu jāte kiṁsukapaduminipaṇṇādike. Ciñcaādīnaṁ sukhume paṇṇeti sambandho. Tāni hi sandhāretuṁ na sakkonti. Tesaṁ pana sākhāsu vaṭṭati. Ādi-saddena ‘‘aṅga’’ntiādikaṁ saṅgaṇhāti. Vā-saddo samuccaye. Asayhabhāreti thāmamajjhimapurisena sahituṁ sandhāretuṁ asakkuṇeyye bhāre. Sabbesaṁ paṭiggaho ‘‘na rūhatī’’ti iminā sambandho.",
  "tika-vin13t2:189": "108. Idāni paṭiggahaṇavijahanaṁ dasseti ‘‘sikkhā’’tiādinā. Tattha sikkhāmaraṇaliṅgehīti sikkhāpaccakkhānena ca maraṇena ca liṅgaparivattanena ca. Anapekkhavisaggatoti natthi apekkho etassāti anapekkho, sova visaggo, tato ca. Acchedāti corādīhi acchinditvā gahaṇena. Anupasampannadānāti anupasampannassa dānena. Ca-saddo sabbattha ānetabbo. Gāhoti paṭiggahaṇaṁ. Upasammatīti vijahati.",
  "tika-vin13t2:190": "109-10. Idāni appaṭiggahitaṁ paribhoge dosaṁ dassetuṁ ‘‘appaṭiggahita’’ntiādimāha. Tattha sabbanti catukālikapariyāpannaṁ sakalampi. Idāni appaṭiggahetvā paribhuñjitabbaṁ dassetuṁ ‘‘suddha’’ntiādimāha. Tattha suddhaṁ nātibahalaṁ udakañca tathā aṅgalaggaṁ avicchinnaṁ danta…pe… gūthakañca loṇa…pe… karīsakañca kappateti sambandho. Tattha suddhanti rajareṇūhi aññarasena ca asammissatāya parisuddhaṁ. Nātibahalanti yaṁ kasitaṭṭhāne bahalamudakaṁ viya mukhe vā hatthe vā na laggaṁ, taṁ. Avicchinnanti aṅgato vicchinditvā na gataṁ. Dantāni ca akkhīni ca kaṇṇañca dantakkhikaṇṇaṁ pāṇyaṅgattā, tassa gūthakanti tappuriso. Loṇaṁ sarīruṭṭhitaṁ. Siṅghāṇīti siṅghāṇikā. Vicchinnaṁ na paṭiggahetabbaṁ.",
  "tika-vin13t2:191": "111. Idāni ‘‘gūthā’’tiādinā kālodissaṁ dasseti. Tathāvidheti sappadaṭṭhakkhaṇādike tathāvidhe kāle. Tathā tādiso vidho kālo etassāti bahubbīhi. Seveyyāti sevanaṁ kareyya, paribhuñjeyyāti vuttaṁ hoti. Asante kappakāraketi ettha dubbacopi asamatthopi kappiyakārako asantapakkheyeva tiṭṭhatīti veditabbo. Kālodissattā pana chārikāya asati alladāruṁ rukkhato chinditvā kātuṁ, mattikāya asati bhūmiṁ khaṇitvāpi mattikaṁ gahetuṁ vaṭṭati.",
  "tika-vin13t2:192": "112.Durūpaciṇṇeti duṭṭhuṁ upaciṇṇaṁ āmaṭṭhaṁ durūpaciṇṇaṁ. Sace bhikkhu appaṭiggahitaṁ sāmisaṁ bhājanaṁ ṭhitaṭṭhānato apanetvā āmasati, pidhānaṁ āmasati, upari ṭhitakacavarādiṁ chaḍḍeti, tatthajātakaphaliniyā sākhāya vā valliyā vā gahetvā vā cāleti, durūpaciṇṇaṁ nāma hoti. Tasmiṁ dukkaṭanti sambandho. Phalarukkhaṁ pana apassayituṁ vā tattha kaṇṭakaṁ vā bandhituṁ vaṭṭati. Araññe patitaambaphalādiṁ ‘‘sāmaṇerassa dassāmī’’ti āharitvā dātuṁ vaṭṭati. Rajokiṇṇeti rajasā okiṇṇe, tasmiṁ pattādike yaṁ kiñci paṭiggaṇhato vinayadukkaṭaṁ hotīti attho. Sace piṇḍāya carantassa patte rajaṁ patati, paṭiggahetvā bhikkhā gaṇhitabbā . ‘‘Paṭiggahetvā dethā’’ti vuttepi ākiranti, hatthato amocenteneva paṭiggāhāpakassa santikaṁ netvā paṭiggahetabbaṁ. Sace mahāvāto tato tato rajaṁ pāteti, na sakkā hoti bhikkhaṁ gahetuṁ, ‘‘anupasampannassa dassāmī’’ti suddhacittena ābhogaṁ katvā gaṇhituṁ vaṭṭati. Taṁ pana tena dinnaṁ vā vissāsena vā paṭiggahetvā paribhuñjituṁ vaṭṭati.",
  "tika-vin13t2:193": "Athāti vakkhamānārambhe. Uggahappaṭiggaheti uggahitthāti uggaho, uggahitaṁ, tassa paṭiggaho, tasmiṁ. Appaṭiggahitabhāvaṁ jānato attanā eva uggahetvā gahaṇeti adhippāyo. Mātāpitūnaṁ atthāya pana appaṭiggahetvā telādīni, chāyatthāya sākhādīni vā gahetvā pacchato bhuñjitukāmatāya paṭiggahetvā paribhuñjituṁ vaṭṭati. Ucchuādīsu phālitesu malaṁ na paññāyati, mūlabhesajjādīni pisantānaṁ vā koṭṭentānaṁ vā nisadanisadapotakaudukkhalamusalāni khīyanti, dantantare laggaṁ sukhumaāmisaṁ hoti, raso na paññāyati, abbohārikaṁ. Antovuttheti akappiyakuṭiyā chadanabbhantare vuttheti attho. Sayaṁpakketi attanā yattha katthaci pakke. Sace vāsiādiṁ tāpetvā takkādīsu pakkhipati, ettāvatāpi sāmapākato na muccati. Purimakālikadvaye punapākañhi ṭhapetvā yaṁ kiñci āmisaṁ bhikkhuno pacituṁ na vaṭṭati. Sacepissa uṇhayāguyā sulasipaṇṇādīni vā siṅgiveraṁ vā pakkhipanti, cāletuṁ na vaṭṭati. Uttaṇḍulaṁ bhattaṁ labhitvā pidahituṁ na vaṭṭati. Antopakketi akappiyakuṭiyā anto pakke. Sabbattha dukkaṭanti sambandho.",
  "tika-vin13t2:194": "Paṭiggāhaniddesavaṇṇanā niṭṭhitā.",
  "tika-vin13t2:195": "10. Akappiyamaṁsaniddesavaṇṇanā",
  "tika-vin13t2:196": "113-4. Manussahatthiassānañca …pe… uragassa ca yaṁ maṁsañca, yaṁ uddissakatamaṁsañca, appaṭivekkhitaṁ yañca maṁsaṁ, tesu maṁsesūti evaṁ yojetvā attho veditabbo. Tattha sīsagīvātaraṅgena carantā acchavisesāva taracchā. Uragassāti iminā sabbāpi dīghajāti saṅgahitā. Uddissakatamaṁsanti bhikkhuṁ uddisitvā kataṁ uddissakataṁ, tañca taṁ maṁsañca. Ettha ca maṁsa-ggahaṇena macchānampi gahaṇaṁ veditabbaṁ upalakkhaṇavasena, ca-saddena vā. Pañcasupi sahadhammikesu yaṁ kiñci uddissakataṁ sabbesampi na kappati, tampi adiṭṭhaasutaaparisaṅkitatāya tikoṭiparisuddhaṁ vaṭṭati. Appaṭivekkhitanti anupaparikkhitaṁ, anāpucchitanti attho. Āpattibhīrukena hi rūpaṁ sallakkhentenāpi pucchitvā paṭiggahetabbaṁ paribhuñjitabbañca. Manussānaṁ maṁsesu thullaccayanti yojanā. Thūlo accayo etthāti rasse, dvitte ca thullaccayaṁ. Pārājikasaṅghādisesehi ṭhapetvā ito adhikaṁ vajjaṁ natthi. Sesesūti avasesesu ekādasasu.",
  "tika-vin13t2:197": "115. Idāni manussādīnaṁ aṭṭhiādīnipi akappiyānīti dassetuṁ ‘‘aṭṭhipī’’tiādimāha. Pi-saddo ‘‘lohita’’ntiādīsupi anuvattetabbo. Esanti manussādīnaṁ dasannaṁ. Vasāsu pana ekā manussavasā na vaṭṭati. Khīrādīsu akappiyaṁ nāma natthi. Uddissakataṁyeva sacittakanti yojanā. Sacittakanti uddissakatabhāvajānanacittena saha vattatīti sacittakaṁ. Vatthuvītikkamavijānanacittena hi sacittakattaṁ. Ettha ca sacittakattaṁ āpattiyā eva, na ca maṁsassa, tathāpi maṁsasīsena āpatti eva vuttāti viññātabbanti.",
  "tika-vin13t2:198": "Akappiyamaṁsaniddesavaṇṇanā niṭṭhitā.",
  "tika-vin13t2:199": "11. Nissaggiyaniddesavaṇṇanā",
  "tika-vin13t2:200": "116-7. Rūpiyena arūpiyaṁ rūpiyañca itarena rūpiyañca parivatteyyāti sambandho. Tattha rūpiyenāti rūpiyasaṅkhātena nissaggiyavatthunā. Arūpiyanti arūpiyasaṅkhātaṁ dukkaṭavatthuṁ kappiyavatthuñca. Itarenāti arūpiyena. Nissaggīti nissajjanaṁ nissaggo, pubbabhāge kattabbassa vinayakammassetaṁ nāmaṁ. Nissaggo assa atthīti nissaggi, kiṁ taṁ? Pācittiyaṁ. Rūpiyassa mūlaggahaṇe pana rūpiyappaṭiggahaṇasikkhāpadena nissaggiyaṁ pācittiyaṁ.",
  "tika-vin13t2:201": "Idāni rūpiyādiṁ dassetuṁ ‘‘idhā’’tiādi āraddhaṁ. Tattha kahā…pe… māsakaṁ idha rūpiyanti sambandho. Tattha kahāpaṇo nāma suvaṇṇamayo vā rajatamayo vā etarahi pakatikahāpaṇo vā. Sajjhūti rajataṁ. Siṅgīti suvaṇṇabhedo, tathāpi cettha sāmaññena suvaṇṇamadhippetaṁ. Vohārūpagamāsakanti vohāraṁ kayavikkayaṁ upagacchatīti vohārūpagaṁ, tañca taṁ māsakañca. Taṁ pana samuṭṭhāpitarūpañca asamuṭṭhāpitarūpañca lohadāruādimayaṁ vuccati. Idha rūpiyanti imasmiṁ sikkhāpade rūpiyaṁ nāmāti attho. Vatthamuttādi kappaṁ dukkaṭavatthuñca itaranti yojanā. Tattha vatthañca muttā ca ādi yassāti samāso. Ādi-saddo paccekaṁ yojetabbo ‘‘vatthādi muttādī’’ti. Tattha paṭhamena ādi-saddena kappāsasuttāparaṇṇādikaṁ yaṁ kiñci kappiyavatthuṁ, dutiyena maṇi saṅkho silā pavāḷaṁ lohitaṅko masāragallaṁ sattadhaññāni dāsidāsakhettavatthupupphārāmaphalārāmādayoti idaṁ dukkaṭavatthuṁ saṅgaṇhāti. Vatthādikappiyavatthuṁ, muttādidukkaṭavatthuñca itaraṁ aññaṁ arūpiyaṁ nāmāti attho.",
  "tika-vin13t2:202": "118. Ettāvatā rūpiyasaṁvohāraṁ dassetvā idāni kappiyabhaṇḍe kayavikkayaṁ dassetumāha ‘‘ima’’ntiādi. Tattha ‘‘imaṁ gahetvā imaṁ dehi, imaṁ kara, imaṁ ānayā’’ti vā ‘‘imaṁ bhutvā imaṁ dehi, imaṁ kara, imaṁ ānayā’’ti vā ‘‘imaṁ demi, imaṁ dehi, imaṁ kara, imaṁ ānayā’’ti vā kayavikkaye samāpanne nissaggīti yojanā. Tattha imanti taṇḍulādiṁ. Bhutvāti odanādiṁ bhuñjitvā. Imaṁ dehīti etaṁ vatthādikaṁ dehi. Imaṁ karāti etaṁ rajanapacanādiṁ karohi. Imaṁ ānayāti etaṁ rajanakaṭṭhādiṁ ānehi. Imaṁ demīti etaṁ vatthādikaṁ tava demi. Samāpanneti kate. Tasmā kappiyaṁ bhaṇḍaṁ parivattentena aññātakehi saddhiṁ ‘‘imaṁ dehī’’ti vadato viññatti, ‘‘imaṁ gaṇhāhī’’ti vadato saddhādeyyavinipātanaṁ, ‘‘iminā imaṁ dehī’’ti vadato kayavikkayanti vuttā tisso āpattiyo. Mātāpitūhi pana saddhiṁ kayavikkayamattaṁ mocentena parivattetabbaṁ. Ayañhi kayavikkayo ṭhapetvā pañcasahadhammike avasesehi gihipabbajitehi na vaṭṭati. Sace pana navakammāni kāreti, aṭṭhakathāpamāṇena pācittiyamattaṁ desetabbaṁ.",
  "tika-vin13t2:203": "119-120. Idāni pariṇāmanavasena āpattibhedaṁ dassetuṁ ‘‘attano’’tiādi āraddhaṁ. Tatthāyaṁ piṇḍattho – saṅghassa nataṁ lābhaṁ attano pariṇāmeyya, nissaggi. Aññato puggalassa pariṇāmeyya, pācitti. Aññassa saṅghassa vā cetiyassa vā pariṇāmeyya, dukkaṭaṁ. Aññassa puggalassa vā cetiyassa vā nataṁ lābhaṁ attano vā saṅghassa vā aññapuggalassa vā aññacetiyassa vā pariṇāmeyya, dukkaṭanti yojanā. Tattha natanti kāyena vā vacasā vā ninnaṁ kataṁ. Lābhanti labhitabbaṁ cīvarādi. Aññato aññasmiṁ puggale vā cetiye vā, cetiye pana dukkaṭaṁ. Aññassāti cetiyādino antamaso sunakhassa. Aññato vāti cetiyādimhi vā. Saṅghassāti pana idaṁ kākakkhigoḷakañāyena ‘‘nataṁ pariṇāmeyyā’’ti ubhayattha parivattati. Nissaṭṭhaṁ sakasaññāya na dadeyya vā, dukkaṭanti sambandho. Aññathā aññena pakārena, theyyasaññāya na dadeyya ceti vuttaṁ hoti. Itaranti vatthuvasena aññaṁ pārājikaṁ thullaccayaṁ dukkaṭañca hotīti attho.",
  "tika-vin13t2:204": "Nissaggiyaniddesavaṇṇanā niṭṭhitā.",
  "tika-vin13t2:205": "12. Pācittiyaniddesavaṇṇanā",
  "tika-vin13t2:206": "121.Musā…pe… haraṇeti nimittatthe bhummavacanaṁ, tassa ‘‘pācitti vuttā’’ti iminā sambandho. Evaṁ sabbattha. Musāvādeti nipātena saddhiṁ tappuriso. Pubbepi jānitvā vacanakkhaṇepi jānantassa musābhaṇananimittanti attho. Bhaṇanañca nāma idha abhūtassa vā bhūtataṁ, bhūtassa vā abhūtataṁ katvā kāyena vā vācāya vā viññāpanappayogo. Pārājikasaṅghādisesācāravipattiyo amūlikāya codentassa yathākkamaṁ saṅghādisesapācittiyadukkaṭāni. Anupadhāretvā sahasā bhaṇantassa, ‘‘aññaṁ bhaṇissāmī’’ti aññaṁ bhaṇantassa yassa bhaṇati, so na suṇāti, tassa ca anāpatti.",
  "tika-vin13t2:207": "Omasati amanāpatāya kaṇṇesu vijjhati viya etena, omasati vāti omaso, so cāyaṁ vādoca, tasmiṁ. Dīgho pana gāthābandhavasena. Evaṁ sabbattha. Hīnukkaṭṭhesu ca jātināmagottavayakammasippaābādhaliṅgakilesaāpattiakkosasaṅkhātesu dasasu bhūtena vā abhūtena vā ‘‘khattiyosi, caṇḍālosī’’tiādinā kāyena vā vācāya vā anaññāpadesena bhikkhuno khuṁsetukāmatāya akkosavacaneti attho. ‘‘Santi idhekacce caṇḍālā’’tiādinā aññāpadesena vā ‘‘corosi, vikārīsi, mātughātakosī’’tiādīhi pāḷimuttapadehi vā bhikkhussa, yathā vā tathā vā anupasampannaṁ, parammukhā pana sabbampi akkosantassa dukkaṭaṁ. Kevalaṁ davakamyatāya vadato pana sabbattha dubbhāsitaṁ.",
  "tika-vin13t2:208": "Pesuññaharaṇeti pisuṇassa bhāvo pesuññaṁ. Attano piyakamyatāya vā parassa paresu bhedādhippāyena vā jātiādīhi omasantassa bhikkhuno vacanaṁ sutvā bhikkhussa tassa pesuññassa haraṇe. Anupasampannassa haraṇe dukkaṭaṁ. Padaṁ padaṁ padaso, vicchāyaṁ so, koṭṭhāsena koṭṭhāsenāti attho. Saṅgītittayāruḷho tipiṭakadhammo, anāruḷho ca rājovādādiko dhammo nāma, tena saha padasoti nipātassa tatiyātappuriso. Padasodhammeti ekakkharādinā koṭṭhāsena koṭṭhāsena anupasampannena saddhiṁ yathāvuttadhammabhaṇaneti attho. Padasodhammabhaṇanañhi padasodhamma-saddena upacārena vuttaṁ. Anupasampannena saddhiṁ ekato uddesaggahaṇe sajjhāyakaraṇe, taṁsantike uddesaggahaṇādike ca tena saddhiṁ ekato yebhuyyena paguṇaṁ ganthaṁ bhaṇantassa osārentassa khalitaṭṭhāne ‘‘evaṁ bhaṇāhī’’ti ekato bhaṇantassapi anāpatti.",
  "tika-vin13t2:209": "Antamaso vatthādinā yena kenaci sabbacchannaṁ chadanaṁ anāhacca diyaḍḍhahatthubbedhenāpi sabbaparicchinnaṁ yebhuyyenachannaṁ yebhuyyenaparicchinnañca senāsanaṁ agāranti adhippetaṁ. Tatraṭṭho pana bhikkhuṁ ṭhapetvā antamaso pārājikavatthubhūto tiracchānagatopi antamaso tadahujātā itthīpi upacārato agāra-saddena vuccati. Saha agārenāti sāgāro, bhikkhu. Upacāreneva ca pana anupasampannena, mātugāmena ca saha seyyakappanaṁ sāgārabhāvo nāmāti gahetabbaṁ. Saṅghasammataṁ senāsanapaññāpakādibhedaṁ upasampannaṁ ayasakāmā hutvā bhikkhūhi yena ca ujjhāpenti avajānāpenti avaññāya olokāpenti, lāmakato vā cintāpenti, taṁ vacanaṁ ujjhāpanakaṁ. Yena khīyanti sabbattha tassa avaṇṇaṁ pakāsenti, taṁ khīyanaṁ.",
  "tika-vin13t2:210": "122.Talanti hatthatalamadhippetaṁ. Taggahaṇena pana kāyova talaṁ. Sattīti kāyappaṭibaddhā satti āvudhaviseso, upalakkhaṇattā pana sabbampi kāyappaṭibaddhaṁ satti. Talañca satti ca talasatti. Idha pana kopena bhikkhussa talasattiuggiraṇaṁ talasatti. Sace pana viraddho pahāraṁ deti, na paharitukāmatāya dinnattā dukkaṭaṁ, paharitukāmatāya pācittiyaṁ, anupasampanne dukkaṭaṁ, mokkhādhippāyassa anāpatti.",
  "tika-vin13t2:211": "Paññattena vadato upasampannassa vā tena vuccamānadhammassa vā anādarakaraṇaṁ anādaro. Anupasampannassa tena vuccamānassa vā upasampannena, parena vā apaññattena vā vuccamānassa anādare dukkaṭaṁ.",
  "tika-vin13t2:212": "‘‘Ūnavasso tvaṁ maññe’’tiādinā bhikkhuno kukkuccassa uppādanaṁ anupasampannassa dukkaṭaṁ.",
  "tika-vin13t2:213": "Anāpucchā gāmappavesaneti pakativacanena pucchitumanurūpaṁ antoupacārasīmāya dassanūpacāre bhikkhuṁ disvā ‘‘vikāle gāmappavesanaṁ āpucchāmī’’ti anāpucchitvā vikāle gāmappavesane. Dīgho pana sandhivasena. Āpadāsu anāpatti.",
  "tika-vin13t2:214": "Paramparabhojaneti paro ca paro ca paramparā ma-kāro sandhivasena, tasmā paramparā uppattavisayaapādānavacanaṁ, parato parato laddhā bhuñjaneti attho. Ayamettha adhippāyo – pañcahi bhojanehi nāmaṁ gahetvā nimantitassa yena yena paṭhamaṁ nimantito, tassa tassa bhojanato uppaṭipāṭiyā, ‘‘mayhaṁ bhattapaccāsaṁ tuyhaṁ dammī’’ti vā ‘‘vikappemī’’ti vā ādinā sammukhā vā parammukhā vā avikappetvā vā aññato aññato pañcabhojanādīni laddhā bhuñjamāneti. Gilānacīvaradānacīvarakārasamaye anāpatti.",
  "tika-vin13t2:215": "123. Seyyaṁ senāsanāni vā anuddharitvā gamaneti sambandho. Vā-saddo samuccaye. Tattha ‘‘bhisi cimilikā uttarattharaṇaṁ bhūmattharaṇaṁ taṭṭikā cammakkhaṇḍo nisīdanaṁ paccattharaṇaṁ tiṇasanthāro paṇṇasanthāro’’ti (pāci. 116) vuttāsu dasasu seyyāsu ekampi attano vassaggane gahetvā saṅghike sabbappaṭicchanne gutte senāsane santharitvā vā santharāpetvā vā yathā ṭhapitaṁ upacikādīhi na khajjati, tathā ṭhapanavasena anuddharitvā parikkhittassa ārāmassa parikkhepaṁ, aparikkhittassa upacāraṁ atikkamitvā gamane ca, tathā mañcapīṭhatisikocchasaṅkhātāni senāsanāni vassakāle ajjhokāse santharitvā vā santharāpetvā vā anupasampannena anuddharitvā thāmamajjhimassa purisassa leḍḍupātaṁ atikkamitvā gamane cāti attho. Yathāvuttato pana aññattha dukkaṭaṁ.",
  "tika-vin13t2:216": "Itthiyā addhānagamaneti ‘‘gacchāma bhagini, gacchāma ayyā’’ti aññamaññaṁ saṁvidahitvā ‘‘ajja vā sve vā’’tiādinā niyamitakālavisaṅketaṁ akatvāpi dvāravisaṅketaṁ maggavisaṅketaṁ katvāpi itthiyā saddhiṁ addhānamaggagamaneti attho.",
  "tika-vin13t2:217": "Ekekāya nisīdaneti ekena ekāti ekekā, tassā nisajjāyāti attho. Ekena saha ekissā nisajjaṁ vinā ekāya saha ekassa nisajjaṁ nāma natthīti ekāya saha ekassa nisajjāyaṁ sati nisinnassa bhikkhuno pācittiyanti adhippāyo. ‘‘Ekāyekanisīdane’’ti vā pāṭho.",
  "tika-vin13t2:218": "124. Rūpādīnaṁ upasaṁhārena, bhayānakakathākathanena vā upasampannassa bhiṁsāpane. Anupasampannassa dukkaṭaṁ.",
  "tika-vin13t2:219": "Ākoṭane upasampannassa antamaso uppalapattenāpi pahāradāne. Anupasampannassa antamaso tiracchānagatassapi dukkaṭaṁ. Mokkhādhippāyassa anāpatti.",
  "tika-vin13t2:220": "Saṅghamajjhe vinayadharena anuyuñjiyamānassa pucchitato aññassa vādo aññena aññaṁ paṭicaraṇaṁ aññavādo. Tatheva pucchiyamānassa akathetukāmatāya vihesanaṁ tuṇhībhāvo vihesā. Aññavādakassa vihesakassa ca ñattidutiyakammena aññavādakavihesakakamme kate puna aññavāde vihesāya pācittiyaṁ. Anāropite pana kamme dukkaṭaṁ. Kiñci vītikkamaṁ disvā ‘‘āvuso, idaṁ nāma tayā kata’’nti vutte taṁ na kathetukāmo tuṇhībhūto saṅghaṁ vihesetīti vihesako. Anācāraṁ ācaritvā saṅghamajjhe āpattiyā, vatthunā vā anuyuñjiyamāne taṁ akathetukāmo ‘‘ko āpanno, kismiṁ āpanno’’tiādinā nayena aññehi vacanehi taṁ vacanaṁ paṭicchādento yo aññaṁ vadati, ayaṁ aññavādako nāma.",
  "tika-vin13t2:221": "Duṭṭhullaṁ nāma pārājikasaṅghādisesā, idha pana saṅghādisesova. Pakāso ca chādo ca pakāsachādo, duṭṭhullassa pakāsachādoti tappuriso. Abhiṇhāpattikassa bhikkhuno āyatiṁ saṁvaratthāya āpattipariyantaṁ kulapariyantañca katvā vā akatvā vā tikkhattuṁ apaloketvā kātabbaṁ. Bhikkhusammutiṁ ṭhapetvā anupasampannassa ‘‘ayaṁ asuciṁ mocetvā saṅghādisesaṁ āpanno’’tiādinā nayena vatthunā saddhiṁ āpattiṁ ghaṭetvā tassa duṭṭhullassa pakāsane ārocane ca, tasseva yena kenaci upāyena ñatvā chādane ca, aduṭṭhullārocane chādane ca, anupasampannassa pana purimapañcamasikkhāpade itarā duṭṭhullepi dukkaṭaṁ.",
  "tika-vin13t2:222": "Hāsodaketi ettha hāse udaketi padavibhāgo veditabbo. Yena kenaci sarīrāvayavena hasādhippāyassa upakacchakādīsu hāse phusane. Hāsanimittañhi phusanaṁ hāso. Anupasampanne dukkaṭaṁ. Udake hāseti uparigopphake udake hasādhippāyassa ummujjananimujjanena kīḷāya. Kīḷā hi idha hāsoti vutto. Nāvāya kīḷato, hatthādinā kaṭṭhādinā vā udakaṁ hanato antamaso bhājanagatakañjikādīnipi khipanakīḷāya kīḷato dukkaṭaṁ. Ahasādhippāyassa anāpatti.",
  "tika-vin13t2:223": "Nicchubhane vihārāti saṅghikavihārato bhikkhuno nikkaḍḍhananikkaḍḍhāpane. Ettha ca ekappayoge ekā, nānāpayoge dvāragaṇanāya āpattiyo. Puggalikanikkaḍḍhane, tassa parikkhāranikkaḍḍhane, anupasampannassa pana tassa parikkhārassa vā nikkaḍḍhane dukkaṭaṁ. Na sammāvattantānaṁ antevāsikasaddhivihārikānaṁ vā nikkaḍḍhane, attano vissāsikassa vihārā nikkaḍḍhane, bhaṇḍanakārakassa pana sakalasaṅghārāmato nikkaḍḍhane anāpatti.",
  "tika-vin13t2:224": "Anupakhajja sayaneti ‘‘vuḍḍho, gilāno, saṅghena dinno’’ti jānitvā mañcapīṭhānaṁ vā tassa bhikkhuno pavisantassa vā nikkhamantassa vā upacāraṁ anupakhajja anupavisitvā saṅghike vihāre ‘‘yassa sambādho bhavissati, so pakkamissatī’’ti adhippāyena nisīdananisajjanavasena sayane. Puggalike dukkaṭaṁ.",
  "tika-vin13t2:225": "Ettha ca pācittīti uddisitvā kānici pasiddhāni dassitāni. Avuttāni pana tādisāni imināva sāmaññavacanena saṅgahetvā veditabbāni. Kathaṁ? Acelakādiaññatitthiyānaṁ yassa kassaci āmisassa sahatthā dāne ca, sappinavanītatelamadhuphāṇitamacchamaṁsakhīradadhisaṅkhātānaṁ paṇītabhojanānaṁ attano atthāya viññāpetvā bhuñjane, rāgapariyuṭṭhitaitthipurisassa yogge kule anupavisitvā nisajjanakappane, pañcannaṁ bhojanānaṁ aññatarena nimantito tasmiṁ bhutte vā abhutte vā santaṁ bhikkhuṁ anāpucchitvā purebhattaṁ pacchābhattaṁ vā yasmiṁ kule nimantito, tato gilānacīvaradānakārasamayaṁ ṭhapetvā aññasmiṁ aññakulappavesane, ṭhapetvā ekadivasaṁ aññasmiṁ dine āvasathapiṇḍassa agilānena hutvā bhuñjane, rattiparicchedaṁ vā bhesajjaparicchedaṁ vā katvā pavāritato uttari aññatra puna pavāraṇāya aññatra niccappavāraṇāya viññāpane, aññatra tathārūpapaccayā gāmato nikkhantasenādassanāya gamane, paccayenapi gantvā tirattato uttari senāya vāse, tassa ca vasantassa yuddhaṭṭhānabalagaṇaṭṭhānasenānivesaanīkadassanatthaṁ gamane, piṭṭhādīhi katamajjasaṅkhātasurāya, pupphādīhi kataāsavasaṅkhātamerayassa ca pāne, padīpujjalapattapacanādikāraṇaṁ vinā visibbitukāmatāya agilānassa aggino jālanajālāpane, kappabinduṁ anādāya navacīvaraparibhoge, sāmaṁ cīvaraṁ vikappetvā apaccuddhāya paribhoge, bhikkhusantakapattādino antamaso hasādhippāyenapi apanidhāne apanidhāpane, sañcicca tiracchānagatassa jīvitavoropane, sañcicca yathādhammaṁ nihatādhikaraṇassa punakammāya ukkoṭane, sañcicca theyyasatthena saddhiṁ saṁvidhāya ekaddhānagamane, bhikkhūhi sikkhāpadehi vuccamānassa aññaṁ avicāretvā ‘‘na tattha sikkhissāmī’’ti bhaṇane, sikkhāpadavivaṇṇane, imesaṁ ‘‘sutvā oramissāmī’’ti adhippāyaṁ vinā vivādāpannānaṁ upassutiṭṭhāne, dhammikānaṁ kammānaṁ chandaṁ datvā pacchā khīyanadhammāpajjane, saṅghe vinicchaye vattamāne chandaṁ adatvā pakkamane, samaggena saṅghena cīvaraṁ datvā pacchā khīyanadhammāpajjane, aññatra ajjhārāmā ajjhāvasathā vā ratanassa vā ratanasammatassa vā uggaṇhanauggahāpane pācittiyanti.",
  "tika-vin13t2:226": "Pācittiyaniddesavaṇṇanā niṭṭhitā.",
  "tika-vin13t2:227": "13. Samaṇakappaniddesavaṇṇanā",
  "tika-vin13t2:228": "125.Samaṇakappāti samaṇavohārā. Bhavanti, ahesunti vā bhūtā, vattamāne, bhūte vā tappaccayo. Viruḷhamūlādibhāvaṁ āpajjitvā vaḍḍhamānakānaṁ, vaḍḍhitvā mahantabhāvaṁ pattānañca rukkhalatādisaṅkhātānaṁ bhūtānaṁ gāmo, bhūtā eva vā gāmo samūho bhūtagāmo. Tassa samārambho chedanaphālanādi, tasmiṁ. Nimittatthe cetaṁ bhummaṁ, taṁhetu pācittiyaṁ hotīti attho. Katakappiyaṁ samaṇakappiyaṁ bhaveti sambandho. Tattha kataṁ kappiyaṁ yassāti bahubbīhi. Kenāti āha ‘‘nakhenā’’tiādi.",
  "tika-vin13t2:229": "126. Idāni yassa samārambho, taṁ bhūtagāmaṁ vibhajitvā dassetuṁ ‘‘sa mūlā’’tiādi āraddhaṁ. Soti bhūtagāmo. Bhavituṁ uppajjituṁ payojetīti kāritantā tappaccayo, pabhāvito uppāditoti attho. Atha vā pabhavanaṁ pabhavo, uppatti, sova pabhavo, pabhāvaṁ karotīti nāmadhātuto kattari tappaccayo, pabhāvito uppannoti attho. Mūlañca khandho ca bījañca aggañca phaḷu ca mūla…pe… phaḷūni. Phaḷu nāma pabbaṁ. Tāniyeva bījāni, tehi pabhāvito uppādito, atha vā tehi avadhibhūtehi, kāraṇabhūtehi vā pabhāvito uppannoti kamena vikappadvaye samāsadvayaṁ veditabbaṁ. Tattha mūlabījaṁ nāma haliddisiṅgiverādi.",
  "tika-vin13t2:230": "Khandhabījaṁ nāma assatthanigrodhādi. Bījabījaṁ nāma pubbaṇṇāparaṇṇādi. Aggabījaṁ nāma hiriverādi. Phaḷubījaṁ nāma ucchunaḷādi. Tattha mūlabījādīni pañca bījagāmo. Tannibbatto rukkhalatādi bhūtagāmo.",
  "tika-vin13t2:231": "Idāni tesu bījagāmasamārambhe dukkaṭaṁ dasseti aparaddhena. Bhūtagāmaviyojitaṁ bījaṁ ārambhe dukkaṭanti sambandho. Bhūtagāmato viyojitanti tappuriso. Bījanti bhūmiyaṁ ropitamaropitampi niggatavidatthimattapattavaṭṭipi mūlabījāni. ‘‘Ārambhe’’ti kitakapaccayassa yoge avutte kammani chaṭṭhuppattiyaṁ vikappena ubhayattha dutiyā. Ārambheti samārambhe. Tasmā ‘‘imaṁ pupphaṁ phalaṁ vā jāna, imaṁ kappiyaṁ karohī’’tiādinā kappiyavacanena bhūtagāmato viyojitaṁ bījajātaṁ bījagāmaparimocanatthaṁ puna kappiyaṁ kārāpetvā paribhuñjibhabbaṁ. ‘‘Anujānāmi, bhikkhave, pañcahi samaṇakappehi phalaṁ paribhuñjituṁ aggiparijitaṁ satthaparijitaṁ nakhaparijitaṁ abījaṁ nibbattabījaññeva pañcama’’nti (cūḷava. 250) vuttesu pañcasu nakhaparijitādīni tīṇi dassitāni.",
  "tika-vin13t2:232": "127. Idāni avasiṭṭhāni dve dassetuṁ ‘‘nibbattabīja’’ntiādikaṁ paṭhamaddhaṁ āha. Tattha nibbattabījanti nibbattaniyanti nibbattaṁ, nipubba vatu vattanetimasmā tappaccayo, nibbattaṁ bījaṁ yassa taṁ nibbattabījaṁ, bījaṁ nibbattetvā visuṁ katvā paribhuñjitabbaṁ ambapanasādi. Nobījaṁ nāma taruṇambaphalādi. Idāni bījagāmabhūtagāmesu kappiyakaraṇappakārādivisesaṁ dassento ‘‘kaṭāhā’’tiādimāha. Tattha kaṭāhena baddhaṁ bījaṁ yesanti bāhirattho.",
  "tika-vin13t2:233": "128. Bhājane bhūmiyampi vā ekābaddhesu bījesu ekasmiñca kappiye kateti yojanā. Bījesūti bījagāmabhūtagāmesu . Bhūtagāmopi hi idha ‘‘bīja’’nti ruḷhīvasena vuccati.",
  "tika-vin13t2:234": "129.Nikkhitteti ṭhapite. Kappiyaṁ puna kareyyāti jātamūlapaṇṇabhāvato bhūtagāmattā bhūtagāmato parimocitaṁ bījagāmaparimocanatthaṁ puna kappiyaṁ kāreyyāti attho. Tenāha ‘‘bhūtagāmo hi so tadā’’ti. Hi-saddo hetumhi. Tadāti mūle ca paṇṇe ca jātakāle sace mūlamattaṁ sañjāyati, uparibhāge sace aṅkuro jāyati, heṭṭhābhāge chindituṁ vaṭṭati. Mūlamattesu vā pana paṇṇamattesu vā niggatesu sacepi ratanappamāṇāpi sākhā nikkhamanti, bījagāmasaṅgahitā honti.",
  "tika-vin13t2:235": "130. Udakasambhavo sevālo ca cetiyādīsu sevālo ca bhūtagāmovāti sambandho. Ādi-saddena pākārādiggahaṇaṁ. Yadi dve tīṇi paṇṇāni na jāyanti, aggabījasaṅgahaṁ gacchati. Sukkho pana sammajjitabbo. Mūlapaṇṇe viniggate bījopi bhūtagāmovāti sambandho. Paṇṇeti iminā aṅkuramattaṁ paṭikkhipati.",
  "tika-vin13t2:236": "131. Ghaṭādipiṭṭhe sevālo ca ahichattakamakuḷañca dukkaṭasseva vatthūnīti sambandho. Piṭṭheti iminā anto abbohārikoti dasseti. Phullanti phullitaṁ ahichattakaṁ. Abyavahārikanti āpattivohārayoggaṁ na hotīti attho.",
  "tika-vin13t2:237": "132. Allarukkhe lākhāniyyāsachattāni vikopiya gaṇhato tattha akkharaṁ chindato vāpi pācittīti sambandho. Tatthāti allarukkhe. ‘‘Vikopaya’’nti potthakesu pāṭho dissati, so apāṭho paṭhamantatāya kāraṇābhāvato. ‘‘Vikopiyā’’ti pana pāṭho gahetabbo. Vikopiyāti iminā avikopetvā gahaṇe anāpattīti dīpeti.",
  "tika-vin13t2:238": "133.Dārumakkaṭakādināti āṇiṁ koṭṭetvā dāruyantaṁ katvā tattha kaṇṭakaṁ olambenti, etaṁ dārumakkaṭakaṁ nāma. Ādi-saddena kaṇṭakabandhanādīnaṁ gahaṇaṁ. Tiṇādiṁ chindituṁ, gaṇṭhikaṁ kātuñca na kappatīti yojanā. Chinditunti chindanaṁ.",
  "tika-vin13t2:239": "134.Bhūtagāmaṁ vāti bhūtagāmaṁ vā. Bījaṁ vāti bījagāmaṁ vā. ‘‘Chinda vā’’tiādinā sabbattha vā-saddo yojetabbo. Paca vāti pacanaṁ karohīti vā. ‘‘Paṭa’’ iti vā pāṭho, tassa uppādehīti attho. ‘‘Imaṁ rukkhaṁ chindāhī’’tiādinā pana avatvā ‘‘rukkhaṁ chindā’’tiādinā aniyametvā vattuṁ vaṭṭati.",
  "tika-vin13t2:240": "135.Imanti etaṁ rukkhādiṁ. Imaṁ sodhehīti ettha iti-saddaṁ katvā attho vattabboti.",
  "tika-vin13t2:241": "Samaṇakappaniddesavaṇṇanā niṭṭhitā.",
  "tika-vin13t2:242": "14. Bhūminiddesavaṇṇanā",
  "tika-vin13t2:243": "136. Yāsu vutthaṁ pakkañca kappati, tā kappiyā bhūmiyo sammuti ca sammutikuṭi ca…pe… gahapati ca gahapatikuṭi cāti imā catasso hontīti yojetvā attho veditabbo. Tattha bhesajjakkhandhake (mahāva. 295) vuttāya uttidutiyakammavācāya, apalokanakammavasena vā sāvetvā sammā uttisampannaṁ karīyatīti sammuti, thambhānaṁ bhittipādānaṁ vā uggamanaṁ uddhaṁ katvā ṭhapanaṁ, ‘‘kappiyakuṭiṁ karomā’’ti vācāya sāvanañca antaṁ yassā sā ussāvanantā. Tathā ca vuttaṁ ‘‘thambhappatiṭṭhānañca vacanapariyosānañca samakālaṁ vaṭṭatī’’ti (mahāva. aṭṭha. 295). Nisādanaṁ pavisanaṁ sannivesanaṁ nisādo, gunnaṁ viya nisādo etissāti gonisādi. Bhikkhuṁ ṭhapetvā sesasahadhammikā sabbe ca devamanussā idha gahapatīti sāmaññena adhippetā. Ettha pana gahapatisambandhinī kuṭi dīghena gahapatī.",
  "tika-vin13t2:244": "‘‘Yaṁ pana akappiyabhūmiyaṁ sahaseyyappahonake gehe vuttha’’nti (mahāva. aṭṭha. 295) aṭṭhakathāvacanato yaṁ saṅgho ākaṅkhati vihāraṁ vā aḍḍhayogaṁ vā pāsādaṁ vā hammiyaṁ vā guhaṁ vā leṇādiṁ vā, tesampi sāmaññavacanaṁ viññāyatīti taṁtaṁlakkhaṇappattā sahaseyyappahonakā leṇādayo catūsveva kuṭīsu antogadhāti veditabbaṁ. Imāsu catūsu sahaseyyappahonake padese yaṁ saṅghikaṁ puggalikaṁ vā bhikkhusantakaṁ ekarattampi antovutthaṁ anupasampannena pakkañca yāvakālikaṁ yāmakālikañca antovutthaantopakkasaṅkhaṁ na gacchati, ko pana vādo itaradvaye. Taṁ pana akappiyabhūmiyampi vutthaṁ pakkañca vaṭṭati. Tena vuttaṁ ‘‘yāsu vutthaṁ pakkañca kappatī’’ti.",
  "tika-vin13t2:245": "137. Vāsatthāya kate saṅghike vā ekasantake vā sahaseyyappahonake gehe kappiyākuṭi laddhabbāti sambandho. Tattha vāsatthāyāti iminā avāsatthāya kataṁ nivatteti. Ekasantaketi ekassa bhikkhuno santake. Kappiyākuṭīti bhāvappadhānoyaṁ niddeso, na hi gehe gehaṁ laddhuṁ yujjatīti kappiyakuṭitāti attho. Dīgho pana gāthāvasena, kappiyā kuṭitāti vā visesanavasena daṭṭhabbaṁ. Sahaseyyappahonaketi ettha sahaseyyappahonakaṁ vāsāgāralakkhaṇe vuttalakkhaṇaṁ senāsanaṁ.",
  "tika-vin13t2:246": "138. Idāni tā kuṭiyo kamena dassetvā tattha paṭipajjitabbavidhiṁ, tāsaṁ sabbathāpagamañca dassetuṁ ‘‘gehe’’tiādimāha. Tattha ‘‘kappiyakuṭiṁ karoma, kappiyakuṭiṁ karomā’’ti evamīrayanti sambandho. Iṭṭhakā ca thambhā ca ‘‘iṭṭhakāthambhā’’ti vattabbe rasso. Iṭṭhakathambhā ādi yassa bhittipāsādassāti bahubbīhi. Pacchā paṭhamasaddena kammadhārayo. ‘‘Ṭhapeyya ce, sā ussāvanantikā’’ti evaṁ ce-sā-sadde yojetvā attho veditabbo.",
  "tika-vin13t2:247": "139. Sakalo aparikkhitto ārāmopi vāti sambandho. Senāsanaṁ parikkhittaṁ vā hotu, aparikkhittaṁ vā, na taṁ pamāṇaṁ.",
  "tika-vin13t2:248": "140. Aññehi kappiyakuṭiyā atthāya dinno vā tesaṁ santako vāti yojanā.",
  "tika-vin13t2:249": "141. Avirodhabhāvena kappanīyā kappā, kappa sāmatthiyamiccetasmā itthiyaṁ āpaccaye rūpaṁ, na kappā akappā, akappā ca sā kuṭi ceti akappakuṭi, tāya. Sappiādīti iminā sattāhakālikaṁ yāvajīvikañca gahitaṁ.",
  "tika-vin13t2:250": "142.Tehevāti akappakuṭiyaṁ vutthasappiādīhi eva saddhiṁ sattāhakālikasaṁsaṭṭhatāya ‘‘sattāhaṁ kappate’’ti vuttaṁ. Sāmiseti āmisasaṅkhātena purimadvayena sahite. Sāmapākatāti sāmaṁ attanā pāko etassāti sāmapākaṁ, sattāhakālikena saha pakkaṁ sāmisaṁ yāvajīvikaṁ, tassa bhāvo sāmapākatā. Sayaṁ pakkaṁ taṁ attanā saṁsaṭṭhatāya tampi āmisaṁ sāmapākagatikaṁ karotīti tassa sāmapākatā hotīti adhippāyo.",
  "tika-vin13t2:251": "143.Adhiṭṭhitāti patiṭṭhitā. Eva-saddo tiṭṭhatisaddassa ante daṭṭhabbo.",
  "tika-vin13t2:252": "144.Sabbesūti thambhādīsu sakalesu. Jahitaṁ vatthu kuṭibhūmi yassā jahitavatthukā. Parikkhitte jahitavatthukāti sambandho. Sesāti itarā dve kuṭiyo. Chadanavibbhamāti chadanassa vināsā. Etthāpi ‘‘jahitavatthukā’’ti ānetabbanti.",
  "tika-vin13t2:253": "Bhūminiddesavaṇṇanā niṭṭhitā.",
  "tika-vin13t2:254": "15. Upajjhācariyavattaniddesavaṇṇanā",
  "tika-vin13t2:255": "145. ‘‘Idaṁ tayā dukkataṁ, dubbhāsita’’ntiādīni vatvā codanato, attano vajjaṁ assarantassa satuppādavasena sāraṇato, sammā paṭipattiyaṁ sāraṇato pavattāpanato vā vajjāvajjaṁ upanijjhāyati bhusaṁ cintetīti upajjhā. Upajjhā eva upajjhāyo. ‘‘Evaṁ tayā buddhavacanaṁ sajjhāyitabbaṁ, evaṁ atikkamitabbaṁ, evaṁ paṭikkamitabba’’ntiādinā ācārasikkhāpane ācarati pavattatīti ācariyo. So ca nissayapabbajjāupasampadādhammācariyavasena catubbidho. Upajjhā ca ācariyo ca upajjhācariyā, te. Nissāya vasamānoti iminā nissayapabbajjāupasampadādhammantevāsikesu yo nissāya vasati, taṁ dasseti. Catūsu hi tesu nissayantevāsikena yāva ācariyaṁ nissāya vasati, tāvasabbaṁ ācariyavattaṁ kātabbaṁ, netarehi. Itarehi, nissayamuttakehipi yāva cīvararajanaṁ, tāva ca arativinodanādikañca vattaṁ kātabbaṁ. Anāpucchitvā pattacīvaradānādimhi pana etesaṁ anāpatti. Saddhivihārikassa pana upajjhāyānaṁ yāva cīvararajanaṁ, tāva ca arativinodanādikañca akarontassa nissayamuttakassāpi amuttakassāpi āpattiyeva. Ekaccassa pattadānādito paṭṭhāya amuttanissayasseva āpatti. Tesu majjhe dve ācariyassa yāvajīvaṁ bhārā. Itare pana yāva samīpe vasanti, tāvadeva, tasmā ācariyenāpi tesu sammā vattitabbaṁ, upajjhāyena saddhivihārikesu vattabbameva natthi. Supesaloti piyaṁ sīlamassāti pesalo, vuddhi, ya-lopena ī-kārassa attakaraṇena, suṭṭhu pesalo supesalo, sikkhākāmoti attho. ‘‘Dantakaṭṭha’’ntiādi ‘‘dade’’timassa kammaṁ. Dadeti sammā ādarena yathādhippāyaṁ dadeyyāti attho. Kāleti tadanurūpe kāle.",
  "tika-vin13t2:256": "146. Patte ca…pe… cīvare ca vattaṁ careti sambandho. Careti kareyya. Tattha nīcaṁ katvā sādhukaṁ aparighaṁsantena dhovanaṁ, muhuttaṁ uṇhe otāpanaṁ, ṭhapanaṭṭhānaṁ upaparikkhitvā cammādinā kenaci antarahitāya nikkhipanaṁ patte vattaṁ. Gāmaṁ pavisantānaṁ nivāsanakāyabandhanasaṅghāṭidānaṁ, dhovitvā sodakapattassa dānaṁ gāmappavese vattaṁ. Yadi ākaṅkhanti, parimaṇḍalaṁ nivāsetvā ca pārupitvā ca nātidūranaccāsanne gamanaṁ, pattapariyāpannaggahaṇañca gamane vattaṁ. Nivattente pana paṭhamataraṁ āgantvā āsanapaññāpanaṁ, pādodakādiupanikkhipanaṁ, pattacīvarappaṭiggahaṇaṁ āgame āgamane vattaṁ. Bhaṇantānaṁ antarā kathāanopātanaṁ sabbattha vattaṁ. Āsanapaññāpanaṁ, uṭṭhitesu āsanauddharaṇaṁ, pādapīṭhakathalānaṁ upanikkhipanaṁ, paṭisāmanañca āsane pādapīṭhe pādakathale ca vattaṁ. Dhotapādaṭṭhapanakaṁ pādapīṭhaṁ. Aññaṁ kathalaṁ. Upāhanā ca cīvarañcāti dvando, tasmiṁ. Sukkhaallacoḷehi puñchanaṁ upāhanāya vattaṁ. Sinnacīvarassa muhuttaṁ otāpanaṁ, caturaṅgulaṁ kaṇṇaṁ ussāretvā cīvarasaṁharaṇañca cīvare vattaṁ.",
  "tika-vin13t2:257": "147. Paribhojanīya…pe… passāvaṭṭhānisu ca vihārasodhane ca puna paññāpane ca vattaṁ tathāti sambandho. Vaccañca passāvo ca vaccapassāvā. Tiṭṭhati etthāti ṭhānī, kuṭi. Vaccapassāvānaṁ ṭhānīti tappuriso. Atha vā tiṭṭhati etthāti ṭhānaṁ, soyeva samāso, vaccapassāvassa ca patanaṭṭhānaṁ, taṁ assa atthīti iṭṭhagehādi. Paribhojanīyañca pānīyañca vaccapassāvaṭṭhānī ca pari…pe… ṭṭhānī. Tāsu tesu vā. Pādodakauṇhasītanahānodakappaṭiyādāpanaṁ paribhojanīye vattaṁ. Pātabbapānīyena pucchanaṁ upaṭṭhāpanañca pānīye vattaṁ. Sammajjanapānīyaupaṭṭhāpanaṁ vaccapassāvaṭṭhānīsu vattaṁ. Paṭhamaṁ pattacīvarādīni harāpetvā ekamante nikkhipanādi, ullokato paṭṭhāya makkaṭasantānaṁ ohāretvā sammajjanañca vihārasodhane vattaṁ. Otāpetvā sodhetvā papphoṭetvā atiharitvā yathāṭhāne bhūmattharaṇādipaññāpanaṁ puna paññāpane vattaṁ. Tathāti iminā ‘‘care’’ti idaṁ atidisati.",
  "tika-vin13t2:258": "148. Vihāraṁ sodhento bhikkhu paṭivāte vā saṅgaṇe vā pānīyasāmantā vā sayanāsanaṁ na papphoṭeyyāti sambandho. Pānīya-saddena paribhojanīyañca saṅgahitaṁ. Paṭivāteti uparivāte. Saṅgaṇeti bahūnaṁ samosaraṇe vivaṭappadese. Sayanāsanaṁ nāma bhūmattharaṇamañcādi.",
  "tika-vin13t2:259": "149. Nhāne vattaṁ care, nhātassa kātabbe careti sambandhassa purisādhīnatāya sambandho veditabbo . Cīvarappaṭiggahaṇagattaparikammakaraṇaṁ nahāne vattaṁ. Kātabbe careti gattato udakasammajjananivāsanadānādikicce pavatteyyāti attho. ‘‘Vanappagumbe’’tiādīsu viya sissa e-kārādesaṁ rūpaṁ, tasmā kātabbaṁ vattaṁ careyyāti yojetvā veditabbaṁ. Budhā pana ‘‘nhāne nhātassa kātabbe vattaṁ care’’ti yojetvā atthaṁ vadanti. Evaṁ sati kātabba-saddassa kammasādhanattā vattameva kātabbaṁ nāmāti ‘‘vatte vattaṁ care’’ti vuttaṁ viya hotīti virujjhati. ‘‘Nahātena nahātassā’’ti vā pāṭho, udake gattaparikammena theraṁ paṭhamaṁ nahāpetvā sayampi nahātenāti attho. Pāḷiyampi ‘‘nahātena paṭhamataraṁ uttaritvā’’ti (mahāva. 67) atthi. Atha raṅgapāke dhovane sibbane ca vattaṁ careti sambandho, rajanapāke cīvaradhovane cīvarasibbane cāti attho. Rajanto cīvare theve ṭhite na vajeti sambandho. Rajantoti cīvaraṁ rajanto. Theveti rajanabindumhi.",
  "tika-vin13t2:260": "150.Ekaccassāti ācariyupajjhāyānaṁ verino puggalassa pattaṁ vā cīvarāni vā kiñcanaṁ parikkhāraṁ vā na dadeyya na gaṇheyya vāti sambandho. Tattha na dadeyya na gaṇheyyāti paṭisāmanatthāyapi na dadeyya, na gaṇheyya vāti attho. ‘‘Ākiñcana’’ntiādīsu viya kiñcana-saddo daṭṭhabbo, tassa kiñcīti attho. Kiñcinanti vā pāṭho, kiñci naṁ parikkhāranti yojanā. Padasiddhivasenettha nanti ta-saddappayogo kato.",
  "tika-vin13t2:261": "151-2.Pacchato kātunti pacchāsamaṇaṁ kātuṁ. Tassāti ekaccassa. Pacchatoti pacchāsamaṇo hutvā. Ninnetunti ekaccassa nīharituṁ. Sabbattha anāpucchā na vaṭṭatīti yojetabbaṁ. Kiccayaṁ vāti veyyāvaccādi yaṁ kiñci kiccaṁ vā. Kiccameva kiccayaṁ, kassa yo ‘‘seniyo’’tiādīsu viya. Parikammaṁ vāti piṭṭhiparikammādiparikammaṁ. Attano kārāpetuṁ vāti ekaccena attano kārāpetuṁ vā. Kātuṁ vāti tassa attanā kātuṁ vā.",
  "tika-vin13t2:262": "153. Sīmato niggatā bahibhūtā nissīmā, taṁ. Ācariyupajjhāyesu avatvā dūraṁ bhikkhācāraṁ gatesupi apassantena gāmo pavisitabbo. Diṭṭhaṭṭhānato paṭṭhāya pana āpucchituṁyeva vaṭṭati. Attano kiccayaṁ vāpīti attano sīmāyapi pattapacanacīvararajanādikaṁ sakaṁ karaṇīyaṁ vāpi kātuṁ.",
  "tika-vin13t2:263": "154.Aratinti sāsane anabhiratiṁ. Saṅghāyattesu kammesūti parivāsāditajjanīyādīsu saṅghappaṭibaddhesu kammesu. Ussukkaṁ vāpīti ācariyupajjhāyesu garudhammaṁ ajjhāpannesu, kammārahesu ca ‘‘kinti nu kho saṅgho parivāsaṁ dadeyyā’’tiādinā ussāhaṁ vāpi.",
  "tika-vin13t2:264": "155.Gilānesu upaṭṭheyyāti ‘‘pañcahi, bhikkhave, aṅgehi samannāgato gilānupaṭṭhāko alaṁ gilānaṁ upaṭṭhātuṁ, paṭibalo hoti bhesajjaṁ saṁvidhātuṁ, sappāyāsappāyaṁ jānāti, asappāyaṁ apanāmeti, sappāyaṁ upanāmeti, mettacitto gilānaṁ upaṭṭhāti no āmisantaro, ajegucchī hoti uccāraṁ vā passāvaṁ vā kheḷaṁ vā vantaṁ vā nīhātuṁ, paṭibalo hoti gilānaṁ kālena kālaṁ dhammiyā kathāya sandassetuṁ samādapetuṁ samuttejetuṁ sampahaṁsetu’’nti (mahāva. 366) evaṁ vuttapañcaṅgasamannāgatena hutvā gilānesu upaṭṭhaheyyāti attho. Iminā sabbehipi ācaritabbaṁ gilānavattaṁ upadisati. Vuṭṭhānanti gelaññā vuṭṭhitaṁ. Āgameti āgameyya, olokeyyāti attho. Upajjhācariyehi ca saddhivihārikaantevāsikesu yadi te gilānā honti, ādito paṭṭhāya cīvare rajanapariyosānañca arativinodanādikañca vattaṁ, agilānesu pana uddesaparipucchā ovādānusāsaniyā anuggahopattacīvarādidānañcāti sabbaṁ kātabbaṁ. Teneva heṭṭhā vuttaṁ ‘‘tasmā ācariyenāpi tesu sammā vattitabbaṁ, upajjhāyena saddhivihārikesu vattabbameva natthī’’ti.",
  "tika-vin13t2:265": "Upajjhācariyavattaniddesavaṇṇanā niṭṭhitā.",
  "tika-vin13t2:266": "16. Vaccapassāvaṭṭhānikaniddesavaṇṇanā",
  "tika-vin13t2:267": "156.Vaccapassāvaṭṭhānikanti ṭhānamhi ṭhāne vā bhavaṁ vaccapassāvaṭṭhānikaṁ. Yathāvuḍḍhaṁ vaccaṁ na kareyyāti sambandho. Ye ye vuḍḍhā yathāvuḍḍhaṁ, āgatappaṭipāṭiṁ hitvā vuḍḍhappaṭipāṭiyāti attho. Vaccanti upalakkhaṇamattaṁ, passāvañca nahānañca na kareyyāti adhippāyo. Tadeva samattheti ‘‘yātānupubbiyā’’tiādinā. Yātānupubbiyāti yātānaṁ gatānaṁ anupubbi anukkamo yātānupubbi, tāya. Vacca…pe… titthañcāti etaṁ tayaṁ labbhatīti attho, bhikkhunāti viññāyati.",
  "tika-vin13t2:268": "157. Ubbhajitvā ca sahasā ca no paviseyyāti sambandho. Ubbhajitvāti cīvaraṁ dūratova ukkhipitvā. Sahasāti sīghaṁ. Ukkāsitvā paviseyyāti yojanā.",
  "tika-vin13t2:269": "158. Vaccapassāvadoṇīnaṁ bahīti sambandho. Ubhayanti vaccampi passāvampi.",
  "tika-vin13t2:270": "159.Kūpeti vaccāvāṭe. Kaṭṭhanti avalekhanakaṭṭhaṁ. Pharusenāti kharena avalekhanakaṭṭhena. Uhatañcāpīti attanā vā parena vā uhatañcāpi vaccamakkhitañcāpīti attho. Dhovayeti sati udake, udake asati kaṭṭhenapi sodheyya.",
  "tika-vin13t2:271": "160.Na nikkhameti na nikkhameyya. Capu capūti anukaraṇaṁ, vicchāyaṁ dvitte capu capu katvāti kiriyāvisesanaṁ. Nācameyyāti na dhoveyya. Sati pana udake ācamitabbaṁ, asati yena kenaci puñchitvā gantabbaṁ, sabbasādhāraṇaṭṭhāne ca ācamanakumbhiyā udakaṁ na sesetabbaṁ. Uklāpanti kacavaraṁ. Visodhayeti vihārasodhane viya vaccapassāvakuṭiyo, pariveṇakoṭṭhake ca sammajjeyya. Sabbattheva ca pana vattabhede dukkaṭaṁ.",
  "tika-vin13t2:272": "Vaccapassāvaṭṭhānikaniddesavaṇṇanā niṭṭhitā.",
  "tika-vin13t2:273": "17. Āpucchakaraṇaniddesavaṇṇanā",
  "tika-vin13t2:274": "161.Āpucchakaraṇanti āpucchāya karaṇaṁ. Anajjhiṭṭhovāti anāṇattova, ayācito eva vā. Na ca vissajeti pucchitapañhaṁ na vissajjeyya ca, āpucchitvā vā yācito vā yathāvuttametaṁ kātuṁ labhatīti adhippāyo.",
  "tika-vin13t2:275": "162.Āpucchitvākathentassāti attano vuḍḍhaṁ āpucchitvā dhammādikaṁ bhāsantassa. Puna vuḍḍhatarāgameti puna aññassa vuḍḍhatarassa āgamane satīti attho. Punaāpucchanaṁ natthīti bhāsitabbaṁ ṭhapetvā puna āpucchanakiccaṁ natthīti attho. Saṅghatthere asati āraddhampi aṭṭhapetvā kathentassāpi eseva nayo. Bhattagge anumodato ca āpucchanaṁ natthīti sambandho. Anumodatoti dāyakehi yācitassa taṁtaṁpuññānumodanavasena dhammakathaṁ karoto ca. Anumodanañca therādheyyaṁ. ‘‘Anujānāmi, bhikkhave therena bhikkhunā bhattagge anumoditu’’nti (cūḷava. 362) hi vuttaṁ. ‘‘Sace manussā attano abhirucikena ekena anumodanaṁ kārenti, neva tassa anumodato āpatti, na mahātherassa bhāro hoti. Upanisinnakathāyameva hi manussesu kathāpentesu mahāthero āpucchitabbo’’ti aṭṭhakathāyaṁ (cuḷava. aṭṭha. 362) vuttaṁ.",
  "tika-vin13t2:276": "163. Vuḍḍhena ekavihārake vasanto cāti sambandho. Vuḍḍhenāti vuḍḍhena saddhiṁ. Ekavihāraketi savanūpacāre khuddakavihāre, na mahāvihāre. Kucchitatthe hi kappaccayo. Na sajjhāyeyyāti sajjhāyanaṁ na kareyya.",
  "tika-vin13t2:277": "164.‘‘Dhammaṁ na bhāsaye’’tiādīsu anāpucchāti sambandhitabbaṁ. Na ca vijjhapeti na ca nibbāyeyya. Vātapānañca ālokasandhiphalakaṁ kavāṭañca dvāraphalakaṁ vātapānakavāṭaṁ vā na vivareyya na thakeyya cāti na-kāro sabbattha yojetabbo.",
  "tika-vin13t2:278": "165. Ekacaṅkame vuḍḍhena caṅkamantopi yena vuḍḍho, tena parivattayeti yojanā. Yena tenāti bhummatthe karaṇavacanaṁ, yattha vuḍḍho, tatthāti attho, vuḍḍhaṁ ohāya aññato na gantabbanti adhippāyo. Soti navako. Enanti vuḍḍhaṁ. Sabbattha dukkaṭaṁ. Ayañhi khandhakadhammatā yattha na-kārena paṭisedho, tattha dukkaṭanti.",
  "tika-vin13t2:279": "Āpucchakaraṇaniddesavaṇṇanā niṭṭhitā.",
  "tika-vin13t2:280": "18. Nagganiddesavaṇṇanā",
  "tika-vin13t2:281": "166.‘‘Vaje’’tiādīsu na-saddo sambandhitabbo. Tattha pana yathānurūpabhojanādikaṁ kammavacanaṁ ajjhāharitvā ‘‘bhojanaṁ na bhuñje’’tiādinā attho veditabbo.",
  "tika-vin13t2:282": "167.Nakareti hatthakammādikaṁ parikammaṁ sayampi na kareyyāti attho. Paṭicchādīsūti niddhāraṇe bhummaṁ, jantāgharudakavatthappaṭicchādīnaṁ majjheti attho. Parikamme duve kappiyāti sambandho. Parikammeti jantāghare udakepi upajjhāyādīnaṁ kattabbaparikammavisaye, na abhivādanādīsu. Duveti jantāgharaudakappaṭicchādayo. Chādenti etāyāti chādi, vatthassa chādi vatthacchādi. Sabbatthāti sabbakammesūti.",
  "tika-vin13t2:283": "Nagganiddesavaṇṇanā niṭṭhitā.",
  "tika-vin13t2:284": "19. Nhānakappaniddesavaṇṇanā",
  "tika-vin13t2:285": "168. Kappanaṁ kappiyatā kappo, nhāne kappo nhānakappo. Navako therānaṁ purato upari vā na ca nhāyeyyāti sambandho. Na cāti nayeva. Puratoti abhimukhe. Uparīti nadiyā upari.",
  "tika-vin13t2:286": "169-171. Kuṭṭatthambhataruṭṭāne kāyaṁ na ghaṁsayeti sambandho. Tattha kuṭṭaṁ nāma iṭṭhakadārusilābhitti. Thambho nāma nahānatitthe nikhanitvā ṭhapito. Tarūti rukkho. Aṭṭānaṁ nāma tacchetvā aṭṭhapadākārena rājiyo chinditvā nahānatitthe nikhātaphalakaṁ. Gandhabbahatthena vā…pe… mallakena vā kāyaṁ sarīrena vā aññamaññaṁ na ghaṁsayeti sambandho. Gandhabbahatthenāti dārumayahatthena. Kuruvindakasuttiyāti kuruvindakapāsāṇacuṇṇāni lākhāya bandhitvā kataguḷikāvaliyā suttena āvuṇitasuttiyā. Mallakenāti makaradantake chinditvā padumakaṇṇikasaṇṭhānena katamallakena. Sarīrenāti attano kāyena. Aññamaññassa aññamaññaṁ kiriyākaraṇasaṅkhāte kiriyābyabhihāre dvittaṁ. Kapāla…pe… puthupāṇi ca sabbesaṁ vaṭṭatīti sambandho. Kapālañca iṭṭhakā ca, tāsaṁ khaṇḍāni. Puthupāṇīti puthu nānā pāṇi puthupāṇi, hatthaparikammaṁ ruḷhīvasena. Sabbesanti gilānāgilānānaṁ. Gilānassa akatamallakaṁ vaṭṭatīti sambandho. Akatamallakaṁ nāma katamallakaviparītaṁ. Pheṇaṁ nāma samuddapheṇanti.",
  "tika-vin13t2:287": "Nhānakappaniddesavaṇṇanā niṭṭhitā.",
  "tika-vin13t2:288": "20. Avandiyaniddesavaṇṇanā",
  "tika-vin13t2:289": "172.Ukkhittoti āpattiyā adassane appaṭikamme ca ukkhittako pāpikāya diṭṭhiyā appaṭinissagge ukkhittakoti tividho ukkhittako. Nānāsaṁvāsako nāma laddhinānāsaṁvāsakopi kammanānāsaṁvāsakopi. Garukaṭṭho cāti pārivāsiko mūlāyapaṭikassanāraho mānattāraho mānattacārī abbhānāraho ca idha garukaṭṭhoti adhippeto. Imehi pana aññamaññaṁ vandituṁ vaṭṭatīti.",
  "tika-vin13t2:290": "Avandiyaniddesavaṇṇanā niṭṭhitā.",
  "tika-vin13t2:291": "21. Cammaniddesavaṇṇanā",
  "tika-vin13t2:292": "173. Migā ca ajā ca eḷakā ca, tesaṁ cammānīti samāso. Ajo chagalako. Eḷako meṇḍako. Mige dasseti ‘‘rohite’’tiādinā. Rohitā-diggahaṇaṁ upalakkhaṇamattaṁ, vātamigamigamātukādīpi ettheva saṅgayhanti.",
  "tika-vin13t2:293": "174.Anuññātattayāti anuññātā yathāvuttacammattayato. Amānusaṁva sabbaṁ cammaṁ thavikopāhane kappatīti sambandho. Thavikā satthakakosakādīti.",
  "tika-vin13t2:294": "Cammaniddesavaṇṇanā niṭṭhitā.",
  "tika-vin13t2:295": "22. Upāhananiddesavaṇṇanā",
  "tika-vin13t2:296": "175. Navā guṇaṅguṇūpāhanā majjhadese na kappantīti sambandho. Navāti ekavārampi appaṭimukkā. Tattha guṇaṅguṇūpāhanā catupaṭalato paṭṭhāya vuccanti. Sambhave byabhicāre ca visesanaṁ sātthakaṁ bhavatīti ‘‘majjhadese’’ti visesanaṁ amajjhadesaṁ byabhicaratīti amajjhadese guṇaṅguṇūpāhanā kappantīti veditabbaṁ. Tathā navāti iminā anavā majjhadesepi. Iminā pana vākyena majjhadesepi ekavārampi paṭimukkā, aññattha tu sabbāpi guṇaṅguṇūpāhanā vaṭṭanti, na sesāti āpannaṁ, tathāpi ‘‘anujānāmi, bhikkhave, ekapalāsikaṁ upāhana’’nti (mahāva. 245) vuttattā ekapaṭalikāpi vaṭṭatīti veditabbaṁ. Sabbassāti majjhadese paccantimepi gilānāgilānassa sabbassa. ‘‘Anujānāmi, bhikkhave, ajjhārāme upāhanaṁ dhāretu’’nti (mahāva. 249) hi sāmaññena anuññātaṁ. Sabbatthāti gāme vā araññe vā ārāmato aññatra. Akallakassa cāti gilānasseva.",
  "tika-vin13t2:297": "176-9. Sabba…pe… rattā ca upāhanā sabba…pe… vicchikāḷikā ca…pe… dīpīnaṁ cammehi ca majjāra…pe… cammehi ca parikkhaṭā ca upāhanā saṅkamanīyā pādukā ca koci dhāreyya, dukkaṭanti yojanā. Odātāya pāḷiyā aṭṭhakathāya ca abhāvepi anulomavasenettha vuttaṁ viya dissati. Nīlako ca odāto cātiādinā dvando. Sabbeva nīlaka…pe… kaṇhakā yāsanti samāso. ‘‘Mahāraṅgā’’tiādīsu appayuttepi sabba-sadde pakaraṇavasena yojetvā attho veditabbo.",
  "tika-vin13t2:298": "‘‘Atthā pakaraṇā liṅgā, ocityā kāladesato;",
  "tika-vin13t2:299": "Saddatthā vibhajīyanti, na saddāyeva kevalā’’ti. –",
  "tika-vin13t2:300": "Hi vuttaṁ. Citrāti vicitrā. Nīlapītādī vaddhāyeva yāsanti samāso. Ādi-saddena odātādīnaṁ gahaṇaṁ. Tittirapattasadiso vicitto vaṇṇo tittirapatta-saddena gahito. Tametesamatthīti tittirapattikā. Meṇḍassa ca ajassa ca visāṇasadisā vaddhā yāsanti bāhirattho. Tā pana kaṇṇikaṭṭhāne meṇḍakaajavisāṇasaṇṭhāne vaddhe yojetvā katā. Esa nayo vicchikāḷikādīsu. Paṇhipidhānatthaṁ tale khallaṁ baddhaṁ yāsanti viggaho. Jaṅghato sabbapādappaṭicchādanakaṁ puṭaṁ baddhaṁ yāsanti bahubbīhi. Tūlaṁ picu puṇṇaṁ yāsanti aññapadattho. Paliguṇṭhetīti paliguṇṭho, uparipādatalamattappaṭicchādakabandho, tena yojetvā katā pāliguṇṭhimā, vicitrā hi taddhitavutti. Vicchikānaṁ aḷasadisaṁ naṅguṭṭhasadisaṁ baddhametāsanti vicchikāḷikā. Sīhabyagghuddājinadīpīnaṁ cammehi cāti pakaraṇato ajinā nāma migā. Ulūkā pakkhibiḷārā. Saṅkamanti gacchanti etāhīti saṅkamanīyā. Tā pana tālapaṇṇādīhi katā saṁhāriyā.",
  "tika-vin13t2:301": "180. Sakalaṁ ekadesaṁ vā puñchitvāvāti yojanā. Khallakādikanti ādi-saddena meṇḍavisāṇavaddhikādikaṁ sabbaṁ saṅgaṇhātīti.",
  "tika-vin13t2:302": "Upāhananiddesavaṇṇanā niṭṭhitā.",
  "tika-vin13t2:303": "23. Anolokiyaniddesavaṇṇanā",
  "tika-vin13t2:304": "181.Sārattoti saṁratto, sañjātarāgacittoti attho. Itthiyāti tadahujātāyapi paṭasatanivatthāya anokāsupanijjhāyane antamaso tiracchānagatānampi dukkaṭameva. Bhikkhādāyiyāti upalakkhaṇamattaṁ, itthī vā hotu puriso vā, bhikkhādānasamaye asārattenāpi mukhaṁ na ulloketabbaṁ. Ujjhānaṁ lāmakato saṁcintanaṁ, kopo, tattha saññā assāti ujjhānasaññī. Idha pana gilānopi na muccati. Ādāse udakapatteti iminā sesesu kaṁsapattādīsu kañjiyādīsu ca mukhanimittaṁ paññāyati, tesaṁ saṅgaho. ‘‘Sañchavi nu kho me vaṇṇo, no, jiṇṇo nu khomhi, no’’ti pana oloketuṁ vaṭṭati. Assāti bhikkhuno.",
  "tika-vin13t2:305": "Anolokiyaniddesavaṇṇanā niṭṭhitā.",
  "tika-vin13t2:306": "24. Añjanīniddesavaṇṇanā",
  "tika-vin13t2:307": "182. Vaṭṭā vā aṭṭhasoḷasaṁsā vā maṭṭhā añjanī vaṭṭatīti yojanā. Aṭṭha ca soḷasa ca aṁsā koṇā yassā sāti viggaho. Soḷasaṁsapadesavibhattāya aṭṭhaṁsāsutiyā aṭṭhaṁsapadesavibhattā caturaṁsāpi sāmatthiyā gayhatīti ñātabbaṁ. ‘‘Ujukameva pana caturaṁsāvā’’ti hi aṭṭhakathāyaṁ (pārā. aṭṭha. 1.85) vuttaṁ. Añjanīti añjananāḷi. Mūle tissopi lekhā vaṭṭantīti yojanā. Mūleti bunde, heṭṭhatoti vuttaṁ hoti. Lekhāti vaṭṭalekhā. Bandhituṁ gīvāyaṁ ekā eva lekhā vaṭṭatīti sambandho. Bandhitunti pidhānabandhanatthaṁ.",
  "tika-vin13t2:308": "183.Yaṁ kiñci rūpanti itthirūpādi yaṁ kiñci rūpaṁ. Mālādikammanti mālākammaṁ latākammaṁ. Aḍḍhacandādīti ettha ādi-saddena agghiyādikaṁ gahitaṁ. Etthāti añjaniyaṁ.",
  "tika-vin13t2:309": "184.Thavikāti añjanithavikā. Sipāṭīti khurasipāṭikā. Salākāpi acittakā labbhāti sambandho. Salākāti añjanisalākā. Natthi cittametissāti acittakā. Tādisaṁ pana labhitvā upāhanāyo viya nāsetvā paribhuñjitabbaṁ.",
  "tika-vin13t2:310": "185.Aṭṭhi-saddena manussaṭṭhiṁ ṭhapetvā yaṁ kiñci aṭṭhi gahitaṁ.",
  "tika-vin13t2:311": "186.Dhūmanettāti dhūmanāḷikā, nissa ā-kārādesavasena vuttaṁ. Satthakadaṇḍānīti satthadaṇḍā . Natthuṁ denti etāyāti natthudānā. Aniyamena hi nadādito vā ī. Tehi saṅkhanābhiādīhi nibbattā tammayā.",
  "tika-vin13t2:312": "Añjanīniddesavaṇṇanā niṭṭhitā.",
  "tika-vin13t2:313": "25. Akappiyasayananiddesavaṇṇanā",
  "tika-vin13t2:314": "187-9.Akappiyāni sayanānīti uccāsayanamahāsayanāni. Padhānavasena pana ‘‘sayanānī’’ti vuttaṁ, pīṭhādayopi ettheva saṅgayhanti añjanī-saddena avasesāni viya. Āsandi ca…pe… ubhatorattūpadhānakañceti etāni akappiyānīti sambandho. Tattha āsandīti sugataṅgulena atirekaṭṭhaṅgulapādakāni mañcapīṭhāni. Tattha pīṭhaṁ nāma mañco viya nātidīghaṁ vuccati. Tividhaṁ tūlametissā atthīti tūlī, pakatitūlikā. ‘‘Pallaṅkoti pādesu vāḷarūpāni ṭhapetvā kato’’ti ṭhapanassa aṭṭhakathāyaṁ (mahāva. aṭṭha. 254) vuttattā ṭhapanañca yathākathañci hoti, yutti ca hotīti, ‘‘tattheva sīharūpādiṁ dassetvā kato pana vaṭṭatīti vadantī’’ti yaṁ ṭīkāyaṁ vuttaṁ, taṁ ‘‘kimiti evaṁ vadantī’’ti vatvā paṭikkhipitabbaṁ. ‘‘Akappiyarūpakato akappiyamañco pallaṅko nāmā’’ti hi sārasamāsepi. Āsandī pallaṅko uccāsayanaṁ, sesā mahāsayanaṁ. Paṭikā uṇṇāmayo setattharaṇo. Gono caturaṅgulādhikalomo mahākojavo. Cittakaṁ vānavicitro uṇṇāmayattharaṇo. Uṇṇā eḷakalomaṁ. Paṭalikā ghanapupphikā. Vikatīti sīhabyagghādirūpavicitto. Uddalomīti ekato uggatalomo. Ekantalomikāti ubhato uggatalomo.",
  "tika-vin13t2:315": "Kuttaṁ soḷasannaṁ nāṭakitthīnaṁ ṭhatvā naccanayoggo. Koseyyaṁ ratanaparisibbitaṁ koseyyasuttamayaṁ paccattharaṇaṁ, kaṭṭissaṁ ratanaparisibbitaṁ koseyyakaṭṭissamayaṁ. Hatthino ca assā ca rathā cāti senaṅgānaṁ bahutte samāhāradvando, hatthiassarathe tesaṁ piṭṭhīsu attharāti tappuriso. Ajinappaveṇīti ajinānaṁ ajinamigacammānaṁ mañcappamāṇena dupaṭṭatipaṭṭāni katvā sibbitā paveṇī. Kadalimigānaṁ idaṁ kadalimigaṁ, kiṁ taṁ? Cammaṁ, pavaro ca so paccattharo cāti pavarapaccattharo, so ca taṁ setavatthassa upari atthatañca, kadalimigañca taṁ pavarapaccattharañcāti samāso, pavarapaccattharaṇasaṅkhātaṁ setavatthassa upari pattharitaṁ kadalimigappavarapaccattharaṇanti attho. Taṁ kira evaṁ karonti. Ṭīkāyaṁ pana yathāvuttadvayena atthataṁ aññameva kiñci vuttaṁ, taṁ na yuttaṁ ‘‘ajinappaveṇī dhāretabbā’’tiādinā (mahāva. 254) visuṁ attharaṇānameva vuttattā. Tesu hi vuttesu tadatthataṁ vuttameva siyā, tathā ca vuttaṁ heṭṭhā visuṁ paṭikādikanti.",
  "tika-vin13t2:316": "Salohitavitānanti etaṁ ‘‘ubhatorattūpadhānaka’’ntimassa visesanaṁ. Lohitavitānena saha vattamānanti samāso. Setavitānampi heṭṭhā akappiyapaccattharaṇe sati na vaṭṭati. Rattaṁ upadhānaṁ sīsūpadhānaṁ pādūpadhānañca rattūpadhānakaṁ, ubhato mañcassa sīsapādanikkhepanaṭṭhāne rattūpadhānakanti alopasamāso. Yaṁ pana ekameva upadhānaṁ ubhayapassesu rattādivaṇṇaṁ vicitraṁ, taṁ pamāṇayuttameva vaṭṭati. Tatridaṁ pamāṇaṁ – vitthārato tīsu kaṇṇesu dvinnaṁ kaṇṇānaṁ antaraṁ vidatthicaturaṅgulaṁ, majjhe muṭṭhiratanaṁ, dīghato pana diyaḍḍharatanaṁ vā dviratanaṁ vā. Paribhuñjatoti iminā karontassa kārāpentassa katthaci chedanakaṁ pācittiyanti dīpeti.",
  "tika-vin13t2:317": "190. Dhammāsane ca bhattagge ca ghare cāpi āsandādittayā sese gihisantake gihivikaṭe sati nisīdituṁ labbhatīti ajjhāhāro padasambandho veditabbo. Gihisantaketi iminā saṅghikampi upalakkheti. ‘‘Anujānāmi, bhikkhave, ṭhapetvā tīṇi āsandiṁ pallaṅkaṁ tūlikaṁ gihivikaṭa’’nti (cūḷava. 314) sāmaññena vuttaṁ. Sāmaññajotanāya pana visesepi avaṭṭhānato āsandādittayāti ettha dhammāsane āsandādittayā seseti yojetvā attho gahetabbo. Aṭṭhakathāyañhi ‘‘āsandī pallaṅko gonako’’tiādipāḷikkame āsandādidvayamādito hitvā ‘‘gonakādīni saṅghikavihāre vā puggalikavihāre vā mañcapīṭhakesu attharitvā paribhuñjituṁ na vaṭṭanti, dhammāsane pana gihivikaṭanīhārena labbhanti, tatrāpi nipajjituṁ na vaṭṭatī’’ti (cūḷava. aṭṭha. 320) vuttaṁ. Bhattaggaṁ nāma vihāre dānaṭṭhānaṁ. Dhammāsanaṁ pana yattha katthaci. Ghareti antaraghare. Nisīdituṁ labbhateti iminā nipajjituṁ na vaṭṭatīti dīpeti. Saṁkhipanaṁ antokaraṇaṁ saṅkhepo, bhūmattharaṇe saṅkhepo assa sayanassāti samāso. Tasmiṁ bhūmattharaṇe antokaraṇabhūmattharato bhūmattharaṇamevāti daṭṭhabbaṁ. Sayituñcāti attano kappiyapaccattharaṇaṁ attharitvā sayituñca nisīdituñca. ‘‘Paribhaṇḍakataṁ bhūmiṁ vā bhūmattharaṇasenāsanaṁ vā saṅghikamañcapīṭhaṁ vā attano santakena paccattharaṇena paccattharitvāva nipajjitabba’’nti hi aṭṭhakathāyaṁ (cūḷava. aṭṭha. 324) vuttaṁ. Idañca āsandādīnampi aññathattakaraṇe paribhoge lakkhaṇavacanaṁ. Vuttañhi bhagavatā ‘‘anujānāmi bhikkhave, āsandiyā pāde chinditvā paribhuñjituṁ, pallaṅkassa vāḷe bhinditvā paribhuñjituṁ, tūlikaṁ vijaṭetvā bibbohanaṁ kātuṁ, avasesaṁ bhūmattharaṇaṁ kātu’’nti (cūḷava. 320).",
  "tika-vin13t2:318": "191. Caturaṁsapīṭhā ca…pe… pañcaṅgā ca uccapādakā kappantīti atthato vacanaṁ vipallāsetvā sambandhitabbaṁ, ‘‘kappiyā’’ti iminā vā sambandho veditabbo. Tattha cattāro aṁsā koṇā yesaṁ, te ca te pīṭhā cāti samāso. Tiṇṇaṁ apassayānaṁ, catunnañca pādānaṁ vasena satta aṅgāni yesanti samāso. Ekāpassayassa vasena pañcaṅgā. Caturaṁsapīṭhānaṁ visuṁ kappiyabhāvassa vuttattā sattaṅgādayo pana dīghāti viññāyanti. Pāḷiyaṁ bhattaggassa ekayoganiddiṭṭhattā ekayoganiddiṭṭhānaṁ saha vā pavatti, saha vā nivattīti ghareti iminā bhattaggassapi gahaṇaṁ. Eva-saddo aṭṭhānappayutto, tasmā tūlonaddhā mañcapīṭhā ghare vā bhattagge vā nisīditumeva kappantīti sambandho. Tatrāyaṁ pāḷi ‘‘tena kho pana samayena manussā bhattagge antaraghare tūlonaddhaṁ mañcampi pīṭhampi paññapenti. Bhikkhū kukkuccāyantā nābhinisīdanti. Bhagavato etamatthaṁ ārocesuṁ. Anujānāmi, bhikkhave, gihivikaṭaṁ abhinisīdituṁ, na tveva abhinipajjitu’’nti (cūḷava. 314). Te pana karontassa vā kārāpentassa vā uddālanakaṁ pācittiyaṁ.",
  "tika-vin13t2:319": "192. Sānulomānaṁ channaṁ cīvarānaṁ aññataraṁ cīvaraṁ chavi etāsanti viggaho. Pañca bhisīti coḷāditūlagaṇanāya pañcakā vuttā. Sabbatthāti vihāramañcapīṭhādīsu sabbattha.",
  "tika-vin13t2:320": "193.Tūlattayanti simbalirukkhādīnaṁ khīravalliādīnaṁ erakādīnaṁ tiṇānaṁ tūlattayaṁ. Bhisigabbho coḷādiko pañcavidho bhisigabbho. Migapakkhinaṁ lomānīti etaṁ sabbanti seso. Miga-saddeneva sabbepi sīhādayo catuppadā, pakkhi-saddena sabbepi haṁsamorādayo gahitā. Nanu ca bhisigabbhasaddantogadhāya uṇṇāya migapakkhilomānampi gahaṇasabbhāvepi tesaṁ visuṁ gahaṇe sati punaruttidoso āpajjatīti? Nāpajjati manussalomapariccāgavibhāvanappayojanasabbhāvato. Nanu ca evampi dosoyeva, ‘‘manussalomamuṇṇāya’’ntiādinā bhisigabbhānaṁ upari nīyamānattā gamyate bibbohanepi ayameva bhisigabbhoti? Saccaṁ, tathāpi na doso, gamyamānatthassa saddassa payogaṁ pati kāmacāroti. Masūrake tūlavajjā anuññātāti vipariṇāmetvā sambandhitabbaṁ. Masūrakaṁ nāma cammachavikā bhisīti vadanti.",
  "tika-vin13t2:321": "194. Uṇṇāyaṁ manussalomañca paṇṇe suddhaṁ tamālakañca pupphañca appaṭivekkhitaṁ āsanañceva na labbhanti sambandho. Manussalomanti iminā na kevalaṁ idha eḷakalomameva uṇṇā, atha kho kappiyākappiyamaṁsajātīnaṁ pakkhicatuppadānaṁ lomampīti dasseti. Pupphanti piyaṅgubakulapupphādi. Tamālakasaddeneva upacārato pattaṁ gahetvā ‘‘tamālaka’’nti vuttaṁ. Appaṭivekkhitanti anupaparikkhitaṁ. Kīdisaṁ pana paṭivekkhitabbaṁ, kīdisaṁ na paṭivekkhitabbanti? Yaṁ vinicchayato viññātaṁ, taṁ na paṭivekkhitabbaṁ, itaraṁ hatthena parāmasantena paṭivekkhitabbaṁ.",
  "tika-vin13t2:322": "Akappiyasayananiddesavaṇṇanā niṭṭhitā.",
  "tika-vin13t2:323": "26. Samānāsanikaniddesavaṇṇanā",
  "tika-vin13t2:324": "195. Tivassantaramekamāsanaṁ bhikkhūnaṁ anuññātanti sambandho. Tattha ekasmiṁ āsane mañcādike dvinnaṁ āsanaṁ nisīdanaṁ ekamāsanaṁ. Ma-kāro sandhijo. Kīdisanti āha ‘‘tivassantara’’nti. Tiṇṇaṁ vassānamantarametassāti tivassantaro, dvīhi vassehi mahantataro vā daharataro vā bhikkhu, so assa atthīti tivassantaraṁ, tivassantaravantanti attho. Yo pana ekena vassena mahantataro vā daharataro vā ekavassoyeva vā, tabbantatāya vattabbameva natthi. Atha vā tivassantaranti karaṇatthe upayogavacanaṁ, tivassantarena saddhinti attho. Tameva samattheti ‘‘sattavasse’’ccādinā.",
  "tika-vin13t2:325": "196. Muni anuññāsīti sambandho. Sabbehevāti samānāsanikaasamānāsanikehi sabbeheva saddhiṁ.",
  "tika-vin13t2:326": "197. Dīghāsanaṁ dasseti ‘‘anta’’ntiādinā. Yaṁ tiṇṇaṁ nisīdituṁ pahoti, taṁ antaṁ dīghāsananti sambandho. Antanti pacchimaṁ. Adīghāsane pana samānāsanikā nisīdituṁ labbhantīti dassento ‘‘mañcake’’tiādimāha. Sabbattha ayathākaraṇato dukkaṭanti.",
  "tika-vin13t2:327": "Samānāsanikaniddesavaṇṇanā niṭṭhitā.",
  "tika-vin13t2:328": "27. Asaṁvāsaniddesavaṇṇanā",
  "tika-vin13t2:329": "198.Ukkhittoti kammanānāsaṁvāsakasaṅkhāto āpattiyā adassane, appaṭikamme, pāpikāya diṭṭhiyā appaṭinissagge ukkhittako. Anupasampannoti sikkhamānasāmaṇerasāmaṇerisikkhāpaccakkhātasaṅkhāto anupasampanno. Chinnamūlakoti antimavatthuajjhāpanno. Ukkhittakesu ‘‘dhammavādino ete’’ti uppannāya laddhiyā nānābhūto saṁvāso etassāti nānāsaṁvāso, ukkhittānuvattakasaṅkhāto laddhinānāsaṁvāsako. Sīmato niggatā nissīmā, sīmantarikā bahisīmā ca, tattha hatthapāse cepi ṭhito, sīmānānāsaṁvāsako nissīmaṭṭhito. Vehāyase ākāse ṭhito vehāyasaṇṭhito bindāgamena. Tattha ‘‘nānāsaṁvāso cā’’tiādinā samāhāradvandepi kvaci napuṁsakaliṅgaṁ byabhicaratīti napuṁsakattābhāvo yathā ‘‘maggāmaggo’’ti. Ekakammaṁ ekuddeso samasikkhatāti ayaṁ tividhopi saṁvāso nāma. So yesaṁ natthi, te asaṁvāsā. Ete hatthapāsato bahikaraṇavasena vajjetabbā. Etesu hi tividhe ukkhittake sati uposathādikaṁ kammaṁ karontassa pācittiyaṁ, itaresu dukkaṭanti.",
  "tika-vin13t2:330": "Asaṁvāsaniddesavaṇṇanā niṭṭhitā.",
  "tika-vin13t2:331": "28. Kammaniddesavaṇṇanā",
  "tika-vin13t2:332": "199. Vaggena adhammakammañca samaggena adhammakammañca vaggena dhammakammañca samaggena dhammakammañcāti cattāri kammāni hontīti seso. Tattha vaggena adhammakammanti vaggena saṅghena karaṇīyaṁ adhammakammaṁ. Esa nayo sabbattha. Vaggoti ca samūho vuccati, so ca catuvaggādikaraṇīyādīsu yāvatikānaṁ kammappattānaṁ asammukhībhāvena, chandārahānaṁ chandānāharaṇena, sammukhībhūtānañca paṭikkosanena, tesu ekenāpi vā idha adhippeto. Adhammakammanti ettha pana dhammo nāma ‘‘uttidutiye ce, bhikkhave, kamme ekāya uttiyā kammaṁ karoti, na ca kammavācaṁ anussāveti, adhammakamma’’ntiādinā (mahāva. 387) ekāyeva ñattiyā , tathā dvīhi ñattīhi ekāyeva vā kammavācāya, tathā dvīhi kammavācāhīti āgatāya ca tathā hāpanaaññathākaraṇabhāvena ñattikammaṁ ṭhapetvā ñatticatutthe ca kamme āgatāya ca akammārahassa tajjanīyapabbājanīyapaṭisāraṇīyaniyassatividhaukkhepanīyānaṁ sattannaṁ kammānaṁ karaṇavasena, kammārahassa ca virādhetvā karaṇavasena āgatāya ca pāḷiyā viparītā ca pāḷi, upasampadādikammavasena āgatā ca pāḷi, sammukhāvinayasativinayaamūḷhavinayapaṭiññākaraṇayebhuyyasikātassapāpi- yasikātiṇavatthārakasaṅkhātānaṁ sattannaṁ kammānaṁ yathālābhakaraṇavasena āgatā ca pāḷi, tena karaṇīyaṁ apalokanañattiñattidutiyañatticatutthasaṅkhātaṁ catubbidhaṁ kammaṁ dhammakammaṁ, tappaṭipakkhaṁ adhammakammaṁ. Tabbipariyāyena samaggo dhammakammañca veditabbaṁ. Dhammo yathāvuttā pāḷi assa atthi, dhammena kataṁ vāti dhammikaṁ. Tabbiparītaṁ adhammikaṁ. Catutthaṁyevāti tesu catūsu kammesu catunnaṁ pūraṇaṁ samaggena dhammikaṁ. Sesakammānaṁ bhāvena bhikkhunā dukkaṭassa bhavanaṁ lakkhīyatīti sesakammesūti bhāvalakkhaṇe sattamī. Dukkaṭanti kuppānaṁ adhammakammavaggakammānaṁ katattā dukkaṭaṁ.",
  "tika-vin13t2:333": "200. Idāni yadidaṁ samaggena dhammikaṁ nāma, taṁ yehi saṅghehi kātabbaṁ, tesaṁ pabhedaṁ dassetuṁ ‘‘catuvaggo’’tiādimāha. Catvādīnaṁ saṅkhyeyavuttittā catunnaṁ vaggotiādinā viggaho. Dasavīsativaggikoti dasannaṁ vīsatiyā ca vaggabhedavasena dasavīsatīnaṁ vaggoti viggaho, ṇiko sakatthe. Vīsatiyā vaggo, atirekena sahito vīsativaggoti viggaho.",
  "tika-vin13t2:334": "201-2. Pañcannaṁ kammānaṁ niyameti ‘‘catū’’tiādinā. Abbhānaṁ upasampadaṁ pavāraṇaṁ ṭhapetvā catuvaggo cātiādinā yojetvā sabbakammesu kammappattoti dīpitoti yojetabbaṁ. Tattha tattha ca-saddo catuvaggādayo kammapattikiriyāyaṁ samuccinoti. Idha pana sabba-saddo abbhānādīnaṁ kesañci ṭhapitattā padesasabbe gayhati. Kammapattoti kammassa patto yutto anurūpo. Itaroti vīsativaggo atirekavīsativaggo. Sabbakammesūti ettha pana sabba-saddo sabbasabbe. Nanu ca vīsativaggassa kammappattabhāvesati atirekavīsativaggassa pagevāti viññāyati. Tathā sati so kasmā vuttoti? Saccaṁ, tathāpi so catuvaggādinā saṅghena kattabbakammaṁ ūnakatarena na vaṭṭati, atirekena pana vaṭṭatīti ñāpanatthaṁ vutto.",
  "tika-vin13t2:335": "203. Idāni catuvaggādikena chandāharaṇena pūretabboti dasseti ‘‘catū’’tiādinā. Pārājikādibhāvamanāpannattā pakatiyā sabhāveneva ṭhito attā yesaṁ, pakato vā tatoyeva kammesu avigato attā yesaṁ teti pakatattakā, pārājikaukkhittakaladdhinānāsaṁvāsakehi aññe. Pareti ekasīmaṭṭhā tādisāyeva aññe. Sesepīti avasese pañcavaggādikaraṇīyepi.",
  "tika-vin13t2:336": "204. Idāni vatthuñattianussāvanasīmādivipattito, kammavipattīsu parisato ca paṭikkosato ca kammassa kuppākuppabhāvaṁ tattha ca āpattiādiṁ dassetuṁ ‘‘catū’’tiādi māha. Catuvaggādikattabbaṁ asaṁvāsagaṇapūraṁ vā kammārahagaṇapūraṁ vā kammañca garukaṭṭhagaṇapūraṁ vā parivāsādikammañcāti yojanā. Ettha ca kammāraho garukaṭṭhato añño, nikkhittavatto pana garukaṭṭho gaṇapūrako hotiyeva. Katanti catuvaggādinā kataṁ.",
  "tika-vin13t2:337": "205.Vāreyyāti antarāye asati antamaso ekopi vāreyyāti attho. Antarāyeti pāpehi kariyamāne jīvitabrahmacariyantarāye sati. Anantarāyikā ce na vārenti, dukkaṭaṁ. Diṭṭhāvinti attano attano diṭṭhiṁ laddhiṁ ‘‘adhammakammaṁ idaṁ, na metaṁ khamatī’’ti aññamaññaṁ āvi kareyyunti seso. Ekodhiṭṭhānanti eko bhikkhu ‘‘na metaṁ khamatī’’ti adhiṭṭhānaṁ kareyyāti seso. Tatodhikāti tīhi adhikā. Te pana saṅghattā pahonti attano kammaṁ nittharituṁ.",
  "tika-vin13t2:338": "206.Khittacitto nāma ummattako. Dukhaṭṭitoti vedanaṭṭo. Na rūhatīti gayhattaṁ na rohatīti attho.",
  "tika-vin13t2:339": "207. Antamaso anantarassāpi ārocentassa pakata…pe… bhikkhunoti sambandho. Ekasīmāyaṁ tiṭṭhatīti ekasīmaṭṭho. Samo saṁvāso assāti samasaṁvāso. Ekasīmaṭṭho ca so samasaṁvāso ca, pakatatto ca so ekasīmaṭṭhasamasaṁvāso ca, so cāyaṁ bhikkhu cāti sabbattha kammadhārayo, tassa. Ettha pana avipannasīlo pakatattoti adhippeto. Ārocentassāti attano laddhiṁ pakāsentassa. Rūhatīti paṭikkhepo ruhati.",
  "tika-vin13t2:340": "208.Dhammikaṁ kammanti dhammena kattabbaṁ apalokanādikammaṁ. Paṭikkoseyyāti nivāreyya. Tirokkhā kāyasāmaggiṁ vā chandaṁ vāti vā-saddaṁ netvā attho netabbo. Tirokkhāti parammukhā. So sammukhā-saddo viya nipāto, atha vā akkhā indriyavisayato tiro bahīti atthoti.",
  "tika-vin13t2:341": "Kammaniddesavaṇṇanā niṭṭhitā.",
  "tika-vin13t2:342": "29. Micchājīvavivajjanāniddesavaṇṇanā",
  "tika-vin13t2:343": "209. Āgamma jīvanti etenāti ājīvo, ko so? Paccayapariyesanavāyāmo. Micchāya ājīvo, tassa vivajjanā micchājīvavivajjanā. Sā panāyaṁ atthato ‘‘idha bhikkhu pātimokkhasaṁvarasaṁvuto viharati ācāragocarasampanno’’ti (vibha. 508) evaṁ pātimokkhasaṁvarasampattiyā paṭipattidassanavasena āgato ācāro ceva yathākkamena pārājikasaṅghādisesathullaccayapācittiyapāṭidesanīyadubbhāsitadukkaṭānaṁ kāraṇabhūtassa ājīvahetupaññattānaṁ abhūtārocanasañcarittaaññāpadesabhūtārocanapaṇītabhojanaviññatti bhikkhunibhojanaviññattisūpodanaviññattisikkhāpadānaṁ vītikkamassa ca kuhanalapananemittikatā nippesikatā lābhena lābhaṁ nijigīsanatāti evamādīnañca pāpadhammānaṁ vasena pavattaṁ micchājīvaviratisaṅkhātaṁ ājīvapārisuddhisīlañca. Tassā pana kassaci idha dassanaṁ yathā dassetumāraddhaṁ pātimokkhasaṁvarasaṅkhātāya adhisīlasikkhāya, caturārakkhavipassanāvasena āgatānaṁ adhicittaadhipaññāsaṅkhātānaṁ dvinnaṁ sikkhānañca upakārakadhammaparidīpanatthanti daṭṭhabbaṁ, evamīdisaṁ viññeyyaṁ, taṁ dasseti ‘‘dāru’’ntiādinā. Tattha ‘‘dāru’’ntiādīni ‘‘dade’’ti etassa pattikammaṁ. Cuṇṇaṁ sirīsacuṇṇādinahāniyacuṇṇaṁ. Nhānamukhodakanti nhānañca mukhañca, tassa udakanti samāso. Ādi-saddena paṇṇādiṁ saṅgaṇhāti. Kulasaṅgahāti kulasaṅgahakaraṇena.",
  "tika-vin13t2:344": "210. Paribhaṭati paresaṁ dārake pariharatīti paribhaṭo, paribhaṭassa kammaṁ pāribhaṭako, sakatthe tameva pāribhaṭakatā. Alaṅkaraṇādinā kuladārakapariharaṇassetaṁ nāmaṁ. Muggassa sūpo muggasūpo, soyeva muggasuppo. Yathā muggasūpe paccamāne kocideva muggo na paccati, avasesā paccanti, evaṁ yassa puggalassa vacane kiñcideva saccaṁ hoti, sesaṁ alikaṁ, ayaṁ puggalo muggasūpasadisatāya upacārena ‘‘muggasuppo’’ti vuccati, tassa bhāvo muggasuppatā . Saccālikena jīvitakappanassetaṁ adhivacanaṁ. Gharavatthuādisambandhinī vijjā vatthuvijjā. Pāribhaṭakatā cātiādinā dvando napuṁsakattābhāve pāri…pe… vijjā, tāya. Rasso pana gāthābandhavasena, tathā dīgho. Pahiṇānaṁ tasmiṁ tasmiṁ kamme tesaṁ tesaṁ niyuñjanaṁ paheṇaṁ. Ādarena dūtena kāretabbaṁ yaṁ kiñci kammaṁ dūtakammaṁ. Pisanaṁ pesanaṁ, jaṅghāya pādena pesanaṁ jaṅghapesanaṁ, tamassa atthīti jaṅghapesaniyaṁ. Tesaṁ tesaṁ gihīnaṁ gāmantaradesantarādīsu sāsanapaṭisāsanaharaṇassetamadhivacanaṁ.",
  "tika-vin13t2:345": "211. Lābhāsāya lañjadānaṁ anuppadānaṁ. Sambuddhappaṭikuṭṭhena buddhagarahitena aṅgavijjānakkhattavijjāsupinavijjābhūtavijjādinā aññena vā.",
  "tika-vin13t2:346": "212. Aññātakānaṁ appavāritānaṁ viññāpanaṁ viññatti, yācanavasena pavatto kāyavacīpayogo. Buddhappaṭikuṭṭhena micchājīvena paccayapariyesanā anesanā. Abhūtassa attani avijjamānassa uttarimanussadhammassa ullapanaṁ kathanaṁ abhūtullapanā. Kuhanādīhīti kuhanālapanādīhi. Tattha lābhasakkārasilokasannissitassa paccayappaṭisevanasāmantajappanairiyāpathasaṇṭhāpanavasena janavimhāpanā kuhanā. Vihāraṁ āgate manusse disvā ‘‘kimatthāya bhonto āgatā, kiṁ bhikkhū nimantetu’’nti vā ‘‘mayi rājā pasanno, asuko ca asuko ca rājamahāmatto pasanno’’ti vā ādinā nayena ālapanā lapanā. Khādanīyaṁ gahetvā gacchante disvā ‘‘kiṁ khādanīyaṁ labhitthā’’tiādinā nayena nimittakaraṇādi nemittakatā. ‘‘Assaddho appasanno’’tiādinā nayena garahaṇāni ca ‘‘etaṁ ettha kathethā’’tiādinā nayena vācāya ukkhipanādi ca nippesikatā. Appena lābhena bahukaṁ vañcetvā gahetuṁ icchanaṁ lābhena lābhaṁ nijigīsanatā. Kuladūsādīti ettha ādi-saddena rūpiyappaṭiggahaṇarūpiyasaṁvohārā saṅgayhantīti.",
  "tika-vin13t2:347": "Micchājīvavivajjanāniddesavaṇṇanā niṭṭhitā.",
  "tika-vin13t2:348": "30. Vattaniddesavaṇṇanā",
  "tika-vin13t2:349": "213. Saupāhano…pe… cīvaraṁ sīse karitvā vā āgantuko ārāmaṁ na paviseti sambandho. Sachattoti sīse katachattena sachatto. Oguṇṭhitoti sasīsaṁ pārupito. ‘‘Parikkhittassa vihārassa parikkhepo, aparikkhittassa parikkhepārahaṭṭhāna’’nti vuttaṁ upacārasīmāsamīpaṁ patvā upāhanāomuñcanādisabbaṁ katvā ārāmo pavisitabboti ayamettha byatirekaladdho attho.",
  "tika-vin13t2:350": "214. Pānīyena pāde na dhoveyyāti sambandho. Paṭikkamanaṁ patvā ekamante pattacīvaraṁ nikkhipitvā patirūpe nisajja pucchitvā pānīyaṁ pātabbaṁ, paribhojanīyena yathāvuttaṁ pādā dhovitabbāti adhippāyo. Vuḍḍhatare āvāsikepi ca abhivādeyyāti iminā vassaṁ pucchitvā navakena āvāsikena abhivādāpetabbanti dīpeti. Puccheyya sayanāsananti ‘‘katamaṁ senāsanaṁ pāpuṇāti, ajjhāvutthaṁ anajjhāvutthaṁ vā’’ti senāsanaṁ puccheyya. Idañca pucchāya lakkhaṇavacanaṁ. Tasmā āvāsikavatte vuttamajjhāvutthādikañca pucchitabbaṁ. Sace ‘‘anajjhāvuttha’’nti vadanti, kavāṭaṁ ākoṭetvā muhuttaṁ āgametvā ghaṭikaṁ ugghāṭetvā kavāṭaṁ paṇāmetvā bahi ṭhitena ulloketvā pavisitvā sabbaṁ senāsanavattaṁ kātabbaṁ. Āgantukavattaṁ.",
  "tika-vin13t2:351": "215-6. Gamiko pakkameyyāti sambandho. ‘‘Paṭisāmetvā’’tiādīnimassa pubbakiriyāpadāni. Dārumattikabhaṇḍakanti ettha mañcapīṭhādidārubhaṇḍaṁ rajanabhājanādimattikābhaṇḍaṁ. Paṭisāmetvāti atthi ce anovassake saṇṭhapetvā. Thaketvānāti dvāravātapānehi pidhāya . Sādhukaṁ saṅgopetvānāti catūsu pāsāṇesu mañcaṁ paññapetvā mañce mañcassa, pīṭhe pīṭhassa āropanena senāsanassa uparūpari puñjakaraṇena sādhukaṁ saṅgopanaṁ katvā. Na cāti neva. Gamikavattaṁ.",
  "tika-vin13t2:352": "217-8.Āvāsikoti idaṁ ‘‘paññapeyyā’’tiādīnaṁ kattupadaṁ. Navakammakaraṇādibhāranittharaṇatāya āvāso vihāro assa atthīti āvāsiko. Yassa pana kevalaṁ vihāre nivāsanamattaṁ atthi, so nevāsiko. Ubhopi te idha āvāsika-saddena saṅgahitā. Pādodappabhutinti ettha pabhuti-saddena pādapīṭhapādakathalikānaṁ gahaṇaṁ. Paccuggantvāna pattacīvaraṁ gaṇheyyāti yojanā. Paññape sayanāsananti ‘‘etaṁ tumhākaṁ senāsanaṁ pāpuṇātī’’ti evaṁ sayanāsanaṁ paññapeyya, pakāseyyāti vuttaṁ hoti.",
  "tika-vin13t2:353": "219.Ajjhāvutthanti pubbe bhikkhūhi nivutthaṁ. Gocarāgocaraṁ vadeti ‘‘bhikkhācāragāmo dūro, āsanno’’ti vā, ‘‘kālasseva piṇḍāya caritabbaṁ, divā vā’’ti evaṁ gocarañca, ‘‘micchādiṭṭhikānaṁ vā gāmo, paricchinnabhikkho vā’’tiādinā agocarañca vadeyyāti attho. Vaccapassāvaṭṭhānānītiādīnipi ‘‘vade’’ti imasseva kammavacanāni. Sekhasammutinti yassa saddhassa kulassa saṅgho sekhasammutiṁ deti, taṁ kulañca.",
  "tika-vin13t2:354": "220.Pavesanikkhame kālanti ‘‘kesuci ṭhānesu vāḷamigā vā amanussā vā honti, imaṁ kālaṁ pavisitabbaṁ nikkhamitabbañcā’’ti evaṁ pavesanikkhame ca kālaṁ. Etaṁ pana āsanapaññapanādikaṁ sabbaṁ vattaṁ vuḍḍhatare āgate cīvarakammādiṁ vā nātigilānassa bhesajjaṁ vā ṭhapetvāpi kātabbaṁ. Mahāgilānassa pana bhesajjameva kātabbaṁ. Cetiyaṅgaṇavattaṁ karontenāpi tassa vattaṁ kātuṁ ārabhitabbaṁ. Paṇḍito hi āgantuko ‘‘karohi tāva bhesajjaṁ, cetiyaṅgaṇaṁ sammajjāhī’’ti ca vadeyya. Apica bījanena bījitabbo, pādāpissa dhovitabbā, telena makkhitabbā. Piṭṭhi ce āgilāyati, sambādhetabbā. Navakassa pana āgantukassa ‘‘idamāsanaṁ, ettha nisīdā’’tiādinā ācikkhitabbanti dassento ‘‘nisinnoyevā’’tiādimāha. Nisinnoyevāti iminā ‘‘ṭhitoyevā’’tiādiṁ upalakkheti. Samuddiseti ādarena vadeyya. Āvāsikavattaṁ.",
  "tika-vin13t2:355": "‘‘Vatta’’nti pana sāmaññena niddiṭṭhattā na there bhikkhū atiallīyitvā nisīditabbaṁ, mahātherassa nisinnāsanato ekaṁ dve āsanāni ṭhapetvā ‘‘nisīdā’’ti vutte nisīditabbaṁ, na navāpi bhikkhū āsanena paṭibāhitabbā, na saṅghāṭiṁ ottharitvā nisīditabbaṁ, saddaṁ akatvā udakakiccaṁ kātabbaṁ, yathā sūpassa okāso hoti, evamattāya odano gaṇhitabbo, therena bhikkhunā ‘‘ṭhapetvā appakaṁ odanādikaṁ sabbaṁ sabbesaṁ samakaṁ sampādehī’’ti vattabbaṁ, na tāva therena bhuñjitabbaṁ, bhuttāvinā na tāva udakaṁ paṭiggahetabbaṁ, bhattaggato nivattantehi yathānurūpaṁ nikkhamitvā viraḷāya pāḷiyā gantabbanti evamādikañca tadanurūpaṁ sekhiyavattañca sampādetabbanti idaṁ bhattaggavattañca sādhukaṁ ataramānena gāmo pavisitabbo, ‘‘iminā pavisissāmi, iminā nikkhamissāmī’’ti nivesanaṁ pavisantena sallakkhetabbaṁ, nātisahasā pavisitabbaṁ, nātisahasā nikkhamitabbaṁ, nātidūre naccāsanne ṭhātabbaṁ, nāticiraṁ ṭhātabbaṁ, nātilahukaṁ nivattitabbaṁ, dātukāmatākāraṁ ñatvā ṭhātabbaṁ, yo paṭhamaṁ gāmato paṭikkamati, tena āsanapaññapanādi sabbaṁ kātabbaṁ, yo pacchā, tena āsanuddharaṇādi sabbaṁ kātabbanti evamādikañca tadanurūpaṁ sekhiyavattañca sampādetabbanti idaṁ piṇḍacārikavattañca kātabbaṁ.",
  "tika-vin13t2:356": "Senāsanaṭṭhāne sabbaṁ vattañca sampādetvā tato nikkhamitvā sādhukaṁ nivāsetvā pārupitvā ca ataramānena gāmo pavisitabbotiādi sabbaṁ piṇḍacārikavattaṁ kātabbaṁ. Pānīyaparibhojanīyaaggiaraṇisahitakattaradaṇḍā upaṭṭhapetabbā, nakkhattapadāni sakalāni vā ekadesāni vā uggahetabbāni, disākusalena bhavitabbanti idaṁ āraññikavattañca uddiṭṭhaṁyeva hotīti avagantabbanti.",
  "tika-vin13t2:357": "Vattaniddesavaṇṇanā niṭṭhitā.",
  "tika-vin13t2:358": "31. Vikappanāniddesavaṇṇanā",
  "tika-vin13t2:359": "221.Sammukhā parammukhāti sassa mukhaṁ, parassa mukhanti viggaho, sammukhena parammukhenāti attho. Sammukhāvikappanā parammukhāvikappanāti bhedā duve vikappanā vuttāti yojanā . Bhedāti visesato. Atha vā sassa mukhaṁ mukhasambandhivacanaṁ assā vikappanāyāti samāso. Tathā parammukhā. Sammukhā ca parammukhā ca, tassā bhedo, tato. Sammukhāya sammukhavikappanāya. Byattassāti vikappanavidhānaṁ paccuddhāravidhānañca jānantassa.",
  "tika-vin13t2:360": "222.Tenāti yassa santike vikappeti, tena bhikkhunā. Paribhogādikanti paribhogaṁ vissajjanaṁ adhiṭṭhānañca.",
  "tika-vin13t2:361": "224-5.Aparāsammukhāvekāti ettha vā-saddo pakkhantare, atha vāti attho, api-saddattho vā vā-saddo, so aparā-saddato paraṁ daṭṭhabbo, aparāpi ekā sammukhāvikappanā atthīti attho. Kathanti āha ‘‘bhikkhussā’’tiādi. ‘‘Pañcannaṁ sahadhammīna’’nti vuttattā ‘‘tissassa bhikkhuno’’tiādīsu tissāya bhikkhuniyā tissāya sikkhamānāya tissāya sāmaṇeriyā tissassa sāmaṇerassātipi viññātabbaṁ.",
  "tika-vin13t2:362": "226.Parammukhāvikappanāti parammukhena vikappanena, parammukhāvikappanāti vā gahetabbaṁ, parammukhāvikappanā kathanti attho.",
  "tika-vin13t2:363": "227.Mittoti daḷhamitto. Sandiṭṭhoti diṭṭhamattamitto. Ettha pana dvinnaṁ vikappanānaṁ kiṁ nānākaraṇanti? Sammukhāvikappanāya tāva sayaṁ vikappetvā parena paccuddharāpeti, teneva sā sammukhāvikappanā nāma jātā. Parammukhāvikappanāya pareneva vikappāpetvā pareneva paccuddharāpeti, teneva sā parammukhāvikappanā nāma jātāti idamettha nānākaraṇanti.",
  "tika-vin13t2:364": "228.Dūrasantikattekattanti ettha āsannadūrabhāvo adhiṭṭhāne vuttanayeneva veditabbo.",
  "tika-vin13t2:365": "229. Dasāhaṁ…pe… paccāsāya sati māsakaṁ nādhiṭṭhitavikappitaṁ nissaggiṁ nuppādayatīti sambandho. Dasa ahāni samāhaṭāni dasāhaṁ. Sabbattha accantasaṁyoge dutiyā. Tattha yaṁ divasaṁ cīvaraṁ uppannaṁ, tassa yo aruṇo, so uppannadivasanissito, tasmā cīvaruppādadivasena saddhiṁ ekādase aruṇuggamane nissaggiyaṁ hotīti āha ‘‘dasāha’’nti. Māsamekaṁ vāti ‘‘anatthate kathine ekaṁ pacchimakattikamāsa’’nti (pārā. 649 atthato samānaṁ) vuttattā kathinatthate pañca māseti labbhati. Kathinaṁ atthataṁ yasmiṁ vihāreti samāso. Pāripūratthanti pāripūri attho yassāti viggaho. Kiriyāvisesanaṁ, pāripūrippayojanaṁ katvāti attho. Ūnassāti yattakena kayiramānaṁ adhiṭṭhānaṁ cīvaraṁ pahoti, tattakatābhāvato ūnassa ekādasamāsasattamāsasaṅkhāte piṭṭhisamaye uppannassa mūlacīvarassa. Paccāsā satīti ‘‘saṅghādito yato kutoci lacchāmī’’ti evaṁ satiyā paccāsāyāti attho. Ubhayampi ya-kāralopena niddiṭṭhaṁ. Satīti vā nipāto, liṅgavipallāsena vāha. Ettha pana byatirekavasena dasāhātikkamanādīsu nissaggiyaṁ pācittiyaṁ veditabbanti.",
  "tika-vin13t2:366": "Vikappanāniddesavaṇṇanā niṭṭhitā.",
  "tika-vin13t2:367": "32. Nissayaniddesavaṇṇanā",
  "tika-vin13t2:368": "230.Byattassāti ‘‘kāriya’’nti kitakayoge kattari chaṭṭhī. Byatto ca nāma ‘‘pañcahi, bhikkhave, aṅgehi samannāgatena bhikkhunā anissitena vatthabbaṁ, āpattiṁ jānāti, anāpattiṁ jānāti, lahukaṁ āpattiṁ jānāti, garukaṁ āpattiṁ jānāti, ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso. Imehi kho, bhikkhave, pañcahi aṅgehi samannāgatena bhikkhunā anissitena vatthabba’’nti (mahāva. 103) evaṁ vuttabyatto ca bahussutabyatto ca veditabbo.",
  "tika-vin13t2:369": "Tattha suvibhattānīti suṭṭhu vibhattāni padapaccābhaṭṭhasaṅkaradosavirahitāni. Suppavattīnīti paguṇāni vācuggatāni. Suvinicchitānisuttasoti khandhakaparivārato āharitabbasuttavasena suṭṭhu vinicchitāni. Anubyañjanasoti akkharapadapāripūriyā suvinicchitāni akkhaṇḍāni aviparītakkharāni. Etena aṭṭhakathā dīpitā. Aṭṭhakathāto hi esa vinicchayo hotīti. Bahussutabyatto pana yena sabbantimena paricchedena dve mātikā paguṇā vācuggatā, pakkhadivasesu dhammasavanatthāya suttantato cattāro bhāṇavārā, sampattānaṁ parisānaṁ parikathanatthāya andhakavindamahārāhulovādaambaṭṭhasadiso eko kathāmaggo, saṅghabhattamaṅgalāmaṅgalesu anumodanatthāya tisso anumodanā, uposathappavāraṇādijānanatthaṁ kammākammavinicchayo, samaṇadhammakaraṇatthaṁ samādhivasena vipassanāvasena vā arahattamaggapariyosānamekaṁ kammaṭṭhānaṁ ettakaṁ uggahitaṁ, svāyaṁ vuccati. Natthi nissāya kāriyanti ācariyādiṁ nissāya vāsena kattabbaṁ natthi. ‘‘Nissayakāriya’’nti vā pāṭho, nissayena kāriyanti samāso. Jīvassa yattako paricchedo yāvajīvaṁ.",
  "tika-vin13t2:370": "231. Tena nissāya vasantena evaṁ nissayo gahetabboti dassetuṁ ‘‘ekaṁsa’’ntiādi vuttaṁ. Ekaṁsanti eko aṁso assa cīvarassāti viggaho. Kiriyāvisesanaṁ vā bhummatthe vā upayogavacanaṁ, ekasmiṁ aṁseti attho. Añjali karapuṭo. Yāvatatiyakaṁ vadeti upasampadāya saṭṭhivassena sattativassena vāpi byattassa navakassa santike yāvatatiyakaṁ vacanaṁ kareyya. Yāvatatiyo vāro assāti kiriyāvisesanasamāso. Āyasmatoti āyasmantaṁ. Vacchāmīti vasāmi. Upajjhaṁ gaṇhantenāpi ‘‘upajjhāyo me, bhante, hohī’’ti gahetabbaṁ. Taṁ pana ‘‘ācariyo’’ti ettha ‘‘upajjhāyo’’ti vacanaṁ visesoti ettha vācābhedato na visuṁ vuttaṁ. Na kevalamettha nissayupajjhāyagahaṇe, gāmappavesanādīsupi evameva katvā ‘‘ahaṁ āvuso’’ti vā ‘‘bhante’’ti vā vatvā ‘‘gāmappavesanaṁ āpucchāmī’’tiādinā vattabbaṁ.",
  "tika-vin13t2:371": "232. Nissayapaṭippassaddhiṁ dasseti ‘‘pakkante’’tiādinā. Pakkanteti upajjhāye ācariye saddhivihārike antevāsike ca gāmādīsu yattha katthaci āpucchitvā vā anāpucchitvā vā gate. Tesu yena kenaci ‘‘asukaṁ nāma gāmaṁ gacchāmī’’ti vutte tesuyeva yena kenaci ‘‘sādhū’’ti sampaṭicchitepi taṁ taṁ niyamaṁ atikkamitvā pakkantepi anāpucchā pana upacārasīmātikkamena pakkantepi nissayo sammati paṭippassambhati. Pakkhasaṅkanteti titthiyapakkhasaṅkante cāpi vibbhante cāpi maraṇena ca taṅkhaṇaññeva paṭippassambhati. Āṇatti nāma ‘‘paṇāmemi ta’’nti vā ‘‘mā idha pavisā’’tiādikā nissayappaṇāmanā. Tāya paṇāmitena ācariyupajjhāyā khamāpetabbā. Akhamantesu daṇḍakammaṁ katvā tasmiṁ vihāre mahāthere gahetvāpi sāmantavihāre bhikkhū gahetvāpi khamāpetabbā. Na khamanti ce, ācariyupajjhāyānaṁ sabhāgānaṁ santike vasitabbaṁ. Yena kenaci kāraṇena na sakkā hoti tatra ācariyupajjhāyānaṁ sabhāgānaṁ santike vasituṁ, taṁyeva vihāraṁ āgantvā aññassa santike nissayaṁ gahetvā vasitabbaṁ. Tattha ‘‘pañcahi, bhikkhave, aṅgehi samannāgataṁ saddhivihārikaṁ appaṇāmento upajjhāyo sātisāro hoti, paṇāmento anatisāro hoti. Upajjhāyamhi nādhimattaṁ pemaṁ hoti, nādhimatto pasādo hoti, nādhimattā hirī hoti, nādhimatto gāravo hoti, nādhimattā bhāvanā hoti. Imehi kho, bhikkhave, pañcahaṅgehi…pe… hoti (mahāva. 68). Pañcahi, bhikkhave , aṅgehi samannāgataṁ antevāsikaṁ appaṇāmento ācariyo…pe… hotī’’ti (mahāva. 81) vuttattā pana asammāvattante antevāsikasaddhivihārike appaṇāmentā ācariyupajjhāyā dukkaṭaṁ āpajjantīti veditabbaṁ. Bhāvanāti mettābhāvanā. Upajjhāyasamodhānaṁ pana tassa dassanasavanavasena veditabbaṁ.",
  "tika-vin13t2:372": "233.Alajjinti –",
  "tika-vin13t2:373": "‘‘Sañcicca āpattiṁ āpajjati;",
  "tika-vin13t2:374": "Āpattiṁ parigūhati;",
  "tika-vin13t2:375": "Agatigamanañca gacchati;",
  "tika-vin13t2:376": "Ediso vuccati alajjipuggalo’’ti. (pari. 359) –",
  "tika-vin13t2:377": "Evaṁ vuttalakkhaṇaṁ alajjiṁ. Nissayaṁ dentenāpi lajjinoyeva dātabbaṁ. ‘‘Na bhikkhave alajjīnaṁ nissayo dātabbo. Yo dadeyya, āpatti dukkaṭassā’’ti (mahāva. 120) hi vuttaṁ. Adiṭṭhapubbassa katipāhaṁ ācāraṁ upaparikkhitvā dātabbaṁ. Apubbanti ettha sambandhisaddattā pubba-saddena pubbavāso gahito, natthi pubbo assāti apubbaṁ, navanti vuttaṁ hoti. Cattāri pañca vā parimāṇametesanti viggaho. Ettha pana parimāṇa-saddasannidhānena saṅkhyeyyavācinopite saṅkhyāmattavācino hontīti catupañcasaṅkhyāparimāṇameva saṅkhyeyyamāha, tasmā viggahapadatthehi bhinno aññapadattho sambhavatīti samāso. Vā-saddassa yo vikappattho, tattha cāyaṁ samāso, cattāri vā pañca vā, catupañca ahāni, tesaṁ ahānaṁ samāhāro catupañcāhaṁ. Bhikkhusabhāgatanti samāno bhāgo lajjitāsaṅkhāto koṭṭhāso yesaṁ, bhikkhūhi sabhāgā, tesaṁ bhāvo bhikkhusabhāgatā, taṁ, pesalabhāvanti attho. ‘‘Thero lajjī’’ti jānantena pana pakatiyā nissayadānaṭṭhānaṁ gatena ca tadaheva gahetabbo, ekadivasampi parihāro natthi. Sace ‘‘okāse alabhante paccūsasamaye gahessāmī’’ti sayati, aruṇaṁ uggatampi na jānāti, anāpatti. Laddhaparihārenāpi vasituṁ vaṭṭatīti.",
  "tika-vin13t2:378": "234. ‘‘Labbhatī’’ti kammani nipphannattā avuttakattāti ‘‘addhikassā’’tiādīsu kattari sāmivacanaṁ, ‘‘addhikenā’’ tiādi vuttaṁ hoti. ‘‘Sallakkhentenā’’ti pana sarūpeneva niddiṭṭhaṁ. Vasitunti vuttakammaṁ. Bhāve hi tuṁ-paccayo, vāsoti attho. Yācitassāti ‘‘gilānupaṭṭhākassa cā’’ti ettha visesanaṁ. Sace pana ‘‘yācāhi ma’’nti vuccamānopi gilāno mānena na yācati, gantabbaṁ. Araññe vā sallakkhentena phāsukanti yattha vasantassa paṭiladdhataruṇasamathavipassanāvisesabhāgitāvasena phāsu hoti, tasmiṁ araññe tādisaṁ phāsuvihāraṁ sallakkhentena āraññakena. Dāyake asanteti padacchedo. Tāvāti avadhimhi, addhikādīhi yāva nissayadāyako labbhati, tāva, āraññakena pana ‘‘paṭirūpe nissayadāyake sati nissāya vasissāmī’’ti ābhogaṁ katvā yāva āsāḷhipuṇṇamā, tāvāti attho. ‘‘Sace pana āsāḷhimāse ācariyo nāgacchati, yattha nissayo labbhati, tattha gantabbaṁ (mahāva. aṭṭha. 121). Antovasse pana nibaddhavāsaṁ vasitabbaṁ, nissayo ca gahetabbo’’ti (mahāva. aṭṭha. 121) hi aṭṭhakathāyaṁ vuttaṁ.",
  "tika-vin13t2:379": "Amhākaṁ pana keci antevāsikattherā ‘‘na bhikkhave vassaṁ na upagantabbaṁ. Yo na upagaccheyya, āpatti dukkaṭassā’ti (mahāva. 186) ca ‘na bhikkhave tadahu vassūpanāyikāya vassaṁ anupagantukāmena sañcicca āvāso atikkamitabbo. Yo atikkameyya, āpatti dukkaṭassā’ti (mahāva. 186) pāḷivacanato kenaci kāraṇena nissayaṁ alabhamānenapi na sakkā antovasse vassaṁ anupagantuṁ. ‘Antovasse panā’tiādīsu pana ca-saddo anvācayattho, tasmā tenāpi vassaṁ upagantabbamevā’’ti vadiṁsu.",
  "tika-vin13t2:380": "Mayaṁ panettha evamavocumha ‘‘bhagavatā anupagamane dukkaṭaṁ anantarāyikasseva vuttaṁ, teneva ‘kenaci antarāyena purimikaṁ anupagatena pacchimikā upagantabbā’ti aṭṭhakathāyaṁ (mahāva. aṭṭha. 185) vuttaṁ. Antarāyo ca nāma antarā vemajjhe etīti antarāyo, yo koci bādhakappaccayatāya adhippeto vuccati ‘na labhanti patirūpaṁ upaṭṭhākaṁ, eseva antarāyoti pakkamitabba’ntiādīsu (mahāva. 201) viya, tasmā bādhakappaccayatā adhippetā . Nissayālābhopi antarāyotveva viññāyati. Sakkā hi vattuṁ ‘antarāyo vassūpagamo sannissayattā taruṇasamathavipassanālābhīnaṁ katokāso viyā’ti. Taruṇasamathavipassanālābhīnampi hi katokāsepi ‘sace pana āsāḷhimāse ācariyo nāgacchati, yattha nissayo labbhati, tattha gantabba’nti daḷhaṁ katvā aṭṭhakathāyaṁ (mahāva. aṭṭha. 121) vuttaṁ. Amhākaṁ garūhi ca sāratthadīpaniyaṁ (sārattha. ṭī. mahāvagga 3.121) ‘ācariyaṁ āgamentasseva ce vassūpanāyikadivaso hoti, hotu, gantabbaṁ tattha, yattha nissayadāyakaṁ labhatī’ti vassūpanāyikadivasepi nissayatthāya gamanameva vuttaṁ. Atha ca pana mahākāruṇikopi bhagavā ‘anujānāmi, bhikkhave, gilānupaṭṭhākena bhikkhunā nissayaṁ alabhamānena yāciyamānena anissitakena vatthu’nti (mahāva. 121) gilānavisayepi nissayaṁ garukaṁ katvā paṭṭhapesi. Yaṁ pana anissayaṁ, taṁ anantarāyaṁ nissayamuttakassa vassūpagamanaṁ viya. Apica nāvāya gacchantassa pana vassāne āgatepi nissayaṁ alabhantassa anāpattīti nāvāya gacchatoyeva āveṇikā anāpattikatā vuttā. Tasmā nissayālābho bādhakappaccayo vassūpagamanassa, na vassūpagamanaṁ nissayassāti antarāyoyeva nissayālābho. Tatoyeva ṭīkāyaṁ ‘antovasse pana anissitena vatthuṁ na vaṭṭatī’ti vuttaṁ. Tasmāyeva ca ‘antovasse panā’tiādīsu nissayadāyake sati nibaddhavāsaṁ vasitabbañca nissayo gahetabbo ca hotīti gamanakiriyāya khīyamānatāvasena ca-saddo samuccayo gahetabbo’’ti.",
  "tika-vin13t2:381": "Nissayaniddesavaṇṇanā niṭṭhitā.",
  "tika-vin13t2:382": "33. Kāyabandhananiddesavaṇṇanā",
  "tika-vin13t2:383": "235. Bandhīyati anenāti bandhanaṁ, kāyassa bandhanaṁ kāyabandhanaṁ, natthi kāyabandhanametassāti akāyabandhano. Dukkaṭanti sañcicca vā asañcicca vā paviseyya ce, dukkaṭaṁ. Asatiyā gato yattha sarati, tattheva bandheyyāti sambandho. Gatoti antogāmaṁ gato. Saritvā yāva na bandhati, na tāva piṇḍāya caritabbaṁ.",
  "tika-vin13t2:384": "236.‘‘Paṭṭikā’’tiādinā sabbasaṅgāhakaṁ kāyabandhanaṁ niddisati. Paṭṭikāti pakativītā vā macchakaṇṭakakhajjūripattavāyimā vā. Sūkarānaṁ antaṁ sūkarantaṁ. Idha pana taṁsadisaṁ vuccati. Caturassaṁ akatvā sajjitaṁ muddikakāyabandhanampi saṅgahetvā ‘‘ekā rajjū’’ti vuttaṁ. Taṁ pana rajjukaṁ bandhantena ekaguṇameva katvā bandhituṁ vaṭṭati, majjhe bhinditvā diguṇaṁ katvā bandhituṁ na vaṭṭati. Diguṇaṁ pana akatvā satavārampi punappunaṁ āvijjhitvā bandhituṁ vaṭṭati, pāmaṅgasaṇṭhānaṁ pana ekampi na vaṭṭati . Bahurajjuke ekato katvā ekena nirantaraṁ veṭhetvā kataṁ ‘‘bahurajjuka’’nti na vattabbaṁ, taṁ vaṭṭati. Tadanulomikāti tesaṁ paṭṭikāsūkarantānaṁ dvinnaṁ dve ime yathākkamamanulomikā.",
  "tika-vin13t2:385": "237-8. Paṭṭikā kīdisī vaṭṭatīti āha ‘‘macchā’’tiādi. Paṭṭikā macchakaṇṭakakhajjūripattā vā maṭṭhā vā labbhāti sambandho. Kaṇṭaka-saddena patta-saddena ca tadākāro vuccati, upacārato hi macchānaṁ kaṇṭakākāro ca khajjūrīnaṁ pattākāro ca etissāti samāso. Maṭṭhāti pakativītā. Ṭīkāyaṁ pana ‘‘ete macchakaṇṭakādayo maṭṭhā vikārarahitā paṭṭikā ca tadantogadhāti adhippāyo’’ti vuttaṁ. Kathaṁ tesamantogadhatā? Yato tāniyeva paṭṭikā nāmāti. Tathā ca vuttaṁ aṭṭhakathāyaṁ ‘‘pakativītā vā macchakaṇṭakavāyimā vā paṭṭikā vaṭṭatī’’ti (cūḷava. aṭṭha. 278). Ettha pana macchakaṇṭakeyeva khajjūripattaṁ paviṭṭhaṁ. Catassopi dasā labbhāti sambandho. Catassoti ukkaṭṭhaparicchedena vuttaṁ, tasmā tato ūnāpi vaṭṭanti. Anteti kāyabandhanassa ubhayante diguṇasuttakaṁ labbhanti sambandho. Guṇo bandhanabhūtaṁ suttakaṁ guṇasuttakaṁ. ‘‘Guṇo paṭalarāsīsu, ānisaṁse ca bandhane’’ti hi abhidhānappadīpikā. Dvinnaṁ guṇasuttakānaṁ samāhāro diguṇasuttakaṁ. Taṁ dasāmukhassa thirabhāvāya koṭṭetuṁ vaṭṭati, na sobhanatthaṁ. Tenāha ‘‘mālādi’’ntiādi.",
  "tika-vin13t2:386": "Mālādiṁ kakkaṭacchādiṁ kuñjaracchādiñca dassetvā guṇasuttakakoṭṭitā paṭṭikā na kappatīti sambandho. ‘‘Mālādi’’ntiādīsu ādi-saddena tādisaṁ yaṁ kiñci vikārarūpaṁ gayhati. Kakkaṭānaṁ viya acchīni, tāni ādīni yassāti samāso. Tathā kuñjaracchādinti.",
  "tika-vin13t2:387": "239.Ghaṭakanti ghaṭakākāravaṭṭalekhārūpaṁ. Makaramukhādinti ettha makaramukhaṁ nāma makaramukhasaṇṭhānaṁ . Bindu pana āgamavasena vutto. Ādi-saddena deḍḍubhasīsādivikārarūpaṁ yaṁ kiñci saṅgayhati. Dasāmukheti dasānaṁ mukhabhūte ante etāni na kappantīti sambandho. Vidhe ubhante ghaṭakā lekhā aññaṁ cittakañca na kappantīti sambandho. Ghaṭakāti ghaṭakato. Lekhāti lekhāya. Pañcamiyā lopo. Vidheti kāyabandhanassa pāsante dasāmūle tassa thirabhāvatthaṁ kattabbe dantavisāṇādimaye vidhe.",
  "tika-vin13t2:388": "240.Deḍḍubhakanti udakasappasīsasadisaṁ. Murajanti nānāvaṇṇehi suttehi murajavaṭṭisaṇṭhānaṁ veṭhetvā kataṁ. Ṭīkāyaṁ pana ‘‘murajanti bahurajjuke ekato saṅkaḍḍhitvā ekāya rajjuyā paliveṭhetvā katarajjū’’ti vuttaṁ, taṁ ‘‘bahurajjuke ekato katvā’’tiādinā heṭṭhā vuttaaṭṭhakathāvacanena virujjhati. Maddavīṇanti pāmaṅgasaṇṭhānaṁ. Kalābukanti bahurajjukaṁ. Tesaṁ ‘‘na kappatī’’ti iminā sambandho. Dve majjhimāti majjhe bhavā murajamaddavīṇasaṅkhātā dve.",
  "tika-vin13t2:389": "241.Gaṇṭhiyo cāpīti cīvarassa gaṇṭhiyo cāpi. Tammayāti tehi veḷuādīhi nibbattā. Pasaṅgena panetaṁ vuttanti.",
  "tika-vin13t2:390": "Kāyabandhananiddesavaṇṇanā niṭṭhitā.",
  "tika-vin13t2:391": "Sumaṅgalappasādaniyā nāma ṭīkāya",
  "tika-vin13t2:392": "Paṭhamabhāṇavāravaṇṇanā niṭṭhitā.",
  "tika-vin13t2:393": "34. Pathavīniddesavaṇṇanā",
  "tika-vin13t2:394": "242.Jātājātātiduvidhāti jātā pathavī ajātā pathavīti pathavī duvidhāti attho. Iminā jātapathaviñca ajātapathaviñca dasseti. Tāsaṁ vibhāgaṁ dasseti ‘‘suddhā’’tiādinā. Suddhamattikapaṁsukā ca adaḍḍhā ca bahumattikapaṁsukā ca cātumāsādhikovaṭṭhapaṁsumattikarāsi ca jātā pathavīti sambandho. Mattikā ca paṁsu cāti dvando. Suddhā appasakkharāditāya mattikā paṁsavo yassāti bāhirattho. Adaḍḍhāti uddhanapacanādivasena tathā tathā adaḍḍhā. Sā pana visuṁ natthi, suddhamattikādīsu aññatarāva veditabbā. Cattāro māsā, tehi sahito atireko kālo, tasmiṁ ovaṭṭhoti samāso. Ovaṭṭhoti yena kenaci udakena ovaṭṭho. Budhā pana ‘‘ākāsato vuṭṭhaudakeneva, na aññattha paharitvā patitabindunā’’ti vadanti, ‘‘ovaṭṭho’’ti sāmaññena vuttattā ca ‘‘pokkharaṇiyā ṭhitatanukaddamo vaṭṭati, bahalo tu na vaṭṭatī’’ti (pāci. aṭṭha. 86) vuttattā ca ‘‘vinayavinicchaye sampatte garuke ṭhātabba’’nti vinayalakkhaṇato ca na taṁ yujjatīti amhākaṁ khanti. Paṁsumattikānaṁ rāsi paṁsumattikarāsi. Catu…pe… vaṭṭho paṁsumattikarāsi yassāti aññapadattho, kammadhārayo vā.",
  "tika-vin13t2:395": "243. Vālukā ca daḍḍhā ca yebhuyyasakkharādimahīpi ca cātumāsomavaṭṭhako vuttarāsi ca dutiyā bhūmīti sambandho sakkharā ca pāsāṇā ca marumbā ca kathalā ca vālukā cāti dvando. Suddhā sakkhara…pe… vālukā yassāti viggaho. Hatthamuṭṭhinā gahetabbappamāṇā sakkharā, tato upari pāsāṇā, kaṭasakkharā marumbā, kapālakhaṇḍāni kathalāti veditabbā. Dutiyāti ajātā. Vuttarāsīti vutto mattikapaṁsusirā.",
  "tika-vin13t2:396": "244. Kīdisī yebhuyumattikādīti āha ‘‘dve bhāgā’’tiādi. Yassa bhūmiyāti yassā bhūmiyā. Sesesupīti yebhuyyapaṁsuyebhuyyasakkharayebhuyyapāsāṇādīsu.",
  "tika-vin13t2:397": "245.‘‘Pācittī’’tiādinā tattha vinicchayaṁ dasseti. Jāte jātasaññissa khaṇane pācittīti sambandho. Jāteti jāte bhūmibhāge, liṅgavipallāso vā, jātāyāti vuttaṁ hoti. Jāte dveḷhassa vimatissa dukkaṭanti sambandho. Jāte ajātasaññissa anāpatti. Tathā āṇāpane anāpattīti yojanā. Ajātasaññissāti ajātāti saññā ajātasaññā, sā assa atthīti ajātasaññī, tassa.",
  "tika-vin13t2:398": "246.Ekāyāṇattiyā ekāti sace sakiṁ āṇatto divasampi khaṇati, āṇāpakassa ekā eva āpattīti attho. Vācaso āpattīti sambandho. Vācasoti vicchāyaṁ so, vācāya vācāyāti attho.",
  "tika-vin13t2:399": "247. ‘‘Imaṁ ṭhānaṁ khaṇa vā’’tiādinā yojetabbaṁ. ‘‘Ettha aggiṁ jālehi vā’’ti yojanā . ‘‘Vattu’’nti idaṁ ‘‘na vaṭṭatī’’ti imassa kattupadavacananti attho. Atha vā ‘‘imaṁ ṭhānaṁ khaṇā’’tiādippakāro vacanāya na vaṭṭatīti attho. Niyametvāti iminā ‘‘āvāṭaṁ khaṇa, kandaṁ khaṇā’’tiādinā aniyametvā vattuṁ vaṭṭatīti dīpeti.",
  "tika-vin13t2:400": "248. ‘‘Imassa thambhassa āvāṭaṁ jāna vā, kappiyaṁ karohi vā’’ti ca ‘‘mattikaṁ jāna vā, mattikaṁ āhara vā, mattikaṁ kappiyaṁ karohi vā’’ti ca edisaṁ vacanaṁ vaṭṭatīti sambandho. Etaṁ viya dissatīti edisaṁ, kiṁ taṁ? ‘‘Mattikaṁ dehī’’tiādikaṁ upameyyaṁ. ‘‘Mattikaṁ jānā’’tiādikaṁ pana upamānaṁ, tesaṁ upamānopameyyānaṁ yā kappiyasaṅkhātā samānadhammatā, sā upamā. Tathā ca vuttaṁ amhehi subodhālaṅkāre ‘‘upamānopameyyānaṁ, sadhammattaṁ siyopamā’’ti. Aññathā upamānabhūtaakkharāvaḷisadisīyeva, akkharāvaḷi upameyyaṁ siyā. Vākye viya-saddoyeva pana upamānaṁ jotetīti veditabbaṁ.",
  "tika-vin13t2:401": "249. Pathaviyā asambaddhaṁ sukkhakaddamaādikañca tanukaṁ ussiñcanīyakaddamañca kopetuṁ labbhanti sambandho. Kaddamaādikanti ettha ādi-saddena udakena gataṭṭhāne udakapappaṭako nāma hoti, yaṁ vātappahārena calati, taṁ saṅgaṇhāti. Ussiñcanīyakaddamanti ghaṭehi ussiñcituṁ sakkuṇeyyakaddamaṁ.",
  "tika-vin13t2:402": "250. ‘‘Cātumāsādhikovaṭṭhaṁ gaṇḍuppāda’’ntiādinā sambandhitabbaṁ. Gaṇḍaṁ pathaviyā gaṇḍasadisaṁ mattikarāsiṁ uppādentīti gaṇḍuppādā. Idha pana tehi uṭṭhāpito gūtho ‘‘gaṇḍuppāda’’nti niddiṭṭho. Potthakesu pana ‘‘gaṇḍuppādo’’ti pāṭho dissati. Taṁ ‘‘na kopaye’’ti ettha kammena bhavitabbanti na yujjati. Mūsikukkiranti mūsikānaṁ ukkiro khaṇitvā bahi kataṁ paṁsurāsi mūsikukkiroti. Leḍḍādinti ettha leḍḍunti kasitaṭṭhāne naṅgalacchinnamattikāpiṇḍaṁ. Ādi-saddena gāvīnaṁ khuracchinnaṁ kaddamaṁ saṅgaṇhāti.",
  "tika-vin13t2:403": "251-2. Udakasantike patite vāpiādīnaṁ kūle ca pāsāṇe lagge raje ca navasoṇḍiyā patite raje ca abbhokāsuṭṭhite vammike ca mattikākuṭṭe ca tathāti sambandho. Tathāti iminā kūlādike cātumāsādhikovaṭṭhaṁ vā sabbaṁ na kopayeti idaṁ atidisati. Iṭṭhakakuṭṭako vaṭṭatīti āha ‘‘yebhuyyā’’tiādi. Yebhuyyena kathalā etthāti yebhuyyakathalā, bhūmi , tiṭṭhati etthāti ṭhānaṁ, yebhuyyakathalāya ṭhānaṁ, tasmiṁ. Iṭṭhakakuṭṭako yebhuyyakathalā viya hotīti adhippāyo. Kuṭṭakaṁ kopentassa anāpattīti adhippāyo. Iṭṭhakāya kato kuṭṭakoti samāso.",
  "tika-vin13t2:404": "253-5. Sañcāletvā bhūmiṁ vikopayaṁ thambhādiṁ gaṇhituṁ vāti sambandho. Tattha vikopayanti karaṇatthe paccattavacanaṁ, vikopayatāti attho. Aññathā kathamettha paṭhamāpasaṅgo. Paṭhamā hi ‘‘bhava’’nti vutte siyā, na ca ‘‘gaṇhitu’’ntiādīsu tuṁ-paccayehi vutto koci atthi, yadā bhāve tuṁ-paccayo, tadā na kiñci vuttaṁ hotīti, ‘‘na kappatī’’ti padhānakiriyāyapi heṭṭhā vuttanayena kattā aññoyevāti evaṁ sabbattha. Tatiyatthe tu sati ito cito sañcāletvā bhūmiṁ vikopayatā thambhādiṁ gaṇhituṁ na kappatīti atīva yujjati. Dhārāyāti passāvadhārāya. Visamaṁ samaṁ kātuṁ sammuñjanīhi ghaṁsituṁ vāti yojanā. Visamanti visamaṭṭhānaṁ. ‘‘Padaṁ dassessāmī’’ti bhūmiṁ bhindanto caṅkamituṁ vāti sambandho. Bhindantoti bhindatā. Kaṇḍurogī vā taṭādīsu aṅgapaccaṅgaṁ ghaṁsitunti yojanā. Kaṇḍurogīti kaṇḍuroginā. Ca-saddo avadhāraṇe.",
  "tika-vin13t2:405": "256-7.Suddhacittassāti pathavibhedādhippāyavirahena parisuddhacittassa.",
  "tika-vin13t2:406": "258. Aggissa anupādāne kapāle vā anupādānāya iṭṭhakāya vā aggiṁ pātetuṁ vā avase sati bhūmiyaṁ pātetuṁ vā labbhateti sambandho. Upādānaṁ indhanaṁ, na upādānaṁ anupādānaṁ, tasmiṁ. Vaso pabhuttaṁ. ‘‘Vaso pabhutte āyatte’’ti hi nighaṇḍu. Na vaso avaso, tasmiṁ apabhutteti attho. Patitaṭṭhāneyeva upādānaṁ datvā aggiṁ kātuṁ vaṭṭati. Sukkhakhāṇukasukkharukkhādīsu ca aggiṁ dātuṁ na vaṭṭati. Sace pana ‘‘pathaviṁ appattameva nibbāpetvā gamissāmī’’ti deti, vaṭṭati, pacchā nibbāpetuṁ na sakkoti, avisayattā anāpatti. ‘‘Bhūmiyaṁ pātehī’’ti evampi vattuṁ na vaṭṭatīti.",
  "tika-vin13t2:407": "Pathavīniddesavaṇṇanā niṭṭhitā.",
  "tika-vin13t2:408": "35. Parikkhāraniddesavaṇṇanā",
  "tika-vin13t2:409": "259-60. Chatte anto bahi ca pañcavaṇṇehi suttehi sibbituñca paṇṇe girikūṭaaḍḍhacandādiṁ chindituñca na vaṭṭatīti sambandho. Chatteti tālapaṇṇe chatte. Girikūṭaṁ nāma makaradantakaṁ, ādi-saddena tādisaṁ aññaṁ vikārarūpaṁ saṅgahitaṁ. Ghaṭakanti gehatthambhesu viya kayiramānaṁ ghaṭakaṁ. Daṇḍeti chattadaṇḍe. Lekhāti tahiṁ tahiṁ dinnā lekhā. Sādisanti dīghena niddiṭṭhaṁ. Bundamhi mūle.",
  "tika-vin13t2:410": "261. Thiratthaṁ chatte ekavaṇṇena sibbituṁ vā pañjaraṁ vinandhituṁ vā vaṭṭatīti sambandho. Sibbitunti anto bahi ca sibbituṁ. Ekavaṇṇenāti nīlādinā ekavaṇṇena. Pañjaranti chattadaṇḍagāhakasalākapañjaraṁ. Thiratthanti iminā na vaṇṇamaṭṭhatthāyāti dasseti. Bandhituṁ daṇḍe lekhā vaṭṭatīti sambandho. Bandhitunti vātappahārena acalanatthaṁ chattamaṇḍalikaṁ rajjukehi gahetvā bandhanatthāya. Lekhāvāti valayamiva ukkiritvā katā lekhā eva. Vaṭṭatīti yadipi na bandhati, rajjukehi bandhituṁ yuttaṭṭhānattā vaṭṭati.",
  "tika-vin13t2:411": "262. Cīvare ante vāpi paṭṭamukhe vāpi veṇipi vā saṅkhalikāpi vā aññaṁ sūcivikāraṁ vā pāḷikaṇṇikaādikaṁ kappabinduvikārampi vā na ca kappatīti sambandho. Anteti cīvarapariyante, anuvāteti vuttaṁ hoti. Paṭṭamukheti paṭṭakoṭiyaṁ, dvinnaṁ paṭṭānaṁ saṅghaṭitaṭṭhānaṁ sandhāyetaṁ vuttaṁ. Veṇīti varakasīsākārena sibbanaṁ. Saṅkhalikāti biḷālabandhanākārena sibbanaṁ. Aññaṁ sūcivikāraṁ vāti cīvaramaṇḍanatthāya kayiramānaṁ aññaṁ yaṁ kiñci sūcikammavikāraṁ vā. Ṭīkāyaṁ pana ‘‘satapadisadisaṁ aññaṁ vā sūcivikāraṁ na kappatī’’ti sāmaññena vuttaṁ. ‘‘Cīvaramaṇḍanatthāya nānāsuttakehi satapadisadisaṁ sibbantā āgantukapaṭṭaṁ ṭhapenti, aññampi yaṁ kiñci sūcikammavikāraṁ karonti, sabbaṁ na vaṭṭatī’’ti aṭṭhakathāyaṁ vuttattā pana nānāvaṇṇehi vā hotu, ekavaṇṇena vā hotu, cīvaramaṇḍanatthāya saṁsibbantānaṁ sūcikammavikāraṁ sandhāya vuttanti cīvaresu phālitaṭṭhānassa thirabhāvatthaṁ satapadisadisampi sibbituṁ vaṭṭatīti amhākaṁ khanti. Pāḷi-saddena, kaṇṇika-saddena ca kappa-saddalopena vā upacārena vā pāḷikappādayova gahitā. Pāḷi ca kaṇṇikā ca pāḷikaṇṇikāyo, tā ādi yassa aññassa tādisassāti viggaho. Tattha nīlāvaḷiādisaṇṭhānāya bindupantiyā yathā sobhati, tathā kayiramāno pāḷikappo. Tatheva bindusamūhe katthaci dassetvā kayiramāno kaṇṇikakappo.",
  "tika-vin13t2:412": "263.Gaṇṭhipāsakapaṭṭāti gaṇṭhino ca pāsakassa ca patiṭṭhānaṭṭhāne ṭhapetabbā paṭṭā. Vaṭṭatīti ettha ‘‘gaṇṭhipāsakā’’ti katvā ‘‘catukoṇāva vaṭṭantī’’ti atthato vacanaṁ vipallāsetvā yojetabbaṁ. Agghiyanti cetiyasaṇṭhānena sibbanaṁ. Mūle ca agge ca ekasadisaṁ katvā muggarākārena sibbanaṁ muggaro. Vikāranti vikāro, liṅgavipallāsena vuttaṁ. Etthāti gaṇṭhipāsakapaṭṭesu.",
  "tika-vin13t2:413": "264.Koṇasuttāti napuṁsakaniddeso, gaṇṭhipāsakapaṭṭānaṁ koṇehi nīhaṭasuttakoṭiyo. Pīḷakāti tāniyeva nivattetvā pīḷakākārena katāni. Duviññeyyāvāti tesaṁ antesu ekavāraṁ gaṇṭhikaraṇena vā puna nivattetvā sibbanena vā duviññeyyā eva. Gandhaṁ telaṁ vāti gandhaṁ vā telaṁ vā. Kañcikapiṭṭhakhalikaādīnipi vaṭṭanti.",
  "tika-vin13t2:414": "265.Maṇināti masāragallādipāsāṇena. Na ca ghaṭṭeyyāti neva ghaṭṭeyya. Aññena vāti muggaramusalādinā. Aṁsabaddhakakāyabandhanāni pana tathā kātuṁ vaṭṭati. Doṇiyaṁ katvā na ca ghaṁseyyāti pakkarajanākiraṇadoṇiyaṁ ṭhapetvā bhūmiyaṁ jaṇṇukāni nihantvā ito cito ca āvijjhitvā neva ghaṁseyyāti attho.",
  "tika-vin13t2:415": "266-7.Kaṇṇakoṇakasuttānīti cīvararajanakāle lagganatthāya anuvāte catūsu koṇesu ca pāsakaṁ katvā bandhitāni suttāni, yāni ‘‘anujānāmi, bhikkhave, kaṇṇasuttaka’’nti (mahāva. 344) evaṁ anuññātāni. Kaṇṇasaṅkhātā koṇā kaṇṇakoṇakā, tesu suttāni. Gaṇṭhikapāsakapaṭṭesu pana kaṇṇakoṇakasuttānaṁ duviññeyyānameva kappiyatā heṭṭhā vuttāti cīvare ratteyeva tesaṁ chinditabbatā natthi, kaṇṇakoṇakasuttānaṁ chinditabbatāya vuttattā anuvātehi nikkhamitasuttānipi chinditabbānīti veditabbaṁ. Dhammakaraṇe chattavaṭṭiyaṁ lekhaṁ ṭhapetvā lekhā na vaṭṭatīti yojanā. Chattavaṭṭiyanti chattassa mukhavaṭṭiyaṁ. Lekhāti upari vā heṭṭhā vā kucchiyaṁ vā aññā lekhā. Kuñcikāya ca pipphale ca maṇikā ca pīḷakā ca na vaṭṭantīti sambandho. Maṇikāti ekā vaṭṭamaṇi. Pīḷakāti sāsapamattikā muttarājisadisā bahuvaṭṭalekhā. Daṇḍamhīti pipphaladaṇḍake.",
  "tika-vin13t2:416": "268-9. Araṇiyaṁ mālādi ca pattamaṇḍale bhittikammañca na vaṭṭatīti sambandhitabbaṁ. Araṇiyanti uttarāraṇi adharāraṇi araṇidhanukañca sāmaññena gahitaṁ. Pattamaṇḍaleti tipusīsādimaye pattamaṇḍale. Ettha pana makaradaṇḍakaṁ vaṭṭati. Heṭṭhāti kattarayaṭṭhiyā heṭṭhā. Uddhanti tassāyeva upari.",
  "tika-vin13t2:417": "270-3.Sammuñjanimhīti sammuñjaniyā liṅgavipallāso. Avāritanti itthirūpaṁ pana vāritaṁ. Sovaṇṇamayampīti suvaṇṇamayampi. Visāṇanāḷi nāma visāṇamayā nāḷi. Ettha pana avuttānipi yāni kānici ārakaṇḍakadantakaṭṭhachedanapānīyaghaṭapānīyauḷuṅkacuṇṇabhājanādīni vuttānaṁ anulomānīti veditabbāni. Yo panettha vinayaññū tādisaṁ parikkhāraṁ disvā chindeyya vā chindāpeyya vā, anupavajjo soti veditabbanti.",
  "tika-vin13t2:418": "Parikkhāraniddesavaṇṇanā niṭṭhitā.",
  "tika-vin13t2:419": "36. Bhesajjaniddesavaṇṇanā",
  "tika-vin13t2:420": "274-5. Janassa bhesajjaṁ kātuṁ dātuṁ vattuñca na labbhatīti sambandhiyaṁ. Labbhatīti ettha ‘‘bhikkhunā’’ti kattā ‘‘bhesajja’’nti vuttakammaṁ. Nanu ca kātunti bhāvasādhanattā tassa avuttakammenāpi bhavitabbaṁ bhāve vihitakitakappaccayānaṁ payoge kammakārakassāpi icchitabbattāti? Saccaṁ, tathāpi padhānabhūtakammasattiyā abhidhāne sati appadhānakitakakiriyābhisambandhena guṇībhūtā kammasatti abhihitā viya viññāyati. Tathā ca vuttaṁ amhehi yogavinicchaye ‘‘padhānānuyāyitāya janavohārāya padhānasatyābhidhāne guṇasatti abhihitā viya pakāsatī’’ti. Janassāti āgatāgatajanassa. Sahadhammīnañca pitūnañca tadupaṭṭhākabhikkhunissitabhaṇḍūnañca veyyāvaccakarassa ca bhikkhācariyaviññattisakehi bhesajjakaraṇaṁ labbhanti sambandho . Tattha sahadhamminanti saha caritabbo dhammo sīlasaddhāpaññāsaṅkhāto sahadhammo, so etesamatthīti sahadhammino, bhikkhu bhikkhunī sikkhamānā sāmaṇero sāmaṇerīti pañca, tesaṁ. Pitā ca mātā ca pitaro ekasesanayena, ubhinnaṁ sāmaññaniddeso vā, tesaṁ. Bhikkhunissito nāma yo vihāre sabbakammāni karonto bhikkhuṁ nissāya vasati. Bhaṇḍu nāma yo pabbajjāpekkho yāva pattacīvaraṁ paṭiyādiyati, tāva vihāre vasati, so paṇḍupalāso. Veyyāvaccakarassāti attano upaṭṭhākassa. Etesu pana mātāpitaro sace rajjepi ṭhitā paccāsīsanti, akātuṁ na vaṭṭati. Mātaraṁ anāmasantena sabbaṁ parikammaṁ kātabbaṁ. Pitā pana sahatthena nahāpanasambāhanādīni katvā upaṭṭhātabbo.",
  "tika-vin13t2:421": "276. Pitā ca mātā ca bhātā ca bhaginī cāti dvando pitā…pe… bhaginiyo. Mahanto ca cūḷo ca, mahācūḷā ca te pitā…pe… bhaginiyo cāti kammadhārayo. Tā ādi yesanteti aññapadattho. Mahācūḷa-saddā pitādi-saddehi paccekaṁ yojetabbā ‘‘mahāpituno cūḷapituno’’tiādinā. Ādi-saddena panettha pitucchā mātulo, tesaṁ dasannampi yāva sattamā kulaparivaṭṭā puttaparamparañca saṅgaṇhāti. Tesaṁ sake bhesajjakaraṇaṁ labbhanti yojanā. Tesaṁ mahāpitādīnaṁ santake sati tena bhesajjakaraṇaṁ labbhatīti attho. Nāti natthi ce. Attaniyeti bhikkhuno attano santake satīti attho. Dātabbaṁ tāvakālikanti tāvakālikaṁ katvā dātabbanti attho. Te pana sace paṭidenti, gahetabbaṁ, no ce denti, na codetabbā. Yāva tassa dānaṁ, tāva kālo assāti tāvakālikaṁ. Ṇiko samāsante.",
  "tika-vin13t2:422": "277.Bhesajjakaraṇādīti ādi-saddena anāmaṭṭhapiṇḍadānādīnaṁ gahaṇaṁ, hi-saddo hetumhi, hi yasmā etesu kuladūsanādayo na ruhanti, tasmā tesaṁ bhesajjakaraṇaṁ labbhaṁ, attaniye ca sati dātabbanti evamettha attho daṭṭhabbo. Na rūhatīti na rohati nappavattati na hoti, āpattiṁ na janetīti adhippāyo. Tesaṁ atthāya ñātisāmaṇerehi vā bhesajjaṁ āharāpetabbaṁ, attano atthāya vā āharāpetvā dātabbaṁ. Tehipi ‘‘upajjhāyādīnaṁ āharissāmā’’ti vattasīsena āharitabbaṁ. Sace aññepi ye gilānā hutvā vihāraṁ pavisanti, tesaṁ sabbesampi apaccāsīsantena bhesajjaṁ kātabbaṁ. Saddhaṁ kulaṁ hoti bhikkhusaṅghassa mātāpituṭṭhānīyaṁ, tatra ce koci gilāno hoti, tassatthāya ‘‘bhante, itthannāmassa rogassa kiṁ bhesajjaṁ karontī’’ti kappiyaṁ katvā pucchanti, idañcidañca gahetvā karontīti vaṭṭati, bhikkhūhi aññamaññaṁ vā kathā kātabbā.",
  "tika-vin13t2:423": "278. Channaṁ mātādīnañca dāmarikacorassa issariyassa anāmaṭṭho piṇḍapāto dātuṁ avāritoti yojetabbaṁ. Channanti mātādīnaṁ channaṁ majjhe. Mātādīnanti bhikkhunissitaṁ ṭhapetvā avasesānaṁ pañcannaṁ mātādīnaṁ. ‘‘Channa’’nti pana yojanāya aṭṭhakathāya virujjhati. Tattha hi ‘‘mātāpitūna’’ntiādinā bhikkhunissitaṁ ohāya satteva vuttā. Ācariyabuddhadattattherena ca tatheva vuttaṁ –",
  "tika-vin13t2:424": "‘‘Anāmaṭṭhopi dātabbo, piṇḍapāto vijānatā;",
  "tika-vin13t2:425": "Dvinnaṁ mātāpitūnampi, tadupaṭṭhāyakassa ca.",
  "tika-vin13t2:426": "‘‘Issarassāpi dātabbo, coradāmarikassa ca;",
  "tika-vin13t2:427": "Bhaṇḍukassattano ceva, veyyāvaccakarassapī’’ti. (vinaya vi. 493-495);",
  "tika-vin13t2:428": "Dāmarikacorassāti rajjaṁ patthayamānassa pākaṭacorassa. Anāmaṭṭhoti apabbajitassa hatthato laddhā attanā aññena vā pabbajitena aggahitaaggo, ayaṁ anāmaṭṭhapiṇḍapāto. Paṭisanthāro ‘‘vihārappattaṁ āgantukaṁ vā daliddādiṁ vā disvā ‘pānīyaṁ pivā’ti dātabbaṁ, pādamakkhanatelaṁ dātabbaṁ, kāle āgatassa yāgubhattaṁ, vikāle āgatassa sace taṇḍulā atthi, taṇḍulā dātabbā, sayanaṭṭhānaṁ dātabbaṁ, corānaṁ pana saṅghikampidātabba’’nti vutto. Avasesapaṭisanthāro pana apaccāsīsantena kātabbo. Tathā dhammapaṭisanthāropi yassa kassaci dātabbova.",
  "tika-vin13t2:429": "279.Tesanti aññātakādīnaṁ gihīnaṁ. Kayirāti ‘‘bhaṇathā’’ti vutte kareyya. ‘‘Na karomā’’ti vutte sace vippaṭisārino bhavissanti, kātabbaṁ. Nattanoti attano suttodakehi na kayirāti yojanīyaṁ. Evaṁ sāmaññena paritte paṭipajjanavidhiṁ dassetvā idāni āṭānāṭiyaparitte paṭipajjitabbavidhiṁ dassetuṁ ‘‘bhaṇitabba’’ntiādimāha. Bhaṇāpenteti ‘‘bhaṇathā’’ti ajjhesanapubbakaṁ payojente. Parittaṁ sāsanogadhanti paṭhamameva āṭānāṭiyasuttaṁ abhaṇitvā sāsanapariyāpannaṁ mettasuttaṁ dhajaggasuttaṁ ratanasuttanti imāni suttāni sattāhaṁ bhaṇitvā yathāparikammaṁ parittaṁ āṭānāṭiyaparittaṁ bhaṇitabbanti yojanā.",
  "tika-vin13t2:430": "280. ‘‘Āgantvā sīlaṁ detu, dhammaṁ parittañca bhāsatū’’ti kenaci pesito gantvā sīlaṁ vā dātuṁ dhammaṁ parittaṁ vā vattuṁ labbhatīti sambandho.",
  "tika-vin13t2:431": "Bhesajjaniddesavaṇṇanā niṭṭhitā.",
  "tika-vin13t2:432": "37. Uggahaniddesavaṇṇanā",
  "tika-vin13t2:433": "281. Puggala-saddamatte payutte attanopi gahaṇasambhavo siyāti byabhicāratthaṁ añña-saddappayogo. Sati sambhave byabhicāre visesanaṁ sātthakaṁ hotīti. Dasabhedampi ratananti ‘‘muttā maṇi veḷuriyo saṅkho silā pavāḷaṁ rajataṁ jātarūpaṁ lohitaṅko masāragalla’’nti (pāci. 506) evaṁ vuttaṁ dasabhedampi ratanaṁ. Uggaṇhantassāti gaṇhantassa sampaṭicchantassa.",
  "tika-vin13t2:434": "282-3. Tesu attatthaṁ uggaṇhantassa dvīsu nissaggīti sambandho. Tesūti tesu dasasu majjhe. Dvīsūti rajatajātarūpasaṅkhātesu dvīsu nissaggiyavatthūsu. Attatthanti iminā navakammādīnaṁ pañcannaṁ atthāya dukkaṭanti dīpeti. Sesesu dukkaṭanti avasesesu aṭṭhasu sabbesampi atthāya uggaṇhantassa dukkaṭanti attho. Gaṇañca saṅghañca puggalañca anāmasitvā ‘‘cetyassa navakammassa dammī’’ti vutte ca na paṭikkhipeti sambandhanīyaṁ. Na paṭikkhipeti iminā saṅghādiṁ āmasitvā vutte paṭikkhipanaṁ dīpeti. Paṭikkhitte ‘‘kappiyakārakānaṁ vā hatthe bhavissati, mama purisānaṁ mayhameva vā hatthe bhavissati, kevalaṁ tumhe paccaye paribhuñjathā’’ti vadati, vaṭṭati. Catupaccayatthāya ca dinnaṁ yena yena attho hoti, tadatthaṁ upanetabbaṁ. Tesaṁ cīvaratthāya dinnaṁ cīvareyeva upanetabbaṁ. Sace cīvarena tādiso attho natthi, piṇḍapātādīhi saṅgho kilamati, saṅghasuṭṭhutāya apaloketvā tadatthāyapi upanetabbaṁ. Esa nayo piṇḍapātagilānapaccayatthāya dinnepi. Senāsanatthāya dinnaṁ pana garubhaṇḍattā tattheva upanetabbaṁ, senāsanesu nassantesu jagganatthaṁ mūlacchejjaṁ akatvā avissajjetvā yāpanamattaṁ paribhuñjitabbaṁ.",
  "tika-vin13t2:435": "284. Khettādīnaṁ kesañci dukkaṭavatthūnaṁ sampaṭicchanūpāyaṁ dassetuṁ ‘‘khetta’’ntiādi vuttaṁ. Tattha khettanti pubbaṇṇaviruhanaṭṭhānaṁ. Vatthunti aparaṇṇaucchuphalādīnaṁ viruhanaṭṭhānaṁ. Dāsapasvādikanti dāsapasupupphārāmaphalārāmādikaṁ. Paṭikkhipitvā kappiyena kamena ca gaṇheyyāti sambandho. Kappiyena kamena cāti ettha kama-saddo vohārappaṭipāṭivacano, tasmā paresaṁ attano ca kappiyavohārakkamenevāti attho.",
  "tika-vin13t2:436": "So ca khettavatthūsu tāva ‘‘cattāro paccaye paribhuñjathā’’ti vā ‘‘kappiyakārakānaṁ hatthe bhavissatī’’ti vā ‘‘saṅgho kappiyabhaṇḍaṁ bhuñjatū’’ti vā ‘‘sīmaṁ demā’’ti vā parehi vutto, ‘‘sādhu, upāsaka migapakkhino ettha nibbhayā sukhena jīvissantī’’ti attanā vā taḷāke yathāvutteneva ‘‘udakaṁ paribhuñjissanti, bhaṇḍakaṁ dhovissanti, migapakkhino pivissantī’’ti parehi vā ‘‘sādhu, upāsaka, saṅgho pānīyaṁ pivissatī’’tiādinā attanā vā dāse ‘‘ārāmikaṁ dammi, veyyāvaccakaraṁ dammi, kappiyakārakaṁ dammī’’ti vā pasūsu ‘‘pañcagorasaparibhogatthāya dammī’’ti ārāme ‘‘vanaṁ dammī’’ti evamādinā vutto veditabbo. Sace pana koci abyatto akappiyavohārena khettādiṁ paṭiggaṇhāti vā kāreti vā, taṁ bhikkhūhi na paribhuñjitabbaṁ, taṁ nissāya laddhaṁ kappiyabhaṇḍampi akappiyameva. Abyattena pana lajjībhikkhunā kārāpitesu kiñcāpi paṭiggahaṇaṁ kappiyaṁ, bhikkhussa payogapaccayā uppannena missattā visagatapiṇḍapāto viya, akappiyamaṁsabhojanaṁ viya ca dubbinibbhogaṁ hoti, sabbesaṁ akappiyameva.",
  "tika-vin13t2:437": "285-6. Nava…pe… kiriyā ca anave mattikuddhāraṇañca bandho ca āḷiyā thirakāro ca anave kedāre atirekabhāgaggahaṇañca nave ca aparicchinnabhāge sasse ‘‘ettake dethā’’ti kahāpaṇuṭṭhāpanañcāti sabbesampi akappiyanti sambandho. Mātikā ca kedāro ca taḷāko cāti dvando mātika…pe… taḷākā. Tesaṁ kiriyāti samāso. Anaveti catupaccayavasena paṭiggahite purāṇataḷāke. Udakavasena paṭiggahite pana suddhacittānaṁ vaṭṭati. Bandhoti pāḷiyā bandho. Porāṇakedāre niyamitapakatibhāgattā āha ‘‘anave’’ti. Aparicchinnabhāgeti ‘‘ettake bhūmibhāge ettako bhāgo dātabbo’’ti evaṁ aparicchinnabhāge.",
  "tika-vin13t2:438": "287-9. ‘‘Kasa vappa’’ iccādiṁ avatvā ca ‘‘ettakāya bhūmiyā ettako bhāgo deyyo’’ti bhūmiṁ vā patiṭṭhāpeti, tassevetamakappiyanti sambandho. Ca-saddo avadhāraṇe. Patiṭṭhāpetīti yo bhikkhu patiṭṭhāpeti. Tassevāti tassa patiṭṭhāpakabhikkhusseva. Etanti patiṭṭhāpitabhūmito laddhadhaññaṁ ‘‘ettake bhūmibhāge sassaṁ kataṁ, ettakaṁ gaṇhathā’’ti evaṁ vadante pamāṇagaṇhanatthaṁ daṇḍarajjubhi minane vā khale ṭhatvā rakkhaṇe vā taṁ nīharāpane vā koṭṭhāgārādipaṭisāmane vā etaṁ tasseva akappiyanti sambandhanīyaṁ. Patiṭṭhāpeti cāti so bhikkhu patiṭṭhāpeti ca. Katanti amhehi kataṁ. Vadantevanti evaṁ kassake vadante. Pamāṇanti bhūmippamāṇaṁ. Nīharāpaneti khalato gehassa nīharāpane. Etanti mitaladdharakkhitādikaṁ. Tassevāti mānakarakkhakādino eva. Apubbassa anuppāditattā aññesaṁ kappatīti āha ‘‘tassevetamakappiya’’nti.",
  "tika-vin13t2:439": "290. Paṭisāmanappasaṅgenāha ‘‘paṭisāmeyyā’’tiādi. Pitusantakampi gihisantakaṁ yaṁ kiñcīti sambandho. Pitusantakanti pitā ca mātā ca pitaro, tesaṁ santakaṁ. Gihisantakanti iminā pañcannaṁ sahadhammikānaṁ santakaṁ yaṁ kiñci parikkhāraṁ paṭisāmetuṁ vaṭṭatīti dīpeti. Yaṁ kiñcīti kappiyaṁ akappiyaṁ vā antamaso mātukaṇṇapiḷandhanatālapaṇṇampi. Bhaṇḍāgārikasīsenāti sīsaṅgamiva padhānaṁ yaṁ kiñci ‘‘sīsa’’nti idha upacāravasena vuccati, tathā bhaṇḍāgārikasaddopi bhāvappadhāno, bhaṇḍāgāriko bhaṇḍāgārikattaṁ sīsaṁ padhānanti visesanaparapade kammadhārayo, tena, bhaṇḍāgārikattassa padhānakaraṇenāti attho.",
  "tika-vin13t2:440": "291-2.Avassaṁ paṭisāmiyanti avassaṁ saṅgopetabbaṁ. Vuttepīti mātāpitūhi vuttepi.",
  "tika-vin13t2:441": "293-4. Vaḍḍhakiādayo vā rājavallabhā vā ‘‘sakaṁ parikkhāraṁ vā sayanabhaṇḍaṁ vā paṭisāmetvā dehī’’ti yadi vadanti, chandatopi bhayāpi na kareyyāti yojanā. Parikkhāranti vāsipharasuādiupakaraṇabhaṇḍaṁ. Chandatopi bhayāpīti vaḍḍhakiādīsu chandena, rājavallabhesu bhayena.",
  "tika-vin13t2:442": "295-6. Paṭisāmituṁ vaṭṭatīti yojetabbaṁ. Saṅkantīti yādise padese ‘‘bhikkhūhi vā sāmaṇerehi vā gahitaṁ bhavissatī’’ti saṅkaṁ uppādenti, tādise vihārāvasathassantoti yojanīyaṁ. Vihārāvasathassāti vihārassa ca āvasathassa ca. Ratananti dasavidhaṁ ratanaṁ. Ratnasammatanti vatthādikaṁ. Nikkhipeyyāti sāmike diṭṭhe niyametvā dātuṁ ‘‘ettakā kahāpaṇā’’tiādinānurūpena mattikalañchanādinimittena vā saññāṇaṁ katvā nikkhipeyya. Gahetvānāti tādise asati attanāva gahetvā. Tādiseti ratane vā ratanasammate vā sati. Sāmikānāgamaṁ ñatvāti yadi attani āsaṅkanti, maggā okkamma nisīdiya pacchā sāmikānaṁ anāgamanaṁ viññāya. Patirūpanti ratanasammate paṁsukūlaggahaṇaṁ ratane nirussukkagamananti evarūpaṁ bhikkhūnaṁ anurūpanti.",
  "tika-vin13t2:443": "Uggahaniddesavaṇṇanā niṭṭhitā.",
  "tika-vin13t2:444": "38. Dūsananiddesavaṇṇanā",
  "tika-vin13t2:445": "297.Dadatoti sasantakaṁ parasantakañca dentassa. Kuladūsanadukkaṭanti attano duppaṭipattiyā kulānaṁ dūsanaṁ pasādavināsanaṁ kuladūsanaṁ, tena dukkaṭaṁ kuladūsanadukkaṭaṁ.",
  "tika-vin13t2:446": "298. Ettha saṅghikaṁ garubhaṇḍaṁ issarena dentassa thullaccayanti sambandho. Etthāti etesaṁ pupphādīnaṁ majjhe. Issarenāti taddhitalopena vuttaṁ, issariyena issaravatāyāti attho. Dentassāti kulasaṅgahatthāya issaravatāya dadato. Thullaccayanti kulasaṅgahatthāya dadato ‘‘kuladūsanadukkaṭa’’nti sāmaññavihitadukkaṭena saddhiṁ ‘‘pañcimāni, bhikkhave, avissajjiyāni, na vissajjetabbāni saṅghena vā gaṇena vā puggalena vā, vissajjitānipi avissajjitāni honti. Yo vissajjeyya, āpatti thullaccayassā’’ti (cūḷava. 321) evaṁ vuttathullaccayanti attho. Aññattha thullaccayameva. Senāsanatthāya niyamitepi eseva nayo. Saṅghassa santakaṁ theyyā dentassa dukkaṭādīnīti sambandhitabbaṁ. Dentassāti vuttanayameva. Dukkaṭādīnīti kulasaṅgahatthāya dadato kuladūsanadukkaṭena saddhiṁ māsake vā ūnamāsake vā dukkaṭaṁ , atirekamāsake vā ūnapañcamāsake vā thullaccayaṁ, pañcamāsake vā atirekapañcamāsake vā pārājikanti evaṁ dukkaṭādīni hontīti attho. Aññattha dukkaṭādīneva.",
  "tika-vin13t2:447": "299-300. Kulasaṅgahatthaṁ phalapupphūpagaṁ rukkhaṁ sabbathā ropetuñca ropāpetuñca jaggituñca na vaṭṭatīti sambandhanīyaṁ. Ca-saddo ocinituṁ ocināpetuṁ, ganthituṁ ganthāpetunti ca avuttāni ca samuccinoti. Phalapupphāni sampādanavasena upagacchatīti phalapupphūpagaṁ. Sabbathāti kappiyavohāraakappiyavohārapariyāyaobhāsanimittakammavasena sabbappakāreneva. Tattha kappiyavohāro nāma ‘‘imaṁ rukkhaṁ jāna, imaṁ āvāṭaṁ jāna, imaṁ mālāvacchaṁ jāna, ettha udakaṁ jānā’’ti vacanaṁ, sukkhamātikāya ujukaraṇañca. Tabbipariyāyena akappiyavohāro nāma. Pariyāyo nāma ‘‘paṇḍitena mālāvacchādayo ropāpetabbā, na cirasseva upakārāya saṁvattantī’’tiādivacanaṁ. Obhāso nāma kuddālakhaṇittādīni ca mālāvacche ca gahetvā ṭhānaṁ. Nimittakammaṁ nāma kuddālaudakabhājanādīnaṁ āharitvā samīpe ṭhapanaṁ. Jaggitunti vadanti udakasecanādīni katvā. Ganthanaganthāpanesu pana sabbāpi cha pupphavikatiyo veditabbā ganthimaṁ gopphimaṁ vedhimaṁ veṭhimaṁ pūrimaṁ vāyimanti. Nāmavaseneva panetesaṁ viseso veditabbo. Taṁ pana kulasaṅgahato aññatrāpi bhikkhussa kātumpi akappiyavacanena kārāpetumpi na vaṭṭati. ‘‘Evaṁ jāna, evaṁ kate sobheyya, yathā etāni pupphāni na vikiriyanti, tathā karohī’’tiādinā pana kappiyavacanena kārāpetuṁ vinā kulasaṅgahaṁ vaṭṭati. Ropanādīnīti akappiyapathaviyaṁ ropāpanasiñcāpanādīni, aññattha ropanādīni.",
  "tika-vin13t2:448": "301-2. Idāni pupphadānādīsu aṭṭhasu kulasaṅgahavatthūsu avasesāni dve dassetuṁ ‘‘vuttāvā’’tiādimāha. Vuttāva micchājīvavivajjanāyaṁ vuttā eva. Jaṅghapesane vinicchayo vuccatīti pāṭhaseso. Pitaro bhaṇḍuṁ sakaṁ veyyāvaccakaraṁ ṭhapetvā gihikammesu dūtasāsanaṁ haraṇe padavārena dukkaṭanti sambandho. Sahadhammikesu vattabbameva natthīti pitādayova vuttā. Gihikammasūti visayasattamī. Padavārenāti padakkamena, pade padeti adhippāyo. Paṭhamaṁ sāsanaṁ aggahetvāpi puna vadato dukkaṭanti yojetabbaṁ. Punāti pacchā. ‘‘Ayaṁ dāni so gāmo, handa naṁ sāsanaṁ ārocemī’’ti maggā okkamantassa ca pade pade vadato ca dukkaṭanti adhippāyo. Tassa pana sāsanaṁ paṭikkhipitvā sayameva kāruññe ṭhitena gantvā attano patirūpaṁ sāsanaṁ ārocetuṁ, ‘‘mama vacanena bhagavato pāde vandathā’’tiādikaṁ gihīnaṁ kappiyasāsanaṁ harituñca vaṭṭati.",
  "tika-vin13t2:449": "303.Abhūtārocanarūpiyasaṁvohāruggahādisāti abhūtārocanāya rūpiyasaṁvohāre ca uggahe uppannapaccaye ādisanti kathenti pakāsentīti abhūtā…pe… hādisā, taṁsadisāti vuttaṁ hoti.",
  "tika-vin13t2:450": "304. Pitūnaṁ harāpetvā haritvāpi pupphāni vatthupūjatthaṁ dātuṁ, sesañātīnaṁ pattānaṁ vatthupūjatthaṁ dātunti yojanīyaṁ. ‘‘Harāpetvā haritvā’’ti vutte ‘‘pakkositvā pakkosāpetvā vā’’ti vuttameva siyāti na vuttaṁ. Pattānanti pakkosakena pattāpi gahitā. Vatthupūjatthanti ratanattayapūjanatthaṁ. Upāsakānampi pana sampattānaṁ vatthupūjatthaṁ dātuṁ vaṭṭatiyeva. Liṅgādipūjatthanti sivaliṅgagiṇḍubimbādipūjanatthaṁ.",
  "tika-vin13t2:451": "305.Tathā phalanti iminā pupphe vuttaṁ sabbaṁ apadisati. Paribbayavihīnānanti paribbayaṁ pātheyyaṁ vihīnaṁ naṭṭhaṁ yesaṁ āgantukānanti samāso. Saparanti attano vissāsikā. Aṭṭhakathāyaṁ (pārā. aṭṭha. 2.436-437) pana ‘‘attano santakaṁyevā’’ti vacanaṁ thullaccayādivibhāgato mocetvā vuttaṁ.",
  "tika-vin13t2:452": "306. Sammatena deyyanti yojanā. Deyyanti catutthabhāgaṁ dātabbaṁ. Itarena tu apaloketvā dātabbanti sambandhitabbaṁ. Itarena tu asammatena pana.",
  "tika-vin13t2:453": "307.Paricchijjāti ‘‘ettakāni phalāni dātabbānī’’ti evaṁ phalaparicchedena vā ‘‘imehi rukkhehi dātabbānī’’ti evaṁ rukkhaparicchedena vā paricchinditvā. Tatoti paricchinnaphalato rukkhato vā. Yācamānassa gilānassetarassa vāti sambandhanīyaṁ. Rukkhāva dassiyāti ‘‘idha phalāni sundarāni, ito gaṇhathā’’ti avatvā ‘‘ito gahetuṁ labbhatī’’ti rukkhā vā dassetabbā.",
  "tika-vin13t2:454": "308. Idāni aṭṭhasu pupphādīnaṁ catunnaṁ vinicchayaṁ dassetvā yathāvuttaphalapupphavinicchayaṁ avasesesu catūsu apadisanto ‘‘sirīsā’’tiādimāha. Sirīsacuṇṇakasavādicuṇṇeti kasāvaṁ yaṁ kiñci ādi yassa, tameva cuṇṇaṁ, sirīsacuṇṇañca kasāvādicuṇṇañcāti samāso. ‘‘Sirīsacuṇṇaṁ vā aññaṁ vā kasāva’’nti hi aṭṭhakathāyaṁ (pārā. aṭṭha. 2.436-437) vuttaṁ. ‘‘Kasāvādī’’ti vattabbe rassena vuttaṁ. Sesesūti veḷuādīsu tīsu. Pāḷiyā avuttassāpi aṭṭhakathāyaṁ vuttattā āha ‘‘paṇṇampettha pavesaye’’ti. Etthāti pupphādīsūti.",
  "tika-vin13t2:455": "Dūsananiddesavaṇṇanā niṭṭhitā.",
  "tika-vin13t2:456": "39. Vassūpanāyikaniddesavaṇṇanā",
  "tika-vin13t2:457": "309-310. Purimikā pacchimikā iti vassūpanāyikā duveti sambandho. Āsāḷhipuṇṇamāya anantare pāṭipadadivase upagantabbā pacchimikāya pure bhavāti purimā, sā eva purimikā. Tato pacchā bhavā aparāya puṇṇamāya anantare pāṭipadadivase upagantabbā pacchimikā. Upanayanaṁ pāpuṇanaṁ upagamanaṁ upanāyikā, vassanti vuṭṭhi, idha pana vassakālaṁ ‘‘vassa’’nti upacārena gahetvā tattha vāso upacāreneva ‘‘vassa’’nti vuccati, vassassa vassāvāsassa upanāyikā vacībhedavasena vā ālayakaraṇavasena vā upagamanaṁ vassūpanāyikā. Tattha ālayapariggāho ca vacībhedo cāti purimikā vassūpanāyikā duve, ālayapariggāho ca vacībhedo cāti pacchimikā vassūpanāyikā duvebhi sambandhitabbaṁ. Tatthāti tāsu dvīsu. Tadubhayaṁ dassetuṁ ‘‘ediso’’tiādi vuttaṁ. So ālayapariggāho ca vacībhedo ca ‘‘imasmiṁ vihāre imaṁ temāsaṁ vassaṁ upemi, idha vassaṁ upemī’’ti ediso, etādisoti attho. Ettha ca kamuppattianādarā vacībhedo paṭhamaṁ vutto. Ubhayathā vassaṁ upagantuṁ vaṭṭati. Teneva aṭṭhakathāyaṁ (vi. saṅga. aṭṭha. 179; mahāva. aṭṭha. 207) ‘‘sacepi ‘idha vassaṁ vasissāmī’ti ālayo atthi, asatiyā pana vassaṁ na upeti, gahitasenāsanaṁ suggahitaṁ, chinnavasso na hoti, pavāretuṁ labhatiyeva, vināpi hi vacībhedaṁ ālayakaraṇamattenapi vassaṁ upagatameva hotī’’ti vuttaṁ. Nāvāsatthavajesu pana pariyesitvā senāsanaṁ alabhantena ālayakaraṇamatteneva upagantabbaṁ. Upagacchantena ca vihāraṁ paṭijaggitvā pānīyaṁ paribhojanīyaṁ upaṭṭhāpetvā sabbaṁ cetiyavandanādisāmīcikammaṁ niṭṭhāpetvā upagantabbaṁ. Ālayapariggahe ālayaṁ dassetuṁ ‘‘cittuppādettha ālayo’’ti āha. Etthāti dvīsu.",
  "tika-vin13t2:458": "311.Tadahūti tasmiṁ vassūpanāyikadivase. Jānanti ‘‘ajja vassūpanāyikā’’ti jānanto, anupagacchatotimassa visesanaṁ.",
  "tika-vin13t2:459": "312.Dutiyanti pacchimikaṁ. Anupagatoti kenaci antarāyena purimikaṁ anupagato. Temāsanti purimaṁ vā temāsaṁ pacchimaṁ vā temāsaṁ. Vassaṁ upagantvā pana aruṇaṁ anuṭṭhāpetvāpi tadaheva sattāhakaraṇīyena pakkamantassāpi antosattāhe nivattentassāpi anāpatti.",
  "tika-vin13t2:460": "313-5. Mātāpitūnaṁ pañcannaṁ sahadhammikānañca atthāya gilānatadupaṭṭhākabhattaṁ osadhañca esissaṁ vā pucchissāmi vā upaṭṭhissaṁ vā gantvā ahaṁ nābhirataṁ vūpakāsessaṁ vā kukkuccaṁ vinodanañca diṭṭhiṁ vivecanañca garukādikaṁ vuṭṭhānaṁ vāpi ussukkaṁ vāpi karissaṁ vāpi kāressaṁ vāpīti evamādinā sattāhakiccena pahitepi vā apahitepi vā gantuṁ labbhanti yojanā.",
  "tika-vin13t2:461": "Ettha pana labbhamānakavasena yojetvā vakkhamānanayena attho veditabbo. Mātādisutiyā teyeva gilāna-saddena gayhanti, tesaṁ upaṭṭhākā tadupaṭṭhākā, gilānā ca tadupaṭṭhākā ca, tesaṁ bhattanti samāso. Osadhanti tesaṁyeva gilānānaṁ bhesajjaṁ. Esissanti pariyesissāmi. Pucchissāmīti teyeva sattajane gilāne pucchissaṁ. Upaṭṭhissanti teyeva gilāne upaṭṭhahissāmi. Abhiramatīti abhirato, visabhāgarūpādidassanena sāsane na abhirato nābhirato. Abhiramaṇaṁ vā abhirataṁ, natthi abhiratamassāti nābhirato, taṁ. Sahadhammikesu yo nābhirato, taṁ vūpakāsessaṁ vikkhepaharaṇatthaṁ aññattha nayissāmi. Kukkuccanti pañcannaṁyeva uppannaṁ vinayakukkuccaṁ. Kitakayoge vikappena dutiyā. Diṭṭhinti tesaṁyeva micchādiṭṭhiyā. Garukamādikanti garukaṁ ādi yassāti viggaho. Ādi-saddena sāmaṇerānaṁ vassapucchanaṁ, sikkhāsamādayitukāmatā, tajjanīyādikammakaraṇaṁ saṅgahitaṁ. Vuṭṭhānanti bhikkhuno garukāpattiyā parivāsamānattadānādīhi vuṭṭhānaṁ. Ussukkanti vassapucchanādiussukkaṁ. Evamādināti ettha ādi-saddena diṭṭhigatādīnaṁ dhammakathākaraṇādiṁ saṅgaṇhāti. Gantuṁ labbhanti ettha gacchantena antoupacārasīmāyaṁ ṭhiteneva ‘‘antosattāhe āgacchissāmī’’ti ābhogaṁ katvā gantabbaṁ. Sace ābhogaṁ akatvā upacārasīmaṁ atikkamati, chinnavasso hotīti vadanti. Sattāhakiccenāti sattāhassa labbhamānakaṁ vuttaṁ vakkhamānañca saṅghakammādi kiccaṁ sattāhakiccaṁ. Sattamaaruṇamattasseva vihāre uṭṭhāpanīyattā sattāhassa sākallena gahaṇaṁ.",
  "tika-vin13t2:462": "316.Saṅghakamme vajeti saṅghassa kicce uposathāgārādīsu senāsanesu vā cetiyachattavedikādīsu vā antamaso puggalikasenāsanesu vāpi kattabbanimitte vajeyyāti attho. Dhammasavanatthaṁ nimantito vāpi vaje, garūhi pesito vāpi vaje, garūnaṁ passituṁ vāpi vajeti yojetabbaṁ. Nimantitoti ettha sace paṭhamaṁyeva katikā katā hoti, ‘‘asukadivasaṁ nāma sannipatitabba’’nti nimantitoyeva nāma hoti. Garūhīti ācariyupajjhāyehi. Pahitoti bhaṇḍadhovanādiatthāya pesito. Passitunti agilānepi.",
  "tika-vin13t2:463": "317. Bhaṇḍa…pe… dassane na vajeti yojanīyaṁ. Etthāpi nimittatthe sattamī. Bhaṇḍaṁ nāma cīvaraṁ. Ñātī mātāpitūhi aññe. Upaṭṭhākā upāsakā. ‘‘Ajjeva āgamissa’’nti adūrago na pāpuṇeyya, labbhanti sambandho. Labbhanti imassa apāpuṇanaṁ vuttakammaṁ. Ajjevāgamissanti sāmantavihāraṁ gantvā puna āgacchantassa antarāmagge sace aruṇuggamanaṁ hoti, vassacchedopi na hoti, ratticchedadukkaṭañca natthīti vadanti.",
  "tika-vin13t2:464": "318.Sesañātīhīti mātāpitūhi avasesañātīhi. Niddisitvāvāti dānadhammasavanādīni. ‘‘Pahite pesite’’ti cettha ‘‘labbha’’nti anuvattanīyaṁ.",
  "tika-vin13t2:465": "319.Attano antarāye satīti corasarīsapavāḷajīvitabrahmacariyantarāye, antamaso bhesajjālābhapatirūpaupaṭṭhākālābhepi. ‘‘Vassacchedakāraṇampi sattāhakaraṇīyaṁ siyā’’ti keci porāṇā vadanti, taṁ yuttaṁ viya dissati, sabbathā vassacchedena bahi vāsāya anuññātakāraṇaṁ sattāhamattaṁ bahi vītināmetvā antovihāreyeva vāsena vassacchedākāraṇaṁ kathaṁ nāma na siyāti. Chinnavasso no pavārayeti sambandho.",
  "tika-vin13t2:466": "320. ‘‘Asenāsanikenā’’ti imināva viññāyamānatthattepi ‘‘ajjhokāse cā’’ti vacanaṁ ‘‘ahaṁ abbhokāsiko, kiṁ me senāsanenā’’ti vāsānivattanatthaṁ vuttaṁ. Rukkhassa susireti suddhe rukkhasusire. Mahantassa pana susirassa anto padaracchadanakuṭikaṁ katvā pavisanadvāraṁ yojetvā upagantuṁ vaṭṭati. ‘‘Viṭapepi aṭṭakaṁ bandhitvā’’tiādi vuttanayameva. Tathā chattacāṭīsupi tadanurūpena veditabbaṁ. Chavakuṭi nāma ṭaṅkitamañcādibhedā kuṭi. Tattha ṭaṅkitamañco nāma dīghe mañcapāde majjhe vijjhitvā aṭaniyo pavesetvā kato, catunnaṁ pāsāṇānaṁ upari pāsāṇaṁ attharitvā katampi ṭaṅkitamañco.",
  "tika-vin13t2:467": "321.Asenāsanikenāti yassa tiṇapaṇṇaiṭṭhakasilāsudhāsaṅkhātānaṁ pañcannaṁ chadanānaṁ aññatarena channaṁ yojitadvārabandhanaṁ senāsanaṁ natthi, tena. Idaṁ pana vacībhedaṁ katvā adhiṭṭhānaṁ sandhāya vuttanti vadanti, tadayuttaṁ, tathā ca sati nāvādīsu viya visuṁ vidhānena bhavitabbanti. Nāvāsatthavajūpagoti iminā asenāsanikena nāvādīsu vassaṁ upagantuṁ vaṭṭatīti dīpeti. Tattha ca kuṭikaṁ pariyesitvā labhantena tattha pavisitvā vihārābhāvato ‘‘vihāre’’ti avatvā ‘‘idha vassaṁ upemī’’ti tikkhattuṁ vattabbaṁ, alabhantena ālayo kātabbo. Pavāretuñcāti ca-saddena vassacchedanimittāya āpattiyā abhāvaṁ sampiṇḍeti. ‘‘Vaje satthe nāvāyanti tīsu ṭhānesu natthi vassacchede āpatti, pavāretuñca labbhatī’’ti (mahāva. aṭṭha. 203) aṭṭhakathāyaṁ vuttaṁ. Vassacchedeti ca ‘‘anujānāmi, bhikkhave, yena vajo tena gantu’’nti (mahāva. 203) vuttattā, satthassa nāvāya ca gamanasabhāveneva ṭhitattā ca vassūpagataṭṭhāne avasitvā aññattha gamanamattaṁ sandhāya vuttanti veditabbaṁ.",
  "tika-vin13t2:468": "Vassūpanāyikaniddesavaṇṇanā niṭṭhitā.",
  "tika-vin13t2:469": "40. Avebhaṅgiyaniddesavaṇṇanā",
  "tika-vin13t2:470": "322-5. Ārāmā…pe… mattikabhaṇḍānīti ete pañca avibhājiyāti sambandhitabbaṁ . Pañcāti ‘‘ārāmārāmavatthūni eka’’ntiādinā rāsivasena pañca, sarūpavasena panetāni paṇṇaṁ tiṇe pakkhipitvā pañcavīsatividhāni honti. Tathā cāha –",
  "tika-vin13t2:471": "‘‘Dvisaṅgahāni dve honti, tatiyaṁ catusaṅgahaṁ;",
  "tika-vin13t2:472": "Catutthaṁ navakoṭṭhāsaṁ, pañcamaṁ aṭṭhabhedanaṁ.",
  "tika-vin13t2:473": "‘‘Iti pañcahi rāsīhi, pañcanimmalalocano;",
  "tika-vin13t2:474": "Pañcavīsavidhaṁ nātho, garubhaṇḍaṁ pakāsayī’’ti. (cūḷava. aṭṭha. 321);",
  "tika-vin13t2:475": "Tattha ārāmo nāma pupphārāmo vā phalārāmo vā. Ārāmavatthu nāma tesaṁyeva patiṭṭhānokāso, vinaṭṭhesu vā tesu porāṇakabhūmibhāgo. Vihāro nāma pāsādādi yaṁ kiñci senāsanaṁ. Lohakumbhī nāma kāḷalohena vā tambalohena vā katakumbhī. Kaṭāhādīsupi eseva nayo. Ettha bhāṇakanti arañjaro vuccati. Vārakoti ghaṭo. Rāsiṁ apekkhitvā eteti pulliṅganiddeso. Avibhājiyāti mūlacchejjavasena avebhaṅgiyā. Parivattanavasena pana paribhuñjantassa vissajjentassa ca anāpatti. Avissajjiyāni cāti ca-saddena avebhaṅgiyāni cāti avuttaṁ sampiṇḍeti.",
  "tika-vin13t2:476": "326-8. Ekantagarubhaṇḍattā ādito tayo rāsī ṭhapetvā catuttharāsito paṭṭhāya garubhaṇḍāgarubhaṇḍe vibhajituṁ ‘‘vallī’’tiādi āraddhaṁ. Aḍḍhabāhumattāpi valli ca aṭṭhaṅgulāyato veḷu ca muṭṭhimattampi tiṇādi ca ekampi paṇṇañca pākatā vā pañcavaṇṇā vā tālapakkappamāṇāpi mattikā ca tālapakkappamāṇāpi sudhā ca tālapakkappamāṇāpi kaṅguṭṭhaādikā ca dinnā vā tatthajātakā vā saṅghikā rakkhitā abhājiyā, rajjuyottādi ca dinnā saṅghikā abhājiyāti yojanā. Veḷu pariṇāhato paṇṇasūcidaṇḍamatto gahetabbo. Tiṇaṁ muñjaṁ pabbajañca ādisaddasaṅgahitaṁ ṭhapetvā avasesaṁ yaṁ kiñci tiṇaṁ. Paṇṇo aṭṭhaṅgulappamāṇo rittapotthako garubhaṇḍameva. Pākatāti pakatiyā jātā. Pañcavaṇṇāti rattasetādipañcavaṇṇā. Sudhākaṅguṭṭhādayo mattikaggahaṇena gahitā. Kaṅguṭṭhaādikāti ādi-saddena sajjurasajātihiṅgulakādīnaṁ gahaṇaṁ. Dinnāti saṅghassa dinnā. Tatthajātāti saṅghikabhūmiyaṁ jātā. Rajjuyottādīti suttamakacivākanāḷikerahīracammamayā rajju ca yottādi ca. Ādi-saddena makacivākādike vaṭṭetvā katā ekavaṭṭā gahitā. Byatirekavasena panettha catuttharāsimhi itare bhājiyāti veditabbā. Saṅghike kamme, cetiyassa vā kamme niṭṭhite bhājiyāti yojanīyaṁ.",
  "tika-vin13t2:477": "329. Lohabhaṇḍesu bhikkhusāruppaṁ pattādi vā tathā vippakatākataṁ lohabhaṇḍaṁ tathā pādagaṇhakaṁ vārakaṁ bhājiyanti yojanā. Pattādīti ayopatto ayathālakaṁ tambalohathālakaṁ añjanisalākā kaṇṇamalaharaṇī sūci paṇṇasūci khuddako pipphalako khuddakaṁ ārakaṇḍakaṁ kuñcikā tāḷādi. Vippakatanti apariniṭṭhitaṁ. Akatanti sabbaso akataṁ. Pādagaṇhakanti sīhaḷadīpe pādagaṇhanakaṁ. Pādo nāma catutthaṁso, magadhanāḷiyā pañcanāḷimattā. Magadhanāḷi ca nāmesā ūnapañcapasatā veditabbā. Tathā ghaṭako telabhājanañca. Yāya vāsiyā ṭhapetvā dantakaṭṭhacchedanaṁ vā ucchutacchanaṁ vā aññaṁ mahākammaṁ kātuṁ na sakkā, ayaṁ bhājiyā. Sammuñjanidaṇḍakhaṇanakaṁ pana adaṇḍakaṁ phalamattameva, yaṁ sakkā sipāṭikāya pakkhipitvā pariharituṁ, ayaṁ bhājanīyā. Tipukoṭṭakaupakaraṇesu tipucchedanakasatthakaṁ suvaṇṇakārūpakaraṇesu suvaṇṇacchedanakasatthakaṁ cammakāraupakaraṇesu cammachindanakaṁ khuddakasatthaṁ nahāpitatuṇṇakāraupakaraṇesu ṭhapetvā mahākattariṁ mahāsaṇḍāsañca mahāpipphalakañca sabbāni bhājanīyabhaṇḍāni. Tathā kuñcikā. Vuttavipallāsena pana lohabhaṇḍe abhājiyāti veditabbā.",
  "tika-vin13t2:478": "330.‘‘Veḷumhī’’tiādinā dārubhaṇḍāni dasseti. Dārubhaṇḍena pana saṅgahetvā sabbāpi dāruveḷucammupāhanādivikati veditabbā. Chattadaṇḍo ca salākā cāti dvando. Upāhanāya daṇḍako upāhanadaṇḍako.",
  "tika-vin13t2:479": "331.Anuññātavāsidaṇḍoti anuññātavāsiyā daṇḍo. Araṇañjanisiṅgādīti ādi-saddena añjanisalākā chattaṁ muṭṭhipaṇṇaṁ upāhanā dhammakaraṇo pādagaṇhanakato anatirittaṁ āmalakatumbaṁ āmalakaghaṭo lābukatumbaṁ lābukaghaṭo visāṇatumbanti idaṁ saṅgaṇhāti.",
  "tika-vin13t2:480": "332. Yathāvuttato aññaṁ dārubhaṇḍesu garubhaṇḍaṁ. Mattikāmayo pādaghaṭako bhājiyoti yojanā. Pādaghaṭakoti pādassa pahonako ghaṭako. Iminā mattikābhaṇḍaṁ upalakkheti, tasmā patto thālakaṁ kuṇḍikāti imāni bhājanīyāni, vuttāvasesā abhājiyā.",
  "tika-vin13t2:481": "333-4. Garunā garubhaṇḍañca thāvarañca parivatteyya, thāvarena ca thāvarampi parivatteyyāti yojetabbaṁ. Garunā mañcapīṭhādinā. Thāvaranti ārāmādi paṭhamarāsidvayaṁ. Tathā katvā ca bhuñjitunti evañca parivattetvā tato ābhataṁ kappiyabhaṇḍaṁ paribhuñjeyyāti attho, vidhimhi ayaṁ tuṁpaccayo. Phātikammena vallādiṁ gaṇheti sambandhanīyaṁ. Phātikammaṁ nāma samakaṁ vā atirekaṁ vā tadagghanakaṁ vā vaḍḍhikammaṁ. Sesanti paṭhamarāsittikanti.",
  "tika-vin13t2:482": "Avebhaṅgiyaniddesavaṇṇanā niṭṭhitā.",
  "tika-vin13t2:483": "41. Pakiṇṇakaniddesavaṇṇanā",
  "tika-vin13t2:484": "335. Sadvārabandhane sodukkhalakapāsake ṭhāne divā sayantena parivattakaṁ dvāraṁ bandheyyāti sambandho. Dvārañca dvārabandhanañca dvārabandhanāni majjhepadalopavasena, bandhana-saddeneva vā dvārabāhā vuccanti, saha dvārabandhanehīti sadvārabandhanaṁ, ṭhānaṁ. Heṭṭhā udukkhalakañca upari pāsako ca, saha udukkhalapāsakehīti samāso. Tādise ṭhāne pākārādiparikkhepena bhavitabbanti parikkhitteti viññāyati. So ca uccato sahaseyyappahonake vuttanayoti vadanti . Sayantenāti pāde bhūmito mocetvā nipajjantena. Parivattakanti saṁvaraṇavivaraṇavasena ito cito ca parivattanayoggaṁ. Dvāranti antamaso dussasāṇidvārampi. Bandheyyāti sabbantimena vidhinā yāvatā sīsaṁ na pavisati, tāvatāpi bandheyya, saṁvareyyāti vuttaṁ hoti.",
  "tika-vin13t2:485": "336.Ābhogo cāpīti ‘‘esa jaggissatī’’ti ābhogo cāpi. Ca-saddena ‘‘dvāraṁ jaggāhī’’ti vacanampi samuccinoti. Savase taṁ ākāraṁ vināti sassa attano vase āyatte ṭhāne, yattha pana bahūnaṁ sañcaraṇattā dvāraṁ saṁvutampi saṁvutaṭṭhāne na tiṭṭhati, dvāraṁ alabhantā pākāraṁ abhiruhitvāpi vicaranti, tādise pariveṇe saṁvaraṇakiccaṁ natthi. Atha vā sassa vaso āyatto, na yakkhādīnaṁ tehi gahitakattassa, bandhitvā nipajjāpitattassa ca abhāvenāti savaso. Tasmiṁ sati pubbe vuttadvāraṁ saṁvaraṇaābhogakaraṇavacanasaṅkhātaṁ ākāranti attho.",
  "tika-vin13t2:486": "337.Ratanānīti muttādīni dasavidhāni. Tattha pana jātiphalikaṁ upādāya sabbopi maṇi veḷuriyopi lohitaṅko masāragallo ca dhotāpi adhotaviddhāpi anāmāsā, kācamaṇi ca pānīyasaṅkho dhoto adhotopi āmāsā, silā dhotaviddhā suvaṇṇena saddhiṁ pacitā muggavaṇṇā ca anāmāsā. Cetiyagharagopakānaṁ suvaṇṇacetiye kacavarameva harituṁ vaṭṭati. Ārakūṭalohampi jātarūpagatikameva. Itthirūpānīti antamaso piṭṭhamayaitthirūpānipi. Dhaññanti antamaso tatthajātakampi magge pasāritampi sattavidhaṁ dhaññaṁ. Kīḷāvasena aparaṇṇāni tālaphalādīnipi anāmāsāni, pasāritampi na maddantena gantabbaṁ, asati magge maggaṁ adhiṭṭhāya gantabbaṁ. Itthipasādhananti antamaso piḷandhanatthāya ṭhapitaṁ nivāsanatālapaṇṇamuddikampi.",
  "tika-vin13t2:487": "338.Sitthatelodatelehīti madhusitthakaniyyāsādīsu yena kenaci telamissakasilesena ca udakamissakatelena ca. Phaṇahatthaphaṇehīti phaṇamiva phaṇaṁ, aṅgulīhi phaṇakiccakaraṇena hatthoyeva phaṇaṁ hatthaphaṇaṁ, dantamayādi yaṁ kiñci phaṇañceva hatthaphaṇañcāti dvando. Osaṇṭheyyāti olikhitvā sannisīdāpeyya.",
  "tika-vin13t2:488": "339. Ekapāvuraṇā vā ekattharaṇā vā na tuvaṭṭayuṁ, ekamañce na tuvaṭṭayunti yojanā. Ekaṁ pāvuraṇaṁ ekaṁ attharaṇaṁ etesanti viggaho. Na tuvaṭṭayunti na nipajjeyyuṁ. Ekasmiṁ bhājane vāpi na bhuñjeyyunti yojetabbaṁ.",
  "tika-vin13t2:489": "340. Manussānaṁ pamāṇaṅgulena aṭṭha aṅgulāni yassa, adhikena sahitaṁ aṭṭhaṅgulanti samāso. Lasuṇaṁ magadhesu jātaṁ āmalakabhaṇḍikaṁ lasuṇaṁ na khādeyyāti sambandho. Na akallakoti agilāno.",
  "tika-vin13t2:490": "341. Hīnukkaṭṭhehi jātiādīhi ukkaṭṭhaṁ vā hīnaṁ vā ujuṁ vā aññāpadesena vā davā vade, dubbhāsitanti sambandho. Jātiādīhīti jātināmagottakammasippaābādhaliṅgakilesaāpattiakkosehi . Ukkaṭṭhanti jātyādīhiyeva ukkaṭṭhaṁ upasampannaṁ anupasampannaṁ vā. Davāti keḷihasādhippāyatāya. Ujuṁ vāti ‘‘caṇḍālosī’’tiādinā nayena. Aññāpadesena vāti ‘‘santi idhekacce caṇḍālā’’tiādinā nayena.",
  "tika-vin13t2:491": "342.Dīghe nakheti maṁsappamāṇato. Dīghe keseti dvaṅgulato. Sacepi na dīghā, dumāsato ekadivasampi atikkāmetuṁ na labhati. Dīghe nāsalometi nāsato bahi nikkhante. Vīsatimaṭṭhanti vīsatiyā nakhānaṁ maṭṭhañca. Sambādheti ubhosu upakacchakesu, muttakaraṇe ca lomahāraṇañca na labbhāti sambandhanīyaṁ. Na labbhāti ete maṭṭhādayo na labbhantīti attho, nipāto vā labbhāti. Ābādhappaccayā pana sambādhe lomaṁ saṁharituṁ vaṭṭati.",
  "tika-vin13t2:492": "343. Saṅghuddiṭṭhaṁ vā saṅghikaṁ vā sayanāsanaṁ yathāvuḍḍhaṁ na bādheyyāti yojanā. Saṅghassa uddiṭṭhaṁ saṅghuddiṭṭhaṁ, saṅghaṁ uddissa katanti adhippāyo. Yo yo vuḍḍho yathāvuḍḍhaṁ, vuḍḍhappaṭipāṭiyāti attho. Na bādheyyāti na paṭibāheyya. Allapādā nāma yehi akkantaṭṭhāne udakaṁ paññāyati. Sayanāsananti mañcapīṭhādi, iminā paribhaṇḍakatā bhūmītipi upalakkhitā. Sudhotapādakaṁ vāpi saupāhano tathevāti sambandho. Sudhotapādakanti dhotapādeheva akkamitabbaṭṭhānaṁ. Dhotā pādā yassa akkamanassāti kiriyāvisesanasamāso. Yadi pana tattha nevāsikā adhotapādehipi vaḷañjenti, tatheva vaḷañjetuṁ vaṭṭati. Tathevāti paribhaṇḍakataṁ bhūmiṁ senāsanaṁ vā nakkameti attho.",
  "tika-vin13t2:493": "344.Saṅghāṭiyāti adhiṭṭhitasaṅghāṭiyā. Pāde pariggahetvā āsanaṁ pallattho, pallatthaṁ karotīti pallatthātidhātussa pallattheti rūpaṁ. Vihārepi antaragharepi pallatthikāya na nisīdeyyāti adhippāyo, parikammakataṁ bhittādinti yojanā. Parikammakatanti setavaṇṇena vā cittakammena vā kataparikammaṁ. Ādi-saddo dvāravātapānādiṁ saṅgaṇhāti. Na apassayeti cīvarādinā appaṭicchādetvā apassayanaṁ na kareyya. No na ācameti neva na ācame, ācameyyāti attho. Dve paṭisedhā pakatiyatthaṁ gamentīti. Santeti iminā udake asante anāpattīti dīpeti.",
  "tika-vin13t2:494": "345.Akappiyasamādāneti bhikkhūnaṁ sāmaṇerānaṁ akappiye samādāne. Davāti nipāto , kīḷādhippāyenāti attho. Silāpavijjhaneti antamaso hatthayantenapi sakkharikāyapi khipane. Sabhāgāya desanāya āvikamme ca dukkaṭanti yojetabbaṁ. Sabhāgāyāti vatthuvasena samāno bhāgo etissā āpattiyāti viggaho. Ca-saddo tādisiyā paṭiggahaṇamattaṁ samuccinoti.",
  "tika-vin13t2:495": "346.Paṭissavo nāma ‘‘ubhopi mayaṁ idha vassaṁ vasissāma, ekato uddisāpemā’’tiādipaṭijānanaṁ, tassa visaṁvādo pacchā akaraṇaṁ paṭissavavisaṁvādo, tasmiṁ, nimittatthe bhummaṁ. Suddhacittassāti kathanasamaye ‘‘karissāmī’’ti evaṁ pavattacittassa. Itarassāti aññassa asuddhacittassa.",
  "tika-vin13t2:496": "347.Kicceti sukkhakaṭṭhādiggahaṇakicce sati eva porisaṁ purisappamāṇaṁ abhiruheyyāti sambandho. Āpadāsūti vāḷamigadassanādīsu.",
  "tika-vin13t2:497": "348. Parissāvanaṁ vināti sambandho. Addhānanti heṭṭhimantena addhayojanasaṅkhātaṁ addhānaṁ. Sace na hoti parissāvanaṁ vā dhammakaraṇo vā, saṅghāṭikaṇṇopi adhiṭṭhātabbo. Yācamānassāti parissāvanaṁ yācantassa.",
  "tika-vin13t2:498": "349. Ābādhappaccayā aññatra sesaṅge ca attaghātane ca dukkaṭanti yojanā. Sesaṅgeti aṅgajātato kaṇṇanāsādiavasese avayavacchedane. Attaghātaneti āhārupacchedādinā attano māraṇe.",
  "tika-vin13t2:499": "350. Tūlikāya kayiramānaṁ itthipurisādikaṁ cittañca potthakañca kaṭṭhādīsu kayiramānaṁ cittapotthakāni, tāniyeva rūpānīti samāso. Jātakādīni pana parehi kārāpetuṁ labbhanti. Mālākammādīni sayampi kātuṁ labbhanti. Ārāmāraññagehesu bhuñjantaṁ na uṭṭhāpeyyāti yojetabbaṁ. Vihārasaṅkhāto ārāmo ca araññañca antaragharasaṅkhātaṁ gehañcāti dvando. ‘‘Ārāma…pe… gehesū’’ti vattabbe e-kārassa a-kārakaraṇena gāthābandhavasena vuttaṁ. Okāse kate pana ‘‘pavisathā’’ti vutte ca pavisitabbaṁ upanisīditabbañca.",
  "tika-vin13t2:500": "351. Pumayuttāni yānāni ca sivikañca hatthavaṭṭakañca pāṭaṅkiñca abhiruhituṁ gilānassa kappateti sambandho. Pumayuttānīti assagavādipurisayuttāni, na dhenuyuttāni, sārathi pana itthī vā hotu puriso vā, vaṭṭati. Hatthavaṭṭakepi eseva nayo, yānānīti rathasakaṭādīni, sivikanti pīṭhakasivikaṁ, pīṭhakayānanti attho. Pāṭaṅkīti andolikā. Gilānassāti ettha gilāno nāma na appakenapi sīsābādhādimattena veditabbo, yo pana na sakkoti vinā yānena gantuṁ, evarūpo veditabbo. Tathā hi yānaṁ anujānantena bhagavatā kosalesu janapadesu bhagavantaṁ dassanāya sāvatthiṁ gacchantaṁ aññataraṁ gilānaṁ bhikkhuṁ gantumasakkuṇeyyatāya aññatarasmiṁ rukkhamūle nisinnaṁ disvā manussehi taṁ pavattiṁ ñatvā ‘‘ehi, bhante, gamissāmā’’ti vutte ‘‘nāhaṁ, āvuso, gamissāmi, gilānomhī’’ti vuttavatthusmiṁ (mahāva. 253) anuññātaṁ, tathā vadanto ca so bhikkhu gamanupacchedasādhakameva gelaññaṁ sandhāyāhāti viññāyati adhippetatthanipphattiyā upacchinnattā, apica yānena ekaparicchedāya upāhanāya paricchedaṁ ṭhapentena aṭṭhakathācariyena ‘‘gilānena bhikkhunā saupāhanenāti ettha gilāno nāma yo na sakkoti anupāhanena gāmaṁ pavisitu’’nti aṭṭhakathāyaṁ (mahāva. aṭṭha. 256) vuttaṁ, tasmā yathāvuttagilānova gilānoti niṭṭhamettha gantabbaṁ.",
  "tika-vin13t2:501": "352.Davaṁkaraṇeti keḷiyā karaṇe. Aññassāti antamaso dussīlassāpi. Upalāḷaneti ‘‘pattaṁ dassāmi, cīvaraṁ dassāmī’’tiādinā.",
  "tika-vin13t2:502": "353. Vivaritvā na dassayeti sambandhanīyaṁ. Tā bhikkhuniyo.",
  "tika-vin13t2:503": "354.Ovādanti bhikkhunīhi terasiyaṁ vā cātuddasiyaṁ vā āgantvā uposathaṁ pucchitvā ‘‘cātuddaso’’tiādinā bhikkhunā ācikkhite puna tāhi uposathadivase samāgantvā ovādūpasaṅkamanayācanaṁ, taṁ pātimokkhuddesakassa ārocetvā tena katasanniṭṭhānaṁ gahetvā pāṭipade paccāharitabbanti ajānanakaṁ bālañca tathā kātuṁ asamatthaṁ gilānañca pāṭipade gantukāmaṁ gamiyañca vajjetvā aññassa gahaṇapaccāharaṇāni akātuṁ na vaṭṭati. Tena vuttaṁ ‘‘na gaṇhato’’tiādi.",
  "tika-vin13t2:504": "355.Lokāyatanti niratthakakāraṇappaṭisaṁyuttaṁ titthiyasatthaṁ. Tiracchānavijjā ca imināva upalakkhitā. Na vāceyyāti paresaṁ na vāceyya. Imināva attano pariyāpuṇanampi paṭikkhittaṁ lokāyatatiracchānavijjāti ca rāgadosamohavaḍḍhāni buddhādigarahitā saggamokkhānaṁ tiro tiriyato añcitā gatā pavattā kabbanāṭakādikā sabbāpi vijjā anulomavasena vā vinayapariyāyaṁ patvā garuke ṭhātabbanti vinayayuttitopi saṅgahitāti veditabbā. Evañca no garūnamupadeso. Peḷāyapīti yattha pātiṁ ṭhapetvā sukhino bhuñjanti, tambalohena rajatena vā katāya tāya āsittakūpadhānasaṅkhātāya peḷāya ṭhapetvā.",
  "tika-vin13t2:505": "356. Pārutañca nivāsanañca, gihīnaṁ hatthisoṇḍādivasena pārutanivāsanaṁ yassa pārupanassa nivāsanassāti kiriyāvisesanasamāso . Gihipārutanivāsanaṁ na pārupe na nivāseyyāti sambandho. Saṁvelliyaṁ na nivāseyyāti mallakammakarādayo viya kacchaṁ katvā na nivāseyya. Evaṁ nivāsetuṁ gilānassāpi maggappaṭipannassāpi na vaṭṭati. Yampi maggaṁ gacchantā ekaṁ vā dve vā koṇe ukkhipitvā antaravāsakassa upari lagganti, na vaṭṭati. Evaṁ apārupitvā anivāsetvā ca nibbikāraṁ parimaṇḍalaṁ pārupitabbaṁ timaṇḍalaṁ paṭicchādentena parimaṇḍalaṁ nivāsetabbañca, tathā apārupitvā anivāsetvā ca ārāme vā antaraghare vā anādarena yaṁ kiñci vikāraṁ karontassa dukkaṭaṁ. Dāyanti vanaṁ. Nālimpayeyyāti ‘‘sabbūpakārāni vinassantū’’ti vā khiḍḍādhippāyena vā nālimpayeyya.",
  "tika-vin13t2:506": "357. Vaḍḍhiṁ no payojaye aññātakappavārite no yāceti yojanā. Aññassāti sahadhammikassāpi. Katipāhaṁ bhutvā vāti yojanīyaṁ. Punoti nipāto.",
  "tika-vin13t2:507": "358. Daṇḍinaṁ ñatvā vā añatvā vā uddissa rakkhaṁ yācane daṇḍite daṇḍo assa gīvāti yojanā. Daṇḍaṁ gaṇhatīti paccayantassa daṇḍinaṁ daṇḍaggahaṇanti attho. Uddissāti ‘‘amhākaṁ vihāre asukena ca asukena ca idaṁ nāma kata’’nti, ‘‘karissa’’nti vā evaṁ atītaṁ vā anāgataṁ vā ārabbha. Yācaneti vohārikesu yācane sati. Daṇḍiteti tehi daṇḍe gahite so daṇḍo assa yācakassa bhikkhuno gīvā, iṇaṁ hotīti attho. Vohārikehi pana ‘‘kenā’’ti vutte ‘‘asukenāti vattuṁ amhākaṁ na vaṭṭati, tumheyeva jānissatha, kevalañhi mayaṁ rakkhaṁ yācāma, taṁ no detha, avahaṭabhaṇḍañca maṁ āharāpethā’’ti vattabbaṁ . Evaṁ anodissa ācikkhaṇā hoti, sā vaṭṭati. Pārājikādikāti pārājikathullaccayadukkaṭāni.",
  "tika-vin13t2:508": "359.",
  "tika-vin13t2:509": " ‘‘Harantesu parikkhāraṁ,",
  "tika-vin13t2:510": "Coro coroti bhāsite;",
  "tika-vin13t2:511": "Anatthāyesaṁ gaṇhante’’ti. –",
  "tika-vin13t2:512": "Pāṭhehi bhavitabbaṁ. Evañhi sati ‘‘harantesū’’ti bahuvacanena saha ghaṭate. Parikkhāraṁ harantesu esaṁ anatthāya ‘‘coro coro’’ti bhāsite daṇḍaṁ gaṇhante tattakaṁ assa gīvāti yojetabbaṁ. Harantesūti coresu gahetvā gacchantesu. Esanti corānaṁ. Gaṇhanteti vohārikajane gaṇhante. Yattakaṁ gahitaṁ, tattakaṁ assa bhikkhuno gīvā, bhaṇḍadeyyaṁ hotīti attho.",
  "tika-vin13t2:513": "360. Pākārakuṭṭānaṁ bahi vaḷañje vāpi vīhādināḷikerādiropime harite vāpi vighāsuccārasaṅkāramuttaṁ nāvalokiya chaḍḍeyya, dukkaṭanti sambandho. Vaḷañje nāvalokiyāti ca iminā oloketvā vā avaḷañje vā vighāsādīni chaḍḍentassa anāpattīti dīpeti. Vīhi ādi yesaṁ sāliādīnaṁ te vīhādayo, nāḷikero ādi yesaṁ ambapanasādīnaṁ te nāḷikerādayo, vīhādayo ca nāḷikerādayo cāti dvando, tesaṁ ropo, tena nibbattaṁ vīhādi…pe… ropimaṁ. Hariteti haritaṭṭhāne. Vighāso nāma ucchiṭṭhodakacalakādi.",
  "tika-vin13t2:514": "361. Dhammayuttampi naccañca gītañca vāditañca yojāpetuñca payojetuñca payuttāni passituñca ‘‘upahāraṁ karomā’’ti vutte sampaṭicchituṁ vā na labbhanti sambandho. Dhammayuttampīti ratanattayaguṇūpasaṁhitatāya antamaso dhammena puññena saṁyuttampi. Naccanti antamaso morasukamakkaṭādīnaṁ naccampi. Gītanti antamaso gītassa pubbabhāge kayiramānaṁ dantagītampi. Vāditanti antamaso udakabherivāditampi. Yojāpetunti aññehi kārāpetuṁ. Payojetunti attanā kātuṁ. Āyatakena gītassarena dhammampi bhāsituṁ na vaṭṭati. Payuttānīti parehi yehi kehici katāni. Passitunti iminā anolocanadassanampi gahitanti sotuntipi attho viññāyati. Antarārāme ṭhitassa passato anāpatti. Vīthiyaṁ ṭhatvā gīvaṁ parivattetvā passatopi āpattiyeva. Yena kenaci karaṇīyena gataṭṭhāne passati, suṇāti vā, anāpatti. Sampaṭicchitunti ‘‘sādhū’’ti sampaṭicchituṁ. ‘‘Upahārakaraṇaṁ nāma sundara’’nti vattuṁ vaṭṭati. Vā-saddo samuccaye.",
  "tika-vin13t2:515": "362. ‘‘Kīḷatthaṁ kataṁ rājāgāra’’ntiādinā sambandhitabbaṁ. Cittena vicittakaṁ āgāraṁ cittāgārakaṁ.",
  "tika-vin13t2:516": "363. Āsanena nave na paṭibāheyyāti yojanā. Āsanenāti āsanato. Na paṭibāheyyāti na uṭṭhāpeyya. Uṇhe cīvaraṁ na nidaheyyāti yojanīyaṁ. Na nidaheyyāti adhikaṁ na nidaheyya. Garunāti ācariyupajjhāyena. Paṇāmitoti ‘‘mā idha pavisā’’tiādinā nikkaḍḍhito.",
  "tika-vin13t2:517": "364. Sattahi āpattīhi ca bhikkhuṁ vāpi aññeneva ca upāsakaṁ vāpi parammukhā akkosane dukkaṭanti yojetabbaṁ. Āpattīhi cāti ca-saddo avadhāraṇe. Aññeneva cāti ettha eva cāti nipātasamudāyo, eko eva vā avadhāraṇe, vuttato aññeneva ‘‘asaddho’’tiādināti attho. Parammukhāti nipāto, tassa asammukheti attho. Sammukhā vadantassa pācittiyaṁ. Pāpagarahaṇavasena pana vadato anāpatti.",
  "tika-vin13t2:518": "365.Saddhādeyyaṁ saddhāya dātabbaṁ cīvarañca ca-saddena avasesampi vinipātetuṁ nāsetuṁ na labbhaṁ, pitūnaṁ labbhanti sambandho. Ñātīnampīti pi-saddo sambhāvane.",
  "tika-vin13t2:519": "366. Aññatra vassaṁvuttho aññato bhāgaṁ gaṇheyya, dukkaṭanti sambandho. Aññatrāti aññasmiṁ vihāre. Aññatoti aññavihārato. Paṭideyyāti gahitaṭṭhāne dadeyya. Gahite tasmiṁ vatthusmiṁ naṭṭhe vā jiṇṇe vā tassa gīvāho tīti sambandho. Codito no dadeyya, tesaṁ dhuranikkhepato bhaṇḍagghakāriyo hotīti yojanā. Coditoti vatthusāmikehi ‘‘dehī’’ti vutto. Tesanti tasmiṁ vihāre lābhīnaṁ bhikkhūnaṁ.",
  "tika-vin13t2:520": "367. Santaruttaro vā kallo saupāhano vā gāmaṁ na paviseyya, cāmarīmakasabījaniṁ na dhāreyyāti yojanīyaṁ. Antarañca uttarañca, saha antaruttarena santaruttaro. Aggaḷagutte vihāre saṅghāṭiṁ nikkhipitvā gantuṁ vaṭṭati. Āraññakena pana bhaṇḍukkhalikāya pakkhipitvā pāsāṇarukkhasusirādīsu paṭicchannesu ṭhapetvā gantabbaṁ. Antaruttarānaṁ nikkhepe ayameva nayo. Kalloti agilāno. Makasānaṁ bījanī makasabījanī, camarīnaṁ vāḷehi katā makasabījanīti samāso.",
  "tika-vin13t2:521": "368. Ārāmato bahīti sambandhanīyaṁ. Ārāmatoti ārāmūpacārato. Na dhāreyyāti agilāno na dhāreyya. Yassa pana kāyadāho vā pittakopo vā hoti, cakkhu vā dubbalaṁ, añño vā koci ābādho vinā chattena uppajjati, tassa gāme vā araññe vā chattaṁ vaṭṭati. Guttiyā labbhatīti vasse cīvaraguttatthaṁ, vāḷamigacorabhayesu attaguttatthampi labbhatīti attho. Ekapaṇṇachattaṁ pana sabbattheva vaṭṭati.",
  "tika-vin13t2:522": "369. Ubhatokājaṁ na gāheyyāti sambandho. Ubhato daṇḍassa ubhayakoṭiyaṁ bhārabandhakājaṁ ubhatokājaṁ, alopatappuriso. Ekantarikakājakanti antarameva antarikaṁ, ekañca antarikañcāti dvando, ekantarike bhārabandhakājanti tappuriso ekatokājakaṁ, antarikakājakanti vuttaṁ hoti. Hatthe olambo assa bhārassāti samāso.",
  "tika-vin13t2:523": "370.Anokāsakatanti ‘‘karotu me āyasmā okāsaṁ, ahaṁ taṁ vattukāmo’’ti evaṁ codakena okāse kārāpite natthi okāso kato anena cuditakenāti bahubbīhi. Codeyyāti cāvanaakkosakammavuṭṭhānādhippāyena codeyya. Uposathappavāraṇaṭṭhapanaanuvijjadhammakathādhippāyesu okāsakammaṁ natthi. Suddhassāti anāpattikatāya suddhassa. Avatthusminti akāraṇe. Tathāti dukkaṭaṁ atidisati. Karontenāpi ‘‘bhūtameva nu kho āpattiṁ vadati, abhūta’’nti evaṁ upaparikkhitvā kātabbā. ‘‘Anujānāmi, bhikkhave, puggalaṁ tulayitvā okāsaṁ kātu’’nti (mahāva. 153) hi vuttaṁ.",
  "tika-vin13t2:524": "371. Sattānaṁ pakataṅgulena aṭṭhaṅgulādhikaṁ mañcappaṭipādaṁ vā uccapādakaṁ mañcaṁ vā na dhārayeti yojanā. Pakatiyā aṅgulaṁ pakataṅgulaṁ. Tañca vaḍḍhakiaṅgulaṁ veditabbaṁ. Aṭṭha ca tāni aṅgulāni ca, tehi tamadhikaṁ yassāti samāso. Mañcānaṁ paṭipādo, yattha mañcapāde nikkhipanti. Aṭṭhaṅgulato uccā pādā yassāti bahubbīhi.",
  "tika-vin13t2:525": "372.Mūgabbatādinti mūgānamiva tuṇhībhāvasaṅkhātaṁ vataṁ ādi yassa govatādino titthiyavatassāti samāso. Khurameva bhaṇḍaṁ khurabhaṇḍaṁ. Pubbe nhāpito nhāpitapubbako, visesanassa paranipāto.",
  "tika-vin13t2:526": "373.Hatthakammanti hatthena kātabbaṁ vaḍḍhakiādīnaṁ kammaṁ. Anussaraṇaṁ ‘‘kappiyattaṁ me yena yācitaṁ, amhehi imassa dātabba’’nti evaṁ cittappavattianusāro, tassā yācanāya anusāro tadanusāro, tato laddhaṁ yaṁ kiñci gahetunti yojanā. Kammato niggato nikkammo, vighāsādādi. Taṁ ayācitvāpi kāretunti sambandho. Āharāpetunti araññato ānetuṁ. Aparasantakanti dārutiṇapalālādikaṁ aparapariggahitaṁ.",
  "tika-vin13t2:527": "374. Gihīnaṁ yattakaṁ deti, gopake dente gahetuṁ labbhaṁ, saṅghacetiyasantake yathāparicchedaṁ gahetuṁ labbhanti yojanā. Detīti gopako bhikkhūnaṁ deti. Gahetunti tattakaṁ gahetuṁ. Saṅghacetiyasantaketi vetanagopakehi dīyamāne saṅghassa cetiyassa ca santake. Yathāparicchedanti yaṁ tesaṁ saṅghena anuññātaṁ hoti ‘‘divase divase ettakaṁ nāma khādathā’’ti, taṁ paricchedaṁ anatikkamma. Saṅghike ca cetiyasantake ca keṇiyā gahetvā ārakkhantasseva hi dāne paricchedo natthi.",
  "tika-vin13t2:528": "375.‘‘Kāyavācāhi dvīhi āpattiṁ āpajjeyyā’’ti yebhuyyavasena vuttaṁ, methunadhamme parūpakkame sati sādiyantassa akiriyasamuṭṭhānabhāvasambhavato. Chahi vāti āpattuppattikāraṇasaṅkhātehi chahi samuṭṭhānehi vā āpattiṁ āpajjeyyāti sambandho. Sabbāpattīnañhi kāyo vācā kāyavācā kāyacittaṁ vācācittaṁ kāyavācācittanti cha samuṭṭhānāni. Tattha purimāni tīṇi acittakāni, pacchimāni sacittakāni.",
  "tika-vin13t2:529": "Tidhā ekasamuṭṭhānā, pañcadhā dvisamuṭṭhitā;",
  "tika-vin13t2:530": "Dvidhā ticaturo ṭhānā, ekadhā chasamuṭṭhitā.",
  "tika-vin13t2:531": "Tattha catutthena pañcamena chaṭṭhena ca samuṭṭhānato ekasamuṭṭhānā tidhā. Paṭhamacatutthehi ca dutiyapañcamehi ca tatiyachaṭṭhehi ca catutthachaṭṭhehi ca pañcamachaṭṭhehi ca samuṭṭhānato dvisamuṭṭhitā pañcadhā. Paṭhamehi ca tīhi pacchimehi ca tīhi samuṭṭhānato tisamuṭṭhānā dvidhā. Paṭhamatatiyacatutthachaṭṭhehi ca dutiyatatiyapañcamachaṭṭhehi ca samuṭṭhānato catusamuṭṭhānā dvidhā. Chahipi samuṭṭhito chasamuṭṭhānā ekadhā. Alajji…pe… saññitāya cāti imehi chahi vā āpattiṁ āpajjeyyāti sambandho. Yo sañcicca āpattiṁ āpajjati, āpattiṁ parigūhati, agatigamanañca gacchati, ediso vuccati alajjī puggalo. Alajjī ca aññāṇo ca kukkuccapakato ca kukkuccena abhibhūtoti dvando. Bhāve ttappaccayo.",
  "tika-vin13t2:532": "Tattha yo akappiyabhāvaṁ jānantoyeva madditvā vītikkamaṁ karoti, ayaṁ alajjitā āpajjati. Mando momūho kattabbākattabbaṁ ajānanto akattabbaṁ karoti, kattabbaṁ virādheti, ayaṁ aññāṇattā āpajjati. Kappiyākappiyaṁ nissāya kukkucce uppanne vinayadharaṁ apucchitvā madditvā vītikkamati, ayaṁ kukkuccapakatattā āpajjati. Satiyā plavo sammoho satiplavo, sahaseyyaticīvaravippavāsādīni satiplavā āpajjati. Kappañca akappiyañca kappākappiyaṁ, kappākappiye saññā, sā assa atthīti kappā…pe… saññī, tassa bhāvoti tā-paccayo. Ya-lopena pana ‘‘saññitā’’ti vuttaṁ, karaṇatthe vā paccattavacanaṁ. Te ca ‘‘akappiye’’tiādīnaṁ yathākkamena yujjanti. Tattha yo acchamaṁsaṁ ‘‘sūkaramaṁsa’’nti khādati, vikāle kālasaññitāya bhuñjati, ayaṁ akappiye kappiyasaññitāya āpajjati. Yo pana sūkaramaṁsaṁ ‘‘acchamaṁsa’’nti khādati, kāle vikālasaññāya bhuñjati, ayaṁ kappiye akappiyasaññitāya āpajjati.",
  "tika-vin13t2:533": "376. Alajjiaññāṇatāya kāyavācāhi āpattiṁ chādayeti yojanā. Liṅgeti liṅgaparivattananimittaṁ. Liṅge saṅghe ca gaṇe ca ekasmiṁ cāti āpattivuṭṭhiti catudhā hotīti seso.",
  "tika-vin13t2:534": "377.Paccayadvayeti cīvare piṇḍapāte ca. Parikathobhāsaviññattīti abhilāpamattametaṁ. Sahacaritassa pana nimittakammassāpi ettheva saṅgaho veditabbo. Tattha pariyāyena kathanaṁ parikathā. Ujukameva avatvā yathā adhippāyo vibhūto hoti, evaṁ obhāsanaṁ obhāso. Paccaye uddissa yathā adhippāyo ñāyati, evaṁ viññāpanaṁ viññatti. Nimittakaraṇaṁ nimittakammaṁ. Tatiyeti senāsane. Seseti gilānapaccaye.",
  "tika-vin13t2:535": "378. Pañcannaṁ sahadhammikānaṁ accaye dānaṁ na rūhatīti sambandho. Accaye dānanti ‘‘mamaccayena mayhaṁ santakaṁ upajjhāyassa hotū’’tiādinā evaṁ attano apagame dānaṁ. Tanti accayena dinnaṁ cīvarādikaṁ saṅghasseva ca hoti, na bhikkhunoti adhippāyo. Gihīnaṁ panāti gihīnaṁ accaye dānaṁ pana. Idamettha dānaggahaṇalakkhaṇaṁ – ‘‘idaṁ tuyhaṁ dammī’’tiādinā sammukhā vā ‘‘itthannāmassa demī’’tiādinā parammukhāpi dinnaṁyeva hoti. ‘‘Tuyhaṁ gaṇhāhī’’ti vutte ‘‘mayhaṁ gaṇhāmī’’ti vadati, sudinnaṁ suggahitañca. ‘‘Tava santakaṁ karohi, tava santakaṁ hotu, tava santakaṁ kārāpehī’’ti vutte ‘‘mama santakaṁ karomi, mama santakaṁ hotu, mama santakaṁ karissāmī’’ti vadati. Duddinnaṁ duggahitañca. Sace pana ‘‘tava santakaṁ karohī’’ti vutte ‘‘sādhu, bhante, mayhaṁ gaṇhāmī’’ti gaṇhāti, suggahitanti.",
  "tika-vin13t2:536": "379. Bhikkhu vā sāmaṇero vā upassaye bhikkhunīnaṁ vihāre kālaṁ kayirātha yadi kālaṅkareyya, tattha tasmiṁ ubhinnaṁ santake bhikkhusaṅgho eva dāyajjo sāmī hotīti seso. Sesepīti avasese bhikkhunisikkhamānasāmaṇerisantakepi. Ayaṁ nayoti yadi te bhikkhūnaṁ vihāre kālaṁ kareyyuṁ, tesaṁ santake bhikkhunisaṅgho eva dāyajjoti ayameva nayoti attho.",
  "tika-vin13t2:537": "380. ‘‘Imaṁ netvā asukassa dehī’’ti dinnaṁ yāva parassa hatthaṁ na pāpuṇāti, tāva purimasseva, yo pahiṇati, tassevāti attho. Dammīti ‘‘itthannāmassa demī’’ti dinnaṁ pana pacchimasseva, yassa pahiṇati, tasseva santakanti attho. Imaṁ vidhiṁ ‘‘vuttanayena ime sāmino hontī’’ti etaṁ pakāraṁ ñatvā vissāsaggāhaṁ vā gaṇhe, matakacīvaraṁ vā adhiṭṭheti yojanā. Vissāsagāhanti sāmīsu jīvantesu vissāsena gāhaṁ gahetvā. Matakacīvaraṁ adhiṭṭheti tesu matesu aññe ce bhikkhū na santi, ‘‘mayhaṁ taṁ pāpuṇātī’’ti matakacīvaraṁ adhiṭṭheyya. Aññesaṁ adatvā dūre ṭhapitamatakaparikkhārā pana tattha tattha saṅghasseva honti. Bhikkhumhi kālakate saṅgho sāmī pattacīvare, apica gilānupaṭṭhākā bahūpakārā, saṅghena ticīvarañca pattañca gilānupaṭṭhākānaṁ dātabbaṁ. Yaṁ tattha lahubhaṇḍaṁ lahuparikkhāraṁ, taṁ sammukhībhūtena saṅghena bhājetabbaṁ. Yaṁ tattha garubhaṇḍaṁ garuparikkhāraṁ, taṁ āgatānāgatassa cātuddisassa saṅghassa avissajjiyaṁ avebhaṅgiyaṁ. Gilānupaṭṭhāko nāma gihī vā hotu pabbajito vā, antamaso mātugāmopi, sabbe bhāgaṁ labhanti. Bahū ce sabbe samaggā hutvā upaṭṭhahanti, sabbesaṁ samabhāgo dātabbo. Yo panettha visesena upaṭṭhahati, tassa viseso kātabbo.",
  "tika-vin13t2:538": "381. ‘‘Lohabhaṇḍe paharaṇiṁ ṭhapetvā sabbaṁ kappatī’’tiādinā yojetabbaṁ. Paharaṇinti āvudhaṁ. Pādukā ca saṅkamanīyo pallaṅko cāti dvando. Mattikāmaye katakaṁ kumbhakārikañca ṭhapetvā sabbaṁ kappatīti yojanīyaṁ, dhaniyasseva sabbamattikāmayakuṭi kumbhakārikāti.",
  "tika-vin13t2:539": "Pakiṇṇakaniddesavaṇṇanā niṭṭhitā.",
  "tika-vin13t2:540": "42. Desanāniddesavaṇṇanā",
  "tika-vin13t2:541": "382. Idāni desanānidassanabyāsena heṭṭhā avuttāni kānici sikkhāpadāni upadisituṁ ‘‘cāgo’’tiādimāha. Bhikkhubhāvassa yo cāgo, sā pārājikadesanāti sambandho. Bhavati anenāti bhāvo, saddappavattinimittaṁ, bhikkhuno bhāvo bhikkhu-saddassa pavattinimittaṁ bhikkhukiccaṁ bhikkhubhāvo, tassa. Disī uccāraṇe, uccāraṇā pakāsanā desanā. ‘‘Channamativassati, vivaṭṭaṁ nātivassatī’’ti (udā. 45) hi vuttaṁ. Idha pana bhikkhubhāvapariccāgoyeva pārājikāya pakāsanā nāma pārājikāya desanā. ‘‘Yo’’ti vuttattā ‘‘so’’ti vattuṁ yuttaṁ, tathāpi sabbādīhi vuttassa vā liṅgamādiyyate vakkhamānassa vāti vakkhamānadesanāpekkhāya ‘‘so’’ti vuttaṁ. Yathā yena pakārena ‘‘chādeti jānamāpanna’’ntiādinā vuttaṁ yathāvuttaṁ, tena. Vuttamanatikkammāti abyayībhāvavasena vā attho veditabbo. Idhāpi garukāpattiyā vuṭṭhānānatikkameneva pakāsanā desanā siyāti ‘‘vuṭṭhānaṁ garukāpattidesanā’’ti vuccati.",
  "tika-vin13t2:542": "383. Idāni vattabbaṁ sandhāya ‘‘eva’’nti vuttaṁ. Ekassāti ekassa bhikkhuno.",
  "tika-vin13t2:543": "384.Tumhamūleti tumhākaṁ mūle samīpe. Paṭidesemīti pakāsemi. Saṁvareyyāsīti saṁyameyyāsi, saṁvare patiṭṭheyyāsīti attho.",
  "tika-vin13t2:544": "385.Nissajjitvānāti ekabahubhāvaṁ sannihitāsannihitabhāvaṁ ñatvā ‘‘idaṁ me, bhante, cīvara’’ntiādinā nissajjitvā. Tenāti yassa cīvaraṁ nissaṭṭhaṁ, tena. ‘‘Imaṁ…pe… dammī’’ti nissaṭṭhacīvaraṁ deyyanti sambandhitabbaṁ. ‘‘Imaṁ cīvaraṁ dasāhātikkanta’’ntiādinā yojetabbaṁ.",
  "tika-vin13t2:545": "386. (Ka) cīvaranti ticīvarādhiṭṭhānanayena adhiṭṭhitesu saṅghāṭiādīsu yaṁ kiñci cīvaraṁ. Vippavutthanti vippayuttena vutthaṁ.",
  "tika-vin13t2:546": "(Kha) akālacīvaranti anatthate kathine vassānassa pacchimamāsaṁ ṭhapetvā sese ekādasamāse, atthate kathine tañca māsaṁ hemantike cattāro māse ca ṭhapetvā sese sattamāse uppannaṁ, kālepi saṅghassa vā ‘‘idaṁ akālacīvara’’nti ekapuggalassa vā ‘‘idaṁ tuyhaṁ dammī’’ti uddisitvā dinnaṁ. Itaraṁ pana kālacīvaraṁ. Māsātikkantanti akālacīvare uppanne ūnassa pāripūriyā saṅghagaṇādito satiyā paccāsāya māsamekaṁ parihāro labbhati, taṁ māsaṁ atikkantaṁ.",
  "tika-vin13t2:547": "(Ga) purāṇacīvaranti yaṁ antamaso ussīsakaṁ katvā nipanno. Cīvaraṁ nāma channaṁ aññataraṁ vikappanūpagaṁ. Eseva nayo sabbesu vakkhamānacīvarappaṭisaṁyuttasikkhāpadesu.",
  "tika-vin13t2:548": "(Gha) aññatra pārivattakāti antamaso harītakīkhaṇḍenapi pārivattakaṁ vinā.",
  "tika-vin13t2:549": "(Ṅa) gahapatikanti bhikkhūsu apabbajitakaṁ. Aññatra samayāti acchinnacīvaranaṭṭhacīvarasamayaṁ vinā, acchinnacīvarehi pana sākhāpalāsaṁ attanā bhañjitvāpi vākādīni gaṇhitvāpi nivāsetuṁ vaṭṭati, pageva viññatti. Cīvaraṁ viññāpitanti sambandho. Kanti āha ‘‘aññātaka’’ntiādi.",
  "tika-vin13t2:550": "(Ca) taduttarīti tato vuttappamāṇato uttari, acchinnacīvarena bhikkhunā kāyena vā vācāya vā abhiharitvā pavāritacīvarato tīsu naṭṭhesu dve sāditabbāni, dvīsu naṭṭhesu ekaṁ sāditabbaṁ. Pakatiyā santaruttarena carantena dvīsu naṭṭhesu dveyeva sāditabbāni, ekasmiṁ naṭṭhe ekaṁyeva sāditabbaṁ. Yassa ekaṁyeva hoti, tasmiṁ naṭṭhe dve sāditabbāni.",
  "tika-vin13t2:551": "(Cha) appavāritoti gahapatinā vā gahapatāniyā vā. Vikappanti paṭhamaadhippetato mūlaṁ vaḍḍhāpento sundarakāmatāya ‘‘āyataṁ vā’’tiādinā visiṭṭhakappaṁ adhikavidhānaṁ.",
  "tika-vin13t2:552": "(Ja) aññātake gahapatiketi bahūnaṁ vasena vuttamattameva purimato viseso.",
  "tika-vin13t2:553": "(Jha) codanāyāti ‘‘attho me, āvuso, cīvarenā’’ti codanāya. Ṭhānenāti kāyacodanamāha. Rājādīhi pesitena hi dūtena veyyāvaccakarassa hatthe cīvaracetāpanne nikkhitte tisso codanā anuññātā, codanāya diguṇaṁ ṭhānaṁ, tasmā sace codetiyeva, na tiṭṭhati, cha codanā labbhanti. Sace tiṭṭhatiyeva, na codeti, dvādasa ṭhānāni labbhanti. Sace ubhayaṁ karoti, ekāya codanāya dve ṭhānāni hāpetabbāni.",
  "tika-vin13t2:554": "(Ṭa) suddhāni ca tāni kāḷakāni ca jātiyā rajanena vā.",
  "tika-vin13t2:555": "(Ṭha) tulanti catūhi tulāhi kāretukāmataṁ sandhāya vuttaṁ. Atthato pana yattakehi eḷakalomehi kātukāmo hoti, tesu dve koṭṭhāsā kāḷakānaṁ, eko odātānaṁ, eko gocariyānaṁ gahetabbo. Tulā nāma palasataṁ. Gocariyā nāma kapilavaṇṇā. Idaṁ me santhataṁ kārāpitanti yojanā.",
  "tika-vin13t2:556": "(Ṇa) tiyojanaparamanti gahitaṭṭhānato tīṇi yojanāni paramo assa atikkamanassāti bhāvanapuṁsakavasena attho veditabbo. Atikkāmitānīti antamaso suttakenapi bhaṇḍakatabhaṇḍaharaṇaṁ vinā antamaso vātābādhappaṭikāratthaṁ kaṇṇacchidde pakkhittāni atikkāmitāni.",
  "tika-vin13t2:557": "387-9.Nissajjitvānāti vuttanayena vatthūni nissajjitvā. Athāti desitānantaraṁ. ‘‘Imaṁ jānāhī’’ti gihiṁ vadeti yojanā. Soti ārāmikādiko gihī. ‘‘Iminā kiṁ āharāmī’’ti vadeyyāti sambandho. Vadeyyāti yadi vadati. Imanti avatvāti ‘‘imaṁ āharā’’ti avatvā bhikkhūnaṁ kappiyaṁ telādinti vadeti sambandho. Ādinti sandhivasena niggahitaṁ. Tena parivattetvāna so yaṁ kappiyaṁ āharatīti yojanā. Tenāti nissaggiyavatthunā . Dvepete ṭhapetvāti ete rūpiyappaṭiggāhakarūpiyasaṁvohārake dve ṭhapetvā sesehi paribhuñjituṁ labbhanti sambandho. Paribhuñjitunti taṁ bhuñjituṁ. Tatoti parivattitakappiyato. Aññenāti antamaso ārāmikenāpi. Tesanti vuttānaṁ dvinnaṁ.",
  "tika-vin13t2:558": "390. Antamaso tannibbattā rukkhacchāyāpīti sambandho. Tannibbattāti nissaṭṭhavatthunā kiṇitvā gahitaārāme rukkhacchāyā tannibbattā hotīti tato nibbattāti samāso. Ādito santhatattayanti ādimhi kosiyasuddhakāḷakadvebhāgasanthatattayaṁ.",
  "tika-vin13t2:559": "391.Evaṁ ce no labhethāti evaṁ parivattetvā kappiyakārako no ce labheyya, so gihī ‘‘imaṁ chaḍḍehī’’ti saṁsiyo vattabbo, evaṁ rūpiyachaḍḍako gihī no ce labheyya, sammato bhikkhu chaḍḍeyyāti sambandho. Sammatoti ‘‘yo chandāgatiṁ na gaccheyyā’’tiādinā (pārā. 584) vuttapañcaṅgasamannāgato rūpiyachaḍḍakasammutiyā sammato bhikkhu.",
  "tika-vin13t2:560": "392.Etānīti paṭiggahitarūpiyāni. Dutiyaṁ pattanti ūnapañcabandhane sati viññāpitapattaṁ saṅghe vattuṁ labbhareti padasambandho. Vattunti ‘‘ahaṁ bhante rūpiyaṁ paṭiggahesi’’ntiādinā vattuṁ. Sesāni avasesanissaggiyavatthūni saṅghe ekasmiṁ gaṇe ca vattuṁ labbhareti yojanā. Bhāsantarenapi vattuṁ labbhanti na kevalaṁ pāḷibhāsāyameva, sīhaḷādibhāsāyapi nissajjituṁ labbhatīti attho.",
  "tika-vin13t2:561": "393. (Ka) nānappakāranti cīvarādīnaṁ kappiyabhaṇḍānaṁ vasena anekavidhaṁ. Kayo gahaṇaṁ, vikkayo dānaṁ. Kayo ca vikkayo ca kayavikkayaṁ.",
  "tika-vin13t2:562": "(Ga) ūnapañcabandhanenāti ūnāni pañca bandhanāni yassa, tena, itthambhūtalakkhaṇe karaṇavacanaṁ. Yathākathañci pana pañcabandhano patto, pañcabandhanokāso vā, so apatto, aññaṁ viññāpetuṁ vaṭṭati.",
  "tika-vin13t2:563": "394.Sammannitvānāti padabhājanīye vuttañattidutiyakammena sammannitvā. Saṅghassa pattantanti anta-saddena pattānaṁ ante bhavo lāmako pattoyeva gahito, nissaṭṭhapattassa vijjamānaguṇaṁ vatvā theraṁ, therassa pattaṁ dutiyattheraṁ gāhāpetvā eteneva upāyena yāvasaṅghanavakaṁ gāhāpetvā yo tattha sannipatitasaṅghassa pattesu pariyanto patto, taṁ pattanti. Tassāti katanissajjanassa bhikkhuno. Dāpayeti sammatena pattagāhāpakena dāpeyya.",
  "tika-vin13t2:564": "395. (Ka) bhesajjanti bhesajjakiccaṁ karotu vā, mā vā, evaṁ laddhavohāraṁ sappiādikaṁ sattāhakālikaṁ.",
  "tika-vin13t2:565": "(Kha) gimhānassa pacchimamāse purimo addhamāso pariyesanakaraṇānaṁ khettaṁ, pacchimaddhamāso pariyesanakaraṇanivāsanānaṁ khettaṁ, vassikamāsā cattāropi adhiṭṭhānena saha catunnampi khettaṁ, imeyeva pañcamāsā kucchisamayo, itarasattamāsā piṭṭhisamayo. Piṭṭhisamaye pariyesantassa nissaggiyaṁ pācittiyaṁ, kucchisamaye ca atirekaddhamāse katvā paridahato nissaggiyaṁ pācittiyaṁ. Tena vuttaṁ ‘‘atirekamāse sese’’ti.",
  "tika-vin13t2:566": "(Ga) sāmaṁ datvāti veyyāvaccādīni paccāsīsamāno sayameva datvā. Acchinnanti taṁ akarontaṁ disvā sakasaññāya acchinnaṁ. Bhikkhunopi cīvaraṁ ṭhapetvā aññaṁ parikkhāraṁ, anupasampannassa ca yaṁ kiñci parikkhāraṁ acchindato dukkaṭaṁ. Pariccajitvā dinnaṁ sakasaññaṁ vinā acchindanto bhaṇḍagghena kāretabbo.",
  "tika-vin13t2:567": "(Ṅa) vikappanti ‘‘āyatañca karohi vitthatañcā’’tiādikaṁ adhikavidhānaṁ.",
  "tika-vin13t2:568": "(Ca) accekacīvaranti gamikagilānagabbhiniabhinavuppannasaddhānaṁ aññatarena pavāraṇamāsassa juṇhapakkhapañcamito paṭṭhāya ‘‘vassāvāsikaṁ dassāmī’’ti dinnaṁ accāyikacīvaraṁ. Accekacīvarassa anatthate kathine ekādasadivasādhiko māso, atthate kathine ekādasadivasādhikā pañca māsā cīvarakālasamayo, taṁ atikkāmentassa nissaggiyaṁ pācittiyaṁ. Tena vuttaṁ ‘‘cīvarakālasamayaṁ atikkāmita’’nti. Kālo ca so samayo ca cīvarassa kālasamayo, taṁ.",
  "tika-vin13t2:569": "(Cha) sappaṭibhaye āraññakasenāsane vassaṁ upagantvā viharantena bhikkhunā tiṇṇaṁ cīvarānaṁ aññataraṁ cīvaraṁ purimikāya upagantvā mahāpavāraṇāya pavāritatā, kattikamāsatā, pañcadhanusatikapacchi mappamāṇayuttasenāsanatā, sāsaṅkasappaṭibhayatāti evaṁ vuttacaturaṅgasampattiyāantaraghare nikkhipitvā sati paccaye chārattaparamaṁ tena cīvarena vippavasitabbaṁ. Tato ce uttari vippavaseyya, nissaggiyaṁ pācittiyaṁ. Tena vuttaṁ ‘‘atirekachāratta’’ntiādi.",
  "tika-vin13t2:570": "(Ja) jānanti jānanto.",
  "tika-vin13t2:571": "396.Ādimhi viyāti paṭhamanissaggiye viya.",
  "tika-vin13t2:572": "397. (Kha) antaragharaṁ paviṭṭhāya bhikkhuniyā hatthato khādanīyādippaṭiggahaṇe ca bhikkhūsu kulesu bhuñjantesu ‘‘idha pūvaṁ, sūpaṁ dethā’’tiādinā nayena vosāsamānāya bhikkhuniyā anapasādanena ca sekhasammatesu kulesu pubbe animantitassa khādanīyādīnaṁ paṭiggahaṇe ca sappaṭibhaye āraññakasenāsane viharantassa pubbe appaṭisaṁviditakhādanīyādippaṭiggahaṇe ca pāṭidesanīyaṁ nāma āpattinikāyo vutto. Tena vuttaṁ ‘‘gārayha’’ntiādi.",
  "tika-vin13t2:573": "398.‘‘Adesanāgāminiya’’ntiādi ‘‘na desaye’’ti ettha kammaṁ. Pārājikā saṅghādisesā ca adesanāgāminiyo nāma. Na āpatti anāpatti, taṁ. Katadesanaṁ desitaṁ. Nānāsaṁvāsanissīmaṭṭhitānaṁ na desayeti sambandho. Evaṁ catupañcahi na desaye, manasā na desaye, apakatattānaṁ na desaye, nānā ‘‘ekā’’ti na desayeti. Manasāti kevalaṁ citteneva. Nānāti sambahulā āpattiyo ‘‘ekā’’ti vatvā. Ekaṁ pana āpattiṁ ‘‘sambahulā’’ti desetuṁ vaṭṭatīti.",
  "tika-vin13t2:574": "Desanāniddesavaṇṇanā niṭṭhitā.",
  "tika-vin13t2:575": "43. Chandadānaniddesavaṇṇanā",
  "tika-vin13t2:576": "399.Kammappatteti uposathādino kammassa patte yutte anurūpe. Saṅghe samāgateti catuvaggādike saṅghe ekattha sannipatite. Ettha ca chandahārakenāpi saddhiṁ catuvaggādiko veditabbo.",
  "tika-vin13t2:577": "400. Chandadānādividhiṁ dassetuṁ ‘‘eka’’ntiādimāha. Upāgammāti santiṁ āpattiṁ pakāsetvā tato pacchā upagantvā. Chandaṁ dadeti vakkhamānesu tīsu ekenapi bahi uposathaṁ katvā āgato chandaṁ dadeyya, kenaci karaṇīyena sannipātaṭṭhānaṁ gantvā kāyasāmaggiṁ adento pana pārisuddhiṁ dento chandaṁ dadeyya.",
  "tika-vin13t2:578": "402. Ubhinnaṁ dāne kiṁpayojananti āha ‘‘pārisuddhī’’tiādi. Pārisuddhippadānena saṅghassa attano cāpi uposathaṁ sampādetīti sambandho. Parisuddhi eva pārisuddhi, tassa padānaṁ, tena. Nanu ca pārisuddhitāpadānamattameva uposathakammaṁ nāmāti pārisuddhippadānaṁ attano uposathaṁ sampādetu, kathaṁ saṅghassāti? Vuccate – pārisuddhidānassa dhammakammatāsampādanena saṅghassāpi uposathaṁ sampādetīti.",
  "tika-vin13t2:579": "Ettha pana catūsu ekassa chandapārisuddhiṁ āharitvā tayo pārisuddhiuposathaṁ karonti, tīsu vā ekassa chandapārisuddhiṁ āharitvā dve pātimokkhaṁ uddisanti, adhammena vaggaṁ uposathakammaṁ. Cattāro pārisuddhiuposathaṁ karonti, tayo vā dve vā pātimokkhaṁ uddisanti, adhammena samaggaṁ. Catūsu ekassa āharitvā tayo pātimokkhaṁ uddisanti, tīsu vā ekassa āharitvā dve pārisuddhiuposathaṁ karonti, dhammena vaggaṁ. Sace pana cattāro sannipatitvā pātimokkhaṁ uddisanti, tayo pārisuddhiuposathaṁ, dve aññamaññaṁ pārisuddhiuposathaṁ karonti, dhammena samaggaṁ. Pavāraṇakammesupi pañcasu ekassa pavāraṇaṁ āharitvā cattāro gaṇañattiṁ ṭhapetvā pavārenti, catūsu tīsu vā ekassa āharitvā tayo dve vā saṅghañattiṁ ṭhapetvā pavārenti, adhammena vaggaṁ pavāraṇakammantiādi vuttanayameva. Sesakammaṁ vibādhatīti avasesasaṅghakiccaṁ vibādheti aladdhādhippāyattāti adhippāyo.",
  "tika-vin13t2:580": "403.Dvayanti uposathakaraṇañceva avasesakiccañca. Attano na sādhetīti sambandhanīyaṁ.",
  "tika-vin13t2:581": "404.Hareyyāti pubbe vuttaṁ suddhikachandaṁ vā imaṁ vā chandapārisuddhiṁ hareyya. Paramparā na hārayeti paramparā na āhareyya. Kasmāti āha ‘‘paramparāhaṭā’’tiādi. Tenāti paṭhamato gahitachandapārisuddhikena. Paramparāhaṭāti yathā biḷālasaṅkhalikāya paṭhamaṁ valayaṁ dutiyaṁ pāpuṇāti, tatiyaṁ na pāpuṇāti, evaṁ dutiyassa āgacchati, tatiyassa na āgacchati. ‘‘Parimparāhaṭā chanda-pārisuddhi na gacchatī’’ti vā pāṭho.",
  "tika-vin13t2:582": "405.Sabbūpacāranti ‘‘ekaṁsaṁ cīvaraṁ katvā’’ tiādi sabbaṁ upacāraṁ.",
  "tika-vin13t2:583": "406. So āgato ārocetvā saṅghaṁ pavāreyyāti yojanā. Athāti anantaratthe. Āgatoti pavāraṇaṁ gahetvā āgato bhikkhu. Ārocetvāti bhikkhusaṅghassa ārocetvā. Evanti vakkhamānakkamena.",
  "tika-vin13t2:584": "407-8. Gahetvā hārakoti sambandho. Nāhaṭāti āhaṭāva na hotīti attho. Hārako saṅghaṁ patvā tathā heyya, āhaṭā hotīti yojanā. Tathā heyyāti vibbhantādiko bhaveyya.",
  "tika-vin13t2:585": "409. Saṅghaṁ patto pamatto vā sutto vā nārocayeyya anāpatti cāti sambandho. Ca-saddo chandapārisuddhiharaṇaṁ sampiṇḍetīti.",
  "tika-vin13t2:586": "Chandadānaniddesavaṇṇanā niṭṭhitā.",
  "tika-vin13t2:587": "44. Uposathaniddesavaṇṇanā",
  "tika-vin13t2:588": "410.Duve uposathāti sulabhappavattivasena vuttaṁ. Tayo pana divasavaseneva uposathā cātuddasiko pannarasiko sāmaggikoti. Tattha hemantagimhavassānānaṁ tiṇṇaṁ utūnaṁ tatiyasattamapakkhesu dve dve katvā cha cātuddasikā, sesā pannarasikāti evaṁ ekasaṁvacchare catuvīsatiuposathā. Idaṁ tāva lokassa pakaticārittaṁ. ‘‘Āgantukehi āvāsikānaṁ anuvattitabba’’ntiādivacanato (mahāva. 178) pana tathārūpapaccaye sati aññasmimpi cātuddase uposathaṁ kātuṁ vaṭṭati.",
  "tika-vin13t2:589": "411. Suttuddeso saṅghassevāti yojanā. Adhiṭṭhānañca taṁ uposatho cāti kammadhārayo. Sesānanti dvinnaṁ tiṇṇaṁ vā. ‘‘Duve’’tiādinā ca cātuddaso pannaraso sāmaggīti divasavasena, suttuddeso adhiṭṭhānaṁ pārisuddhīti karaṇappakārena, saṅghuposatho gaṇuposatho puggaluposathoti puggalavasena cāti nava uposathā dīpitā honti.",
  "tika-vin13t2:590": "412.Pubbakicceti –",
  "tika-vin13t2:591": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin13t2:592": "Uposathassa etāni, pubbakiccanti vuccatī’’ti. (mahāva. aṭṭha. 168) –",
  "tika-vin13t2:593": "Evaṁ aṭṭhakathācariyehi vutte pubbakaraṇānantaraṁ kattabbe pubbakicce.",
  "tika-vin13t2:594": "Pubbakaraṇeti –",
  "tika-vin13t2:595": "‘‘Sammajjanī padīpo ca, udakaṁ āsanena ca;",
  "tika-vin13t2:596": "Uposathassa etāni, pubbakaraṇanti vuccatī’’ti. (mahāva. aṭṭha. 168) –",
  "tika-vin13t2:597": "Evaṁ aṭṭhakathācariyeheva vutte sabbapaṭhamaṁ kattabbe pubbakaraṇe. Pattakalleti uposathādīnaṁ catunnaṁ aṅgānaṁ sambhavena patto kālo imassāti pattakālaṁ, pattakālameva pattakallaṁ. Kiṁ taṁ? Uposathādikammaṁ. Taṁ pana catūhi aṅgehi saṅgahitaṁ. Yathāhu aṭṭhakathācariyā –",
  "tika-vin13t2:598": "‘‘Uposatho yāvatikā ca bhikkhū kammappattā,",
  "tika-vin13t2:599": "Sabhāgāpattiyo ca na vijjanti;",
  "tika-vin13t2:600": "Vajjanīyā ca puggalā tasmiṁ na honti,",
  "tika-vin13t2:601": "Pattakallanti vuccatī’’ti. (mahāva. aṭṭha. 168);",
  "tika-vin13t2:602": "Samāniteti sammā ānīte pavattiteti attho. Soti suttuddeso. Pañcadhāti nidānuddeso pārājikuddeso saṅghādisesuddeso aniyatuddeso vitthāruddesoti evaṁ pañcadhā.",
  "tika-vin13t2:603": "413.Vināntarāyanti rājantarāyo corantarāyo agyantarāyo udakantarāyo manussantarāyo amanussantarāyo vāḷantarāyo sarīsapantarāyo jīvitantarāyo brahmacariyantarāyoti (mahāva. 150) vuttesu dasasu yaṁ kiñci antarāyaṁ vinā. Saṅkhepenāti vinā vitthāraṁ. ‘‘Ettha dvīsu tīsu vā uddesesu visadesu therova issaro’’ti vuttattā avattantepi vaṭṭatīti yojanā. Etthāti pañcasu uddesesu. Avattanteti therassa vitthārena avattamāne appaguṇe. Vaṭṭatīti saṁkhittena uddisitumpi vaṭṭati. Imināva yassa kassaci uddesakassa avattantepi vaṭṭatīti viññāyati. Dvīsu vattamānesu issaratte adhike vattabbameva natthīti dassanatthaṁ ‘‘tīsū’’ti vuttaṁ. ‘‘Therova issaro’’tiādinā idaṁ paridīpeti – dve akhaṇḍā suvisadā vācuggatā, therādheyyaṁ pātimokkhaṁ, sace pana ettakampi visadaṁ kātuṁ na sakkoti, byattassa bhikkhuno āyattaṁ hoti, tasmā sayaṁ uddisitabbaṁ, aññā vā ajjhesitabboti.",
  "tika-vin13t2:604": "414. Uddisante samā vā atha thokikā vā yadi āgaccheyyunti sambandhanīyaṁ. Uddisante āvāsikehi pātimokkhe uddissamāne. Samā vā thokikā vāti āvāsikehi samā vā thokikā vā āgantukā bhikkhū. Avasesakaṁ sotabbanti iminā ettāvatāpi uposatho katoyeva nāmāti dīpeti.",
  "tika-vin13t2:605": "415.Uddiṭṭhamatteti uddiṭṭhaṁyeva uddiṭṭhamattaṁ. Matta-saddo avadhāraṇe. Sakalāya ekaccāya vā uṭṭhitāya samā vā thokikā vā yadi āgaccheyyunti yojanā. Sakalāyāti sabbāya parisāya. Esaṁ santike pārisuddhiṁ kareyyunti esaṁ āvāsikānaṁ samīpe te āgantukā bhikkhū pārisuddhiuposathaṁ kareyyunti attho. Atha bahukā ce, sabbavikappesu pubbakiccaṁ katvāti yojanīyaṁ. Vikappīyanti parikappīyantīti vikappā, avasesasavanapārisuddhiuposathavidhānā sabbe ca te vikappā ceti sabbavikappā. Tesu. Punuddiseti puna pātimokkhaṁ uddiseyya.",
  "tika-vin13t2:606": "416.Itarānanti āgantukānaṁ. Itaroti cātuddaso. Ettha pana yesaṁ pannaraso, te atītaṁ uposathaṁ cātuddasikaṁ akaṁsūti veditabbā. Ayametthādhippāyo – tādise paccaye sati cātuddasikassa katattā tesaṁ yathāvuttatatiyasattamapakkhasaṅkhātacātuddasike sampatte terasīcātuddasīkattabbattā anuposathattā pana tattha uposatho na katoti cātuddasoyeva pannaraso jāto. Samānetareti samā ūnā itareti padacchedo. Itareti āgantukā. Purimānaṁ anuvattantūti āvāsikehi ‘‘ajjuposatho pannaraso’’ti pubbakicce kayiramāne purimānaṁ āvāsikānaṁ anuvattantūti attho. Sacedhikāti yadi āgantukā bahukā honti. Purimāti āvāsikā. Tesaṁ anuvattantūti tesaṁ āgantukānaṁ ‘‘ajjuposatho cātuddaso’’ti pubbakicce kayiramāne anuvattantu. Sesepīti āgantukānaṁ pannarasavārepi. Ayaṁ nayoti ‘‘āgantukānaṁ pannaraso itarānaṁ sacetaro’’tiādiko ayameva nayo. Ettha pana yesaṁ pannaraso, te tiroraṭṭhato vā āgatā atītaṁ vā uposathaṁ cātuddasikaṁ akaṁsūti veditabbo.",
  "tika-vin13t2:607": "417. Atītuposathassa cātuddasiyaṁ katattā cātuddasiyaṁ pannarasuposatho katoti pannarasī āvāsikānaṁ pāṭipado jātoti āha ‘‘āvāsikānaṁ pāṭipado’’ti. Itarānanti āgantukānaṁ. Uposathoti pannaraso uposatho. Samathokānanti attanā samānaṁ vā thokānaṁ vā āgantukānaṁ. Mūlaṭṭhāti āvāsikā. Kāmato dentūti attano icchāya dentu.",
  "tika-vin13t2:608": "418.No ce dentīti yadi āvāsikā kāyasāmaggiṁ na denti, tesaṁ pana āvāsikānaṁ hiyyo uposathassa katattā ajja uposathakaraṇaṁ natthi. Bahūsu anicchāya kāyasāmaggiṁ dadeyyāti yojanā. Bahūsūti āgantukesu bahukesu. Bahi vā vajeti āvāsikabhikkhuparisā nissīmaṁ vā vajeyyāti attho.",
  "tika-vin13t2:609": "419.Sāveyya suttanti pātimokkhasaṅkhātaṁ suttaṁ vāyamitvā sāveyya.",
  "tika-vin13t2:610": "420. Sammajjituṁ …pe… udakāsanaṁ paññapetuñca mahātherena pesito kallo na kareyya tathāti sambandho. Kalloti agilāno. Tathāti dukkaṭaṁ atidisati. Āsanesu asati antamaso sākhābhaṅgampi kappiyaṁ kārāpetvā paññapetabbaṁ. Tele asati kapalle aggipi jāletabbo.",
  "tika-vin13t2:611": "421-3.Paṭṭhapetvā dakāsananti paribhojanīyapānīyodakañca āsanañca sannihitaṁ katvā. Gaṇañattinti idāni vakkhamānaṁ gaṇena ṭhapetabbaṁ ñattiṁ. Teti aññe duve bhikkhū. Samattapubbārambhenāti samatto niṭṭhito pubbesu uttarāsaṅgaekaṁsakaraṇādīsu ārambho yassāti tipadabahubbīhi. Navena te evamīriyāti sambandho. Teti itare dve.",
  "tika-vin13t2:612": "424.Kattabbaṁ katvā pubbakiccādikaṁ sampādetvā navo evaṁ īriyoti yojanā.",
  "tika-vin13t2:613": "427.Yatthāti yasmiṁ vihāre ekekassa pārisuddhiṁ haritvānāti sambandho. Ekekassāti ettha vicchāyaṁ dvittaṁ. Kiriyāya guṇena dabbena vā bhinne atthe byāpituṁ icchā vicchā. Ettha pana chandapārisuddhiharaṇasaṅkhātāya kiriyāya catūsu ca tīsu ca dvīsu ca bhinnamekekaṁ byāpituṁ sambandhituṁ icchāti vicchā. Itarītareti etthāpi karaṇakiriyāvasena veditabbaṁ. Tayo dve eko vā taṁ taṁ saṅghuposathaṁ gaṇuposathaṁ puggaluposathaṁ vāti vuttaṁ hoti. Ayametthādhippāyo – catūsu ekassa āharitvā tayo pārisuddhiuposathaṁ karonti, tīsu vā ekassa āharitvā dve saṅghuposathaṁ karonti, adhammena vaggaṁ uposathakammaṁ. Atha pana ekassa āharitvā tayo saṅghuposathaṁ karonti, ekassa āharitvā dve pārisuddhiuposathaṁ karonti, adhammena vaggaṁ nāma hoti. Yadi pana cattāropi sannipatitvā pārisuddhiuposathaṁ karonti, tayo vā dve vā saṅghuposathaṁ karonti, adhammena samaggaṁ nāma hotīti. Tabbipariyāyena dhammena samaggaṁ veditabbaṁ.",
  "tika-vin13t2:614": "428. Vagge samagge vā ‘‘vaggo’’ti saññino vimatissa vā karoto dukkaṭanti sambandho. Vaggeti vaggasaṅghe. Vimatissāti ‘‘vaggo nu kho, samaggo’’ti evaṁ vematikassa. Imināva kukkuccapakatavāropi upalakkhito. Karototi uposathaṁ karontassa. Bhedādhippāyena karototi yojanā. Ettha pana pāpassa balavatāya thullaccayaṁ vuttaṁ. Saññinoti saññāsīsena cittaṁ vuttaṁ, cittavatoti attho.",
  "tika-vin13t2:615": "429-30.‘‘Ukkhittassā’’tiādinā vajjanīyapuggale dasseti. Ukkhittassāti kattuatthe sāmivacanaṁ. Nisinnasaddassa kammasādhanattā ukkhittādīhi kattūhi bhavitabbanti. ‘‘Sesāna’’nti visesanassa bhikkhūnaṁ byabhicārena sātthakatā. Abhabbassa paṇḍakādiekādasavidhassa abhabbassa. Nisinnaparisāyañca pātimokkhaṁ na uddiseti sambandho. Sabhāgāpattiko tathā na uddiseti yojetabbaṁ. Vikālabhojanādivatthuto samāno bhāgo koṭṭhāso etissāti sabhāgā, sā āpatti assāti bahubbīhi.",
  "tika-vin13t2:616": "Chandena parivutthenāti ettha catubbidhaṁ pārivāsiyaṁ parisapārivāsiyaṁ rattipārivāsiyaṁ chandapārivāsiyaṁ ajjhāsayapārivāsiyanti. Tattha bhikkhū kenacideva karaṇīyena sannipatitā honti, atha meghuṭṭhānādinā kenacideva karaṇīyena anokāso, atha ‘‘aññattha gacchāmā’’ti chandaṁ avissajjitvāva uṭṭhahanti, idaṁ parisapārivāsiyaṁ nāma kiñcāpi parisapārivāsiyaṁ, chandassa pana avissaṭṭhattā kammaṁ kātuṁ vaṭṭati.",
  "tika-vin13t2:617": "‘‘Yāva pana sabbe sannipatanti, tāva dhammaṁ suṇissāmā’’ti ekaṁ ajjhesanti, tasmiṁ dhammakathaṁ kathenteyeva aruṇo uggacchati, sace cātuddasikaṁ kātuṁ nisinnā, pannarasoti kātuṁ vaṭṭati, sace pannarasikaṁ kātuṁ nisinnā, pāṭipade anuposathe uposathaṁ kātuṁ na vaṭṭati, aññaṁ pana saṅghakiccaṁ kātuṁ vaṭṭati, idaṁ rattipārivāsiyaṁ nāma.",
  "tika-vin13t2:618": "Evaṁ pana nisinne koci nakkhattapāṭhako bhikkhu ‘‘ajja nakkhattaṁ dāruṇaṁ, imaṁ kammaṁ mā karothā’’ti vadati, te tassa vacanena chandaṁ vissajjetvā tattheva nisinnā honti, athañño āgantvā ‘‘nakkhattaṁ paṭimānentaṁ, attho bālaṁ upaccagā’’ti (jā. 1.1.49) vatvā ‘‘kiṁ nakkhattena, karothā’’ti vadati, idaṁ chandapārivāsiyañceva ajjhāsayapārivāsiyañca. Ekasmiṁ pārivāsiye puna chandapārisuddhiṁ ānetvā kammaṁ kātuṁ vaṭṭati.",
  "tika-vin13t2:619": "431. Āpannañca vematikañca adesayitvā vā nāvikatvā vā uposathaṁ kātuṁ na ca kappatīti sambandho. Nāvikatvāti garukāpattiṁ anāvikatvā. Na cāti neva.",
  "tika-vin13t2:620": "432.Aṭṭhitoposathāti aṭṭhito avissaṭṭho uposatho yasminti bahubbīhi. Tadahūti tasmiṁ uposathadivase. Antarāyaṁ vā saṅghaṁ vā vinā adhiṭṭhātuṁ sīmameva vā na vajeti yojanā. Adhiṭṭhātunti iminā gaṇuposathampi upalakkheti. Sīmanti iminā nadimpi.",
  "tika-vin13t2:621": "Uposathaniddesavaṇṇanā niṭṭhitā.",
  "tika-vin13t2:622": "45. Pavāraṇāniddesavaṇṇanā",
  "tika-vin13t2:623": "433.‘‘Aññamaññappavāraṇā’’tyādīnaṁ aññamaññehi kātabbā pavāraṇā. Tattha tiṇṇaṁ catunnañca gaṇañattiṁ ṭhapetvā aññamaññappavāraṇā, dvinnaṁ pana aṭṭhapetvāva. Adhiṭṭhānanti adhiṭṭhānappavāraṇā, yupaccayantānaṁ bhāve niyatanapuṁsakattā ‘‘adhiṭṭhāna’’nti vuttaṁ. Sesā pañcādīhi kātabbā avasesā saṅghappavāraṇā saṅghavasena ñattiṁ ṭhapetvā kātabbā. Etena navasu saṅghappavāraṇādayo tisso dassitā. Nava hi pavāraṇā cātuddasī pannarasī sāmaggīti divasavasena, tevācī dvevācī ekavācīti kattabbākāravasena, saṅghe pavāraṇā, gaṇe pavāraṇā, puggale pavāraṇāti kārakavasena ca. Tattha purimavassaṁvutthānaṁ pubbakattikapuṇṇamā vā tesaṁyeva sace bhaṇḍanakārakehi upaddutā pavāraṇaṁ paccukkaḍḍhanti, atha kattikamāsassa kāḷapakkhacātuddaso vā pacchimakattikapuṇṇamā vā pacchimavassaṁvutthānañca pacchimakattikapuṇṇamā eva vā pavāraṇādivasā honti. Idaṁ pana pakaticārittaṁ. Tathārūpappaccaye sati dvinnaṁ kattikapuṇṇamānaṁ purimesu cātuddasesupi pavāraṇaṁ kātuṁ vaṭṭati. Bhinnassa pana saṅghassa sāmaggiyaṁ yo koci divaso pavāraṇādivaso hoti. Imā divasavasena tisso pavāraṇā. Kattabbākāravasena pana vakkhamānanayena viññātabbā.",
  "tika-vin13t2:624": "434.‘‘Pubbakicce’’tiādīsu –",
  "tika-vin13t2:625": "‘‘Sammajjanī padīpo ca, udakaṁ āsanena ca;",
  "tika-vin13t2:626": "Pavāraṇāya etāni, pubbakaraṇanti vuccati.",
  "tika-vin13t2:627": "‘‘Chandappavāraṇā utukkhānaṁ, bhikkhugaṇanā ca ovādo;",
  "tika-vin13t2:628": "Pavāraṇāya etāni, pubbakiccanti vuccati.",
  "tika-vin13t2:629": "‘‘Pavāraṇā yāvatikā ca bhikkhū kammappattā,",
  "tika-vin13t2:630": "Sabhāgāpattiyo ca na vijjanti;",
  "tika-vin13t2:631": "Vajjanīyā ca puggalā tasmiṁ na honti,",
  "tika-vin13t2:632": "Pattakallanti vuccatī’’ti. –",
  "tika-vin13t2:633": "Evaṁ aṭṭhakathāyaṁ vuttā pubbakiccādayo veditabbā. Ñattinti idāni vakkhamānaṁ sāmaññaṁ saṅghañattiṁ. Evaṁ pana ñattiyā ṭhapitāya kāraṇe sati tevācikadvevācikaekavācikasamānavassikavasenapi pavāretuṁ vaṭṭati. Ayameva pana ñatti ‘‘saṅgho pavāreyyā’’ti ettha ‘‘saṅgho tevācikaṁ pavāreyya, saṅgho dvevācikaṁ pavāreyya, saṅgho ekavācikaṁ pavāreyya, saṅgho samānavassikaṁ pavāreyyā’’tipi ṭhapetuṁ vaṭṭati. Cātuddasiyaṁ pana sāmaggiyañca ‘‘cātuddasī sāmaggī’’ti vattabbaṁ.",
  "tika-vin13t2:634": "437. Theresu ukkuṭikaṁ nisajja pavārentesu navo yāva sayaṁ pavāreti, tāva ukkuṭiko eva acchatūti yojanā. Acchatūti nisīdeyya.",
  "tika-vin13t2:635": "440-2. Dhammasākacchā ca kalaho cāti dvando. Rattiyā khepitabhāvato tevācikāya okāse asati dasavidhe vā antarāye sati ‘‘suṇātu me…pe… samānavassikaṁ pavāreyyā’’ti anurūpato ñattiṁ vatvā yathāṭhapitañattiyā anurūpena pavāreyyāti sambandho veditabbo. Anurūpatoti ‘‘suṇātu me…pe… dānaṁ dentehi ratti khepitā, sace…pe… ratti vibhāyissati, yadi saṅghassa pattakalla’’ntiādinā tena khepitarattiyā anurūpena. ‘‘Suṇātu me bhante saṅgho, ayaṁ rājantarāyo, sace saṅgho tevācikaṁ…pe… saṅgho bhavissati, athāyaṁ rājantarāyo bhavissati, yadi saṅghassa pattakalla’’ntiādinā rājantarāyādīnaṁ anurūpena vāti attho. ‘‘Athāyaṁ brahmacariyantarāyo bhavissatī’’ti pana peyyālavasena ante vuttaṁ brahmacariyantarāyaṁ gahetvā vuttaṁ. ‘‘Dvevācika’’ntiādikaṁ pana visuṁ visuṁ vattabbampi laṅghanakkamena sampiṇḍetvā vuttaṁ. Vacanasamaye pana ‘‘dvevācikaṁ pavāreyya’’iccādinā vattabbaṁ. Āgaccheyyuṁ yadi samāādikā cāti ‘‘āgaccheyyuṁ yadi samā’’iccādayo uposathe vuttā gāthāyo ca. Etthāti etissaṁ pavāraṇāyaṁ. Ayameva ca āharaṇakkamo –",
  "tika-vin13t2:636": "Āgaccheyyuṁ yadi samā, pavārenteva thokikā;",
  "tika-vin13t2:637": "Pavāritā te suppavāritā, aññehi ca pavāriyaṁ;",
  "tika-vin13t2:638": "Pavāritesu sakalā-yekaccāyuṭṭhitāya vā.",
  "tika-vin13t2:639": "Pavāreyyuñca te tesaṁ, santike bahukā sace;",
  "tika-vin13t2:640": "Katvā sabbavikappesu, pubbakiccaṁ punuddiseti.",
  "tika-vin13t2:641": "‘‘Āvāsikānaṁ pannaraso’’tiādikā gāthāyo pana etthāpi samānā.",
  "tika-vin13t2:642": "443.Ñattiṁ vatvāti vakkhamānagaṇañattiṁ vatvā.",
  "tika-vin13t2:643": "444.Samudīriyāti aññe dve tayo vā vakkhamānakkamena vattabbā.",
  "tika-vin13t2:644": "446-8. Kattabbaṁ katvāti yojetabbaṁ. Kattabbanti pubbakiccādikaṁ. Navenapi ‘‘ahaṁ bhante…pe… paṭikarissāmī’’ti thero īriyoti yojetabbaṁ. Evanti idāni vakkhamānaṁ parāmasati.",
  "tika-vin13t2:645": "449.‘‘Yasmi’’ntiādi vuttanayattā uttānameva.",
  "tika-vin13t2:646": "450.Gāthāyoti ‘‘vagge samagge vaggoti, saññino’’tiādikā heṭṭhā vuttagāthāyo vā. Ayaṁ panettha viseso – karototi ettha pavāraṇaṁ karototi attho gahetabbo. Tatiya gāthāya ‘‘pātimokkhaṁ na uddise’’ti apanetvā ‘‘no kareyya pavāraṇa’’nti padaṁ pakkhipitabbaṁ. Catutthagāthāya ‘‘anuposathe’’tiādigāthābandhaṁ apanetvā ‘‘neva pavāraṇe kātuṁ, sā kappati pavāraṇā’’ti pakkhipitabbaṁ. Pañcamagāthāya ‘‘aṭṭhitoposathāvāsā’’ti apanetvā ‘‘pavāraṇāṭhitāvāsā’’ti pakkhipitabbaṁ.",
  "tika-vin13t2:647": "451.Saṅghamhi pavāritevāti purimavassūpagate saṅghamhi pavārite eva. Pārisuddhiuposathaṁ kareyyāti na ekasmiṁ uposathagge dve ñattiyo ṭhapetabbāti adhippāyo. Pacchimikāya upagantvā apariniṭṭhitavasso avuttho. Anupāgatoti vassaṁ anupāgato. Ayametthādhippāyo – purimikāya vassaṁ upagatā pañca vā atirekā vā pacchimikāya upagatā tehi samā vā ūnatarā vā purimikāya vā upagatehi pacchimikāya upagatā thokatarā ceva honti, saṅghappavāraṇāya gaṇaṁ pūrenti saṅghappavāraṇāvasena ñattiṁ ṭhapetvā, atha ca ubhopi ekato hutvā saṅghaṁ na pūrenti, gaṇaṁ pana pūrenti, gaṇañattiṁ ṭhapetvā pavāretabbaṁ, pacchā tesaṁ santike pārisuddhiuposatho kātabbo. Yadi pana purimikāya eko, pacchimikāya eko, ekena ekassa santike pavāretabbaṁ, ekena pārisuddhiuposatho kātabbo. Sace purimehi vassūpagatehi pacchā vassūpagatā ekenapi adhikā saṅghaṁ pūrenti, paṭhamaṁ pātimokkhaṁ uddisitvā pacchā tesaṁ santike pavāretabbanti. Gaṇepi eseva nayo. Evamuparipi yathāyogaṁ cintanīyaṁ.",
  "tika-vin13t2:648": "452.Cātumāsiniyāti aparakattikapuṇṇamāyaṁ. Saṅghenāti paṭhamaṁ vassūpagatena saṅghena. Vutthā vassā yehi te vutthavassā, pacchimavassūpagatā. Sace appatarā siyunti iminā yadi adhikatarā vā samasamā vā honti, pavāraṇāñattiṁ ṭhapetvā pacchimavassūpagatehi paṭhamaṁ pavārite pacchā itarehi pārisuddhiuposatho kātabboti dīpetīti.",
  "tika-vin13t2:649": "Pavāraṇāniddesavaṇṇanā niṭṭhitā.",
  "tika-vin13t2:650": "46. Saṁvaraniddesavaṇṇanā",
  "tika-vin13t2:651": "453. Saṁvaraṇaṁ cakkhudvārādīnaṁ satikavāṭena pidahanaṁ saṁvaro. Tattha kiñcāpi cakkhundriye saṁvaro natthi, na hi cakkhupasādaṁ nissāya sati uppajjati, neva bhavaṅgasamaye āvajjanādīnaṁ aññatarasamaye, javanakkhaṇe pana uppajjatīti tadā saṁvaro hoti, evaṁ honte pana so cakkhudvārādīnaṁ saṁvaroti vuccati. Cakkhusotādibhedehīti cakkhu ca sotañca, tāni ādi yesaṁ, teva bhedā cāti samāso, tehi dvārehi. Abhijjhādippavattiyā accantopakārakattā karaṇatthe cettha tatiyā. Etena cakkhusotaghānajivhākāyamanasaṅkhātāni dvārāni vuttāni. Rūpasaddādigocareti rūpasaddagandharasaphoṭṭhabbadhammasaṅkhāte visaye. Abhijjhādomanassādippavattinti ettha parasampattiṁ abhimukhaṁ jhāyatīti abhijjhā, balavataṇhā. Ādi-saddena micchādiṭṭhiādayo aneke akusalā dhammā saṅgahitā.",
  "tika-vin13t2:652": "454. Sakaṁ cittaṁ kiṭṭhādiṁ duppasuṁ viya niggaṇheyyāti sambandho. Kiṭṭhanti kiṭṭhaṭṭhāne uppannaṁ sassaṁ gahitaṁ. Kiṭṭhaṁ adatīti kiṭṭhādi, taṁ. Sampajānoti sātthakasappāyagocaraasammohasaṅkhātena catusampajaññena sammā pajāno. Iminā indriyasaṁvarasīlaṁ kathitaṁ.",
  "tika-vin13t2:653": "Saṁvaraniddesavaṇṇanā niṭṭhitā.",
  "tika-vin13t2:654": "47. Suddhiniddesavaṇṇanā",
  "tika-vin13t2:655": "455. Desanā saṁvaro eṭṭhi paccavekkhaṇanti bhedato suddhi catubbidhāti sambandho. ‘‘Paccavekkhaṇaṁ bhedato’’ti vattabbe niggahitalopo daṭṭhabbo, desanāsuddhi saṁvarasuddhi pariyeṭṭhisuddhi paccavekkhaṇasuddhīti catubbidhāti vuttaṁ hoti. Tattha sujjhatīti suddhi, yathādhammaṁ desanāya suddhi desanāsuddhi. Vuṭṭhānassāpi cettha desanāya eva saṅgaho daṭṭhabbo. Mūlāpattīnaṁ pana abhikkhutāpaṭiññāva desanāti heṭṭhā vuttā, sāvassa pārājikāpannassa visuddhi nāma hoti. Ayañhi yasmā pārājikaṁ āpanno, tasmā bhikkhubhāve ṭhatvā abhabbo jhānādīni adhigantuṁ. Bhikkhubhāvo hissa saggantarāyo ceva hoti, maggantarāyo ca. Vuttañhetaṁ –",
  "tika-vin13t2:656": "‘‘Sāmaññaṁ dupparāmaṭṭhaṁ, nirayāyūpakaḍḍhatī’’ti. (dha. pa. 311);",
  "tika-vin13t2:657": "Aparampi vuttaṁ –",
  "tika-vin13t2:658": "‘‘Sithilo hi paribbajo, bhiyyo ākirate raja’’nti. (dha. pa. 313);",
  "tika-vin13t2:659": "Iccassa bhikkhubhāvo visuddhi nāma na hoti. Yasmā pana gihiādiko hutvā dānasaraṇasīlasaṁvarādīhi saggamaggaṁ vā jhānavimokkhamaggaṁ vā ārādhetuṁ bhabbo hoti, tasmāssa gihiādibhāvo visuddhi nāma hoti. Adhiṭṭhānavisiṭṭhena saṁvarena visuddhi saṁvaravisuddhi. Dhammena samena paccayānaṁ eṭṭhiyā suddhi eṭṭhisuddhi. Catūsu paccayesu paccavekkhaṇena suddhi paccavekkhaṇasuddhi. ‘‘Catubbidhā pātī’’tiādīsu pātimokkhasaṁvarasammatanti ‘‘pātimokkhasaṁvaro’’ti sammataṁ sīlaṁ.",
  "tika-vin13t2:660": "456. Cittādhiṭṭhānasaṁvarā sujjhatīti indriyasaṁvaro saṁvarasuddhīti vuttoti yojanā.",
  "tika-vin13t2:661": "457. Anesanaṁ pahāya dhammena uppādentassa eṭṭhiyā suddhattā ājīvanissitaṁ eṭṭhisuddhīti vuttanti sambandho. Uppādentassāti paccaye uppādentassa.",
  "tika-vin13t2:662": "458.Paccavekkhaṇasujjhanāti hetumhi pañcamīti.",
  "tika-vin13t2:663": "Suddhiniddesavaṇṇanā niṭṭhitā.",
  "tika-vin13t2:664": "48. Santosaniddesavaṇṇanā",
  "tika-vin13t2:665": "459. Paṁsukūlaṁ piṇḍiyālopo rukkhamūlaṁ pūtimuttabhesajjanti ime cattāro paccayā appagghanakatāya appā ceva kassacipi ālayābhāvena anavajjā ca gatagataṭṭhāne labbhamānatāya sulabhā cāti vuccanti, tenāha ‘‘appenā’’tiādi. Mattaññūti pariyesanappaṭiggahaṇaparibhogavissajjanesu catūsu mattaññutāvasena pamāṇaññū.",
  "tika-vin13t2:666": "460. Kathaṁ santuṭṭhoti āha ‘‘atīta’’ntiādi. Paccuppannena yāpentoti yathālābhayathābalayathāsāruppavasena paccuppannena yathāvuttacatubbidhapaccayena yāpentoti.",
  "tika-vin13t2:667": "Santosaniddesavaṇṇanā niṭṭhitā.",
  "tika-vin13t2:668": "49. Caturārakkhaniddesavaṇṇanā",
  "tika-vin13t2:669": "461-2. Buddhānussati …pe… maraṇassatīti imā caturārakkhā nāmāti seso. Ārakattādināti ārakabhāvo ārakattaṁ, taṁ ādi yassa ‘‘arīnaṁ hatattā’’tiādikassa taṁ ārakattādi. Tena tena maggena savāsanānaṁ arānaṁ hatattā ārakā sabbakilesehi suvidūravidūre ṭhitoti ā-kārassa rassattaṁ, ka-kārassa ha-kāraṁ sānunāsikaṁ katvā ‘‘araha’’nti padasiddhi veditabbā. ‘‘Ārakā’’ti ca vutte sāmaññajotanāya visese avaṭṭhānato, visesatthinā ca visesassa anuppayojitabbattā ‘‘kilesehī’’ti labbhati.",
  "tika-vin13t2:670": "Sammāti aviparītaṁ. Sāmanti sayameva, aparaneyyo hutvāti attho. ‘‘Sambuddho’’ti hi ettha saṁ-saddo ‘‘saya’’nti etassa atthassa bodhako daṭṭhabbo. Buddhatoti bhāvappadhānoyaṁ niddeso, buddhattāti attho. ‘‘Arahaṁ’’ iti vā ‘‘sammāsambuddho’’ iti vā bhagavato navabhede guṇe yā punappunaṁ anussati, sā buddhānussatīti yojanā. ‘‘Sammāsambuddho itī’’ti vattabbe a-kāro sandhivasena āgato. Iti-saddo panettha ādiattho, iccādīti attho. Navabhedeti ‘‘anuttaro purisadammasārathī’’ti ekato gahetvā. Ettha pana upacāro uppajjati, na appanā, tathā maraṇassatiyaṁ. Itaresu pana ubhayampi uppajjatīti veditabbaṁ. Buddhānussati.",
  "tika-vin13t2:671": "463-4.‘‘Sīmaṭṭhā’’tiādinā mettābhāvanaṁ dasseti. Sīmaṭṭhasaṅgheti sīmāyaṁ tiṭṭhatīti sīmaṭṭho , sova saṅgho. Gocaragāmamhi issare janeti sambandho. Tattha mānuse upādāya sabbasattesūti yojetabbaṁ. Tatthāti tasmiṁ gāme. Sukhitā hontu averāti padacchedo. Ādināti ‘‘abyāpajjā hontu, anīghā hontu, sukhī attānaṁ pariharantū’’ti iminā. Paricchijja paricchijjāti ‘‘imasmiṁ vihāre sabbe bhikkhū’’tiādinā evampi paricchinditvā paricchinditvā. Mettābhāvanā.",
  "tika-vin13t2:672": "465-6. Idāni asubhaṁ niddisanto sabbapaṭhamaṁ sādhetabbaṁ sattavidhamuggahakosallaṁ ‘‘vaṇṇe’’ccādinā dasseti. Sattavidhañhi taṁ nayato āgataṁ vācāsajjhāyamanasāsajjhāyehi saddhiṁ. Tattha paṭhamaṁ vācāya sajjhāyantena cattāri tacapañcakādīni paricchinditvā anulomappaṭilomavasena kātabbaṁ. Yathā pana vacasā, tatheva manasāpi sajjhāyo kātabbo. Vacasā sajjhāyo hi manasā sajjhāyassa paccayo. So pana lakkhaṇappaṭivedhassa paccayo. Tattha vaṇṇo nāma kesādīnaṁ vaṇṇo. Saṇṭhānaṁ tesaṁyeva saṇṭhānaṁ. Okāso tesaṁyeva patiṭṭhokāso. Disā nābhito uddhaṁ uparimadisā, adho heṭṭhimā. Paricchedo nāma ‘‘ayaṁ koṭṭhāso heṭṭhā ca upari ca tiriyañca iminā nāma paricchinno’’ti evaṁ sabhāgaparicchedo ceva ‘‘kesā na lomā, lomā na kesā’’ti evaṁ amissakatāvasena visabhāgaparicchedo ca. Kesādikoṭṭhāse vavatthapetvāti sambandho. Vavatthapetvāti vuttanayena vavatthapetvā.",
  "tika-vin13t2:673": "Evaṁ vavatthapentena yathāvuttaṁ sattavidhaṁ uggahakosallaṁ sampādetvā aṭṭhārasavidhaṁ manasikārakosallaṁ sampādetabbanti dassetuṁ ‘‘anupubbato’’tiādimāha. Tattha appanāto tayo ca suttantāti ime cattāropi nayatovāgate nātisīghādīsu pakkhipitvā dasavidhatā veditabbā. Anupubbatoti sajjhāyakaraṇato paṭṭhāya anupaṭipāṭiyā. Nātisīghaṁ nātisaṇikaṁ katvāti kiriyāvisesanaṁ. Vikkhepaṁpaṭibāhayanti kammaṭṭhānaṁ vissajjetvā bahiddhā puthuttārammaṇe cetaso vikkhepaṁ paṭibāhanto. Paṇṇattiṁ samatikkammāti yāyaṁ ‘‘kesā lomā’’ti paṇṇatti, taṁ atikkamitvā, ‘‘paṭikkūla’’nti cittaṁ ṭhapetvāti adhippāyo. Anupubbato muñcantassāti yo yo koṭṭhāso na upaṭṭhāti, taṁ taṁ anukkamena muñcato, tassa ‘‘bhāvanā’’ti iminā sambandho veditabbo.",
  "tika-vin13t2:674": "467. Evaṁ ubhayakosallaṁ sampādetvā sabbakoṭṭhāse vaṇṇādivasena vavatthapetvā vaṇṇādivaseneva pañcadhā paṭikkūlatā vavatthapetabbāti dassetuṁ ‘‘vaṇṇā’’tiādimāha. Vaṇṇa…pe… okāsehi koṭṭhāse paṭikkūlāti bhāvanā asubhanti yojanā. Tatra kesā tāva pakativaṇṇena kāḷakā addāriṭṭhakavaṇṇā, saṇṭhānato dīghavaṭṭatulādaṇḍasaṇṭhānā, disato uparimadisāya jātā, okāsato ubhosu passesu kaṇṇacūḷikāhi, purato naḷāṭantena, pacchato gaḷavāṭakena paricchinnā, sīsakaṭāhaveṭhanaallacammaṁ kesānaṁ okāso. Paricchedato kesā sīsaveṭhanacamme vīhaggamattaṁ pavisitvā patiṭṭhitena heṭṭhā attano mūlatalena, upari ākāsena, tiriyaṁ aññamaññena paricchinnā. Dve kesā ekato natthīti ayaṁ sabhāgaparicchedo. ‘‘Kesā na lomā, lomā na kesā’’ti evaṁ avasesaekatiṁ sakoṭṭhāsehi amissīkatā kesā nāma pāṭiyekko eko koṭṭhāsoti ayaṁ visabhāgaparicchedo. Idaṁ kesānaṁ vaṇṇādito nicchayanaṁ. Idaṁ pana nesaṁ vaṇṇādivasena pañcadhā paṭikkūlato nicchayanaṁ – kesā nāmete vaṇṇatopi paṭikkūlā āsayatopi saṇṭhānatopi gandhatopi okāsatopi paṭikkūlāti evaṁ sesakoṭṭhāsānampi yathāyogaṁ veditabbaṁ.",
  "tika-vin13t2:675": "Uddhumātādivatthūsūti uddhumātakavinīlakavipubbakavicchiddakavikkhāyitakavikkhittakahatavi- kkhittakalohitakapuḷavakaaṭṭhikasaṅkhātesu dasesu aviññāṇakaasubhavatthūsu asubhākāraṁ gahetvā pavattā bhāvanā vā asubhanti sambandho. Asubhabhāvanā.",
  "tika-vin13t2:676": "468. ‘‘Maraṇaṁ me bhavissatī’’ti vā ‘‘jīvitaṁ me uparujjhatī’’ti vā ‘‘maraṇaṁ maraṇa’’nti vā yoniso bhāvayitvānāti yojanā. Jīvitanti rūpajīvitindriyañca arūpajīvitindriyañca. Yonisoti upāyena. Evaṁ pavattayatoyeva hi ekaccassa nīvaraṇāni vikkhambhanti, maraṇārammaṇā sati saṇṭhāti, upacārappattameva kammaṭṭhānaṁ hoti.",
  "tika-vin13t2:677": "469-470. Yassa pana ettāvatā na hoti, tena vadhakapaccūpaṭṭhānādīhi aṭṭhahākārehi maraṇaṁ anussaritabbanti dassetuṁ ‘‘vadhakassevā’’tiādimāha. Vadhakassa iva upaṭṭhānāti ‘‘imassa sīsaṁ chindissāmī’’ti asiṁ gahetvā gīvāya sañcārayamānassa vadhakassa viya maraṇassa upaṭṭhānato. Sampattīnaṁ vipattitoti bhogasampattiyā jīvitasampattiyā ca vināsamaraṇasaṅkhātavipattito. Upasaṁharatoti yasamahattato puññamahattato thāmamahattato iddhimahattato paññāmahattato paccekabuddhato sammāsambuddhatoti imehi sattahākārehi attano upasaṁharaṇato . Kāyabahusādhāraṇāti asītiyā kimikulānaṁ, anekasatānaṁ rogānaṁ, bāhirānañca ahivicchikādīnaṁ maraṇassa paccayānaṁ sādhāraṇato. Āyudubbalatoti assāsapassāsūpanibaddhattairiyāpathūpanibaddhattādinā āyuno dubbalato. Kālavavatthānassa abhāvatoti ‘‘imasmiṁyeva kāle maritabbaṁ, na aññasmi’’nti evaṁ kālavavatthānassa abhāvato. Addhānassa paricchedāti ‘‘manussānaṁ jīvitassa paricchedo nāma etarahi paritto, addhā yo ciraṁ jīvati, so vassasataṁ jīvatī’’ti evaṁ addhānassa kālassa paricchedato.",
  "tika-vin13t2:678": "Ettha pana kammaṭṭhānaṁ bhāvetvā vipassanāya saha paṭisambhidāhi arahattaṁ pattukāmena buddhaputtena yaṁ kātabbaṁ, taṁ ādikammikassa kulaputtassa vasena ādito paṭṭhāya saṅkhepenopadissāma. Catubbidhaṁ tāva sīlaṁ sodhetabbaṁ. Tattha tividhā visujjhanā anāpajjanaṁ, āpannavuṭṭhānaṁ, kilesehi ca appaṭipīḷanaṁ. Evaṁ visuddhasīlassa hi bhāvanā sampajjati. Yampidaṁ cetiyaṅgaṇavattādīnaṁ vasena ābhisamācārikasīlaṁ vuccati, tampi sādhukaṁ paripūretabbaṁ. Tato –",
  "tika-vin13t2:679": "‘‘Āvāso ca kulaṁ lābho, gaṇo kammañca pañcamaṁ;",
  "tika-vin13t2:680": "Addhānaṁ ñāti ābādho, gantho iddhīti te dasā’’ti. (visuddhi. 1.41) –",
  "tika-vin13t2:681": "Evaṁ vuttesu dasasu palibodhesu yo palibodho, yo upacchinditabbo. Evaṁ upacchinnapalibodhena –",
  "tika-vin13t2:682": "‘‘Piyo garu bhāvanīyo, vattā ca vacanakkhamo;",
  "tika-vin13t2:683": "Gambhīrañca kathaṁ kattā, no cāṭṭhāne niyojako’’ti. (a. ni. 7.37) –",
  "tika-vin13t2:684": "Evaṁ vuttalakkhaṇaṁ ācariyaṁ upasaṅkamitvā kammaṭṭhānaṁ uggahetabbaṁ. Taṁ duvidhaṁ hoti sabbatthakakammaṭṭhānañca pārihāriyakammaṭṭhānañca. Tattha sabbatthakakammaṭṭhānaṁ nāma bhikkhusaṅghādīsu mettā, maraṇassati ca, ‘‘asubhasaññā’’tipi eke. Etaṁ pana tayaṁ sabbattha atthayitabbaṁ icchitabbanti katvā, adhippetassa ca yogānuyogakammassa padaṭṭhānattā ‘‘sabbatthakakammaṭṭhāna’’nti vuccati. Aṭṭhatiṁsārammaṇesu pana yaṁ yassa caritānukūlaṁ, taṁ tassa niccaṁ pariharitabbattā yathāvutteneva nayena ‘‘pārihāriyakammaṭṭhāna’’nti vuccati, tato –",
  "tika-vin13t2:685": "‘‘Mahāvāsaṁ navāvāsaṁ, jarāvāsañca panthaniṁ;",
  "tika-vin13t2:686": "Soṇḍiṁ paṇṇañca pupphañca, phalaṁ patthitameva ca.",
  "tika-vin13t2:687": "‘‘Nagaraṁ dārunā khettaṁ, visabhāgena paṭṭanaṁ;",
  "tika-vin13t2:688": "Paccantasīmāsappāyaṁ, yattha mitto na labbhati.",
  "tika-vin13t2:689": "‘‘Aṭṭhārasetāni ṭhānāni, iti viññāya paṇḍito;",
  "tika-vin13t2:690": "Ārakā parivajjeyya, maggaṁ sappaṭibhayaṁ yathā’’ti. (visuddhi. 1.52) –",
  "tika-vin13t2:691": "Vuttaaṭṭhārasasenāsanadosavajjitaṁ ‘‘idha, bhikkhave, senāsanaṁ nātidūraṁ hoti naccāsannaṁ gamanāgamanasampannaṁ divā appākiṇṇaṁ rattiṁ appasaddaṁ appanigghosaṁ appaḍaṁsamakasavātātapasarīsapasamphassaṁ. Tasmiṁ kho pana senāsane viharantassa appakasireneva uppajjanti cīvarapiṇḍapātasenāsanagilānapaccayabhesajjaparikkhārā. Tasmiṁ kho pana senāsane therā bhikkhū viharanti bahussutā āgatāgamā dhammavinayadharā mātikādharā. Te kālena kālaṁ upasaṅkamitvā paripucchati paripañhati ‘idaṁ bhante kathaṁ, imassa ko attho’ti. Tassa te āyasmanto avivaṭañceva vivaranti, anuttānīkatañca uttāniṁ karonti, anekavihitesu ca kaṅkhāṭhānīyesu dhammesu kaṅkhaṁ paṭivinodenti. Evaṁ kho, bhikkhave, senāsanaṁ pañcaṅgasamannāgataṁ hotī’’ti (a. ni. 10.11) vuttapañcaṅgasamannāgataṁ senāsanaṁ upagamma tattha vasantena ‘‘dīghāni kesalomanakhāni chinditabbāni, jiṇṇacīvaresu aggaḷaanuvātaparibhaṇḍadānādinā daḷhīkammaṁ vā tantacchedādīsu tunnakammaṁ vā kātabbaṁ, kiliṭṭhāni rajitabbāni, sace patte malaṁ hoti, patto pacitabbo, mañcapīṭhādīni sodhetabbānī’’ti evaṁ vuttaupacchinnakhuddakapalibodhena katabhattakiccena bhattasammadaṁ vinodetvā ratanattayaguṇānussaraṇena cittaṁ sampahaṁsetvā ācariyuggahato ekapadampi asammuyhantena manasi kātabbanti.",
  "tika-vin13t2:692": "Caturārakkhaniddesavaṇṇanā niṭṭhitā.",
  "tika-vin13t2:693": "50. Vipassanāniddesavaṇṇanā",
  "tika-vin13t2:694": "471-2.Nāmarūpanti cittacetasikasaṅkhātaṁ nāmañca aṭṭhavīsatividhaṁ rūpañca. ‘‘Namanalakkhaṇaṁ nāmaṁ, ruppanalakkhaṇaṁ rūpaṁ, nāmarūpato na añño attādiko koci atthī’’ti evaṁ jhānalābhī ce, jhānato vuṭṭhāya jhānagataṁ vā vipassanāyāniko ce, pakiṇṇakabhūtaṁ nāmarūpaṁ pariggahetvā. Pātimokkhasaṁvarādi sīlavisuddhi, caturārakkhavasena dīpitā sopacārasamādhisaṅkhātā cittavisuddhi ca vuttāva nāmāti iminā diṭṭhivisuddhi kathitā. Tato tassa paccayañca pariggahetvāti sambandho. Tassa paccayanti ‘‘paṭisandhikkhaṇe nāmarūpadvayameva avijjātaṇhāupādānakammehi uppajjati, na issarādikāraṇenā’’tiādinā tassa kāraṇaṁ, iminā kaṅkhāvitaraṇavisuddhi dassitā.",
  "tika-vin13t2:695": "Hutvā abhāvato aniccāti sabbepi nāmarūpasaṅkhārā uppajjitvā abhāvāpajjanato aniccā. Udayabbayapīḷanā dukkhāti uppādanirodhavasena pīḷanato dukkhā. Avasavattittā anattāti attano vase avattanato anattāti evaṁ saṅkhārehi saddhiṁ tilakkhaṇaṁ āropetvā. Punappunaṁ sammasantoti yathāvuttanayena sammasanto samathayāniko vipassanāyāniko ca yogāvacaro. Iminā maggāmaggañāṇadassanavisuddhi, paṭipadāñāṇadassanavisuddhi ca dassitā. Saṅkhārānameva hi udayabbayādinānupassanato udayabbayabhaṅgabhayaādīnavanibbidāmuñcitukamyatāpaṭisaṅkhānupassanāsa- ṅkhārupekkhāñāṇasaṅkhātassa aṭṭhavidhassa ñāṇassa vasena sikhāppattaṁ vipassanāñāṇaṁ paṭipadāñāṇadassanavisuddhi nāma. Anupubbena sabbasaṁyojanakkhayaṁ pāpuṇeyyāti iminā ñāṇadassanavisuddhi dassitā. Sabbasaṁyojanakkhayanti orambhāgiyānaṁ pañcannaṁ saṁyojanānaṁ heṭṭhā maggattayena khepitattā, itaresaṁ uddhambhāgiyānaṁ saṁyojanānaṁ khepitattā ca sabbesaṁ saṁyojanānaṁ khayante jātaṁ arahattamaggaṁ.",
  "tika-vin13t2:696": "Nigamanakathāvaṇṇanā",
  "tika-vin13t2:697": "473. Yasmā kāraṇā yā sikkhanā, ayaṁ bhikkhukiccaṁ, ato tasmā kāraṇāti attho.",
  "tika-vin13t2:698": "474.Niccaso lokavicārinoti niccaṁ loke vicarato. Mālutasseva parissamo na sambhotīti yojanā. Mālutassevāti vātassa iva. Na sambhotīti na hoti.",
  "tika-vin13t2:699": "475-6. Tambapaṇṇi eva tambapaṇṇiyo, ketu viya ketu, tambapaṇṇiye ketūti tappuriso. Tena racitā dhammavinayaññupasaṁsitā ayaṁ khuddasikkhā parimāṇato gāthānaṁ pañcamattehi satehi ettāvatā niṭṭhānamupāgatāti sambandho.",
  "tika-vin13t2:700": "Nigamanakathāvaṇṇanā niṭṭhitā.",
  "tika-vin13t2:701": "Nigamanakathā",
  "tika-vin13t2:702": "Kārāpitetirucire pavare vihāre;",
  "tika-vin13t2:703": "Mānādhikāripurinā garunā guṇena;",
  "tika-vin13t2:704": "Vassaṁ vasaṁ damiḷaso vidhahaṁ akāsiṁ;",
  "tika-vin13t2:705": "Ākaṅkhaṭīka jinasāsanasampavuddhiṁ.",
  "tika-vin13t2:706": "Puññena sattharacanājanitena tena;",
  "tika-vin13t2:707": "Sambuddhasāsanavarodayakāraṇena;",
  "tika-vin13t2:708": "Lokāmisesu pana me samayaṁ alaggo;",
  "tika-vin13t2:709": "Sambuddhasāsanavarodayamācareyyaṁ.",
  "tika-vin13t2:710": "Atthesu akkharapadesu vinicchayesu;",
  "tika-vin13t2:711": "Pubbāparesu likhitaṁ khalitaṁ yadatthi;",
  "tika-vin13t2:712": "Ohāya khantumarahanti vadantu santā;",
  "tika-vin13t2:713": "Diṭṭhāparādhamatha vā kimulālanena.",
  "tika-vin13t2:714": "Yenantatantaratanākaramanthanena;",
  "tika-vin13t2:715": "Manthācalollasitañāṇavarena laddhā;",
  "tika-vin13t2:716": "Sārāmatātisukhitā sukhayanti caññe;",
  "tika-vin13t2:717": "Te me jayanti garavo garavo guṇehi.",
  "tika-vin13t2:718": "Paratthasampādanato, puññenādhigatenahaṁ;",
  "tika-vin13t2:719": "Paratthasampādanako, bhaveyyaṁ jātijātiyaṁ.",
  "tika-vin13t2:720": "Sisso āha –",
  "tika-vin13t2:721": "Paramappicchatānekasantosopasamesinaṁ;",
  "tika-vin13t2:722": "Sucisallekhavuttīnaṁ, sadāraññanivāsinaṁ.",
  "tika-vin13t2:723": "Sāsanujjotakārīnaṁ, ācerattamupāgataṁ;",
  "tika-vin13t2:724": "Udumbaragirikhyātayatīnaṁ yatipuṅgavaṁ.",
  "tika-vin13t2:725": "Medhaṅkara iti khyātanāmadheyyaṁ tapodhanaṁ;",
  "tika-vin13t2:726": "Theraṁ thiradayāmedhānidhānaṁ sādhupūjitaṁ.",
  "tika-vin13t2:727": "Sissaṁ sahāyamāgamma, kalyāṇamittamattano;",
  "tika-vin13t2:728": "Sodhetuṁ sāsanaṁ satthu, parakkamamakāsi yo.",
  "tika-vin13t2:729": "Susaddasiddhiṁ yo yoganicchayaṁ sabbhi vaṇṇitaṁ;",
  "tika-vin13t2:730": "Akā subodhālaṅkāraṁ, vuttodayamanākulaṁ.",
  "tika-vin13t2:731": "Saṅgharakkhitanāmena, mahātherena dhīmatā;",
  "tika-vin13t2:732": "Nivāsabhūtenānekaguṇānappicchatādinaṁ.",
  "tika-vin13t2:733": "Teneva racitā sādhu, sāsanodayakārinā;",
  "tika-vin13t2:734": "Khuddasikkhāya ṭīkāpi, sumaṅgalappasādanī.",
  "tika-vin13t2:735": "Nigamanakathā niṭṭhitā.",
  "tika-vin13t2:736": "Iti sumaṅgalappasādanī nāma",
  "tika-vin13t2:737": "Khuddasikkhā-abhinavaṭīkā samattā.",
  "tika-vin13t2:738": " Namo tassa bhagavato arahato sammāsambuddhassa"
}