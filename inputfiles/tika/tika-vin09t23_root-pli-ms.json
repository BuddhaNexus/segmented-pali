{
  "tika-vin09t23:0": "Nissaggiyakaṇḍaṁ",
  "tika-vin09t23:1": "1. Pattavaggo",
  "tika-vin09t23:2": "1. Pattasannicayasikkhāpadavaṇṇanā",
  "tika-vin09t23:3": "Paṭhamaṁ uttānatthameva.",
  "tika-vin09t23:4": "Pattasannicayasikkhāpadavaṇṇanā niṭṭhitā.",
  "tika-vin09t23:5": "2. Akālacīvarasikkhāpadavaṇṇanā",
  "tika-vin09t23:6": "Yaṁ attanā laddhaṁ, taṁ nissaggiyaṁ hotīti yaṁ cīvaraṁ bhājāpitāya attanā laddhaṁ, tameva nissaggiyaṁ hoti, taṁ vinayakammaṁ katvāpi attanā na labbhati. Tenāha ‘‘nissaṭṭha’’ntiādi. Tattha nissaṭṭhaṁ paṭilabhitvāpīti ‘‘ayyāya, dammī’’ti evaṁ nissaṭṭhaṁ paṭilabhitvāpi. Yathādāneyeva upanetabbanti yathā dāyakehi dinnaṁ, tatheva upanetabbaṁ, akālacīvarapakkheyeva ṭhapetabbanti vuttaṁ hoti.",
  "tika-vin09t23:7": "Akālacīvarasikkhāpadavaṇṇanā niṭṭhitā.",
  "tika-vin09t23:8": "3. Cīvaraparivattanasikkhāpadavaṇṇanā",
  "tika-vin09t23:9": "Metanti me etaṁ. Sakasaññāya gahitattā pācittiyañceva dukkaṭañca vuttaṁ, itarathā bhaṇḍagghena kāretabbaṁ.",
  "tika-vin09t23:10": "Cīvaraparivattanasikkhāpadavaṇṇanā niṭṭhitā.",
  "tika-vin09t23:11": "4. Aññaviññāpanasikkhāpadavaṇṇanā",
  "tika-vin09t23:12": "Paṭilābhenāti paṭhamaviññattito ūnatarassāpi aññassa paṭilābhena.",
  "tika-vin09t23:13": "Tasmiṁ appahonte puna taññevāti yaṁ paṭhamaṁ viññattaṁ, thokattā tasmiṁ appahonte puna taññeva viññāpentiyāti attho. Aññenapi atthe satī ti paṭhamaṁ viññattito aññenapi atthe sati. Tena saddhiṁ aññañcāti yaṁ paṭhamaṁ viññattaṁ, tena saddhiṁ aññañca. Kiṁ vuttaṁ hoti? Sace paṭhamaṁ sappi viññattaṁ, ‘‘yamakaṁ pacitabba’’nti ca vejjena vuttattā telenāpi attho hoti. Tato ‘‘telenāpi me attho’’ti evamādinā aññañca viññāpentiyāti vuttaṁ hoti. Ānisaṁsaṁ dassetvāti ‘‘sace kahāpaṇassa sappi ābhataṁ hoti, iminā mūlena dviguṇaṁ telaṁ labbhati, telenāpi ca idaṁ kiccaṁ nippajjati, tasmā telaṁ āharā’’ti evaṁ ānisaṁsaṁ dassetvā.",
  "tika-vin09t23:14": "Aññaviññāpanasikkhāpadavaṇṇanā niṭṭhitā.",
  "tika-vin09t23:15": "5. Aññacetāpanasikkhāpadavaṇṇanā",
  "tika-vin09t23:16": "Tato aññaṁ cetāpeyyāti paṭhamaṁ cetāpitato yaṁ kiñci aññaṁ cetāpeyya.",
  "tika-vin09t23:17": "Aññacetāpanasikkhāpadavaṇṇanā niṭṭhitā.",
  "tika-vin09t23:18": "6. Paṭhamasaṅghikacetāpanasikkhāpadavaṇṇanā",
  "tika-vin09t23:19": "Aññassatthāya dinnenāti yaṁ cetāpeti, tato aññassatthāya dinnena. Aññuddisikenāti purimassevatthadīpanaṁ.",
  "tika-vin09t23:20": "Sesakaṁ upanentiyāti yadatthāya dinno, taṁ cetāpetvā avasesaṁ aññassatthāya upanentiyā. Sāmike apaloketvāti dāyake āpucchitvā. Evarūpāsū āpadāsu upanentīnanti evarūpesu upaddavesu aññassa yassa kassaci atthāya upanentīnaṁ.",
  "tika-vin09t23:21": "Paṭhamasaṅghikacetāpanasikkhāpadavaṇṇanā niṭṭhitā.",
  "tika-vin09t23:22": "7. Dutiyasaṅghikacetāpanasikkhāpadavaṇṇanā",
  "tika-vin09t23:23": "Na kevalaṁ teneva parikkhārenāti āha ‘‘sayaṁ yācitakenāpī’’ti. Vuttañhetaṁ pāḷiyaṁ ‘‘bhikkhuniyo tena ca parikkhārena sayampi yācitvā bhesajjaṁ cetāpetvā paribhuñjiṁsū’’ti (pāci. 763). Mātikāyaṁ pana gamyamānattā pi-saddo nappayutto. Gamyamānatthassa hi saddassa payogaṁ pati kāmacāroti yutti.",
  "tika-vin09t23:24": "Dutiyasaṅghikacetāpanasikkhāpadavaṇṇanā niṭṭhitā.",
  "tika-vin09t23:25": "8-9-10. Paṭhamagaṇikacetāpanādisikkhāpadavaṇṇanā",
  "tika-vin09t23:26": "Aṭṭhamanavamadasamāni uttānatthāneva.",
  "tika-vin09t23:27": "Paṭhamagaṇikacetāpanādisikkhāpadavaṇṇanā niṭṭhitā.",
  "tika-vin09t23:28": "Pattavaggo paṭhamo.",
  "tika-vin09t23:29": "2. Cīvaravaggo",
  "tika-vin09t23:30": "11. Garupāvuraṇasikkhāpadavaṇṇanā",
  "tika-vin09t23:31": "Yasmā pavāritaṭṭhāne viññatti nāma na paṭisedhetabbā, tasmā bhagavā dhammanimantanavasena pavāritaṭṭhāne ‘‘vadethāyye, yenattho’’ti (sārattha. ṭī. pācittiya 3.784) vuttāya catukkaṁsaparamaṁ viññāpetabbanti paricchedaṁ dassetīti veditabbaṁ. Teneva ‘‘cetāpetabbanti ṭhapetvā sahadhammike ca ñātakappavārite ca aññena kismiñcideva guṇe parituṭṭhena ‘vadethāyye, yenattho’ti vuttāya viññāpetabba’’nti vuttaṁ. Rājānanti pasenadikosalarājānaṁ.",
  "tika-vin09t23:32": "Garupāvuraṇasikkhāpadavaṇṇanā niṭṭhitā.",
  "tika-vin09t23:33": "12. Lahupāvuraṇasikkhāpadavaṇṇanā",
  "tika-vin09t23:34": "Dutiyaṁ uttānatthameva.",
  "tika-vin09t23:35": "Lahupāvuraṇasikkhāpadavaṇṇanā niṭṭhitā.",
  "tika-vin09t23:36": "Cīvaravaggo dutiyo.",
  "tika-vin09t23:37": "Iti kaṅkhāvitaraṇiyā pātimokkhavaṇṇanāya",
  "tika-vin09t23:38": "Vinayatthamañjūsāyaṁ līnatthappakāsaniyaṁ",
  "tika-vin09t23:39": "Bhikkhunipātimokkhe nissaggiyavaṇṇanā niṭṭhitā."
}