{
  "tika-s0403t8:0": "(9) 4. Theravaggo",
  "tika-s0403t8:1": "1-2. Rajanīyasuttādivaṇṇanā",
  "tika-s0403t8:2": "81-82. Catutthassa paṭhamaṁ suviññeyyameva. Dutiye guṇamakkhanāya pavattopi attano kārakaṁ gūthena paharantaṁ gūtho viya paṭhamataraṁ makkhetīti makkho, so etassa atthīti makkhī. Paḷāsatīti paḷāso, parassa guṇe ḍaṁsitvā viya apanetīti attho. So etassa atthīti paḷāsī. Paḷāsī puggalo hi dutiyassa dhuraṁ na deti, sampasāretvā tiṭṭhati. Tenāha ‘‘yugaggāhalakkhaṇena paḷāsena samannāgato’’ti.",
  "tika-s0403t8:3": "Rajanīyasuttādivaṇṇanā niṭṭhitā.",
  "tika-s0403t8:4": "3. Kuhakasuttavaṇṇanā",
  "tika-s0403t8:5": "83. Tatiye tīhi kuhanavatthūhīti sāmantajappanairiyāpathasannissitapaccayappaṭisevanabhedato tippabhedehi kuhanavatthūhi. Tividhena kuhanavatthunā lokaṁ kuhayati vimhāpayati ‘‘aho acchariyapuriso’’ti attani paresaṁ vimhayaṁ uppādetīti kuhako. Lābhasakkāratthiko hutvā lapati attānaṁ dāyakaṁ vā ukkhipitvā yathā so kiñci dadāti, evaṁ ukkācetvā kathetīti lapako. Nimittaṁ sīlaṁ tassāti nemittiko, nimittena vā carati, nimittaṁ vā karotīti nemittiko. Nimittanti ca paresaṁ paccayadānasaññuppādakaṁ kāyavacīkammaṁ vuccati . Nippeso sīlamassāti nippesiko. Nippisatīti vā nippeso, nippesoyeva nippesiko. Nippesoti ca saṭhapuriso viya lābhasakkāratthaṁ akkosanuppaṇḍanaparapiṭṭhimaṁsikatādi.",
  "tika-s0403t8:6": "Kuhakasuttavaṇṇanā niṭṭhitā.",
  "tika-s0403t8:7": "6-7. Paṭisambhidāppattasuttādivaṇṇanā",
  "tika-s0403t8:8": "86-87. Chaṭṭhe paṭisambhidāsu yaṁ vattabbaṁ, taṁ heṭṭhā vuttameva. Uccāvacānīti uccanīcāni. Tenāha ‘‘mahantakhuddakānī’’ti. Kiṁkaraṇīyānīti ‘‘kiṁ karomī’’ti evaṁ vatvā kattabbakammāni. Tattha uccakammāni nāma cīvarassa karaṇaṁ, rajanaṁ, cetiye sudhākammaṁ, uposathāgāracetiyagharabodhigharesu kattabbakammanti evamādi. Avacakammaṁ nāma pādadhovanamakkhanādi khuddakakammaṁ. Tatrupāyāsāti tatrupagamaniyā, tatra tatra mahante khuddake ca kamme sādhanavasena upagacchantiyāti attho. Tassa tassa kammassa nipphādane samatthāyāti vuttaṁ hoti. Tatrupāyāyāti vā tatra tatra kamme sādhetabbe upāyabhūtāya. Alaṁ kātunti kātuṁ samattho hoti. Alaṁ saṁvidhātunti vicāretuṁ samattho. Sattamaṁ uttānameva.",
  "tika-s0403t8:9": "Paṭisambhidāppattasuttādivaṇṇanā niṭṭhitā.",
  "tika-s0403t8:10": "8. Therasuttavaṇṇanā",
  "tika-s0403t8:11": "88. Aṭṭhame thirabhāvappattoti sāsane thirabhāvaṁ anivattibhāvaṁ pattho. Pabbajito hutvā bahū rattiyo jānātīti rattaññū. Tenāha ‘‘pabbajitadivasato paṭṭhāyā’’tiādi. Pākaṭoti ayathābhūtaguṇehi ceva yathābhūtaguṇehi ca samuggato. Yaso etassa atthīti yasassī, yasaṁ sito nissito vā yasassī. Tenāha ‘‘yasanissito’’ti. Asataṁ asādhūnaṁ dhammā asaddhammā, asantā vā asundarā gārayhā lāmakā dhammāti asaddhammā. Vipariyāyena saddhammā veditabbā.",
  "tika-s0403t8:12": "Therasuttavaṇṇanā niṭṭhitā.",
  "tika-s0403t8:13": "9. Paṭhamasekhasuttavaṇṇanā",
  "tika-s0403t8:14": "89. Navame āramitabbaṭṭhena kammaṁ ārāmo etassāti kammārāmo, tassa bhāvo kammārāmatā. Tattha kammanti itikattabbaṁ kammaṁ vuccati. Seyyathidaṁ – cīvaravicāraṇaṁ cīvarakammakaraṇaṁ upatthambhanaṁ pattatthavikaaṁsabaddhakakāyabandhanadhammakaraṇaādhārakapādakathalikasammajjaniādīnaṁ karaṇanti. Ekacco hi etāni karonto sakaladivasaṁ etāneva karoti, taṁ sandhāyesa paṭikkhepo. Yo pana etesaṁ karaṇavelāyameva tāni karoti, uddesavelāya uddesaṁ gaṇhāti, sajjhāyavelāya sajjhāyati, cetiyaṅgaṇavattavelāya cetiyaṅgaṇavattaṁ karoti, manasikāravelāya manasikāraṁ karoti, na so kammārāmo nāma. Bhassārāmatāti ettha yo itthivaṇṇapurisavaṇṇādivasena ālāpasallāpaṁ karontoyeva divasañca rattiñca vītināmeti, evarūpo bhasse pariyantakārī na hoti, ayaṁ bhassārāmo nāma. Yo pana rattimpi divasampi dhammaṁ katheti, pañhaṁ vissajjeti, ayaṁ appabhasso bhasse pariyantakārīyeva. Kasmā? ‘‘Sannipatitānaṁ vo, bhikkhave, dvayaṁ karaṇīyaṁ dhammī vā kathā, ariyo vā tuṇhībhāvo’’ti (ma. ni. 1.273; udā. 12, 28, 29) vuttattā.",
  "tika-s0403t8:15": "Niddārāmatāti ettha yo gacchantopi nisinnopi nipannopi thinamiddhābhibhūto niddāyatiyeva, ayaṁ niddārāmo nāma. Yassa pana karajakāye gelaññena cittaṁ bhavaṅge otarati, nāyaṁ niddārāmo. Tenevāha – ‘‘abhijānāmi kho panāhaṁ, aggivessana, gimhānaṁ pacchime māse pacchābhattaṁ piṇḍapātappaṭikkanto catugguṇaṁ saṅghāṭiṁ paññāpetvā dakkhiṇena passena sato sampajāno niddaṁ okkamitā’’ti (ma. ni. 1.387). Saṅgaṇikārāmatāti ettha yo ekassa dutiyo, dvinnaṁ tatiyo, tiṇṇaṁ catutthoti evaṁ saṁsaṭṭhova viharati, ekako assādaṁ na labhati, ayaṁ saṅgaṇikārāmo. Yo pana catūsu iriyāpathesu ekakova assādaṁ labhati, nāyaṁ saṅgaṇikārāmo veditabbo. Sekhānaṁ paṭiladdhaguṇassa parihānāsambhavato ‘‘upariguṇehī’’tiādi vuttaṁ.",
  "tika-s0403t8:16": "Paṭhamasekhasuttavaṇṇanā niṭṭhitā.",
  "tika-s0403t8:17": "10. Dutiyasekhasuttavaṇṇanā",
  "tika-s0403t8:18": "90. Dasame atipātovāti sabbarattiṁ niddāyitvā balavapaccūse koṭisammuñjaniyā thokaṁ sammajjitvā mukhaṁ dhovitvā yāgubhikkhatthāya pātova pavisati. Taṁ atikkamitvāti gihisaṁsaggavasena kālaṁ vītināmento majjhanhikasamayaṁ atikkamitvā pakkamati. Pātoyeva hi gāmaṁ pavisitvā yāguṁ ādāya āsanasālaṁ gantvā pivitvā ekasmiṁ ṭhāne nipanno niddāyitvā manussānaṁ bhojanavelāya ‘‘paṇītabhikkhaṁ labhissāmī’’ti upakaṭṭhe majjhanhike uṭṭhāya dhammakaraṇena udakaṁ gahetvā akkhīni puñchitvā piṇḍāya caritvā yāvadatthaṁ bhuñjitvā gihisaṁsaṭṭho kālaṁ vītināmetvā majjhanhe vītivatte paṭikkamati.",
  "tika-s0403t8:19": "Appicchakathāti, ‘‘āvuso, atricchatā pāpicchatāti ime dhammā pahātabbā’’ti tesu ādīnavaṁ dassetvā ‘‘evarūpaṁ appicchataṁ samādāya vattitabba’’ntiādinayappavattā kathā. Tīhi vivekehīti kāyaviveko, cittaviveko, upadhivivekoti imehi tīhi vivekehi. Tattha eko gacchati, eko tiṭṭhati, eko nisīdati, eko seyyaṁ kappeti, eko gāmaṁ piṇḍāya pavisati, eko paṭikkamati, eko caṅkamaṁ adhiṭṭhāti, eko carati, eko viharatīti ayaṁ kāyaviveko nāma. Aṭṭha samāpattiyo pana cittaviveko nāma. Nibbānaṁ upadhiviveko nāma. Vuttampi hetaṁ – ‘‘kāyaviveko ca vivekaṭṭhakāyānaṁ nekkhammābhiratānaṁ, cittaviveko ca parisuddhacittānaṁ paramavodānappattānaṁ, upadhiviveko ca nirupadhīnaṁ puggalānaṁ visaṅkhāragatāna’’nti (mahāni. 57). Duvidhaṁ vīriyanti kāyikaṁ, cetasikañca vīriyaṁ. Sīlanti catupārisuddhisīlaṁ. Samādhinti vipassanāpādakā aṭṭha samāpattiyo. Vimuttikathāti vā ariyaphalaṁ ārabbha pavattā kathā. Sesaṁ uttānameva.",
  "tika-s0403t8:20": "Dutiyasekhasuttavaṇṇanā niṭṭhitā.",
  "tika-s0403t8:21": "Theravaggavaṇṇanā niṭṭhitā."
}