{
  "tika-s0403t36:0": "4. Devatāvaggo",
  "tika-s0403t36:1": "5. Paṭhamamittasuttavaṇṇanā",
  "tika-s0403t36:2": "36. Catutthassa pañcame attano guyhaṁ tassa āvikarotīti attano guyhaṁ nigguhituṁ yuttakathaṁ aññassa akathetvā tasseva ācikkhati. Tassa guyhaṁ aññesaṁ nācikkhatīti tena kathitaguyhaṁ yathā aññe na jānanti, evaṁ anāvikaronto chādeti.",
  "tika-s0403t36:3": "Paṭhamamittasuttavaṇṇanā niṭṭhitā.",
  "tika-s0403t36:4": "6-11. Dutiyamittasuttādivaṇṇanā",
  "tika-s0403t36:5": "37-42. Chaṭṭhe piyo ca hoti manāpo cāti kalyāṇamittalakkhaṇaṁ dassitaṁ. Kalyāṇamitto hi saddhāsampanno ca hoti sīlasampanno sutasampanno cāgasampanno vīriyasampanno satisampanno samādhisampanno paññāsampanno. Tattha saddhāsampattiyā saddahati tathāgatassa sambodhiṁ kammañca kammaphalañca, tena sambodhiyā hetubhūtaṁ sattesu hitasukhaṁ na pariccajati . Sīlasampattiyā sattānaṁ piyo hoti garu bhāvanīyo codako pāpagarahī vattā vacanakkhamo. Sutasampattiyā saccapaṭiccasamuppādādipaṭisaṁyuttānaṁ gambhīrānaṁ kathānaṁ kattā hoti. Cāgasampattiyā appiccho hoti santuṭṭho pavivitto asaṁsaṭṭho. Vīriyasampattiyā āraddhavīriyo hoti attahitaparahitapaṭipattiyaṁ. Satisampattiyā upaṭṭhitassatī hoti. Samādhisampattiyā avikkhitto hoti samāhitacito. Paññāsampattiyā aviparītaṁ pajānāti. So satiyā kusalākusalānaṁ dhammānaṁ gatiyo samannesamāno paññāya sattānaṁ hitāhitaṁ yathābhūtaṁ jānitvā samādhinā tattha ekaggacitto hutvā vīriyena satte ahite nisedhetvā hite niyojeti. Tena vuttaṁ ‘‘piyo…pe… niyojetī’’ti. Sattamādīni uttānatthāni.",
  "tika-s0403t36:6": "Dutiyamittasuttādivaṇṇanā niṭṭhitā.",
  "tika-s0403t36:7": "Devatāvaggavaṇṇanā niṭṭhitā."
}