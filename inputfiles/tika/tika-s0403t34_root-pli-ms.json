{
  "tika-s0403t34:0": "2. Anusayavaggo",
  "tika-s0403t34:1": "4.Puggalasuttavaṇṇanā",
  "tika-s0403t34:2": "14. Dutiyassa catutthe ubhato ubhayathā, ubhato ubhohi bhāgehi vimuttoti ubhatobhāgavimutto ekadesasarūpekasesanayena. Dvīhi bhāgehīti karaṇe nissakke cetaṁ bahuvacanaṁ . Āvuttiādivasena ayaṁ niyamo veditabboti āha ‘‘arūpasamāpattiyā’’tiādi. Etena ‘‘samāpattiyā vikkhambhanavimokkhena, maggena samucchedavimokkhena vimuttattā ubhatobhāgavimutto’’ti evaṁ pavatto tipiṭakacūḷanāgattheravādo, ‘‘nāmakāyato rūpakāyato ca vimuttattā ubhatobhāgavimutto’’ti evaṁ pavatto tipiṭakamahārakkhitattheravādo, ‘‘samāpattiyā vikkhambhanavimokkhena ekavāraṁ, maggena samucchedavimokkhena ekavāraṁ vimuttattā ubhatobhāgavimutto’’ti evaṁ pavatto tipiṭakacūḷābhayattheravādo cāti imesaṁ tiṇṇampi theravādānaṁ ekajjhaṁ saṅgaho katoti daṭṭhabbaṁ. Ettha ca paṭhamavāde dvīhi bhāgehi vimutto ubhatobhāgavimutto vutto, dutiyavāde ubhato bhāgato vimuttoti ubhatobhāgavimutto, tatiyavāde dvīhi bhāgehi dve vāre vimuttoti ayametesaṁ visesoti. Vimuttoti kilesehi vimutto, kilesavikkhambhanasamucchedanehi vā kāyato vimuttohi attho.",
  "tika-s0403t34:3": "Soti ubhatobhāgavimutto. Kāmañcettha rūpāvacaracatutthajjhānampi arūpāvacarajjhānaṁ viya duvaṅgikaṁ āneñjappattanti vuccati. Taṁ pana padaṭṭhānaṁ katvā arahattaṁ patto ubhatobhāgavimutto nāma na hoti rūpakāyato avimuttattā. Tañhi kilesakāyatova vimuttaṁ, na rūpakāyato, tasmā tato vuṭṭhāya arahattaṁ patto ubhatobhāgavimutto na hotīti āha ‘‘catunnaṁ arūpa…pe… pañcavidho hotī’’ti. Arūpasamāpattīnanti niddhāraṇe sāmivacanaṁ. Arahattaṁ pattaanāgāminoti bhūtapubbagatiyā vuttaṁ. Na hi arahattaṁ patto anāgāmī nāma hoti. ‘‘Rūpī rūpāni passatī’’tiādike nirodhasamāpattiante aṭṭha vimokkhe vatvā –",
  "tika-s0403t34:4": "‘‘Yato ca kho, ānanda, bhikkhu ime aṭṭha vimokkhe kāyena phusitvā viharati, paññāya cassa disvā āsavā parikkhīṇā honti. Ayaṁ vuccati, ānanda, bhikkhu ubhatobhāgavimutto’’ti –",
  "tika-s0403t34:5": "Yadipi mahānidāne (dī. ni. 2.130) vuttaṁ, taṁ pana ubhatobhāgavimuttaseṭṭhavasena vuttanti, idha pana sabbaubhatobhāgavimutte saṅgahaṇatthaṁ ‘‘pañcavidho hotī’’ti vatvā ‘‘pāḷi panettha…pe… aṭṭhavimokkhalābhino vasena āgatā’’ti āha. Majjhimanikāye pana kīṭāgirisutte (ma. ni. 2.182) –",
  "tika-s0403t34:6": "‘‘Katamo ca, bhikkhave, puggalo ubhatobhāgavimutto? Idha, bhikkhave, ekacco puggalo ye te santā vimokkhā atikkamma rūpe āruppā, te kāyena phusitvā viharati , paññāya cassa disvā āsavā parikkhīṇā honti. Ayaṁ vuccati, bhikkhave, puggalo ubhatobhāgavimutto’’ti –",
  "tika-s0403t34:7": "Arūpasamāpattivasena cattāro ubhatobhāgavimuttā, seṭṭho ca vutto vuttalakkhaṇūpapattito. Yathāvuttesu hi pañcasu purimā cattāro samāpattisīsaṁ nirodhaṁ na samāpajjantīti pariyāyena ubhatobhāgavimuttā nāma. Aṭṭhasamāpattilābhī anāgāmī taṁ samāpajjitvā tato vuṭṭhāya vipassanaṁ vaḍḍhetvā arahattaṁ pattoti nippariyāyena ubhatobhāgavimuttaseṭṭho nāma.",
  "tika-s0403t34:8": "Katamo ca puggalotiādi puggalapaññattipāḷi. Tattha katamoti pucchāvacanaṁ. Puggaloti asādhāraṇato pucchitabbavacanaṁ. Idhāti idhasmiṁ sāsane. Ekaccoti eko. Aṭṭha vimokkhe kāyena phusitvā viharatīti aṭṭha samāpattiyo samāpajjitvā nāmakāyato paṭilabhitvā viharati. Paññāya cassa disvā āsavā parikkhīṇā hontīti vipassanāpaññāya saṅkhāragataṁ, maggapaññāya cattāri saccāni passitvā cattāropi āsavā parikkhīṇā honti. Disvāti dassanahetu. Na hi āsave paññāya passanti, dassanakāraṇā pana parikkhīṇā disvā parikkhīṇāti vuttā dassanāyattaparikkhayattā. Evañhi dassanaṁ āsavānaṁ khayassa purimakiriyābhāvena vuttaṁ.",
  "tika-s0403t34:9": "Paññāvimuttoti visesato paññāya eva vimutto, na tassa adhiṭṭhānabhūtena aṭṭhavimokkhasaṅkhātena sātisayena samādhināti paññāvimutto. Yo ariyo anadhigataaṭṭhavimokkho sabbaso āsavehi vimutto, tassetaṁ adhivacanaṁ. Adhigatepi hi rūpajjhānavimokkhe na so sātisayasamādhinissitoti na tassa vasena ubhatobhāgavimuttatā hotīti vuttovāyamattho. Arūpajjhānesu pana ekasmimpi sati ubhatobhāgavimuttoyeva nāma hoti. Tena hi aṭṭhavimokkhekadesena taṁnāmadānasamatthena aṭṭhavimokkhalābhītveva vuccati. Samudāye hi pavatto vohāro avayavepi dissati yathā taṁ ‘‘sattisayo’’ti anavasesato āsavānaṁ parikkhīṇattā. Aṭṭhavimokkhapaṭikkhepavaseneva na ekadesabhūtarūpajjhānappaṭikkhepavasena. Evañhi arūpajjhānekadesābhāvepi aṭṭhavimokkhapaṭikkhepo na hotīti siddhaṁ hoti. Arūpāvacarajjhānesu hi ekasmimpi sati ubhatobhāgavimuttoyeva nāma hoti.",
  "tika-s0403t34:10": "Phuṭṭhantaṁ sacchikatoti phuṭṭhānaṁ anto phuṭṭhanto, phuṭṭhānaṁ arūpajjhānānaṁ anantaro kāloti adhippāyo. Accantasaṁyoge cetaṁ upayogavacanaṁ. Taṁ phuṭṭhānantarakālameva sacchikātabbaṁ sacchikato sacchikaraṇūpāyenāti vuttaṁ hoti, bhāvanapuṁsakaṁ vā etaṁ ‘‘ekamantaṁ nisīdī’’tiādīsu viya. Yo hi arūpajjhānena rūpakāyato nāmakāyekadesato ca vikkhambhanavimokkhena vimutto, tena nirodhasaṅkhāto vimokkho ālocito pakāsito viya hoti, na pana kāyena sacchikato. Nirodhaṁ pana ārammaṇaṁ katvā ekaccesu āsavesu khepitesu tena so sacchikato hoti, tasmā so sacchikātabbaṁ nirodhaṁ yathāālocitaṁ nāmakāyena sacchi karotīti ‘‘kāyasakkhī’’ti vuccati, na tu ‘‘vimutto’’ti ekaccānaṁ āsavānaṁ aparikkhīṇattā. Tenāha ‘‘jhānaphassaṁ paṭhamaṁ phusati, pacchā nirodhaṁ nibbānaṁ sacchikarotī’’ti. Ayaṁ catunnaṁ arūpasamāpattīnaṁ ekekato vuṭṭhāya saṅkhāre sammasitvā kāyasakkhibhāvaṁ pattānaṁ catunnaṁ, nirodhā vuṭṭhāya aggamaggappattaanāgāmino ca vasena ubhatobhāgavimutto viya pañcavidho nāma hotīti vuttaṁ abhidhammaṭīkāyaṁ (pu. pa. mūlaṭī. 24) ‘‘kāyasakkhimhipi eseva nayo’’ti. Ekacce āsavāti heṭṭhimamaggavajjhā āsavā.",
  "tika-s0403t34:11": "Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti vuttaṁ hoti. ‘‘Diṭṭhattā patto’’tipi pāṭho. Etena catusaccadassanasaṅkhātāya diṭṭhiyā nirodhassa pattataṁ dīpeti. Tenāha ‘‘dukkhā saṅkhārā’’tiādi. Tattha paññāyāti maggapaññāya. Paṭhamaphalaṭṭhato paṭṭhāya yāva aggamaggaṭṭhā diṭṭhippatto. Tenāha ‘‘sopi kāyasakkhī viya chabbidho hotī’’ti. Yathā pana paññāvimutto, evaṁ ayampi sukkhavipassako catūhi arūpajjhānehi vuṭṭhāya diṭṭhippattabhāvappattā cattāro cāti pañcavidho hotīti veditabbo. Saddhāvimuttepi eseva nayo. Idaṁ dukkhanti ettakaṁ dukkhaṁ, na ito uddhaṁ dukkhanti. Yathābhūtaṁ pajānātīti ṭhapetvā taṇhaṁ upādānakkhandhapañcakaṁ dukkhasaccanti yāthāvato pajānāti. Yasmā pana taṇhā dukkhaṁ janeti nibbatteti, tato taṁ dukkhaṁ samudeti, tasmā naṁ ‘‘ayaṁ dukkhasamudayo’’ti yathābhūtaṁ pajānāti. Yasmā pana idaṁ dukkhañca samudayo ca nibbānaṁ patvā nirujjhati, appavattiṁ gacchati, tasmā na ‘‘ayaṁ dukkhanirodho’’ti yathābhūtaṁ pajānāti. Ariyo pana aṭṭhaṅgiko maggo taṁ dukkhanirodhaṁ gacchati, tena taṁ ‘‘ayaṁ dukkhanirodhagāminī paṭipadā’’ti yathābhūtaṁ pajānāti. Ettāvatā nānākkhaṇe saccavavatthānaṁ dassitaṁ. Idāni taṁ ekakkhaṇe dassetuṁ ‘‘tathāgatappaveditā’’tiādi vuttaṁ. Tathāgatappaveditāti tathāgatena bodhimaṇḍe paṭividdhā viditā pākaṭā katā. Dhammāti catusaccadhammā. Vodiṭṭhā hontīti sudiṭṭhā. Vocaritāti sucaritā, paññāya suṭṭhu carāpitāti attho. Ayanti ayaṁ evarūpo puggalo diṭṭhippattoti.",
  "tika-s0403t34:12": "Saddhāya vimuttoti saddahanavasena vimutto. Etena sabbathā avimuttassapi saddhāmattena vimuttabhāvaṁ dasseti. Saddhāvimuttoti vā saddhāya adhimuttoti attho. Kiṁ pana nesaṁ kilesappahāne nānattaṁ atthīti? Natthi. Atha kasmā saddhāvimutto diṭṭhippattaṁ na pāpuṇātīti? Āgamanīyanānattena. Diṭṭhippatto hi āgamanamhi kilese vikkhambhento appadukkhena akasirena akilamantova sakkoti vikkhambhituṁ, saddhāvimutto pana dukkhena kasirena kilamanto sakkoti vikkhambhituṁ, tasmā saddhāvimutto diṭṭhippattaṁ na pāpuṇāti. Tenāha ‘‘etassa hī’’tiādi. Saddahantassāti ‘‘ekaṁsato ayaṁ paṭipadā kilesakkhayaṁ āvahati sammāsambuddhena bhāsitattā’’ti evaṁ saddahantassa. Yasmā panassa aniccānupassanādīhi niccasaññāpahānavasena bhāvanāya pubbenāparaṁ visesaṁ passato tattha tattha paccakkhatāpi atthi, tasmā vuttaṁ ‘‘saddahantassa viyā’’ti. Sesapadadvayaṁ tasseva vevacanaṁ. Ettha ca pubbabhāgamaggabhāvanāti vacanena āgamanīyanānattena diṭṭhippattasaddhāvimuttānaṁ paññānānattaṁ hotīti dassitaṁ. Abhidhammaṭṭhakathāyampi (pu. pa. aṭṭha. 28) ‘‘nesaṁ kilesappahāne nānattaṁ natthi, paññāya nānattaṁ atthiyevā’’ti vatvā ‘‘āgamanīyanānatteneva saddhāvimutto diṭṭhippattaṁ na pāpuṇātīti sanniṭṭhānaṁ kata’’nti vuttaṁ.",
  "tika-s0403t34:13": "Ārammaṇaṁ yāthāvato dhāreti avadhāretīti dhammo, paññā. Taṁ paññāsaṅkhātaṁ dhammaṁ adhimattatāya pubbaṅgamaṁ hutvā pavattaṁ anussaratīti dhammānusārī. Tenāha ‘‘dhammo’’tiādi. Paññāpubbaṅgamanti paññāpadhānaṁ. ‘‘Saddhaṁ anussarati, saddhāpubbaṅgamaṁ maggaṁ bhāvetī’’ti imamatthaṁ eseva nayoti atidisati. Paññaṁ vāhetīti paññāvāhī, paññaṁ sātisayaṁ pavattetīti attho. Tenāha ‘‘paññāpubbaṅgamaṁ ariyamaggaṁ bhāvetī’’ti. Paññā vā puggalaṁ vāheti nibbānābhimukhaṁ gametīti paññāvāhī. Saddhāvāhīti etthāpi iminā nayeneva attho veditabbo. Ubhatobhāgavimuttādikathāti ubhatobhāgavimuttādīsu āgamanato paṭṭhāya vattabbakathā. Tasmāti visuddhimagge (visuddhi. 2.773, 889) vuttattā. Tato eva visuddhimaggasaṁvaṇṇanāyaṁ (visuddhi. mahāṭī. 2.773) vuttanayeneva cettha attho veditabbo.",
  "tika-s0403t34:14": "Puggalasuttavaṇṇanā niṭṭhitā.",
  "tika-s0403t34:15": "5. Udakūpamāsuttavaṇṇanā",
  "tika-s0403t34:16": "15. Pañcame ekantakāḷakehīti natthikavādaahetukavādaakiriyavādasaṅkhātehi niyatamicchādiṭṭhidhammehi. Tenāha ‘‘niyatamicchādiṭṭhiṁ sandhāya vutta’’nti. Evaṁ puggaloti iminā kāraṇena ekavāraṁ nimuggo nimuggoyeva so hoti. Etassa hi puna bhavato vuṭṭhānaṁ nāma natthīti vadanti makkhaligosālādayo viya. Heṭṭhā heṭṭhā narakaggīnaṁyeva āhāro. Sādhu saddhā kusalesūti kusaladhammesu saddhā nāma sāhu laddhakāti ummujjati, so tāvattakeneva kusalena ummujjati nāma. Sādhu hirītiādīsupi eseva nayo. Caṅkavāreti rajakānaṁ khāraparissāvane, surāparissāvane vā. Evaṁ puggaloti ‘‘evaṁ sādhu saddhā’’ti imesaṁ saddhādīnaṁ vasena ekavāraṁ ummujjitvā tesaṁ parihāniyā puna nimujjatiyeva devadattādayo viya. Devadatto hi aṭṭha samāpattiyo pañca ca abhiññāyo nibbattetvāpi puna buddhānaṁ paṭipakkhatāya tehi guṇehi parihīno ruhiruppādakammaṁ saṅghabhedakammañca katvā kāyassa bhedā dutiyacittavārena cuticittamanantarā niraye nibbatto. Kokāliko dve aggasāvake upavaditvā padumaniraye nibbatto.",
  "tika-s0403t34:17": "Neva hāyati no vaḍḍhatīti appahonakakālepi na hāyati, pahonakakālepi na vaḍḍhati. Ubhayampi panetaṁ agārikenapi anagārikenapi dīpetabbaṁ. Ekacco hi agāriko appahonakakāle pakkhikabhattaṁ vassikaṁ vā upanibandhāpesi, so pacchā pahonakakālepi pakkhikabhattādimattameva pavatteti. Anagārikopi ādimhi appahonakakāle uddesaṁ dhutaṅgaṁ vā gaṇhāti, medhāvī balavīriyasampattiyā pahonakakāle tato uttariṁ na karoti. Evaṁ puggaloti evaṁ imāya saddhādīnaṁ ṭhitiyā puggalo ummujjitvā ṭhito nāma hoti. Ummujjitvā pataratīti sakadāgāmipuggalo kilesatanutāya uṭṭhahitvā gantabbadisābhimukho tarati nāma.",
  "tika-s0403t34:18": "Paṭigādhappatto hotīti anāgāmipuggalaṁ sandhāya vadati. Ime pana satta puggalā udakopamena dīpitā. Satta kira jaṅghavāṇijā addhānamaggappaṭipannā antarāmagge ekaṁ puṇṇanadiṁ pāpuṇiṁsu. Tesu paṭhamaṁ otiṇṇo udakabhīruko puriso otiṇṇaṭṭhāneyeva nimujjitvā puna saṇṭhātuṁ nāsakkhi, avassaṁva macchakacchapabhattaṁ jāto. Dutiyo otiṇṇaṭṭhāne nimujjitvā sakiṁ uṭṭhahitvā puna nimuggo uṭṭhātuṁ nāsakkhi, antoyeva macchakacchapabhattaṁ jāto. Tatiyo nimujjitvā uṭṭhito majjhe nadiyā ṭhatvā neva orato āgantuṁ, na pāraṁ gantuṁ asakkhi. Catuttho uṭṭhāya ṭhito uttaraṇatitthaṁ olokesi. Pañcamo uttaraṇatitthaṁ oloketvā patarati. Chaṭṭho taṁ disvā pārimatīraṁ gantvā kaṭippamāṇe udake ṭhito. Sattamo pārimatīraṁ gantvā gandhacuṇṇādīhi nhatvā varavatthādīni nivāsetvā surabhivilepanaṁ vilimpitvā nīluppalamālādīni pilandhitvā nānālaṅkārappaṭimaṇḍito mahānagaraṁ pavisitvā pāsādamāruhitvā uttamabhojanaṁ bhuñjati.",
  "tika-s0403t34:19": "Tattha jaṅghavāṇijā viya ime satta puggalā, nadī viya vaṭṭaṁ, paṭhamassa udakabhīrukassa purisassa otiṇṇaṭṭhāneyeva nimujjanaṁ viya micchādiṭṭhikassa vaṭṭe nimujjanaṁ, ummujjitvā nimujjanapuriso viya saddhādīnaṁ uppattimatthakena ummujjitvā tāsaṁ hāniyā nimuggapuggalo, majjhe nadiyā ṭhatvā viya saddhādīnaṁ ṭhitiyā ṭhitipuggalo, uttaraṇatitthaṁ olokento viya sotāpanno, patarantapuriso viya kilesakāmāvaṭṭatāya pataranto sakadāgāmī, taritvā kaṭimatte udake ṭhitapuriso viya anāvaṭṭadhammattā anāgāmī, nhatvā pārimatīraṁ uttaritvā thale ṭhitapuriso viya cattāro oghe atikkamitvā nibbānathale ṭhito khīṇāsavabrāhmaṇo, thale ṭhitapurisassa nagaraṁ pavisitvā pāsādaṁ āruyha uttamabhojanabhuñjanaṁ viya khīṇāsavassa nibbānārammaṇasamāpattiṁ appetvā vītināmanaṁ veditabbaṁ.",
  "tika-s0403t34:20": "Udakūpamāsuttavaṇṇanā niṭṭhitā.",
  "tika-s0403t34:21": "6-9. Aniccānupassīsuttādivaṇṇanā",
  "tika-s0403t34:22": "16-19. Chaṭṭhe ‘‘idha samasīsī kathito’’ti vatvā evaṁ samasīsitaṁ vibhajitvā idhādhippetaṁ dassetuṁ ‘‘so catubbidho hotī’’tiādimāha. Rogavasena samasīsī rogasamasīsī. Esa nayo sesesupi. Ekappahārenevāti ekavelāyameva. Yo cakkhurogādīsu aññatarasmiṁ sati ‘‘ito anuṭṭhito arahattaṁ pāpuṇissāmī’’ti vipassanaṁ paṭṭhapesi, athassa arahattañca rogato vuṭṭhānañca ekakālameva hoti , ayaṁ rogasamasīsī nāma. Iriyāpathassa pariyosānanti iriyāpathantarasamāyogo. Yo ṭhānādīsu iriyāpathesu aññataraṁ adhiṭṭhāya ‘‘avikopetvāva arahattaṁ pāpuṇissāmī’’ti vipassanaṁ paṭṭhapesi. Athassa arahattappatti ca iriyāpathavikopanañca ekappahāreneva hoti, ayaṁ iriyāpathasamasīsī nāma. Jīvitasamasīsī nāmāti ettha ‘‘palibodhasīsaṁ māno, parāmāsasīsaṁ diṭṭhi, vikkhepasīsaṁ uddhaccaṁ, kilesasīsaṁ avijjā, adhimokkhasīsaṁ saddhā, paggahasīsaṁ vīriyaṁ, upaṭṭhānasīsaṁ sati, avikkhepasīsaṁ samādhi, dassanasīsaṁ paññā, pavattasīsaṁ jīvitindriyaṁ, cutisīsaṁ vimokkho, saṅkhārasīsaṁ nirodho’’ti paṭisambhidāyaṁ (paṭi. ma. 3.33) vuttesu sattarasasu sīsesu pavattasīsaṁ kilesasīsanti dve sīsāni idhādhippetāni – ‘‘apubbaṁ acarimaṁ āsavapariyādānañca hoti jīvitapariyādānañcā’’ti vacanato. Tesu kilesasīsaṁ arahattamaggo pariyādiyati, pavattasīsaṁ jīvitindriyaṁ cuticittaṁ pariyādiyati. Tattha avijjāpariyādāyakaṁ cittaṁ jīvitindriyaṁ pariyādātuṁ na sakkoti, jīvitindriyapariyādāyakaṁ avijjaṁ pariyādātuṁ na sakkoti . Aññaṁ avijjāpariyādāyakaṁ cittaṁ, aññaṁ jīvitandriyapariyādāyakaṁ. Yassa cetaṁ sīsadvayaṁ samaṁ pariyādānaṁ gacchati, so jīvitasamasīsī nāma.",
  "tika-s0403t34:23": "Kathaṁ panidaṁ samaṁ hotīti? Vārasamatāya. Yasmiñhi vāre maggavuṭṭhānaṁ hoti, sotāpattimagge pañca paccavekkhaṇāni, sakadāgāmimagge pañca, anāgāmimagge pañca, arahattamagge cattārīti ekūnavīsatime paccavekkhaṇañāṇe patiṭṭhāya bhavaṅgaṁ otaritvā parinibbāyato imāya vārasamatāya idaṁ ubhayasīsapariyādānampi samaṁ hotīti imāya vārasamatāya. Vārasamavuttidāyakena hi maggacittena attano anantaraṁ viya nipphādetabbā paccavekkhaṇavārā ca kilesapariyādānasseva vārāti vattabbataṁ arahati. ‘‘Vimuttasmiṁ vimuttamiti ñāṇaṁ hotī’’ti (ma. ni. 1.78; saṁ. ni. 3.12, 14) vacanato paccavekkhaṇaparisamāpanena kilesapariyādānaṁ sampāpitaṁ nāma hotīti imāya vāravuttiyā samatāya kilesapariyādānajīvitapariyādānānaṁ samatā veditabbā. Tenevāha ‘‘yasmā panassa…pe... tasmā evaṁ vutta’’nti.",
  "tika-s0403t34:24": "Āyuno vemajjhaṁ anatikkamitvā antarāva kilesaparinibbānena parinibbāyatīti antarāparinibbāyī. Tenāha ‘‘yo pañcasu suddhāvāsesū’’tiādi . Vemajjheti avihādīsu yattha uppanno, tattha āyuno vemajjhe. Āyuvemajjhaṁ upahacca atikkamitvā tattha parinibbāyatīti upahaccaparinibbāyī. Tenāha ‘‘yo tatthevā’’tiādi. Asaṅkhārena appayogena anussāhena akilamanto tikkhindriyatāya sukheneva parinibbāyatīti asaṅkhāraparinibbāyī. Tenāha ‘‘yo tesaṁyevā’’tiādi. Tesaṁyeva puggalānanti niddhāraṇe sāmivacanaṁ. Appayogenāti adhimattappayogena vinā appakasirena. Sasaṅkhārena sappayogena kilamanto dukkhena parinibbāyatīti sasaṅkhāraparinibbāyī. Uddhaṁvāhibhāvena uddhamassa taṇhāsotaṁ vaṭṭasotañcāti, uddhaṁ vā gantvā paṭilabhitabbato uddhamassa maggasotanti uddhaṁbhoto. Paṭisandhivasena akaniṭṭhaṁ gacchatīti akaniṭṭhagāmī.",
  "tika-s0403t34:25": "Ettha pana catukkaṁ veditabbaṁ. Yo hi avihato paṭṭhāya cattāro devaloke sodhetvā akaniṭṭhaṁ gantvā parinibbāyati, ayaṁ uddhaṁsoto akaniṭṭhagāmī nāma. Ayañhi avihesu kappasahassaṁ vasanto arahattaṁ pattuṁ asakkuṇitvā atappaṁ gacchati, tatrāpi dve kappasahassāni vasanto arahattaṁ pattuṁ asakkuṇitvā sudassaṁ gacchati, tatrāpi cattāri kappasahassāni vasanto arahattaṁ pattuṁ asakkuṇitvā sudassiṁ gacchati, tatrāpi aṭṭha kappasahassāni vasanto arahattaṁ pattuṁ asakkuṇitvā akaniṭṭhaṁ gacchati, tattha vasanto aggamaggaṁ adhigacchati. Tattha yo avihato paṭṭhāya dutiyaṁ vā catutthaṁ vā devalokaṁ gantvā parinibbāyati, ayaṁ uddhaṁsoto na akaniṭṭhagāmī nāma. Yo kāmabhavato cavitvā akaniṭṭhesu parinibbāyati, ayaṁ na uddhaṁsoto akaniṭṭhagāmī nāma. Yo heṭṭhā catūsu devalokesu tattha tattheva nibbattitvā parinibbāyati, ayaṁ na uddhaṁsoto na akaniṭṭhagāmīti.",
  "tika-s0403t34:26": "Ete pana avihesu uppannasamanantaraāyuvemajjhaṁ appatvāva parinibbāyanavasena tayo antarāparinibbāyino, eko upahaccaparinibbāyī, eko uddhaṁsototi pañcavidho, asaṅkhārasasaṅkhāraparinibbāyivibhāgena dasa honti, tathā atappasudassasudassīsūti cattāro dasakāti cattārīsaṁ. Akaniṭṭhe pana uddhaṁsoto natthi, tayo antarāparinibbāyino, eko upahaccaparinibbāyīti cattāro, asaṅkhārasasaṅkhāraparinibbāyivibhāgena aṭṭhāti aṭṭhacattārīsaṁ anāgāmino. Sattamādīsu natthi vattabbaṁ.",
  "tika-s0403t34:27": "Aniccānupassīsuttādivaṇṇanā niṭṭhitā.",
  "tika-s0403t34:28": "10. Niddasavatthusuttavaṇṇanā",
  "tika-s0403t34:29": "20. Dasame niddasavatthūnīti ādisaddalopenāyaṁ niddesoti āha ‘‘niddasādivatthūnī’’ti. Natthi idāni imassa dasāti niddaso. Pañhoti ñātuṁ icchito attho. Puna dasavasso na hotīti tesaṁ matimattametanti dassetuṁ ‘‘so kirā’’ti kirasaddaggahaṇaṁ. Niddasoti cetaṁ vacanamattaṁ. Tassa nibbīsādibhāvassa viya ninnavādibhāvassa ca icchitattāti dassetuṁ ‘‘na kevalañcā’’tiādi vuttaṁ. Gāme vicarantoti gāme piṇḍāya caranto. Na idaṁ titthiyānaṁ adhivacanaṁ tesu tannimittassa abhāvā, sāsanepi sekhassapi na idaṁ adhivacanaṁ, kimaṅgaṁ pana puthujjanassa. Yassa panetaṁ adhivacanaṁ yena ca kāraṇena, taṁ dassetuṁ ‘‘khīṇāsavasseta’’ntiādi vuttaṁ. Appaṭisandhikabhāvo hissa paccakkhato kāraṇaṁ. Paramparāya itarāni yāni pāḷiyaṁ āgatāniṁ.",
  "tika-s0403t34:30": "Sikkhāya sammadeva ādānaṁ sikkhāsamādānaṁ. Taṁ panassā pāripūriyā veditabbanti āha ‘‘sikkhāttayapūraṇe’’ti. Sikkhāya vā sammadeva ādito paṭṭhāya rakkhaṇaṁ sikkhāsamādānaṁ. Tañca atthato pūraṇena paricchinnaṁ arakkhaṇe sabbena sabbaṁ abhāvato, rakkhaṇe ca paripūraṇato. Balavacchandoti daḷhacchando. Āyatinti anantarānāgatadivasādikālo adhippeto, na anāgatabhavoti āha ‘‘anāgate punadivasādīsupī’’ti. Sikkhaṁ paripūrentassa tattha nibaddhabhattitā avigatapematā. Tebhūmakadhammānaṁ aniccādivasena sammadeva nijjhānaṁ dhammanisāmanāti āha ‘‘vipassanāyetaṁ adhivacana’’nti. Taṇhāvinayeti bhaṅgānupassanāñāṇānubhāvasiddhe taṇhāvikkhambhane. Ekībhāveti gaṇasaṅgaṇikākilesasaṅgaṇikāvigamasiddhe vivekavāse. Vīriyārambheti sammappadhānassa paggaṇhane . Taṁ pana sabbaso vīriyassa paribrūhanaṁ hotīti āha ‘‘kāyikacetasikassa vīriyassa pūraṇe’’ti. Satiyañceva nipakabhāve cāti satokāritāya ceva sampajānakāritāya ca. Satisampajaññabaleneva hi vīriyārambho ijjhati. Diṭṭhipaṭivedheti maggasammādiṭṭhiyā paṭivijjhane. Tenāha ‘‘maggadassane’’ti.",
  "tika-s0403t34:31": "Niddasavatthusuttavaṇṇanā niṭṭhitā.",
  "tika-s0403t34:32": "Anusayavaggavaṇṇanā niṭṭhitā."
}