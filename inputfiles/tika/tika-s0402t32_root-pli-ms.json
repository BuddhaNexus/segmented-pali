{
  "tika-s0402t32:0": "(16) 6. Acelakavaggavaṇṇanā",
  "tika-s0402t32:1": "157-163. Ito paresu pana suttapadesu ‘‘gāḷhā’’ti vuttamatthaṁ vivaranto ‘‘kakkhaḷā’’ti āha. Kakkhaḷacāro cassā na lūkhasabhāvo. Atha kho taṇhāvasena thiraggahaṇanti āha ‘‘lobhavasena thiraggahaṇā’’ti. Agāḷhā paṭipadāti vā kāmānaṁ ogāhanaṁ paṭipatti, kāmasukhānuyogoti attho. Nijjhāmā paṭipadāti kāyassa nijjhāpanavasena khepanavasena pavattā paṭipatti, attakilamathānuyogoti attho. Nicceloti nissaṭṭhacelo sabbena sabbaṁ paṭikkhittacelo. Naggiyavatasamādānena naggo. Ṭhitakova uccāraṁ karotītiādi nidassanamattaṁ vamitvā mukhavikkhālanādiācārassapi tena vissaṭṭhattā. Jivhāya hatthaṁ apalekhati avalekhati udakena adhovanato. Dutiyavikappepi eseva nayo. ‘‘Ehi, bhadante’’ti vutte upagamanasaṅkhāto vidhi ehibhadanto, taṁ caratīti ehibhadantiko, tappaṭikkhepena na ehibhadantiko. Na karoti ‘‘samaṇena nāma parassa vacanakarena na bhavitabba’’nti adhippāyena.",
  "tika-s0402t32:2": "Puretaranti taṁ ṭhānaṁ attano upagamanato puretaraṁ. Taṁ kira so ‘‘bhikkhunā nāma yadicchakā eva bhikkhā gahetabbā’’ti adhippāyena na gaṇhāti. Uddissa kataṁ mama nimittabhāvena bahū khuddakā pāṇā saṅghātaṁ āpāditāti na gaṇhāti. Nimantanaṁ na sādiyati evaṁ tesaṁ vacanaṁ kataṁ bhavissatīti. Kumbhi ādīsupi so sattasaññīti āha ‘‘kumbhi-kaḷopiyo’’tiādi. Kabaḷantarāyo hotīti uṭṭhitassa dvinnampi kabaḷantarāyo hoti. Gāmasabhāgādivasena saṅgamma kittenti etissāti saṅkitti, yathāsaṁhatataṇḍulādisañcayo. Mānusakānīti veyyāvaccakarā manussā.",
  "tika-s0402t32:3": "Surāpānamevāti majjalakkhaṇappattāya surāya pānameva. Surāgahaṇenevettha merayampi saṅgahitaṁ. Ekāgārameva uñchatīti ekāgāriko. Ekālopeneva vattatīti ekālopiko. Dīyati etāyāti datti, dvattiālopamattaggāhi khuddakaṁ bhikkhādānabhājanaṁ. Tenāha ‘‘khuddakapātī’’ti. Abhuñjanavasena eko aho etassa atthīti ekāhiko, āhāro, taṁ ekāhikaṁ. So pana atthato ekadivasaṁ laṅghako hotīti āha ‘‘ekādivasantarika’’nti. Dvāhikantiādīsupi eseva nayo. Ekāhaṁ abhuñjitvā ekāhaṁ bhuñjanaṁ ekāhavāro, taṁ ekāhikameva atthato. Dvīhaṁ abhuñjitvā dvīhaṁ bhuñjanaṁ dvīhavāro. Sesapadadvayepi eseva nayo. Ukkaṭṭho pana pariyāyabhattabhojaniko dvīhaṁ abhuñjitvā ekāhameva bhuñjati. Sesadvayepi eseva nayo.",
  "tika-s0402t32:4": "Micchāvāyāmavaseneva ukkuṭikavatānuyogoti āha ‘‘ukkuṭikavīriyamanuyutto’’ti. Attakilamathānuyoganti attano kilamathānuyogaṁ, sarīradukkhakāraṇanti attho. Sarīrapariyāyo hi idha attasaddo ‘‘attantapo’’tiādīsu (ma. ni. 2.413) viya. Dve anteti ubho koṭiyo, ubho lāmakapaṭipattiyoti attho. Lāmakampi hi antoti vuccati ‘‘antamidaṁ, bhikkhave, jīvikānaṁ (saṁ. ni. 3.80; itivu. 61), koṭṭhako anto’’ti evamādīsu. Majjhimapaṭipadāya uppathabhāvena amanīyā gantabbā ñātabbāti antā. Tato eva lāmakā.",
  "tika-s0402t32:5": "Acelakavaggavaṇṇanā niṭṭhitā."
}