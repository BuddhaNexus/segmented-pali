{
  "tika-s0105t4:0": "6. Mahālisuttavaṇṇanā",
  "tika-s0105t4:1": "Brāhmaṇadūtavatthuvaṇṇanā",
  "tika-s0105t4:2": "359. Evaṁ kūṭadantasuttaṁ saṁvaṇṇetvā idāni mahālisuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, kūṭadantasuttassānantaraṁ saṅgītassa suttassa mahālisuttabhāvaṁ vā pakāsetuṁ ‘‘evaṁ me sutaṁ…pe… vesāliyanti mahālisutta’’nti āha. Punappunaṁ visālabhāvūpagamanatoti etthāyaṁ saṅkhepo – bārāṇasirañño kira aggamahesiyā maṁsapesigabbhena dve dārakā nibbattā dhītā ca putto ca, tesaṁ aññamaññaṁ vivāhena soḷasakkhattuṁ puttadhītuvasena dve dve dārakā vijātā. Tato tesaṁ dārakānaṁ yathākkamaṁ vaḍḍhentānaṁ paccekaṁ saparivārānaṁ ārāmuyyānanivāsaṭṭhānaparivārasampattiṁ gahetuṁ appahonakatāya nagaraṁ tikkhattuṁ gāvutantarena gāvutantarena parikkhipiṁsu, evaṁ tassa punappunaṁ tipākāraparikkhepena visālabhāvamupagatattā ‘‘vesālī’’tveva nāmaṁ jātaṁ. Tena vuttaṁ ‘‘punappunaṁ visālabhāvūpagamanato vesālīti laddhanāmake nagare’’ti. Vitthārakathā cettha mahāsīhanādasuttavaṇṇanāya, (ma. ni. aṭṭha. 1.146) ratanasuttavaṇṇanāya (khu. pā. aṭṭha. vesālivatthu; su. ni. aṭṭha. 1.ratanasuttavaṇṇanā) ca gahetabbā. Bahinagareti nagarato bahi, na ambapālivanaṁ viya antonagarasmiṁ. Sayaṁjātanti sayameva jātaṁ aropimaṁ. Mahantabhāvenāti rukkhagacchānaṁ, ṭhitokāsassa ca mahantabhāvena. Tenevāha ‘‘himavantena saddhiṁ ekābaddhaṁ hutvā’’ti. Yaṁ pana venayikānaṁ matena vinayaṭṭhakathāyaṁ vuttaṁ –",
  "tika-s0105t4:3": "‘‘Tattha mahāvanaṁ nāma sayaṁjātaṁ aropimaṁ saparicchedaṁ mahantaṁ vanaṁ. Kapilavatthusāmantā pana mahāvanaṁ himavantena saha ekābaddhaṁ aparicchedaṁ hutvā mahāsamuddaṁ āhacca ṭhitaṁ, idaṁ tādisaṁ na hotī’’ti (pārā. aṭṭha. 2.162).",
  "tika-s0105t4:4": "Taṁ majjhimabhāṇakasaṁyuttabhāṇakānampi samānakathā. Majjhimaṭṭhakathāyañhi (ma. ni. aṭṭha. 2.352) saṁyuttaṭṭhakathāyañca (saṁ. ni. aṭṭha. 1.37) tatheva vuttaṁ. Idha pana dīghabhāṇakānaṁ matena evaṁ vuttanti daṭṭhabbaṁ. Yadi ca ‘‘ahutvā’’ti katthaci pāṭho dissati, evaṁ sati sabbesampi samānavādo siyāti. Kūṭāgārasālāsaṅkhepenāti haṁsamaṇḍalākārasaṅkhātahaṁsavaṭṭakacchannena kūṭāgārasālāniyāmena, tathā katattā pāsādoyeva ‘‘kūṭāgārasālā’’ti vutto, tabbohārena pana sakalopi saṅghārāmoti vuttaṁ hoti. Vinayaṭṭhakathāyaṁ (pārā. aṭṭha. 2.162) tu evaṁ vuttaṁ –",
  "tika-s0105t4:5": "‘‘Kūṭāgārasālā pana mahāvanaṁ nissāya kate ārāme kūṭāgāraṁ antokatvā haṁsavaṭṭakacchadanena katā sabbākārasampannā buddhassa bhagavato gandhakuṭi veditabbā’’ti.",
  "tika-s0105t4:6": "Kosalesu jātā, bhavā, te vā nivāso etesanti kosalakā. Evaṁ māgadhakā. Janapadavācino hi pāyato pulliṅgaputhuvacanā. Yassa akaraṇe puggalo mahājāniyo hoti, taṁ karaṇaṁ arahatīti karaṇīyanti vuccati. Tenāha ‘‘avassaṁ kattabbakammenā’’ti. Akātumpi vaṭṭati asati samavāye, tasmā samavāye sati kattabbato taṁ kiccanti vuccatīti adhippāyo.",
  "tika-s0105t4:7": "360. Yā buddhānaṁ uppajjanārahā nānattasaññā, tāsaṁ vasena ‘‘nānārammaṇacārato’’ti vuttaṁ, nānārammaṇappavattitoti attho. Sambhavantasseva hi paṭisedho, na asambhavantassa. Paṭikkammāti nivattetvā tathā cittaṁ anuppādetvā. Sallīnoti jhānasamāpattiyā ekattārammaṇaṁ allīno. Nilīnoti tasseva vevacanaṁ. Tena vuttaṁ ‘‘ekībhāva’’ntiādi. Saparivārattā anekopi tadā eko viya bhavatīti ekībhāvo, taṁ ekībhāvaṁ. Yenāyasmā nāgito, taṁ sandhāya ‘‘tasmā ṭhānā’’ti vuttaṁ.",
  "tika-s0105t4:8": "Oṭṭhaddhalicchavivatthuvaṇṇanā",
  "tika-s0105t4:9": "361.Addhoṭṭhatāyāti upaḍḍhoṭṭhatāya. Tassa kira uttaroṭṭhassa appakatāya tiriyaṁ phāletvā addhamapanītaṁ viya khāyati cattāro dante, dve ca dāṭhā na chādeti, tena naṁ ‘‘oṭṭhaddho’’ti voharati. Keci pana ‘‘adho-saddena pāṭhaṁ parikappetvā heṭṭhā oṭṭhassa olambakatāya ‘‘oṭṭhādho’’ti atthaṁ vadanti, tadayuttameva tathā pāṭhassa adissanato, ācariyena (dī. ni. ṭī. 1.361) ca avaṇṇitattā. Ayaṁ kira uposathiko dāyako dānapati saddho pasanno buddhamāmako dhammasaṅghamāmako. Tenāha ‘‘purebhatta’’ntiādi. Khandhake, (mahāva. 289) mahāparinibbānasutte (dī. ni. 2.161) ca āgatanayena ‘‘nīlapītādi…pe… tāvatiṁsaparisasappaṭibhāgāyā’’ti vuttaṁ. Ayaṁ pana vesālī bhagavato kāle iddhā ceva vepullappattā ca ahosi. Tattha hi rājūnameva satta sahassāni, satta satāni, satta ca rājāno ahesuṁ, tathā yuvarājasenāpatibhaṇḍāgārikapabhutīnampi, pāsādakūṭāgāraārāmapokkharaṇiādayopi tapparimāṇāyeva, bahujanā, ākiṇṇamanussā, subhikkhā ca. Tena vuttaṁ ‘‘mahatiyā licchaviparisāyā’’ti. Tassa pana kulassa ādibhūtānaṁ yathāvuttānaṁ maṁsapesiyā nibbattadārakānaṁ tāpasena pāyitaṁ yaṁ khīraṁ udaraṁ pavisati, sabbaṁ taṁ maṇibhājanagataṁ viya dissati, carimakabhave bodhisatte kucchigate bodhisattamātu viya udaracchaviyā ativippasannatāya te nicchavī ahesuṁ. Apare panāhu ‘‘sibbetvā ṭhapitā viya nesaṁ aññamaññaṁ līnā chavi ahosī’’ti. Evaṁ te nicchavitāya vā līnacchavitāya vā licchavīti paññāyiṁsu, niruttinayena cettha padasiddhi, tabbaṁse uppannā sabbepi licchavayo nāma jātā. Tenāha ‘‘licchaviparisāyā’’ti, licchavirājūnaṁ, licchavivaṁsabhūtāya vā parisāyāti attho. Mahantaṁ yasaṁ lāti gaṇhātīti mahāli yathā ‘‘bhaddālī’’ti. Mūlanāmanti mātāpitūhi katanāmaṁ.",
  "tika-s0105t4:10": "362.Sāsane yuttapayuttoti bhāvanamanuyutto. Sabbattha sīhasamānavuttinopi bhagavato parisāya mahatte sati tadajjhāsayānurūpaṁ pavattiyamānāya dhammadesanāya viseso hotīti āha ‘‘mahantena ussāhena dhammaṁ desessatī’’ti.",
  "tika-s0105t4:11": "‘‘Vissāsiko’’ti vatvā tamassa vissāsikabhāvaṁ vibhāvetuṁ ‘‘ayañhī’’tiādi vuttaṁ. Thūlasarīroti vaṭharasarīro. Therassa khīṇāsavabhāvato ‘‘ālasiyabhāvo appahīno’’ti na vattabbo, vāsanālesaṁ pana upādāya ‘‘īsakaṁ appahīno viya hotī’’ti vuttaṁ. Na hi sāvakānaṁ buddhānamiva savāsanā kilesā pahīyanti. Yathāvuttaṁ pāsādameva sandhāya ‘‘kūṭāgāramahāgehā’’ti vuttaṁ. Pācīnamukhāti pācīnapamukhā.",
  "tika-s0105t4:12": "363. Vineyyajanānuparodhena buddhānaṁ bhagavantānaṁ paṭihāriyavijambhanaṁ hotīti āha ‘‘atha kho’’tiādi. Gandhakuṭito nikkhamanavelāyañhi chabbaṇṇā buddharasmiyo āveḷāveḷā yamalā yamalā hutvā savisesaṁ pabhassarā vinicchariṁsu. Tāhi ‘‘bhagavā nikkhamatī’’ti samārocitamiva nikkhamanaṁ sañjāniṁsu. Tena vuttaṁ ‘‘saṁsūcitanikkhamano’’ti.",
  "tika-s0105t4:13": "364. ‘‘Ajjā’’ti vuttadivasato atītamanantaraṁ hiyyodivasaṁ purimaṁ nāma, tathā ‘‘hiyyo’’ti vuttadivasato paraṁ purimataraṁ atisayena purimattā. Iti imesu dvīsu divasesu vavatthito yathākkamaṁ purimapurimatarabhāvo. Evaṁ santepi yadettha ‘‘purimatara’’nti vuttaṁ, tato pabhuti yaṁ yaṁ oraṁ, taṁ taṁ purimaṁ. Yaṁ yaṁ paraṁ, taṁ taṁ purimataranti dassento ‘‘tato paṭṭhāyā’’tiādimāha. Orapārabhāvassa viya, hi disāvidisābhāvassa viya ca purimapurimatarabhāvassa apekkhāsiddhi. Mūladivasatotiādidivasato. Aggeti upayogatthe bhummavacanaṁ, upayogavacanassa vā e-kārādesoti dasseti ‘‘agga’’nti iminā, paṭhamanti attho. Taṁ panettha parā atītā koṭiyevāti āha ‘‘parakoṭiṁ katvā’’ti. Yaṁ-saddo paricchede nipāto, tappayogena cāyaṁ ‘‘viharāmī’’ti vattamānapayogo, attho pana atītavasena veditabboti dassetuṁ ‘‘yāva vihāsi’’nti vuttaṁ. Tassāti divasassa. Paṭhamavikappe ‘‘viharāmī’’ti imassa ‘‘yadagge’’ti iminā ujukaṁ tāva sambandhitvā pacchā ‘‘naciraṁ tīṇi vassānī’’ti pamāṇavacanaṁ yojetabbaṁ. Dutiyavikappe pana ‘‘naciraṁ tīṇi vassānī’’ti imehipi kuṭilaṁ sambandho kattabbo. Naciranti cetaṁ bhāvanapuṁsakaṁ, accantasaññogaṁ vā. Tañhi pamāṇato visesetuṁ ‘‘tīṇi vassānī’’ti vadati. Tenāha ‘‘naciraṁ vihāsiṁ tīṇiyeva vassānī’’ti.",
  "tika-s0105t4:14": "Ayanti sunakkhatto. Piyajātikānīti iṭṭhasabhāvāni. Sātajātikānīti madhurasabhāvāni. Madhurasadisatāya hi ‘‘madhura’’nti manoramaṁ vuccati. Ārammaṇaṁ karontena kāmena upasaṁhitānīti kāmūpasaṁhitāni, kāmanīyāni. Tenāha ‘‘kāmassādayuttānī’’ti, ārammaṇikena kāmasaṅkhātena assādena saññuttāni, kāmasaṅkhātassa vā assādassa yogyānīti attho. Sarīrasaṇṭhāneti sarīrabimbe, ādhāre cetaṁ bhummaṁ. Tasmā saddenāti taṁ nissāya tato uppannena saddenāti attho. Apica vinā pāṭhasesaṁ bhavitabbapadeneva sambandhitabbaṁ. Madhurenāti iṭṭhena sātena. Kaṇṇasakkhaliyanti kaṇṇapaṭṭikāyaṁ.",
  "tika-s0105t4:15": "Ettāvatāti dibbasotañāṇaparikammassa akathanamattena. ‘‘Attanā ñātampi na katheti, kiṁ imassa sāsane adhiṭṭhānenā’’ti kujjhanto bhagavati āghātaṁ bandhitvā, saha kujjhaneneva cesa jhānābhiññā parihāyi. Cintesīti ‘‘kasmā nu kho so mayhaṁ taṁ parikammaṁ na kathesī’’ti parivicārento ayoniso ummujjanavasena cintesi. Anukkamenāti pāthikasutte, (dī. ni. 3.3 ādayo) mahāsīhanādasutte (dī. ni. 1.381) ca āgatanayena taṁ taṁ ayuttameva cintento, bhāsanto, karonto ca anukkamena bhagavati baddhāghātatāya sāsane patiṭṭhaṁ alabhanto gihibhāvaṁ patvā tamatthaṁ katheti.",
  "tika-s0105t4:16": "Ekaṁsabhāvitasamādhivaṇṇanā",
  "tika-s0105t4:17": "366-371.Ekaṁsāyāti tadatthe catutthīvacanaṁ, ekaṁsatthanti attho. Aṁsasaddo cettha koṭṭhāsapariyāyo, so ca adhikārato dibbarūpadassanadibbasaddasavanavasena veditabboti āha ‘‘ekakoṭṭhāsāyā’’tiādi. Vā-saddo cettha vikappane ekaṁsassevādhippetattā. Anudisāyāti puratthimadakkhiṇādibhedāya catubbidhāya anudisāya. Ubhayakoṭṭhāsāyāti dibbarūpadassanatthaṁ, dibbasaddasavanatthañca. Bhāvitoti yathā dibbacakkhuñāṇaṁ, dibbasotañāṇañca samadhigataṁ hoti, evaṁ bhāvito. Tayidaṁ visuṁ visuṁ parikammakaraṇena ijjhantīsu vattabbaṁ natthi, ekajjhaṁ ijjhantīsupi kameneva kiccasiddhi bhavati ekajjhaṁ kiccasiddhiyā asambhavato. Pāḷiyampi hi ‘‘dibbānañca rūpānaṁ dassanāya, dibbānañca saddānaṁ savanāyā’’ti idaṁ ekassa ubhayasamatthatāsandassanameva, na ekajjhaṁ kiccasiddhisambhavasandassanaṁ. ‘‘Ekaṁsabhāvito samādhi hetū’’ti iminā sunakkhatto dibbacakkhuñāṇāya eva parikammassa katattā vijjamānampi dibbasaddaṁ nāssosīti dasseti.",
  "tika-s0105t4:18": "372. Dibbacakkhuñāṇato dibbasotañāṇameva seṭṭhanti maññamāno mahāli etamatthaṁ pucchatīti āha ‘‘idaṁ dibbasotena…pe… maññe’’ti. Apaṇṇakanti avirajjhanakaṁ, anavajjaṁ vā. Samādhiyeva bhāvetabbaṭṭhena samādhibhāvanā. ‘‘Dibbasotañāṇaṁ seṭṭha’’nti maññamānena ca tena dibbacakkhuñāṇampi dibbasoteneva saha gahetvā ‘‘etāsaṁ nūna bhante’’tiādinā puthuvacanena pucchitanti dassetuṁ ‘‘ubhayaṁsabhāvitānaṁ samādhīna’’nti vuttaṁ. Bāhirā etā samādhibhāvanā aniyyānikattā. Tā hi ito bāhirakānampi ijjhanti. Na ajjhattikā bhagavatā sāmukkaṁsikabhāvena appaveditattā. Na hi te saccāni viya sāmukkaṁsikā. Yadatthanti yesaṁ atthāya, abhedepi bhedavacanametaṁ, yassa vā visesanabhūtassa atthāya. Teti ariyaphaladhamme. ‘‘Ta’’ntipi adhunā pāṭho. Te hi sacchikātabbā, ‘‘atthi kho mahāli aññeva dhammā…pe… yesaṁ sacchikiriyāhetu bhikkhū mayi brahmacariyaṁ carantī’’ti sacchikātabbadhammā ca idha vuttā.",
  "tika-s0105t4:19": "Catuariyaphalavaṇṇanā",
  "tika-s0105t4:20": "373.Saṁyojentīti bandhenti. Tasmāti yasmā vaṭṭadukkhabhaye saṁyojanato tattha satte saṁyojenti nāma, tasmā. Katthaci ‘‘vaṭṭadukkhamaye rathe’’ti pāṭho, na porāṇo tathā ācariyena avaṇṇitattā. Maggasotaṁ āpanno, na pasādādisotaṁ. ‘‘Sototi bhikkhave ariyamaggassetaṁ adhivacana’’nti hi vuttaṁ. Āpannoti ca ādito pattoti attho ā-upasaggassa ādikammani pavattanato, idaṁ pana phalaṭṭhavasena vadati. Atītakālavacanañhetaṁ, maggakkhaṇe pana maggasotaṁ āpajjati nāma. Tenevāha dakkhiṇavibhaṅge ‘‘sotāpanne dānaṁ deti, sotāpattiphalasacchikiriyāya paṭipanne dānaṁ detī’’ti (ma. ni. 3.379) apatanadhammoti anupapajjanasabhāvo. Dhammaniyāmenāti uparimaggadhammaniyāmena. Heṭṭhimantena sattamabhavato upari anupapajjanadhammatāya vā niyatoti aṭṭhakathāmuttakanayo. Paraṁ ayanaṁ parāgati assa atthīti attho. Anenāti puna tatiyasamāsavacanaṁ, vā-saddo cettha luttaniddiṭṭho.",
  "tika-s0105t4:21": "Tanuttaṁ nāma pavattiyā mandatā, viraḷatā cāti vuttaṁ ‘‘tanuttā’’tiādi. Karahacīti nipātamattaṁ, pariyāyavacanaṁ vā. ‘‘Orena ce māso seso gimhānanti vassikasāṭikacīvaraṁ pariyeseyyā’’tiādīsu (pārā. 627) viya ora-saddo na atirekatthoti āha ‘‘heṭṭhābhāgiyāna’’nti, heṭṭhābhāgassa kāmabhavassa paccayabhāvena hitānanti attho. ‘‘Suddhāvāsabhūmiya’’nti tesaṁ upapattiṭṭhānadassanaṁ. Opapātikoti upapātiko upapātane sādhukārī. Tenāha ‘‘sesayonipaṭikkhepavacanameta’’nti parinibbānadhammoti anupādisesāya nibbānadhātuyā parinibbānasabhāvo. Vimuccatīti vimutti, cittameva vimutti cetovimuttīti vuttaṁ ‘‘cittavisuddhi’’ntiādi. Cittasīsena cettha samādhi gahito ‘‘sīle patiṭṭhāya naro sapañño, cittaṁ paññañca bhāvaya’’ntiādīsu (saṁ. ni. 1.23, 192; peṭako. 22; mi. pa. 1.1.9) viya. Paññāvimuttinti etthāpi eseva nayo. Tenāha ‘‘arahattaphalapaññāva paññāvimuttī’’ti. Sāmanti attanāva, aparappaccayenāti attho. ‘‘Abhijānitvā’’ti iminā tvādipaccayakāriyassa ya-kārassa lopo dassito. ‘‘Abhiññāyā’’ti iminā pana nā-vacanakāriyassāti daṭṭhabbaṁ. Sacchīti paccakkhatthe nepātikaṁ. Paccakkhakaraṇaṁ nāma anussavākāraparivitakkādike muñcitvā sarūpato ārammaṇakaraṇaṁ.",
  "tika-s0105t4:22": "Ariyaaṭṭhaṅgikamaggavaṇṇanā",
  "tika-s0105t4:23": "374-5.Uppatitvāti ākāsamaggena ḍetvā. Paṭipajjati ariyāsāvako nibbānaṁ, ariyaphalañca etāyāti paṭipadā, sā ca tassa pubbabhāgo evāti ariyamaggo pubbabhāgapaṭipadānāmena idha vutto. Ātatavitatādivasena pañcaṅgikaṁ. Disāvidisāniviṭṭhapadesena aṭṭhaṅgiko. Aṭṭhaṅgato mutto añño koci aṭṭhaṅgiko nāma maggo natthīti āha ‘‘aṭṭhaṅgamattoyevā’’tiādinā. Na hi avayavavinimutto samudāyo nāma koci atthīti. Tasmā ‘‘aṭṭha aṅgāni assāti aññapadatthasamāsaṁ akatvā ‘aṭṭha aṅgāni aṭṭhaṅgāni, tāni assa santīti aṭṭhaṅgiko’ti samāsagabbhataddhitavasena padasiddhi kātabbā’’ti (dī. ni. ṭī. 1.374, 375) ācariyena vuttaṁ, adhippāyo cettha cintetabbo. Aññapadatthasamāse hi kate na sakkā aṭṭhaṅgaaṭṭhaṅgikānaṁ bhedo aññamaññaṁ vipariyāyaṁ katvāpi niyametuṁ byāse ubhayapadatthaparabhāvena saheva saṅkhyāparicchedena atthāpattito. Samāsagabbhe pana taddhite kate sakkā eva tesaṁ bhedo aññamaññaṁ vipariyāyaṁ katvā niyametuṁ samāse uttarapadatthaparabhāvena vināva saṅkhyāparicchedena atthāpattito. Ekatthibhāvalakkhaṇo hi samāsoti. Dhammadāyādasuttantaṭīkāyaṁ pana ācariyeneva evaṁ vuttaṁ ‘‘yasmā maggaṅgasamudāye maggavohāro hoti, samudāyo ca samudāyīhi samannāgato, tasmā attano avayavabhūtāni aṭṭha aṅgāni etassa santīti aṭṭhaṅgiko’’ti. Paṭhamanaye cettha aṅginā aṅgassa aṭṭhaṅgikabhāvo vutto, dutiyanaye pana aṅgena aṅginoti ayametesaṁ viseso.",
  "tika-s0105t4:24": "Idāni aṭṭhaṅgikamagge lakkhaṇato, kiccakhaṇārammaṇabhedakamato ca vinicchayaṁ dassento ‘‘tatthā’’tiādimāha. Sammādassanalakkhaṇāti aviparītaṁ yāthāvato catunnamariyasaccānaṁ paccakkhameva dassanasabhāvā. Sammā abhiniropanalakkhaṇoti nibbānārammaṇe cittassa aviparītamabhiniropanasabhāvo. Sammā pariggahaṇalakkhaṇāti caturaṅgasamannāgatā vācā jane saṅgaṇhātīti tabbipakkhato viratisabhāvā sammāvācā bhedakaramicchāvācappahānena jane, sampayuttadhamme ca pariggaṇhanakiccavatī hoti, evaṁ aviparītaṁ pariggahaṇasabhāvā. Sammā samuṭṭhāpanalakkhaṇoti yathā cīvarakammādiko kammanto ekaṁ kātabbaṁ samuṭṭhāpeti, taṁtaṁkiriyānipphādako vā cetanāsaṅkhāto kammanto hatthapādacalanādikaṁ kiriyaṁ samuṭṭhāpeti, evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjasamuṭṭhāpanakiccavā hoti, sampayutte ca samuṭṭhāpento eva pavattatīti aviparītaṁ samuṭṭhāpanasabhāvo. Sammā vodāpanalakkhaṇoti kāyavācānaṁ, khandhasantānassa ca saṁkilesabhūtamicchājīvappahānena aviparītaṁ vodāpanasabhāvo. Sammā paggahalakkhaṇoti sasampayuttadhammassa cittassa saṁkilesapakkhe patitumadatvā aviparītaṁ paggahaṇasabhāvo. Sammā upaṭṭhānalakkhaṇāti tādibhāvalakkhaṇena aviparītaṁ tattha upaṭṭhānasabhāvo. Sammā samādhānalakkhaṇoti vikkhepaviddhaṁsanena aviparītaṁ cittassa samādahanasabhāvo.",
  "tika-s0105t4:25": "Sahajekaṭṭhatāya diṭṭhekaṭṭhā avijjādayo micchādiṭṭhito aññe attano paccanīkakilesā nāma. Passatīti pakāseti kiccapaṭivedhena paṭivijjhati. Tenāha ‘‘tappaṭi…pe… asammohato’’ti. Idañhi tassā passanākāradassanaṁ. Teneva hi sammādiṭṭhisaṅkhātena aṅgena tattha paccavekkhaṇā pavattati. Purimāni dve kiccāni sabbesameva sādhāraṇānīti āha ‘‘sammāsaṅkappādayopī’’tiādi. ‘‘Tathevā’’ti iminā ‘‘attano paccanīkakilesehi saddhi’’nti idamanukaḍḍhati.",
  "tika-s0105t4:26": "Pubbabhāgeti upacārakkhaṇe. Upacārabhāvanāvasena anekavāraṁ pavattacittakkhaṇikattā nānakkhaṇā. Aniccādilakkhaṇavisayattā nānārammaṇā. Maggassa ekacittakkhaṇikattā ekakkhaṇā. Nibbānārammaṇattā ekārammaṇā. Kiccatoti pubbabhāge dukkhādiñāṇehi kattabbena idha sātisayaṁ nibbattena kiccena, imasseva vā ñāṇassa dukkhādippakāsanakiccena. Cattāri nāmāni labhati catūsu saccesu kātabbakicca nibbattito.Tīṇi nāmāni labhati kāmasaṅkappādippahānanibbattito. Sikkhāpadavibhaṅge ‘‘viraticetanā, sabbe sampayuttadhammā ca sikkhāpadānī’’ti (vibha. 704) vuccanti. Tattha pana padhānānaṁ viraticetanānaṁ vasena ‘‘viratiyopi honti cetanāyopī’’ti vuttaṁ, musāvādādīhi viramaṇakāle vā viratiyo, subhāsitādivācābhāsanādikāle cetanāyo hontīti yojetabbā. Cetanānaṁ amaggaṅgattā ‘‘maggakkhaṇe pana viratiyovā’’ti āha. Ekasseva ñāṇassa dukkhādiñāṇatā viya, ekāyeva viratiyā musāvādādiviratibhāvo viya ca ekāya eva cetanāya sammāvācādikiccattayasādhanāsambhavena sammāvācādibhāvāsiddhito, taṁsiddhiyañca aṅgattayattāsiddhito ca evaṁ vuttantipi daṭṭhabbaṁ. Iminā cetāsaṁ duvidhataṁ, abhedatañca dasseti. Sammappadhānasatipaṭṭhānavasenāti catusammappadhānacatusatipaṭṭhānabhāvavasena.",
  "tika-s0105t4:27": "Yadipi samādhiupakārakānaṁ abhiniropanā numajjanasampiyāyanu pabrūhanasantānaṁ vitakkavicārapītisukhopekkhānaṁ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṁ, sati viya ca asubhāsukhāniccānattabhūtesu kāyādīsu subhādisaññāpahānacatusatikiccaṁ ekova samādhi catukkajjhānasamādhikiccaṁ na sādheti. Tasmā pubbabhāgepi paṭhamajjhānasamādhi paṭhamajjhānasamādhi eva. Tathā maggakkhaṇepi pubbabhāgepi dutiyajjhānasamādhi dutiyajjhānasamādhi eva. Tathā maggakkhaṇepi pubbabhāgepi tatiyajjhānasamādhi tatiyajjhānasamādhi eva. Tathā maggakkhaṇepi pubbabhāgepi catutthajjhānasamādhi catutthajjhānasamādhi eva. Tathā maggakkhaṇepīti āha ‘‘pubbabhāgepi maggakkhaṇepi sammāsamādhiyevā’’ti.",
  "tika-s0105t4:28": "Tasmāti paññāpajjotattā avijjāndhakāraṁ vidhamitvā paññāsatthattā kilesacore ghātentoti yathārahaṁ yojetabbaṁ. Yasmā pana anādimati saṁsāre iminā yoginā kadācipi asamugghāṭitapubbo kilesagaṇo , tassa samugghāṭako ca ariyamaggo. Ayañcettha sammādiṭṭhi pariññābhisamayādivasena pavattiyā pubbaṅgamā hoti bahūpakārā, tasmā. Tadeva bahūpakārataṁ kāraṇabhāvena dassetuṁ ‘‘yogino bahūpakārattā’’ti vuttaṁ.",
  "tika-s0105t4:29": "Tassāti sammādiṭṭhiyā. ‘‘Bahūpakāro’’ti vatvā taṁ bahūpakārataṁ upamāya vibhāvento ‘‘yathā hī’’tiādimāha. Ayaṁ tambakaṁsādimayattā kūṭo. Taṁpariharaṇato mahāsāratāya cheko. Evanti yathā heraññikassa cakkhunā disvā kahāpaṇavibhāgajānane kiriyāsādhakatamabhāvena karaṇantaraṁ bahukāraṁ yadidaṁ hattho, evaṁ yogino paññāya oloketvā dhammavibhāgajānane pubbacārībhāvena dhammantaraṁ bahukāraṁ yadidaṁ vitakko vitakketvāva paññāya tadavabodhato. Tasmā sammāsaṅkappo sammādiṭṭhiyā bahukāroti adhippāyo. Dutiyaupamāyaṁ evanti yathā tacchako parena parivattetvā parivattetvā dinnaṁ dabbasambhāraṁ vāsiyā tacchetvā gehādikaraṇakamme upaneti, evaṁ yogī vitakkena lakkhaṇādito vitakketvā dinnadhamme yāthāvato paricchinditvā pariññābhisamayādikamme upanetīti yojanā. Vacībhedassa upakārako vitakko sāvajjānavajjavacībhede nivattanapavattanakarāya sammāvācāyapi upakārakovāti āha ‘‘svāya’’ntiādi. ‘‘Yathāhā’’tiādinā dhammadinnāya bhikkhuniyā visākhassa nāma gahapatino vuttaṁ cūḷavedallasuttapadaṁ (ma. ni. 1.464) sādhakabhāvena dasseti. Bhindatīti nicchāreti.",
  "tika-s0105t4:30": "Vacībhedaniyāmikā vācā kāyikakiriyāniyāmakassa kammantassa upakārikāti tadatthaṁ lokato pākaṭaṁ kātuṁ ‘‘yasmā panā’’tiādi vuttaṁ. Ubhayaṁ sucaritanti kāyasucaritaṁ, vacīsucaritañca. Ājīvaṭṭhamakasīlaṁ nāma catubbidhavacīsucaritatividhakāyasucaritehi saddhiṁ sammāājīvaṁ aṭṭhamaṁ katvā vuttaṁ ādibrahmacariyakasīlaṁ. Yañhi sandhāya vuttaṁ ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti. Tadubhayānantaranti duccaritadvayappahāyakassa sucaritadvayapāripūrihetubhūtassa sammāvācāsammākammantadvayassa anantaraṁ. Suttapamattenāti appossukkaṁ suttena, pamattena ca. Idaṁ vīriyanti catubbidhaṁ sammappadhānavīriyaṁ. Kāyādīsūti kāyavedanācittadhammesu. Indriyasamatādayo samādhissa upakārakā. Tabbidhurā dhammā anupakārakā. Gatiyoti nipphattiyo, kiccādisabhāve vā. Samanvesitvāti upadhāretvā, hetumhi cāyaṁ tvāpaccayo.",
  "tika-s0105t4:31": "Dvepabbajitavatthuvaṇṇanā",
  "tika-s0105t4:32": "376-7. Kasmā āraddhanti anusandhikāraṇaṁ pucchitvā taṁ vissajjetuṁ ‘‘ayaṁ kirā’’tiādi vuttaṁ tena ajjhāsayānusandhivasenāyaṁ upari desanā pavattāti dasseti. Tenāti tathāladdhikattā. Assāti licchavirañño. Desanāyanti saṇhasukhumāya suññatapaṭisaññuttāya yathādesitadesanāya. Nādhimuccatīti na saddahati na pasīdati. Tantidhammaṁ nāma kathentoti yesaṁ atthāya dhammo kathīyati, tattha tesaṁ asatipi maggapaṭivedhe kevalaṁ sāsane paveṇībhūtaṁ, pariyattibhūtaṁ vā tantidhammaṁ katvā kathento, tena tadā tesaṁ maggapaṭivedhābhāvaṁ dasseti. Evarūpassāti sammāsambuddhattā aviparītadesanatāya evaṁpākaṭadhammakāyassa satthuno. Assāti paṭhamajjhānādisamadhigamena samāhitacittassa kulaputtassa etaṁ ‘‘taṁ jīva’’ntiādinā ucchedādigahaṇaṁ api nu yuttanti pucchati, laddhiyā pana jhānādhigamamattena na tāva vivecitattā ‘‘yuttamasseta’’nti tehi vutte jhānalābhinopetaṁ gahaṇaṁ ayuttamevāti taṁ ucchedavādaṁ, sassatavādaṁ vā ‘‘ahaṁ kho…pe… na vadāmī’’tiādinā paṭikkhipitvāti sādhippāyattho. Etanti paṭhamajjhānādikaṁ. Evanti yathāvuttanayena. Atha ca panāti evaṁ jānanato, passanato ca. Kāmaṁ vipassakādidassanampi pāḷiyaṁ kataṁ, arahattakūṭena pana desanā niṭṭhāpitāti dassetuṁ ‘‘uttari khīṇāsavaṁ dassetvā’’ti vuttaṁ. Te hi dve pabbajitā vipassakato paṭṭhāya ‘‘na kallaṁ tassetaṁ vacanāyā’’ti avocuṁ. Imassāti khīṇāsavassa. Kiñcāpi ‘‘attamanā ahesu’’nti pāḷiyaṁ na vuttaṁ, ‘‘na kalla’’ntiādinā pana vissajjanāvacaneneva tesaṁ attamanatā veditabbāti āha ‘‘te mamā’’tiādi. Tattha yasmā khīṇāsavo vigatasammoho tiṇṇavicikiccho, tasmā tassa tathā vattumayuttanti uppannanicchayatāya taṁ mama vacanaṁ sutvā attamanā ahesunti attho. Sopi kho licchavi rājā te viya tathāsañjātanicchayattā attamano ahosi. Tenāha ‘‘evaṁ vutte sopi attamano ahosī’’ti. Yaṁ panettha atthato avibhattaṁ, taṁ suviññeyyameva.",
  "tika-s0105t4:33": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā mahālisuttavaṇṇanāya līnatthapakāsanā.",
  "tika-s0105t4:34": "Mahālisuttavaṇṇanā niṭṭhitā."
}