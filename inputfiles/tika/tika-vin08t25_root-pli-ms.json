{
  "tika-vin08t25:0": "25. Uposathapavāraṇāvinicchayakathā",
  "tika-vin08t25:1": "168. Evaṁ sīmāvinicchayaṁ kathetvā idāni uposathapavāraṇāvinicchayaṁ kathetuṁ ‘‘uposathapavāraṇāti ettha’’tyādimāha. Tattha uposathasaddo tāva –",
  "tika-vin08t25:2": "‘‘Uddese pātimokkhassa, paṇṇattiyamuposatho;",
  "tika-vin08t25:3": "Upavāse ca aṭṭhaṅge, uposathadine siyā’’ti. –",
  "tika-vin08t25:4": "Vacanato pātimokkhuddese paṇṇattiyaṁ upavāse aṭṭhaṅgasīle uposathadine ca vattati. Tathā hesa ‘‘āyāmāvuso kappina uposathaṁ gamissāmā’’tiādīsu (dī. ni. aṭṭha. 1.150; ma. ni. aṭṭha. 3.85) pātimokkhuddese āgato, ‘‘uposatho nāma nāgarājā’’tiādīsu (dī. ni. 2.246) paṇṇattiyaṁ, ‘‘suddhassa ve sadā pheggu, suddhassa uposatho sadā’’tiādīsu (ma. ni. 1.79) upavāse, ‘‘evaṁ aṭṭhaṅgasamannāgato kho, visākhe, uposatho upavuttho’’tiādīsu (a. ni. 8.43) aṭṭhaṅgasīle. ‘‘Na, bhikkhave, uposathe sabhikkhukāāvāsā abhikkhuko āvāso’’tiādīsu (pāci. 1048) uposathadine vattati. ‘‘Pārisuddhiuposatho adhiṭṭhānuposatho’’tiādīsu pārisuddhiadhiṭṭhānesupi vattati. Te pana pātimokkhuddese antogadhāti katvā visuṁ na vuttā. Idha pana pātimokkhuddese uposathadine ca vattati. Tattha pātimokkhuddese upavasanaṁ uposatho, sīlena upetā hutvā vasanantyattho. Uposathadine upavasanti etthāti uposatho, etasmiṁ divase sīlena upetā hutvā vasantītyattho.",
  "tika-vin08t25:5": "Pavāraṇā-saddo pana ‘‘pavāraṇā paṭikkhepe, kathitājjhesanāya cā’’ti abhidhānappadīpikāyaṁ vacanato paṭikkhepe ajjhesane ca vattati. Tattha ‘‘yo pana bhikkhu bhuttāvī pavārito anatirittaṁ khādanīyaṁ vā bhojanīyaṁ vā khādeyya vā bhuñjeyya vā, pācittiya’’ntiādīsu (pāci. 238) paṭikkhepe, ‘‘saṅgho pavāreyyā’’tiādīsu (mahāva. 210) ajjhesane, ‘‘ajjapavāraṇā cātuddasī’’tiādīsu (mahāva. aṭṭha. 212) pavāraṇādivase. So pana ajjhesanadivasoyevāti visuṁ na vutto. Idha pana ajjhesane vattati, tasmā pavārīyate pavāraṇā, pakārena icchīyatetyattho. Pa-pubba varadhātu curādigaṇikāyaṁ.",
  "tika-vin08t25:6": "Ettha ca kiñcāpi pāḷiyaṁ uposathakkhandhakānantaraṁ vassūpanāyikakkhandhako, tadanantaraṁ pavāraṇakkhandhako saṅgīto, tathāpi uposathapavāraṇakammānaṁ yebhuyyena samānattā yamakamiva bhūtattā missetvā kathento suviññeyyo hoti sallahukagantho cāti mantvā khandhakadvayasaṅgahitaṁ atthaṁ ekeneva paricchedena dasseti ācariyo. Tattha cātuddasiko pannarasiko sāmaggīuposathoti divasavasena tayo uposathā hontīti sambandho. Catuddasiyaṁ niyutto cātuddasiko, evaṁ pannarasiko. Sāmaggīuposatho nāma saṅghasāmaggikadivase kātabbauposatho. Hemantagimhavassānaṁ tiṇṇaṁ utūnanti ettha hemantautu nāma aparakattikakāḷapakkhassa pāṭipadato paṭṭhāya phaggunapuṇṇamapariyosānā cattāro māsā. Gimhautu nāma phaggunassa kāḷapakkhapāṭipadato paṭṭhāya āsāḷhipuṇṇamapariyosānā cattāro māsā. Vassānautu nāma āsāḷhassa kāḷapakkhapāṭipadato paṭṭhāya aparakattikapuṇṇamapariyosānā cattāro māsā. Tatiyasattamapakkhesu dve dve katvā cha cātuddasikāti hemantassa utuno tatiye ca sattame ca pakkhe dve cātuddasikā, migasiramāsassa kāḷapakkhe, māghamāsassa kāḷapakkhe cāti attho. Evaṁ gimhassa utuno tatiye cittamāsassa kāḷapakkhe sattame jeṭṭhamāsassa kāḷapakkhe ca, vassānassa utuno tatiye sāvaṇassa kāḷapakkhe ca sattame assayujamāsassa kāḷapakkhe cāti attho. Sesā pannarasikāti sesā aṭṭhārasa pannarasikā.",
  "tika-vin08t25:7": "Hoti cettha –",
  "tika-vin08t25:8": "‘‘Kattikassa ca kāḷamhā;",
  "tika-vin08t25:9": "Yāva phaggunapuṇṇamā;",
  "tika-vin08t25:10": "Hemantakāloti viññeyyo;",
  "tika-vin08t25:11": "Aṭṭha honti uposathā.",
  "tika-vin08t25:12": "‘‘Phaggunassa ca kāḷamhā;",
  "tika-vin08t25:13": "Yāva āsāḷhipuṇṇamā;",
  "tika-vin08t25:14": "Gimhakāloti viññeyyo;",
  "tika-vin08t25:15": "Aṭṭha honti uposathā.",
  "tika-vin08t25:16": "‘‘Āsāḷhassa ca kāḷamhā;",
  "tika-vin08t25:17": "Yāva kattikapuṇṇamā;",
  "tika-vin08t25:18": "Vassakāloti viññeyyo;",
  "tika-vin08t25:19": "Aṭṭha honti uposathā.",
  "tika-vin08t25:20": "‘‘Utūnaṁ pana tiṇṇannaṁ, pakkhe tatiyasattame;",
  "tika-vin08t25:21": "Catuddasoti pātimokkhaṁ, uddisanti nayaññuno’’ti. (kaṅkhā. abhi. ṭī. nidānavaṇṇanā);",
  "tika-vin08t25:22": "Evaṁ ekasaṁvacchare catuvīsati uposathāti evaṁ iminā vuttanayena hemantādīnaṁ tiṇṇaṁ utūnaṁ ekekasmiṁ utumhi paccekaṁ aṭṭhaaṭṭhauposathattā ututtayasamodhānabhūte ekasmiṁ saṁvacchare catuvīsati uposathā hontīti attho. Idaṁ tāva pakaticārittanti idaṁ ekasmiṁ saṁvacchare chacātuddasikaaṭṭhārasapannarasikauposathakaraṇaṁ tāva paṭhamaṁ pakatiyā sabhāvena cārittaṁ kātabbaṁ kammaṁ hoti, na bahutarāvāsikādinā kāraṇena kātabbanti attho.",
  "tika-vin08t25:23": "Tathārūpapaccayesati aññasmimpi cātuddase uposathaṁ kātuṁ vaṭṭatīti ‘‘sakiṁ pakkhassa cātuddase vā pannarase vā pātimokkhaṁ uddisitu’’nti (mahāva. 136) vacanato ‘‘yo pana āgantukehi āvāsikānaṁ anuvattitabba’’ntiādivacanato (mahāva. 178) ca tathārūpapaccaye sati aññasmimpi cātuddase uposathaṁ kātuṁ vaṭṭatīti attho. Tattha sakinti ekavāraṁ. Āvāsikānaṁ anuvattitabbanti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṁ, na paṭikkositabbaṁ. Ādi-saddena ‘‘āvāsikehi āgantukānaṁ anuvattitabba’’nti vacanaṁ, ‘‘anujānāmi, bhikkhave, tehi bhikkhūhi dve tayo uposathe cātuddasike kātuṁ, kathaṁ mayaṁ tehi bhikkhūhi paṭhamataraṁ pavāreyyāmā’’ti (mahāva. 240) vacanañca saṅgaṇhāti. Ettha ca paṭhamasuttassa ekekassa utuno tatiyasattamapakkhassa cātuddase vā avasesassa pannarase vā sakiṁ pātimokkhaṁ uddisitabbanti. Pakaticārittavasenapi atthasambhavato ‘‘āgantukehī’’tiādīni suttāni dassitānīti veditabbaṁ. Tathārūpapaccaye satīti aññasmimpi cātuddase uposathaṁ kātuṁ anurūpe āvāsikā bahutarā hontīti evamādike paccaye sati. Aññasmimpi cātuddaseti tiṇṇaṁ utūnaṁ tatiyasattamapakkhacātuddasato aññasmiṁ cātuddase.",
  "tika-vin08t25:24": "Tatrāyaṁ pāḷi (mahāva. 178) –",
  "tika-vin08t25:25": "‘‘Idha pana, bhikkhave, āvāsikānaṁ bhikkhūnaṁ cātuddaso hoti, āgantukānaṁ pannaraso. Sace āvāsikā bahutarā honti, āgantukehi āvāsikānaṁ anuvattitabbaṁ. Sace samasamā honti, āgantukehi āvāsikānaṁ anuvattitabbaṁ. Sace āgantukā bahutarā honti, āvāsikehi āgantukānaṁ anuvattitabbaṁ.",
  "tika-vin08t25:26": "‘‘Idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ cātuddaso. Sace āvāsikā bahutarā honti, āgantukehi āvāsikānaṁ anuvattitabbaṁ. Sace samasamā honti, āgantukehi āvāsikānaṁ anuvattitabbaṁ. Sace āgantukā bahutarā honti, āvāsikehi āgantukānaṁ anuvattitabbaṁ.",
  "tika-vin08t25:27": "‘‘Idha pana, bhikkhave, āvāsikānaṁ bhikkhūnaṁ pāṭipado hoti, āgantukānaṁ pannaraso. Sace āvāsikā bahutarā honti, āvāsikehi āgantukānaṁ nākāmā dātabbā sāmaggī, āgantukehi nissīmaṁ gantvā uposatho kātabbo. Sace samasamā honti, āvāsikehi āgantukānaṁ nākāmā dātabbā sāmaggī, āgantukehi nissīmaṁ gantvā uposatho kātabbo. Sace āgantukā bahutarā honti, āvāsikehi āgantukānaṁ sāmaggī vā dātabbā, nissīmaṁ vā gantabbaṁ.",
  "tika-vin08t25:28": "‘‘Idha pana, bhikkhave, āvāsikānaṁ bhikkhūnaṁ pannaraso hoti, āgantukānaṁ pāṭipado. Sace āvāsikā bahutarā honti, āgantukehi āvāsikānaṁ sāmaggī vā dātabbā, nissīmaṁ vā gantabbaṁ. Sace samasamā honti, āgantukehi āvāsikānaṁ sāmaggī vā dātabbā, nissīmaṁ vā gantabbaṁ. Sace āgantukā bahutarā honti, āgantukehi āvāsikānaṁ nākāmā dātabbā sāmaggī, āvāsikehi nissīmaṁ gantvā uposatho kātabbo’’ti.",
  "tika-vin08t25:29": "Tatrāyaṁ aṭṭhakathā (mahāva. aṭṭha. 178) –",
  "tika-vin08t25:30": "Āvāsikānaṁbhikkhūnaṁ cātuddaso hoti, āgantukānaṁ pannarasoti ettha yesaṁ pannaraso, te tiroraṭṭhato vā āgatā, atītaṁ vā uposathaṁ cātuddasikaṁ akaṁsūti veditabbā. Āvāsikānaṁ anuvattitabbanti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṁ, na paṭikkositabbaṁ. Nākāmā dātabbāti na anicchāya dātabbāti.",
  "tika-vin08t25:31": "‘‘Anujānāmi bhikkhave’’tiādimhi ayaṁ pavāraṇakkhandhakāgatā pāḷi (mahāva. 240) – idha pana, bhikkhave, sambahulā sandiṭṭhā sambhattā bhikkhū aññatarasmiṁ āvāse vassaṁ upagacchanti, tesaṁ sāmantā aññe bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā vassaṁ upagacchanti ‘‘mayaṁ tesaṁ bhikkhūnaṁ vassaṁvutthānaṁ pavāraṇāya pavāraṇaṁ ṭhapessāmā’’ti. Anujānāmi, bhikkhave, tehi bhikkhūhi dve tayo uposathe cātuddasike kātuṁ, kathaṁ mayaṁ tehi bhikkhūhi paṭhamataraṁ pavāreyyāmāti.",
  "tika-vin08t25:32": "Tatrāyaṁ aṭṭhakathā (mahāva. aṭṭha. 240) – dve tayo uposathe cātuddasike kātunti ettha catutthapañcamā dve, tatiyo pana pakatiyāpi cātuddasikoyevāti, tasmā tatiyacatutthā vā tatiyacatutthapañcamā vā dve tayo cātuddasikā kātabbā. Atha catutthe kate suṇanti, pañcamo cātuddasiko kātabbo, evampi dve cātuddasikā honti. Evaṁ karontā bhaṇḍanakārakānaṁ terase vā cātuddase vā ime pannarasīpavāraṇaṁ pavāressantīti.",
  "tika-vin08t25:33": "Tattha ayaṁ sāratthadīpanīpāṭho (sārattha. ṭī. mahāvagga 3.240) – catutthe kate suṇantīti catutthe pannarasikuposathe kate amhākaṁ pavāraṇaṁ ṭhapessantīti suṇanti. Evampi dve cātuddasikā hontīti tatiyena saddhiṁ dve cātuddasikā hontīti.",
  "tika-vin08t25:34": "Tatrāyaṁ vimativinodanīpāṭho (vi. vi. ṭī. mahāvagga 2.240) – dve cātuddasikā hontīti tatiyapakkhe cātuddasiyā saddhiṁ dve cātuddasikā honti. Bhaṇḍanakārakānaṁ terase vā cātuddase vā ime pannarasīpavāraṇaṁ pavāressantīti iminā yathāsakaṁ uposathakaraṇadivasato paṭṭhāya bhikkhūnaṁ cātuddasīpannarasīvohāro, na candagatisiddhiyā tithiyā vasenāti dasseti. Kiñcāpi evaṁ ‘‘anujānāmi, bhikkhave, rājūnaṁ anuvattitu’’nti (mahāva. 186) vacanato panettha lokiyānaṁ tithiṁ anuvattantehipi attano uposathakkamena cātuddasiṁ pannarasiṁ vā pannarasiṁ cātuddasiṁ vā karonteheva anuvattitabbaṁ, na pana soḷasamadivasaṁ vā terasamadivasaṁ vā uposathadivasaṁ karontehi. Teneva pāḷiyampi (mahāva. 240) ‘‘dve tayo uposathe cātuddasike kātu’’nti vuttaṁ. Aññathā ‘‘dvādasiyaṁ, terasiyaṁ vā uposatho kātabbo’’ti vattabbato. ‘‘Sakiṁ pakkhassa cātuddase vā pannarase vā’’tiādivacanampi (mahāva. 136) upavuttakkameneva vuttaṁ, na tithikkamenāti gahetabbanti.",
  "tika-vin08t25:35": "Na kevalaṁ uposathadivasāyeva tayo honti, atha kho pavāraṇādivasāpīti āha ‘‘purimavassaṁvutthānaṁ panā’’tiādi. Māiti cando vuccati tassa gatiyā divasassa minitabbato, so ettha sabbakalāpapāripūriyā puṇṇoti puṇṇamā. Pubbakattikāya puṇṇamā pubbakattikapuṇṇamā, assayujapuṇṇamā. Sā hi pacchimakattikaṁ nivattetuṁ evaṁ vuttā. Tesaṁyevāti purimavassaṁvutthānaṁyeva. Bhaṇḍanakārakehīti kalahakārakehi. Paccukkaḍḍhantīti ukkaḍḍhanti, bhaṇḍanakārake anuvādavasena assayujapuṇṇamādiṁ pariccajantā pavāraṇaṁ kāḷapakkhaṁ juṇhapakkhanti uddhaṁ kaḍḍhantīti attho, ‘‘suṇantu me, āyasmanto āvāsikā, yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame kāḷe pavāreyyāmā’’ti, ‘‘suṇantu me, āyasmanto āvāsikā, yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame juṇhe pavāreyyāmā’’ti (mahāva. 240) ca evaṁ ñattiyā pavāraṇaṁ uddhaṁ kaḍḍhantīti vuttaṁ hoti.",
  "tika-vin08t25:36": "Athāti anantaratthe nipāto. Catuddasannaṁ pūraṇo cātuddaso, divaso. Yaṁ sandhāya ‘‘āgame kāḷe pavāreyyāmā’’ti ñattiṁ ṭhapayiṁsu. Pacchimakattikapuṇṇamā vāti komudicātumāsinipuṇṇamadivaso vā. Yaṁ sandhāya ‘‘āgame juṇhe pavāreyyāmā’’ti ñattiṁ ṭhapayiṁsu. Tasmiṁ pana āgame juṇhe komudiyā cātumāsiniyā avassaṁ pavāretabbaṁ. Na hi taṁ atikkamitvā pavāretuṁ labbhati. Vuttañhetaṁ ‘‘te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā tampi juṇhaṁ anuvaseyyuṁ. Tehi, bhikkhave, bhikkhūhi sabbeheva āgame juṇhe komudiyā cātumāsiniyā akāmā pavāretabba’’nti (mahāva. 240). Tenevāha ‘‘pacchimavassaṁvutthānañca pacchimakattikapuṇṇamā eva vā’’ti. Yadi hi taṁ atikkamitvā pavāreyya, dukkaṭāpattiṁ āpajjeyyuṁ. Vuttañhetaṁ ‘‘na ca, bhikkhave, apavāraṇāya pavāretabbaṁ aññatra saṅghasāmaggiyā’’ti (mahāva. 233). Visuddhipavāraṇāyogato pavāraṇādivasā. Pi-saddena na kevalaṁ pavāraṇādivasāva , atha kho tadaññe uposathadivasāpi hontīti dasseti. Idampīti pavāraṇattayampi. Tathārūpapaccayeti bahutarāvāsikādipaccaye. Dvinnaṁ kattikapuṇṇamānanti pubbakattikapacchimakattikasaṅkhātānaṁ dvinnaṁ assayujakomudipuṇṇamānaṁ.",
  "tika-vin08t25:37": "Idāni yo so sāmaggiuposathadivaso vutto, tañca tappasaṅgena sāmaggipavāraṇādivasañca dassento ‘‘yadā panā’’tiādimāha. Tattha osārite tasmiṁ bhikkhusminti ukkhittake bhikkhusmiṁ osārite, taṁ gahetvā sīmaṁ gantvā āpattiṁ desāpetvā kammavācāya kammapaṭippassaddhivasena pavesiteti vuttaṁ hoti. Tassa vatthussāti tassa adhikaraṇassa. Tadā ṭhapetvā cuddasapannarase añño yo koci divaso uposathadivaso nāma hotīti sambandho. Kasmāti āha ‘‘tāvadeva uposatho kātabbo. ‘Pātimokkhaṁ uddisitabba’nti vacanato’’ti. Tattha tāvadevāti taṁ divasameva. Vacanatoti kosambakakkhandhake (mahāva. 475) vuttattā. Yatra pana pattacīvarādīnaṁ atthāya appamattakena kāraṇena vivadantā uposathaṁ vā pavāraṇaṁ vā ṭhapenti, tattha tasmiṁ adhikaraṇe vinicchite ‘‘samaggā jātamhā’’ti antarā sāmaggiuposathaṁ kātuṁ na labhanti, karontehi anuposathe uposatho kato nāma hoti.",
  "tika-vin08t25:38": "Kattikamāsabbhantareti ettha kattikamāso nāma pubbakattikamāsassa kāḷapakkhapāṭipadato paṭṭhāya yāva aparakattikapuṇṇamā, tāva ekūnatiṁsarattidivā, tassa abbhantare. Tato pure vā pana pacchā vā vaṭṭati. Ayamevāti yo koci divasoyeva. Idhāpi kosambakakkhandhake sāmaggiyā sadisāva sāmaggī veditabbā. Ye pana kismiñcideva appamattake pavāraṇaṁ ṭhapetvā samaggā honti, tehi pavāraṇāyameva pavāraṇā kātabbā, tāvadeva na kātabbā, karontehi apavāraṇāya pavāraṇā katā nāma hoti, ‘‘na kātabbāyevā’’ti niyamena yadi karoti, dukkaṭanti dasseti. Tattha hi uposathakaraṇe dukkaṭaṁ. Vuttañhetaṁ ‘‘na, bhikkhave, anuposathe uposatho kātabbo aññatra saṅghasāmaggiyā’’ti (mahāva. 183).",
  "tika-vin08t25:39": "169.Saṅghe uposatho nāma ekasīmāyaṁ sannipatitena catuvaggādisaṅghena kattabbo uposatho, so ca pātimokkhuddesoyeva. Gaṇe uposatho nāma ekasīmāyaṁ sannipatitehi dvīhi, tīhi vā bhikkhūhi kattabbo uposatho, so ca pārisuddhiuposathoyeva. Puggale uposatho nāma ekasīmāyaṁ nisinnena ekena bhikkhunā kattabbo uposatho, so ca adhiṭṭhānuposathoyeva. Tenāha ‘‘kārakavasena aparepi tayo uposathā’’ti. Kattabbākāravasena vuttesu tīsu uposathesu suttuddeso nāma pātimokkhuddeso. So duvidho ovādapātimokkhuddeso ca āṇāpātimokkhuddeso ca. Tatra ovādova pātimokkhaṁ, tassa uddeso sarūpena kathanaṁ ovādapātimokkhuddeso. ‘‘Imasmiṁ vītikkame ayaṁ nāma āpattī’’ti evaṁ āpattivasena āṇāpanaṁ paññāpanaṁ āṇā. Sesaṁ anantarasadisameva.",
  "tika-vin08t25:40": "Tattha ovādapātimokkhuddeso nāma –",
  "tika-vin08t25:41": "‘‘Khanti paramaṁ tapo titikkhā;",
  "tika-vin08t25:42": "Nibbānaṁ paramaṁ vadanti buddhā;",
  "tika-vin08t25:43": "Na hi pabbajito parūpaghātī;",
  "tika-vin08t25:44": "Na samaṇo hoti paraṁ viheṭhayanto.",
  "tika-vin08t25:45": "‘‘Sabbapāpassa akaraṇaṁ, kusalassa upasampadā;",
  "tika-vin08t25:46": "Sacittapariyodapanaṁ, etaṁ buddhāna sāsanaṁ.",
  "tika-vin08t25:47": "‘‘Anupavādo anupaghāto, pātimokkhe ca saṁvaro;",
  "tika-vin08t25:48": "Mattaññutā ca bhattasmiṁ, pantañca sayanāsanaṁ;",
  "tika-vin08t25:49": "Adhicitte ca āyogo, etaṁ buddhāna sāsana’’nti. (dī. ni. 2.90; dha. pa. 183-185) –",
  "tika-vin08t25:50": "Imā tisso gāthā.",
  "tika-vin08t25:51": "Tattha khanti paramaṁ tapoti adhivāsanakhanti nāma paramaṁ tapo. Titikkhāti khantiyā eva vevacanaṁ, titikkhāsaṅkhātā adhivāsanakhanti uttamaṁ tapoti attho. Nibbānaṁ paramaṁ vadantīti sabbākārena pana nibbānaṁ paramanti vadanti buddhā. Na hi pabbajito parūpaghātīti yo adhivāsanakhantivirahitattā paraṁ upaghāteti bādhati vihiṁsati, so pabbajito nāma na hoti . Catutthapādo pana tasseva vevacanaṁ. ‘‘Na hi pabbajito’’ti etassa hi na samaṇo hotīti vevacanaṁ. ‘‘Parūpaghātī’’ti etassa paraṁ viheṭhayantoti vevacanaṁ. Atha vā parūpaghātīti sīlūpaghātī. Sīlañhi uttamaṭṭhena paranti vuccati. Yo ca samaṇo paraṁ yaṁ kañci sattaṁ viheṭhayanto parūpaghātī hoti attano sīlavināsako, so pabbajito nāma na hotīti attho. Atha vā yo adhivāsanakhantiyā abhāvā parūpaghātī hoti, paraṁ antamaso ḍaṁsamakasampi sañcicca jīvitā voropeti, so na hi pabbajito. Kiṁ kāraṇā? Malassa apabbajitattā. ‘‘Pabbājayamattano malaṁ, tasmā ‘pabbajito’ti vuccatī’’ti (dha. pa. 388) idañhi pabbajitalakkhaṇaṁ. Yopi na heva kho upaghāteti na māreti, apica daṇḍādīhi viheṭheti, sopi paraṁ viheṭhayanto na samaṇo hoti. Kiṁkāraṇā? Vihesāya asamitattā. ‘‘Samitattā hi pāpānaṁ, samaṇoti pavuccatī’’ti (dha. pa. 265) idañhi samaṇalakkhaṇaṁ.",
  "tika-vin08t25:52": "Dutiyagāthāya sabbapāpassāti sabbākusalassa. Akaraṇanti anuppādanaṁ. Kusalassāti catubhūmakakusalassa. Upasampadāti upasampādanaṁ paṭilābho. Sacittapariyodapananti attano cittassa vodāpanaṁ pabhassarabhāvakaraṇaṁ sabbaso parisodhanaṁ, taṁ pana arahattena hoti, iti sīlasaṁvarena sabbapāpaṁ pahāya lokiyalokuttarāhi samathavipassanāhi kusalaṁ sampādetvā arahattaphalena cittaṁ pariyodapetabbanti etaṁ buddhāna sāsanaṁ ovādo anusiṭṭhi.",
  "tika-vin08t25:53": "Tatiyagāthāya anupavādoti vācāya kassaci anupavadanaṁ. Anupaghātoti kāyena kassaci upaghātākaraṇaṁ. Pātimokkheti yaṁ taṁ pātimokkhaṁ paatimokkhaṁ atipamokkhaṁ uttamasīlaṁ. Pāti vā agativisesehi mokkheti duggatibhayehi, yo vā naṁ pāti, taṁ mokkhetīti pātimokkhanti vuccati, tasmiṁ pātimokkhe ca. Saṁvaroti sattannaṁ āpattikkhandhānaṁ avītikkamalakkhaṇo saṁvaro. Mattaññutāti paṭiggahaṇaparibhogavasena pamāṇaññutā. Pantañca sayanāsananti janasaṅghaṭṭanavirahitaṁ nijjanasambādhaṁ vivittaṁ senāsanañca. Ettha ca dvīhiyeva paccayehi catupaccayasantoso dīpitoti veditabbo paccayasantosasāmaññena itaradvayassapi lakkhaṇahāranayena jotitattā. Adhicitte ca āyogoti vipassanāpādakaṁ aṭṭhasamāpatticittaṁ adhicittaṁ, tatopi maggaphalacittameva adhicittaṁ, tasmiṁ yathāvutte adhicitte āyogo ca anuyogo cāti attho. Etaṁ buddhāna sāsananti etaṁ parassa anupavadanaṁ, anupaghātanaṁ , pātimokkhasaṁvaro, paṭiggahaṇaparibhogesu mattaññutā , aṭṭhasamāpattivasibhāvāya vivittasenāsanasevanañca buddhānaṁ sāsanaṁ ovādo anusiṭṭhīti. Imā pana tisso gāthāyo sabbabuddhānaṁ pātimokkhuddesagāthā hontīti veditabbā, taṁ buddhā eva uddisanti, na sāvakā. ‘‘Suṇātu me bhante saṅgho’’tiādinā (mahāva. 134) nayena vuttaṁ āṇāpātimokkhaṁ nāma, taṁ sāvakā eva uddisanti, na buddhā. Idameva ca imasmiṁ atthe pātimokkhanti adhippetaṁ.",
  "tika-vin08t25:54": "Anupagato nāma tattheva upasampanno, asatiyā purimikāya anupagato vā. Cātumāsiniyanti catumāsiyaṁ. Sā hi catunnaṁ māsānaṁ pāripūribhūtāti cātumāsī, sā eva ‘‘cātumāsinī’’ti vuccati, tassaṁ cātumāsiniyaṁ, pacchimakattikapuṇṇamāsiyanti attho. Kāyasāmagginti kāyena samaggabhāvaṁ, hatthapāsūpagamananti vuttaṁ hoti.",
  "tika-vin08t25:55": "Ayaṁ panettha vinicchayo – sace purimikāya pañca bhikkhū vassaṁ upagatā pacchimikāyapi pañca, purimehi ñattiṁ ṭhapetvā pavārite pacchimehi tesaṁ santike pārisuddhiuposatho kātabbo, na ekasmiṁ uposathagge dve ñattiyo ṭhapetabbā. Sace pacchimikāya upagatā cattāro tayo dve eko vā hoti, eseva nayo. Atha purimikāya cattāro, pacchimikāyapi cattāro tayo dve eko vā, eseva nayo. Atha purimikāya tayo, pacchimikāya tayo dve eko vā, eseva nayo. Idañhettha lakkhaṇaṁ – sace purimikāya upagatehi pacchimikāya upagatā thokatarā ceva honti samasamā ca, saṅghapavāraṇāya ca gaṇaṁ pūrenti, saṅghapavāraṇāvasena ñatti ṭhapetabbā. Sace pana pacchimikāya eko hoti, tena saddhiṁ te cattāro honti, catunnaṁ saṅghañattiṁ ṭhapetvā pavāretuṁ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṁ ṭhapetvā purimehi pavāretabbaṁ. Itarena tesaṁ santike pārisuddhiuposatho kātabbo. Sace purimikāya dve, pacchimikāya dve vā eko vā, etthāpi eseva nayo. Sace purimikāyapi eko, pacchimikāyapi eko, ekena ekassa santike pavāretabbaṁ, ekena pārisuddhiuposatho kātabbo. Sace purimehi vassūpagatehi pacchā vassūpagatā ekenapi adhikatarā honti, paṭhamaṁ pātimokkhaṁ uddisitvā pacchā thokatarehi tesaṁ santike pavāretabbaṁ. Kattikacātumāsinipavāraṇāya pana sace paṭhamavassūpagatehi mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṁ ṭhapetvā pavāretabbaṁ, tehi pavārite pacchā itarehi pārisuddhiuposatho kātabbo. Atha mahāpavāraṇāya pavāritā bahū honti, pacchā vassūpagatā thokā vā eko vā, pātimokkhe uddiṭṭhe pacchā tesaṁ santike tena pavāretabbanti.",
  "tika-vin08t25:56": "Ṭhapetvā pana pavāraṇādivasaṁ aññasmiṁ kāleti aññasmiṁ uposathadivase. Uddiṭṭhamatte pātimokkheti ‘‘pariyositamatte uddissamāne’’ti apariyosite āgate sati avasesassa pātimokkhassa sotabbattā pārisuddhiuposathaṁ kātuṁ na vaṭṭati. Avuṭṭhitāyātiādīnipi pātimokkhassa niṭṭhitakālameva parisāya visesetvā vadati. Samasamā vāti purimehi samaparimāṇā. Thokatarā vāti purimehi thokataraparimāṇā. Etena bahutaresu āgatesu puna pātimokkhaṁ uddisitabbaṁ, na pārisuddhiuposatho kātabboti dasseti.",
  "tika-vin08t25:57": "Ekaṁsaṁuttarāsaṅgaṁ karitvāti ekasmiṁ aṁse sādhukaṁ uttarāsaṅgaṁ karitvāti attho. Suttanipātaṭṭhakathāyaṁ (su. ni. aṭṭha. 2.345) pana ‘‘ekaṁsaṁ cīvaraṁ katvāti ettha pana puna saṇṭhāpanena evaṁ vuttaṁ. Ekaṁsanti ca vāmaṁsaṁ pārupitvā ṭhitassetaṁ adhivacanaṁ. Yato yathā vāmaṁsaṁ pārupitvā ṭhitaṁ hoti, tathā cīvaraṁ katvāti evamassa attho veditabbo’’ti vuttaṁ. Añjaliṁ paggahetvāti dasanakhasamodhānasamujjalaṁ añjaliṁ ukkhipitvā. Sace pana tattha pārivāsikopi atthi, saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho kātabbo. Pātimokkhe pana uddisiyamāne pāḷiyā anisīditvā pāḷiṁ vihāya hatthapāsaṁ amuñcantena nisīditabbaṁ. Pavāraṇāyapi eseva nayo.",
  "tika-vin08t25:58": "Sabbaṁ pubbakaraṇīyanti sammajjanādinavavidhaṁ pubbakiccaṁ. Iminā bahūnaṁ vasanaṭṭhāneyeva uposathadivase pubbakiccaṁ kātabbaṁ na hoti, atha kho ekassa vasanaṭṭhānepi kātabbaṁyevāti dasseti. Yathā ca sabbo saṅgho sabhāgāpattiṁ āpajjitvā ‘‘suṇātu me, bhante saṅgho…pe… paṭikarissatī’’ti (mahāva. 171) ñattiṁ ṭhapetvā uposathaṁ kātuṁ labhati, evametthāpi tīhi ‘‘suṇantu me, āyasmantā, ime bhikkhū sabhāgaṁ āpattiṁ āpannā, yadā aññaṁ bhikkhuṁ suddhaṁ anāpattikaṁ passissanti, tadā tassa santike taṁ āpattiṁ paṭikarissantī’’ti gaṇañattiṁ ṭhapetvā, dvīhipi ‘‘aññaṁ suddhaṁ passitvā paṭikarissāmā’’ti vatvā uposathaṁ kātuṁ vaṭṭati. Ekenapi ‘‘parisuddhaṁ labhitvā paṭikarissāmī’’ti ābhogaṁ katvā kātuṁ vaṭṭati.",
  "tika-vin08t25:59": "Tadahūti tasmiṁ ahu, tasmiṁ divaseti attho. Nānāsaṁvāsakehīti laddhinānāsaṁvāsakehi. Anāvāso nāma navakammasālādiko yo koci padeso . Aññatra saṅghenāti saṅghappahonakehi bhikkhūhi vinā. Aññatra antarāyāti pubbe vuttaṁ dasavidhamantarāyaṁ vinā. Sabbantimena pana paricchedena attacatutthe vā antarāye vā sati gantuṁ vaṭṭati. Yathā ca āvāsādayo na gantabbā, evaṁ sace vihāre uposathaṁ karonti, uposathādhiṭṭhānatthaṁ sīmāpi nadīpi na gantabbā. Sace panettha koci bhikkhu hoti, tassa santikaṁ gantuṁ vaṭṭati, vissaṭṭhauposathāpi āvāsā gantuṁ vaṭṭati. Evaṁ gato adhiṭṭhātumpi labhati. Āraññakenapi bhikkhunā uposathadivase gāme piṇḍāya caritvā attano vihārameva āgantabbaṁ. Sace aññaṁ vihāraṁ okkamati, tattha uposathaṁ katvāva āgantabbaṁ, akatvā āgantuṁ na vaṭṭati, yaṁ jaññā ‘‘ajjeva tattha gantuṁ sakkomī’’ti evarūpo pana āvāso gantabbo. Tattha bhikkhūhi saddhiṁ uposathaṁ karontenapi hi iminā neva uposathantarāyo kato bhavissatīti.",
  "tika-vin08t25:60": "170.Bahi uposathaṁ katvā āgatenāti nadiyā vā sīmāya vā yattha katthaci uposathaṁ katvā āgatena chando dātabbo, ‘‘kato mayā uposatho’’ti acchituṁ na labhatīti adhippāyo. Kiccapasuto vāti gilānupaṭṭhānādikiccapasuto vā. Saṅgho nappahotīti dvinnaṁ dvinnaṁ antarā hatthapāsaṁ avijahitvā paṭipāṭiyā ṭhātuṁ nappahoti.",
  "tika-vin08t25:61": "‘‘Adhammena vagga’’nti ettha ekasīmāya catūsu bhikkhūsu vijjamānesu pātimokkhuddesova anuññāto, tīsu dvīsu ca pārisuddhiuposathova, idha pana tathā akatattā ‘‘adhammenā’’ti vuttaṁ. Yasmā pana chandapārisuddhi saṅghe eva āgacchati, na gaṇe na puggale, tasmā ‘‘vagga’’nti vuttaṁ. Sace pana dve saṅghā ekasīmāyaṁ aññamaññaṁ chandaṁ āharitvā ekasmiṁ khaṇe visuṁ saṅghakammaṁ karonti, ettha kathanti? Keci pana ‘‘taṁ vaṭṭatī’’ti vadanti, taṁ na gahetabbaṁ vaggakammattā. Vaggakammaṁ karontānañhi chandapārisuddhi aññattha na gacchati tathā vacanābhāvā, visuṁ visuṁ kammakaraṇatthameva sīmāya anuññātattā cāti gahetabbaṁ. Vihārasīmāya pana saṅghe vijjamānepi kenaci paccayena khaṇḍasīmāya tīsu, dvīsu vā pārisuddhiuposathaṁ karontesu kammaṁ dhammena samaggameva bhinnasīmaṭṭhattāti daṭṭhabbaṁ.",
  "tika-vin08t25:62": "‘‘Anujānāmi, bhikkhave, tadahuposathe pārisuddhiṁ dentena chandampi dātuṁ, santi saṅghassa karaṇīya’’nti (mahāva. 165) vuttattā bhagavato āṇaṁ karontena ‘‘chandaṁ dammī’’ti vuttaṁ. ‘‘Chandahārako ce, bhikkhave, dinne chande tattheva pakkamati, aññassa dātabbo chando’’tiādivacanato (mahāva. 165) puna attano chandadānaparissamavinodanatthaṁ ‘‘chandaṁ me harā’’ti vuttaṁ. ‘‘Chandahārako ce, bhikkhave, dinne chande saṅghappatto sañcicca nāroceti, āhaṭo hoti chando, chandahārakassa āpatti dukkaṭassā’’ti vuttattā dukkaṭato taṁ mocetuṁ ‘‘chandaṁ me ārocehī’’ti vuttaṁ. Kāyena vā vācāya vā ubhayena vā viññāpetabboti manasāva acintetvā kāyappayogaṁ karontena yena kenaci aṅgapaccaṅgena vā, vācaṁ pana nicchāretuṁ sakkontena tatheva vācāya vā, ubhayathāpi sakkontena kāyavācāhi vā viññāpetabbo, jānāpetabboti attho. ‘‘Ayamattho’’tivacanato pana yāya kāyacipi bhāsāya viññāpetuṁ vaṭṭati.",
  "tika-vin08t25:63": "Pārisuddhidānepi chandadāne vuttasadisova vinicchayo, taṁ pana dentena paṭhamaṁ santī āpatti desetabbā. Na hi sāpattiko samāno ‘‘pārisuddhiṁ dammi, pārisuddhiṁ me hara, pārisuddhiṁ me ārocehī’’ti vattumarahati. ‘‘Santi saṅghassa karaṇīyānī’’ti vattabbe vacanavipallāsena ‘‘santi saṅghassa karaṇīya’’nti vuttaṁ. Tesañca attano ca chandapārisuddhiṁ detīti ettha chando ca pārisuddhi ca chandapārisuddhi ca chandapārisuddhi, taṁ detīti sarūpekasesena attho daṭṭhabbo. Itarāti aññesaṁ chandapārisuddhi. Biḷālasaṅkhalikā chandapārisuddhīti ettha biḷālasaṅkhalikā nāma biḷālabandhanaṁ. Tattha hi saṅkhalikāya paṭhamavalayaṁ dutiyavalayaṁyeva pāpuṇāti, na tatiyaṁ, evamayampi chandapārisuddhi dāyakena yassa dinnā, tato aññattha na gacchati, tasmā sā biḷālasaṅkhalikasadisattā ‘‘biḷālasaṅkhalikā’’ti vuttā. Biḷālasaṅkhalikāggahaṇañcettha yāsaṁ kāsañci saṅkhalikānaṁ upalakkhaṇamattanti daṭṭhabbaṁ.",
  "tika-vin08t25:64": "173. Pavāraṇādānepi eseva nayo. Ayaṁ pana viseso – tattha ‘‘chandaṁ me ārocehī’’ti, idha pana ‘‘mamatthāya pavārehī’’ti. Tattha chandahārake saṅghassa hatthaṁ upagatamatteyeva āgatā hoti. Idha pana evaṁ dinnāya pavāraṇāya pavāraṇāhārakena saṅghaṁ upasaṅkamitvā evaṁ pavāretabbaṁ ‘‘tisso, bhante, bhikkhu…pe… paṭikarissāmī’’ti. Vimativinodaniyaṁ ‘‘evametaṁ dhārayāmi, sutā kho panāyasmantehīti ettha ‘evametaṁ dhārayāmī’ti vatvā uddiṭṭhaṁ kho āyasmanto nidānaṁ, sutā kho panāyasmantehi cattāro pārājikā dhammā’’tiādinā vattabbaṁ. Mātikāṭṭhakathāyañhi evameva vuttaṁ. Sutenāti sutapadena.",
  "tika-vin08t25:65": "174. Nidānuddese aniṭṭhite pātimokkhaṁ niddiṭṭhaṁ nāma na hotīti āha ‘‘dutiyādīsu uddesesū’’tiādi.",
  "tika-vin08t25:66": "175.Tīhipi vidhīhīti osāraṇakathanasarabhaññehi. Ettha ca atthaṁ bhaṇitukāmatāya vā bhaṇāpetukāmatāya vā suttassa otāraṇaṁ osāraṇaṁ nāma. Tasseva atthappakāsanā kathanaṁ nāma. Kevalaṁ pāṭhasseva sarena bhaṇanaṁ sarabhaññaṁ nāma. Sajjhāyaṁ adhiṭṭhahitvāti ‘‘sajjhāyaṁ karomī’’ti cittaṁ uppādetvā. Osāretvā pana kathentenāti sayameva pāṭhaṁ vatvā pacchā atthaṁ kathentena. Navavidhanti saṅghagaṇapuggalesu tayo, suttuddesapārisuddhiadhiṭṭhānavasena tayo, cātuddasīpannarasīsāmaggivasena tayoti navavidhaṁ. Catubbidhanti adhammenavaggādi catubbidhaṁ. Duvidhanti bhikkhubhikkhunīnaṁ pātimokkhavasena duvidhaṁ pātimokkhaṁ. Navavidhanti bhikkhūnaṁ pañca, bhikkhunīnaṁ cattāroti navavidhaṁ pātimokkhuddesaṁ. Katimīti katisaddāpekkhaṁ itthiliṅgaṁ daṭṭhabbaṁ.",
  "tika-vin08t25:67": "Utuvasseyevāti hemantagimhesuyeva. Viññāpetīti ettha manasā cintetvā kāyavikārakaraṇameva viññāpananti daṭṭhabbaṁ. Pāḷiyaṁ aññassa dātabbā pārisuddhīti pārisuddhidāyakena puna aññassa bhikkhuno santike dātabbā. ‘‘Bhūtaṁ eva sāmaṇerabhāvaṁ ārocetī’’ti vuttattā ūnavīsativassakāle upasampannassa, antimavatthuajjhāpannasikkhāpaccakkhātakādīnaṁ vā yāva bhikkhupaṭiññā vaṭṭati, tāva tehi āhaṭāpi chandapārisuddhi āgacchati. Yadā pana te attano sāmaṇerādibhāvaṁ paṭijānanti, tato paṭṭhāya nāgacchatīti dassitanti daṭṭhabbaṁ. Pāḷiyampi (mahāva. 164) hi ‘‘dinnāya pārisuddhiyā saṅghappatto vibbhamati…pe… paṇḍako paṭijānāti, tiracchānagato paṭijānāti, ubhatobyañjanako paṭijānāti, āhaṭā hoti pārisuddhī’’ti vuttattā paṇḍakādīnaṁ bhikkhupaṭiññāya vattamānakālesu pana chandapārisuddhiyāva āgamanaṁ siddhameva. Tenāha ‘‘esa nayo sabbatthā’’ti. Ummattakakhittacittavedanāṭṭānaṁ pana pakatattā antarāmagge ummattakādibhāve paṭiññātepi tesaṁ saṅghappattamatteneva chandādi āgacchatīti dasseti.",
  "tika-vin08t25:68": "Bhikkhūnaṁhatthapāsanti iminā gaṇapuggalesu chandapārisuddhiyā anāgamanaṁ dasseti. ‘‘Saṅghappatto’’ti hi pāḷiyaṁ (mahāva. 165) vuttaṁ. Saṅghasannipātato paṭhamaṁ kātabbaṁ pubbakaraṇaṁ saṅghasannipāte kātabbaṁ pubbakiccanti daṭṭhabbaṁ. Pāḷiyaṁ ‘‘no ce adhiṭṭhaheyya, āpatti dukkaṭassā’’ti ettha asañcicca assatiyā anāpatti. Yathā cettha, evaṁ uparipi, yattha pana acittakāpatti atthi, tattha vakkhāma. Paññattaṁ hotīti iminā na sāpattikena uposatho kātabboti visuṁ paṭikkhepābhāvepi yathāvuttasuttasāmatthiyato paññattamevāti dasseti. Iminā eva nayena ‘‘aṭṭhānametaṁ, bhikkhave, anavakāso, yaṁ tathāgato aparisuddhāya parisāya uposathaṁ kareyya, pātimokkhaṁ uddiseyyā’’tiādisuttanayatova (a. ni. 8.20; udā. 45; cūḷava. 386) alajjīhi saddhiṁ uposathakaraṇampi paṭikkhittameva alajjīniggahatthattā sabbasikkhāpadānanti daṭṭhabbaṁ. Pārisuddhidānapaññāpanenāti iminā sāpattikena pārisuddhipi na dātabbāti dīpitaṁ hoti.",
  "tika-vin08t25:69": "176.Ubhopi dukkaṭanti ettha sabhāgāpattibhāvaṁ ajānitvā kevalaṁ āpattināmeneva desentassa paṭiggaṇhantassa ca acittakameva dukkaṭaṁ hotīti vadanti. Yathā saṅgho sabhāgāpattiṁ āpannoti ñattiṁ ṭhapetvā uposathaṁ kātuṁ labhati, evaṁ tayopi ‘‘suṇantu me, āyasmantā, ime bhikkhū sabhāgaṁ āpattiṁ āpannā’’tiādinā vuttanayānusāreneva gaṇañattiṁ ṭhapetvā dvīhi aññamaññaṁ ārocetvā uposathaṁ kātuṁ vaṭṭati. Ekena pana sāpattikena dūraṁ gantvāpi paṭikātumeva vaṭṭati, asampāpuṇantena ‘‘bhikkhū labhitvā paṭikarissāmī’’ti uposatho kātabbo, paṭikaritvā ca puna uposatho kātabbo . Kenaci karaṇīyena gantvāti sīmāparicchedato bahibhūtaṁ gāmaṁ vā araññaṁ vā gantvāti attho. Eteneva uposathañattiyā ṭhapanakāle samaggā eva te ñattiṁ ṭhapesunti siddhaṁ. Teneva pāḷiyaṁ (mahāva. 172) ‘‘uddiṭṭhaṁ suuddiṭṭha’’nti sabbapannarasakesupi vuttaṁ.",
  "tika-vin08t25:70": "Sace pana vuḍḍhataro hotīti pavāraṇadāyako bhikkhu vuḍḍhataro hoti. Evañhi tena tassatthāya pavāritaṁ hotīti ettha evaṁ tena appavāritepi tassa saṅghappattamattena saṅghassa pavāraṇākammaṁ samaggakammameva hotīti daṭṭhabbaṁ. Tena ca bhikkhunāti pavāraṇadāyakena bhikkhunā. Bahūpi samānavassikā ekato pavāretuṁ labhantīti ekasmiṁ saṁvacchare laddhupasampadatāya samānupasampadavassā sabbe ekato pavāretuṁ labhantīti attho.",
  "tika-vin08t25:71": "Ettha pana paṇḍitehi cintetabbaṁ vicāretabbaṁ kāraṇaṁ atthi, kiṁ pana tanti? Idāni pātimokkhuddesakāle –",
  "tika-vin08t25:72": "‘‘Sammajjanī padīpo ca, udakaṁ āsanena ca;",
  "tika-vin08t25:73": "Uposathassa etāni, pubbakaraṇanti vuccati.",
  "tika-vin08t25:74": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin08t25:75": "Uposathassa etāni, pubbakiccanti vuccati.",
  "tika-vin08t25:76": "‘‘Uposatho yāvatikā ca bhikkhū kammappattā;",
  "tika-vin08t25:77": "Sabhāgāpattiyo ca na vijjanti;",
  "tika-vin08t25:78": "Vajjanīyā ca puggalā tasmiṁ na honti;",
  "tika-vin08t25:79": "Pattakallanti vuccatī’’ti. (mahāva. aṭṭha. 168) –",
  "tika-vin08t25:80": "Imā gāthāyo dhammajjhesakena pāṭhaṁyeva bhaṇāpetvā pātimokkhuddesako atthaṁ katheti. Tato pubbakaraṇapubbakiccāni sammā niṭṭhāpetvā ‘‘desitāpattikassa samaggassa bhikkhusaṅghassa anumatiyā pātimokkhaṁ uddisituṁ ārādhanaṁ karomā’’ti imaṁ vākyaṁ pāṭhameva ajjhesakena bhaṇāpetvā atthaṁ avatvāva ‘‘sādhū’’ti vatvā pātimokkhaṁ uddisati. Pavāraṇāyapi eseva nayo. ‘‘Pavāraṇāya etānī’’ti ca ‘‘pavāraṇaṁ kātu’’nti ca imāni padāniyeva visiṭṭhāni.",
  "tika-vin08t25:81": "Kiṁ imāni dhammajjhesakassa vacanāni, udāhu pātimokkhuddesakassāti? Kiñcettha – yadi dhammajjhesakassa vacanāni, evaṁ sati gāthāttayaṁ vatvā tāsaṁ atthampi so eva kathetvā etāni pubbakaraṇāni ca etāni pubbakiccāni ca saṅghena katāni, idañca saṅghassa pattakallaṁ samānītaṁ, tasmā ‘‘uddisatu, bhante, pātimokkha’’nti teneva vattabbaṁ siyā. Atha pātimokkhuddesakassa vacanāni, evañca sati ‘‘saṅgho, bhante, theraṁ pātimokkhuddesaṁ ajjhesati, uddisatu, bhante, thero pātimokkha’’nti dhammajjhesakena yāvatatiyaṁ ajjhosāpetvā ‘‘sammajjanī…pe… vuccatī’’ti gāthaṁ vatvā iti ‘‘aṭṭhakathācariyehi vuttāni etāni pubbakaraṇāni katānī’’ti pucchitvā dhammajjhesakena ‘‘āma, bhante’’ti vutte ‘‘chandapārisuddhi …pe… vuccatī’’ti gāthaṁ vatvā iti ‘‘aṭṭhakathācariyehi vuttāni etāni pubbakiccāni katānī’’ti pucchitvā ‘‘āma, bhante’’ti vutte ‘‘uposatho…pe… vuccatī’’ti gāthaṁ vatvā iti ‘‘aṭṭhakathācariyehi vuttaṁ idaṁ pattakallaṁ samānīta’’nti pucchitvā ‘‘āma bhante’’ti vutte ‘‘pubbakaraṇapubbakiccāni sammā niṭṭhāpetvā pattakalle samānīte samaggassa bhikkhusaṅghassa anumatiyā pātimokkhaṁ uddisituṁ ārādhanaṁ mayaṁ karomā’’ti pātimokkhuddesakena vattabbaṁ siyā, evaṁ sati ajjhesakaajjhesitabbānaṁ vacanaṁ asaṅkarato jānitabbaṁ bhaveyyāti.",
  "tika-vin08t25:82": "Ettha ca gāthāttayassa aṭṭhakathācariyehi vuttabhāvo aṭṭhakathāyameva āgato. Pacchimavākyaṁ pana neva pāḷiyaṁ, na aṭṭhakathāyaṁ, na ṭīkādīsu dissati. Khuddasikkhāpakaraṇepi –",
  "tika-vin08t25:83": "‘‘Pubbakicce ca karaṇe;",
  "tika-vin08t25:84": "Pattakalle samānite;",
  "tika-vin08t25:85": "Suttaṁ uddisati saṅgho;",
  "tika-vin08t25:86": "Pañcadhā so vibhāvito’’ti ca.",
  "tika-vin08t25:87": "‘‘Pubbakicce ca karaṇe;",
  "tika-vin08t25:88": "Pattakalle samānite;",
  "tika-vin08t25:89": "Ñattiṁ vatvāna saṅghena;",
  "tika-vin08t25:90": "Kattabbevaṁ pavāraṇā’’ti ca. –",
  "tika-vin08t25:91": "Vuttaṁ, na vuttaṁ tathā. Mūlasikkhāpakaraṇeyeva tathā vuttaṁ, tasmā ācariyānaṁ attanomati bhaveyya.",
  "tika-vin08t25:92": "Tattha ‘‘pubbakaraṇapubbakiccāni sammā niṭṭhāpetvā’’ti iminā purimagāthādvayassa atthameva kathetvā tatiyagāthāya attho na kathito. ‘‘Desitāpattikassā’’ti iminā ca āpattiyā desitabhāvoyeva kathito, na sabbaṁ pattakallaṁ. Āpattiyā desitabhāve ca sabhāgāpattiyā desitabhāvoyeva pattakallasmiṁ antogadho, na itaro. Vuttañhi kaṅkhāvitaraṇiyaṁ (kaṅkhā. aṭṭha. nidānavaṇṇanā) ‘‘etāsu hi sabhāgāpattīsu avijjamānāsu, visabhāgāpattīsu vijjamānāsupi pattakallaṁ hotiyevā’’ti. ‘‘Pubbakaraṇapubbakiccāni sammā niṭṭhāpetvā desitāpattikassa samaggassa bhikkhusaṅghassa anumatiyā pātimokkhaṁ uddisituṁ ārādhanaṁ karomā’’ti ettakeyeva vutte avasesāni tīṇi pattakallaṅgāni. Seyyathidaṁ – uposatho, yāvatikā ca bhikkhū kammappattā, vajjanīyā ca puggalā tasmiṁ na hontīti (mahāva. aṭṭha. 168). Tesu asantesupi uposatho kātabboti āpajjati, na pana kātabbo. Tena vuttaṁ ‘‘na, bhikkhave, anuposathe uposatho kātabbo, yo kareyya, āpatti dukkaṭassā’’ti (mahāva. 183) ca, ‘‘anujānāmi, bhikkhave, catunnaṁ pātimokkhaṁ uddisitu’’nti (mahāva. 168) ca, ‘‘na, bhikkhave, sagahaṭṭhāya parisāya pātimokkhaṁ uddisitabba’’ntiādi (mahāva. 154) ca, tasmā uposathadivasesu saṅghe sannipatite sace pubbeva sammato dhammajjhesako atthi, iccetaṁ kusalaṁ. No ce, ekaṁ byattaṁ paṭibalaṁ bhikkhuṁ saṅghena sammannāpetvā tena dhammajjhesakena pātimokkhuddesakaṁ upasaṅkamitvā ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā evamassa vacanīyo – saṅgho, bhante, theraṁ pātimokkhuddesaṁ ajjhesati, uddisatu thero pātimokkhaṁ. Dutiyampi, bhante, saṅgho…pe… tatiyampi, bhante, saṅgho…pe… uddisatu thero pātimokkhanti tikkhattuṁ yācāpetvā tato pātimokkhuddesakena –",
  "tika-vin08t25:93": "‘‘Sammajjanī padīpo ca, udakaṁ āsanena ca;",
  "tika-vin08t25:94": "Uposathassa etāni, pubbakaraṇanti vuccatīti. (mahāva. aṭṭha. 168; kaṅkhā. aṭṭha. nidānavaṇṇanā) –",
  "tika-vin08t25:95": "Aṭṭhakathācariyehi vuttāni cattāri pubbakaraṇāni, kiṁ tāni katānī’’ti pucchite dhammajjhesakena ‘‘āma, bhante’’ti vutte puna pātimokkhuddesakena –",
  "tika-vin08t25:96": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-vin08t25:97": "Uposathassa etāni, pubbakiccanti vuccatīti. (mahāva. aṭṭha. 168; kaṅkhā. aṭṭha. nidānavaṇṇanā) –",
  "tika-vin08t25:98": "Aṭṭhakathācariyehi vuttāni pañca pubbakiccāni, kiṁ tāni katānī’’ti pucchite dhammajjhesakena ‘‘āma bhante’’ti vutte puna pātimokkhuddesakena –",
  "tika-vin08t25:99": "‘‘Uposatho yāvatikā ca bhikkhū kammappattā;",
  "tika-vin08t25:100": "Sabhāgāpattiyo ca na vijjanti;",
  "tika-vin08t25:101": "Vajjanīyā ca puggalā tasmiṁ na honti;",
  "tika-vin08t25:102": "Pattakallanti vuccatīti. (mahāva. aṭṭha. 168; kaṅkhā aṭṭha. nidānavaṇṇanā) –",
  "tika-vin08t25:103": "Aṭṭhakathācariyehi vuttāni cattāri pattakallaṅgāni, kiṁ tāni samānītānī’’ti pucchite dhammajjhesakena ‘‘āma, bhante’’ti vutte puna pātimokkhuddesako ‘‘pubbakaraṇapubbakiccāni sammā niṭṭhāpetvā pattakallaṅge samānīte saṅghassa anumatiyā pātimokkhaṁ uddisissāmā’’ti vatvā ‘‘sādhu sādhū’’ti bhikkhusaṅghena sampaṭicchite ‘‘suṇātu me, bhante, saṅgho’’tiādinā pātimokkhuddesako pātimokkhaṁ uddisatīti ayamamhākaṁ khanti.",
  "tika-vin08t25:104": "Ettha ca ‘‘dhammajjhesakena…pe… evamassa vacanīyo’’ti vuttaṁ, so dhammajjhesakena vacanīyabhāvo kathaṁ veditabboti? ‘‘Na, bhikkhave, saṅghamajjhe anajjhiṭṭhena pātimokkhaṁ uddisitabbaṁ, yo uddiseyya, āpatti dukkaṭassā’’ti (mahāva. 154) vacanatoti. ‘‘Saṅghena sammannāpetvā’’ti vuttaṁ, taṁ kathanti? ‘‘Ajjhesanā cettha saṅghena sammatadhammajjhesakāyattā vā saṅghattherāyattā vā’’ti aṭṭhakathāyaṁ vuttattā. ‘‘Saṅgho, bhante, theraṁ pātimokkhuddesaṁ ajjhesati, uddisatu, bhante, thero pātimokkha’’nti ayaṁ ajjhesanākāro kuto labbhatīti? Pāḷito. Pāḷiyañhi (mahāva. 155) ‘‘te theraṁ ajjhesanti, uddisatu, bhante, thero pātimokkha’’nti āgato.",
  "tika-vin08t25:105": "Sace pana dhammajjhesako vuḍḍhataro, pātimokkhuddesako navako, ‘‘saṅgho, āvuso, āyasmantaṁ pātimokkhuddesaṁ ajjhesati, uddisatu āyasmā pātimokkha’’nti vattabbaṁ. Taṁ kuto labbhati? Pāḷitoyeva. Pāḷiyañhi (mahāva. 155) ‘‘eteneva upāyena yāva saṅghanavakaṁ ajjhesanti uddisatu āyasmā pātimokkha’’nti āgato. Tato ‘‘pātimokkhuddesakena sammajjanī…pe… pucchite dhammajjhesakena ‘āma, bhante’ti vutte’’ti idaṁ kuto labbhatīti? Pāḷito aṭṭhakathāto ca. Nidānapāḷiyampi hi ‘‘kiṁ saṅghassa pubbakicca’’nti āgataṁ, aṭṭhakathāyampi (kaṅkhā. aṭṭha. nidānavaṇṇanā) ‘‘kiṁ saṅghassa pubbakiccanti saṅgho uposathaṁ kareyyāti…pe… evaṁ dvīhi nāmehi navavidhaṁ pubbakiccaṁ dassitaṁ, kiṁ taṁ katanti pucchatī’’ti āgatanti.",
  "tika-vin08t25:106": "Nanu cetaṁ antonidāneyeva āgataṁ, atha kasmā pātimokkhuddesakena pubbabhāge vattabbanti? Saccaṁ, tathāpi tadanulomato jānitabbato vattabbaṁ. Aṭṭhakathāyañhi imā gāthāyo sammajjanādīnaṁ pubbakaraṇādibhāvañāpakabhāveneva vuttā, na pātimokkhārambhakāle bhaṇitabbabhāvena. Atha ca pana idāni bhaṇanti, evaṁ sante kimatthaṁ bhaṇantīti cintāyaṁ antonidāne ‘‘kiṁ saṅghassa pubbakicca’’nti vuttapucchānulomena pubbakaraṇādīnaṁ niṭṭhabhāvapucchanatthaṁ bhaṇantīti jānitabbaṁ. Vuttañhi ‘‘evaṁ vuttaṁ catubbidhaṁ pubbakaraṇaṁ katvāva uposatho kātabbo’’ti (vi. saṅga. aṭṭha. 177), tasmā pāḷiaṭṭhakathānulomato iminā anukkamena kate sati dhammajjhesako paññāyati, tassa ajjhesanākāro paññāyati, pātimokkhuddesako paññāyati, tassa pubbakaraṇādīnaṁ niṭṭhabhāvapucchanaṁ paññāyati, dhammajjhesakassa vissajjanaṁ paññāyati, tāni niṭṭhāpetvā pātimokkhuddesakassa pātimokkhaṁ uddisituṁ paṭiññā paññāyati, evaṁ imesaṁ gāthāvākyānaṁ vacane payojanaṁ paññāyatīti katvā paṇḍitehi vinayaññūhi cirapaṭicchanno ayaṁ kathāmaggo paṭipajjitabboti. Pavāraṇāyapi eseva nayo.",
  "tika-vin08t25:107": "Pāḷiyaṭṭhakathādīnañhi , anurūpaṁ imaṁ nayaṁ;",
  "tika-vin08t25:108": "Punappunaṁ cintayantu, paṇḍitā vinayaññuno.",
  "tika-vin08t25:109": "Punappunaṁ cintayitvā, yuttaṁ ce dhārayantu taṁ;",
  "tika-vin08t25:110": "No ce yuttaṁ chaḍḍayantu, sammāsambuddhasāvakāti.",
  "tika-vin08t25:111": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t25:112": "Uposathapavāraṇāvinicchayakathālaṅkāro nāma",
  "tika-vin08t25:113": "Pañcavīsatimo paricchedo."
}