{
  "tika-vin11t33:0": "Kammavipattikathāvaṇṇanā",
  "tika-vin11t33:1": "3014. Kammānaṁ vipattiyā dassitāya sampattipi byatirekato viññāyatīti kammavipattiṁ tāva dassetumāha ‘‘vatthuto’’tiādi. Vasati ettha kammasaṅkhātaṁ phalaṁ tadāyattavuttitāyāti vatthu, kammassa padhānakāraṇaṁ, tato vatthuto ca. Anussāvanasīmatoti anussāvanato, sīmato ca. Pañcevāti evakārena kammadosānaṁ etaṁparamataṁ dasseti.",
  "tika-vin11t33:2": "3015. Yathānikkhittakammadosamātikānukkame kammavipattiṁ vibhajitvā dassetumāha ‘‘sammukhā’’tiādi. Saṅghadhammavinayapuggalasammukhāsaṅkhātaṁ catubbidhaṁ sammukhāvinayaṁ upanetvā kātabbaṁ kammaṁ sammukhākaraṇīyaṁ nāma.",
  "tika-vin11t33:3": "Tattha yāvatikā bhikkhū kammapattā, te āgatā honti, chandārahānaṁ chando āhaṭo hoti, sammukhībhūtā na paṭikkosanti, ayaṁ saṅghasammukhatā. Yena dhammena yena vinayena yena satthusāsanena saṅgho taṁ kammaṁ karoti, ayaṁ dhammasammukhatā, vinayasammukhatā. Tattha dhammoti bhūtaṁ vatthu. Vinayoti codanā ceva sāraṇā ca. Satthusāsanaṁ nāma ñattisampadā ceva anussāvanasampadā ca. Yassa saṅgho taṁ kammaṁ karoti, tassa sammukhabhāvo puggalasammukhatā. Evaṁ catubbidhena sammukhāvinayena yaṁ saṅghakammaṁ ‘‘karaṇīya’’nti vuttaṁ, taṁ asammukhā karoti catubbidhalakkhaṇato ekampi parihāpetvā karoti, taṁ kammaṁ vatthuvipannaṁ sammukhāvinayasaṅkhātena vatthunā vekallaṁ ‘‘adhammakamma’’nti pavuccatīti yojanā.",
  "tika-vin11t33:4": "3016-8. Evaṁ sammukhākaraṇīye vatthuto kammavipattiṁ dassetvā asammukhākaraṇīyaṁ vibhajitvā dassetumāha ‘‘asammukhā’’tiādi.",
  "tika-vin11t33:5": "Devadattassa kataṁ pakāsanīyakammañca. Sekkhasammuti ummattakasammutīti yojanā. Avandiyakammaṁ puggalasīsena ‘‘avandiyo’’ti vuttaṁ. Aḍḍhakāsiyā gaṇikāya anuññātā dūtena upasampadā dūtūpasampadā. Iti imāni aṭṭha kammāni ṭhapetvāna sesāni pana sabbaso sabbāni kammāni ‘‘sammukhākaraṇīyānī’’ti sobhanagamanādīhi sugato satthā abrvi kathesīti yojanā.",
  "tika-vin11t33:6": "3019-20. Evaṁ vatthuto kammavipattiṁ dassetvā ñattito dassetumāha ‘‘ñattito’’tiādi. Vipajjananayāti vinayavipajjanakkamā. Vatthuṁ na parāmasatīti yassa upasampadādikammaṁ karoti, taṁ na parāmasati tassa nāmaṁ na gaṇhāti. ‘‘Suṇātu me, bhante saṅgho, ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante saṅgho, āyasmato buddharakkhitassa upasampadāpekkho’’ti vadati. Evaṁ vatthuṁ na parāmasati.",
  "tika-vin11t33:7": "Saṅghaṁ na parāmasatīti saṅghassa nāmaṁ na parāmasati tassa nāmaṁ na gaṇhāti. ‘‘Suṇātu me, bhante saṅgho, ayaṁ dhammarakkhito’’ti vattabbe ‘‘suṇātu me, bhante, ayaṁ dhammarakkhito’’ti vadati. Evaṁ saṅghaṁ na parāmasati.",
  "tika-vin11t33:8": "Puggalaṁna parāmasatīti yo upasampadāpekkhassa upajjhāyo, taṁ na parāmasati tassa nāmaṁ na gaṇhāti. ‘‘Suṇātu me, bhante saṅgho, ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante saṅgho, ayaṁ dhammarakkhito upasampadāpekkho’’ti vadati. Evaṁ puggalaṁ na parāmasati.",
  "tika-vin11t33:9": "Ñattiṁ na parāmasatīti sabbena sabbaṁ ñattiṁ na parāmasati, ñattidutiyakamme ñattiṁ aṭṭhapetvā dvikkhattuṁ kammavācāya eva anussāvanakammaṁ karoti, ñatticatutthakammepi ñattiṁ aṭṭhapetvā catukkhattuṁ kammavācāya eva anussāvanakammaṁ karoti. Evaṁ ñattiṁ na parāmasati.",
  "tika-vin11t33:10": "Pacchā vā ñattiṁ ṭhapetīti paṭhamaṁ kammavācāya anussāvanakammaṁ katvā ‘‘esā ñattī’’ti vatvā ‘‘khamati saṅghassa, tasmā tuṇhī, evametaṁ dhārayāmī’’ti vadati. Evaṁ pacchā ñattiṁ ṭhapeti. Pañcahetehīti etehi pañcahi kāraṇehi.",
  "tika-vin11t33:11": "3021-2. Evaṁ ñattito kammavipattiṁ dassetvā idāni anussāvanato dassetumāha ‘‘anussāvanato’’tiādi. Anussāvanato kammadosā pañca pakāsitāti yojanā. ‘‘Na parāmasati vatthuṁ vā’’tiādīsu vatthuādīni vuttanayeneva veditabbāni. Evaṁ pana nesaṁ aparāmasanaṁ hoti (pari. aṭṭha. 485) – ‘‘suṇātu me, bhante saṅgho’’ti paṭhamānussāvane vā ‘‘dutiyampi etamatthaṁ vadāmi… tatiyampi etamatthaṁ vadāmi, ‘‘suṇātu me bhante saṅgho’’ti dutiyatatiyānussāvanesu vā ‘‘ayaṁ dhammarakkhito āyasmato buddharakkhitassa upasampadāpekkho’’ti vattabbe ‘‘suṇātu me, bhante saṅgho, āyasmato buddharakkhitassā’’ti vadanto vatthuṁ na parāmasati nāma.",
  "tika-vin11t33:12": "‘‘Suṇātu me, bhante saṅgho, ayaṁ dhammarakkhito’’ti vattabbe ‘‘suṇātu me, bhante, ayaṁ dhammarakkhito’’ti vadanto saṅghaṁ na parāmasati nāma.",
  "tika-vin11t33:13": "‘‘Suṇātu me, bhante saṅgho, ayaṁ dhammarakkhito āyasmato buddharakkhitassā’’ti vattabbe ‘‘suṇātu me, bhante saṅgho, ayaṁ dhammarakkhito upasampadāpekkho’’ti vadanto puggalaṁ na parāmasati nāma.",
  "tika-vin11t33:14": "Sāvanaṁ hāpetīti sabbena sabbaṁ kammavācāya anussāvanaṁ na karoti, ñattidutiyakamme dvikkhattuṁ ñattimeva ṭhapeti, ñatticatutthakamme catukkhattuṁ ñattimeva ṭhapeti. Evaṁ anussāvanaṁ hāpeti. Yopi ñattidutiyakamme ekaṁ ñattiṁ ṭhapetvā ekaṁ kammavācaṁ anussāvento akkharaṁ vā chaḍḍeti, padaṁ vā duruttaṁ karoti, ayampi anussāvanaṁ hāpetiyeva. Ñatticatutthakamme pana ekaṁ ñattiṁ ṭhapetvā sakimeva vā dvikkhattuṁ vā kammavācāya anussāvanaṁ karontopi akkharaṁ vā padaṁ vā chaḍḍentopi duruttaṁ karontopi anussāvanaṁ hāpetiyevāti veditabbo.",
  "tika-vin11t33:15": "Duruttaṁ karotīti ettha pana ayaṁ vinicchayo (pari. aṭṭha. 485) – yo hi aññasmiṁ akkhare vattabbe aññaṁ vadati, ayaṁ duruttaṁ karoti nāma. Tasmā kammavācaṁ karontena bhikkhunā yvāyaṁ –",
  "tika-vin11t33:16": "‘‘Sithilaṁ dhanitañca dīgharassaṁ;",
  "tika-vin11t33:17": "Garukaṁ lahukañca niggahitaṁ;",
  "tika-vin11t33:18": "Sambandhaṁ vavatthitaṁ vimuttaṁ;",
  "tika-vin11t33:19": "Dasadhā byañjanabuddhiyā pabhedo’’ti. (pari. aṭṭha. 485) –",
  "tika-vin11t33:20": "Vutto , ayaṁ suṭṭhu upalakkhetabbo.",
  "tika-vin11t33:21": "Ettha hi sithilaṁ nāma pañcasu vaggesu paṭhamatatiyaṁ. Dhanitaṁ nāma tesveva dutiyacatutthaṁ. Dīghanti dīghena kālena vattabbaṁ ākārādi . Rassanti tato upaḍḍhakālena vattabbaṁ akārādi. Garukanti dīghameva, yaṁ vā ‘‘āyasmato buddharakkhitattherassa, yassa nakkhamatī’’ti evaṁ saṁyogaparaṁ katvā vuccati. Lahukanti rassameva, yaṁ vā ‘‘āyasmato buddharakkhitatherassa, yassa na khamatī’’ti evaṁ asaṁyogaparaṁ katvā vuccati. Niggahitanti yaṁ karaṇāni niggahetvā avissajjetvā avivaṭena mukhena anunāsikaṁ katvā vattabbaṁ. Sambandhanti yaṁ parapadena sambandhitvā ‘‘tuṇhassā’’ti vā ‘‘tuṇhissā’’ti vā vuccati. Vavatthitanti yaṁ parapadena asambandhaṁ katvā vicchinditvā ‘‘tuṇhī assā’’ti vā ‘‘tuṇha assā’’ti vā vuccati. Vimuttanti yaṁ karaṇāni aniggahetvā vissajjetvā vivaṭena mukhena anunāsikaṁ akatvā vuccati.",
  "tika-vin11t33:22": "Tattha ‘‘suṇātu me’’ti vattabbe ta-kārassa tha-kāraṁ katvā ‘‘suṇāthu me’’ti vacanaṁ sithilassa dhanitakaraṇaṁ nāma, tathā ‘‘pattakallaṁ, esā ñattī’’ti vattabbe ‘‘patthakallaṁ, esā ñatthī’’tiādivacanañca. ‘‘Bhante saṅgho’’ti vattabbe bhakāraghakārānaṁ bakāragakāre katvā ‘‘bante saṁgo’’ti vacanaṁ dhanitassa sithilakaraṇaṁ nāma. ‘‘Suṇātu me’’ti vivaṭena mukhena vattabbe pana ‘‘suṇaṁtu me’’ti vā ‘‘esā ñattī’’ti vattabbe ‘‘esaṁ ñattī’’ti vā avivaṭena mukhena anunāsikaṁ katvā vacanaṁ vimuttassa niggahitavacanaṁ nāma. ‘‘Pattakalla’’nti avivaṭena mukhena anunāsikaṁ katvā vattabbe ‘‘pattakallā’’ti vivaṭena mukhena anunāsikaṁ akatvā vacanaṁ niggahitassa vimuttavacanaṁ nāma. Iti sithile kattabbe dhanitaṁ, dhanite kattabbe sithilaṁ, vimutte kattabbe niggahitaṁ, niggahite kattabbe vimuttanti imāni cattāri byañjanāni antokammavācāya kammaṁ dūsenti. Evaṁ vadanto hi aññasmiṁ akkhare vattabbe aññaṁ vadati, duruttaṁ karotīti vuccati.",
  "tika-vin11t33:23": "Itaresu pana dīgharassādīsu chasu byañjanesu dīghaṭṭhāne dīghameva, rassaṭṭhāne ca rassamevāti evaṁ yathāṭhāne taṁ tadeva akkharaṁ bhāsantena anukkamāgataṁ paveṇiṁ avināsentena kammavācā kātabbā. Sace pana evaṁ akatvā dīghe vattabbe rassaṁ, rasse vā vattabbe dīghaṁ vadati , tathā garuke vattabbe lahukaṁ, lahuke vā vattabbe garukaṁ vadati, sambandhe vā pana vattabbe vavatthitaṁ, vavatthite vā vattabbe sambandhaṁ vadati, evaṁ vuttepi kammavācā na kuppati. Imāni hi cha byañjanāni kammaṁ na kopenti.",
  "tika-vin11t33:24": "Yaṁ pana suttantikattherā ‘‘da-kāro ta-kāramāpajjati, ta-kāro da-kāramāpajjati, ca-kāro ja-kāramāpajjati, ja-kāro ca-kāramāpajjati, ya-kāro ka-kāramāpajjati, ka-kāro ya-kāramāpajjati, tasmā da-kārādīsu vattabbesu ta-kārādivacanaṁ na virujjhatī’’ti vadanti, taṁ kammavācaṁ patvā na vaṭṭati. Tasmā vinayadharena neva da-kāro ta-kāro kātabbo…pe… na ka-kāro ya-kāro. Yathāpāḷiyā niruttiṁ sodhetvā dasavidhāya byañjananiruttiyā vuttadose pariharantena kammavācā kātabbā. Itarathā hi sāvanaṁ hāpeti nāma.",
  "tika-vin11t33:25": "Asamaye sāvetīti sāvanāya akāle anavakāse ñattiṁ aṭṭhapetvā paṭhamaṁyeva anussāvanakammaṁ katvā pacchā ñattiṁ ṭhapeti. Iti imehi pañcahākārehi anussāvanato kammāni vipajjanti. Tenāha – ‘‘evaṁ pana vipajjanti, anussāvanatopi cā’’ti.",
  "tika-vin11t33:26": "3023. Evaṁ anussāvanato kammavipattiṁ dassetvā sīmato kammavipatti uposathakkhandhakakathāya vuttanayā evāti tameva atidisanto āha ‘‘ekādasahi…pe… mayā’’ti. Kammadosoyeva kammadosatā. Tāva paṭhamaṁ.",
  "tika-vin11t33:27": "3024-7. Evaṁ sīmato kammavipattiṁ atidesato dassetvā idāni parisavasena dassetumāha ‘‘catuvaggenā’’tiādi. Kammapattāti ettha ‘‘cattāro pakatattā’’ti seso. Yathāha – ‘‘catuvaggakaraṇe kamme cattāro bhikkhū pakatattā kammapattā’’ti (pari. 497). Ettha ca pakatattā nāma anukkhittā anissāritā parisuddhasīlā cattāro bhikkhū. Kammapattā kammassa arahā anucchavikā sāmino. Na tehi vinā taṁ kammaṁ karīyati, na tesaṁ chando vā pārisuddhi vā eti. Anāgatāti parisāya hatthapāsaṁ anāgatā. Chandoti ettha ‘‘chandārahāna’’nti seso. Yathāha ‘‘avasesā pakatattā chandārahā’’ti. Iminā ayamattho dīpito hoti – ‘‘avasesā pana sacepi sahassamattā honti, sace samānasaṁvāsakā, sabbe chandārahāva honti, chandapārisuddhiṁ datvā āgacchantu vā mā vā, kammaṁ pana tiṭṭhatī’’ti. Sammukhāti sammukhībhūtā.",
  "tika-vin11t33:28": "Tivaṅgikoti kammapattānāgamanachandānāharaṇapaṭikkosanasaṅkhātaaṅgattayayutto. Doso kammavipattilakkhaṇo. Parisāya vasā siyāti parisavasena hoti.",
  "tika-vin11t33:29": "Paṭisedhentīti paṭikkosanti. Dutiye catuvaggike kamme duvaṅgiko doso parisāya vasā siyāti yojanā.",
  "tika-vin11t33:30": "Ettha etasmiṁ tatiye catuvaggike paṭikkosova atthi, na itare parisadosāti ekaṅgiko doso parisāya vasā siyāti yojanā. Duvaṅga yuttaparisādosassa dutiyaṁ desitattā duvaṅga yuttaparisādoso ‘‘dutiyo’’ti vutto. Tathā tatiyaṁ desitattā ekaṅgayutto tatiyo veditabbo. Imameva nayaṁ pañcavaggādisaṅghattayassa atidisanto āha ‘‘evaṁ…pe… tividhesupī’’ti. Ādi-saddena dasavaggavīsativaggasaṅghānaṁ gahaṇaṁ.",
  "tika-vin11t33:31": "3028. Evaṁ catūsu saṅghesu catunnaṁ tikānaṁ vasena parisato kammavipattiyā dvādasavidhataṁ dassetumāha ‘‘catutthikā’’ti. Anuvādena ‘‘dasa dve siyu’’nti vidhīyati. Parisāvasā catutthikā dosā dasa dve dvādasa siyunti yojanā. Etthāti etesu ‘‘vatthuto’’tiādinā vuttesu pañcasu kammadosesu, niddhāraṇe bhummaṁ. ‘‘Parisāvasā’’ti idaṁ niddhāretabbaṁ. Kammānīti apalokanādīni cattāri. Ettha ca catuvaggādikaraṇīyesu kammesu pakatattena kammavācaṁ sāvetvā katameva kammaṁ kammapattena kataṁ hoti. Kammapatte pakatatte ṭhapetvā apakatattena kenaci, kevaleneva kammavācaṁ sāvetvā kataṁ apakatattakammapattalakkhaṇābhāvā, kammapattena ca kammavācāya assāvitattā anussāvanadosena vipannaṁ hotīti veditabbaṁ. Teneva porāṇakavinayadharattherā kammavipattisaṅkāparihāratthaṁ dvīhi tīhi ekato kammavācaṁ sāvayanti. Ayamettha saṅkhepo, vitthāro pana parivārāvasāne pāḷiyā (pari. 482 ādayo) vā aṭṭhakathāya (pari. aṭṭha. 482 ādayo) ca gahetabbo.",
  "tika-vin11t33:32": "Kammavipattikathāvaṇṇanā."
}