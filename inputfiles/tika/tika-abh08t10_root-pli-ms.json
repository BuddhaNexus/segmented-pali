{
  "tika-abh08t10:0": "11. Ekādasamo paricchedo",
  "tika-abh08t10:1": "Nibbānaniddesavaṇṇanā",
  "tika-abh08t10:2": "769.Bhavābhavaṁvinanatoti khuddakaṁ, mahantaṁ bhavaṁ sibbanato. Sabbūpadhipaṭinissaggoti sabbehi saṅkhārūpadhikilesūpadhikhandhūpadhīhi paṭinissajjanaṁ. Accutirasaṁ acutisampattikaṁ. Nibbānaṁ puṭṭhenāti sugatena nibbānaṁ puṭṭhena sāriputtattherena. Ubhinnaṁ suttānanti dhammasenāpativuttānaṁ dvinnaṁ suttānanti attho. Khayassa upanissayattāti khayassa balavakāraṇattā. Puthūnaṁ dhammānaṁ appamattakkhaṇe rāgādikkhayamattaṁ nibbānaṁ bhaveyya. Sabbe bālaputhujjanā samadhigatanibbānā sacchikatanirodhā bhaveyyuṁ. Kiñca bhiyyo kiṁ uttari kāraṇañca atthīti attho. Rāgādīnaṁ saṅkhatattā tesaṁ saṅkhatānaṁ nibbānaṁ saṅkhatalakkhaṇaṁ bhaveyya. Kiṁ panetthāti etesu khaṇesu kiṁ pana khaṇe tvaṁ vadesi. Khīṇesvevāti bhavādīsu khīṇesu eva. Niruttaroti nipphannahāro.",
  "tika-abh08t10:3": "771.Assaddhoti bāhirasaddhāya virahito. Vantāsoti vantā vamitā āsā taṇhā yenāti vantāso.",
  "tika-abh08t10:4": "Nissaraṇiyāti nissaraṇe niyuttā. Yadidaṁ nekkhammaṁ yaṁ idaṁ kāmānaṁ etaṁ nissaraṇaṁ nirodho, tassa kiñcibhūtassa saṅkhatassa paṭiccasamuppannadhammajātassa nirodho nissaraṇanti, evaṁ iminā pakārena vuttassa tassa nissaraṇanāmakassa abhāvappattidosato nissaraṇanāmakānaṁ paṭhamajjhānaākāsānañcāyatanānampi abhāvo bhaveyya. Atthi nissaraṇanti atthi nibbānaṁ. Uppādādīnanti uppādaṭṭhitibhaṅgānaṁ. Papañcābhāvatoti taṇhāmānadiṭṭhīnaṁ abhāvato.",
  "tika-abh08t10:5": "772.Apalokitanti adassanadhammaṁ.",
  "tika-abh08t10:6": "774.Abyāpajjhanti nidukkhaṁ. Akkharanti akharaṁ.",
  "tika-abh08t10:7": "777. Saddhābuddhikaraṁ tathāgatamate jinavacane sammohaviddhaṁsanaṁ paññāsambhavaṁ paññākāraṇaṁ sampasādanakaraṁ. Atthabyañjanasālinanti atthabyañjanasāravantaṁ sumadhuraṁ sāraññu jinasāsanasāraññū vimhāpanaṁ accherakaraṁ imaṁ evaṁ vuttappakāraṁ abhidhammāvatāraṁ yo jānāti, so jano gambhīre nipuṇe nipuṇañāṇagocare abhidhammapiṭake padaṁ niṭṭhaṁ uttamasanniṭṭhānaṁ yāti pāpuṇāti.",
  "tika-abh08t10:8": "Iti abhidhammāvatāraṭīkāya",
  "tika-abh08t10:9": "Nibbānaniddesavaṇṇanā niṭṭhitā.",
  "tika-abh08t10:10": "Ekādasamo paricchedo."
}