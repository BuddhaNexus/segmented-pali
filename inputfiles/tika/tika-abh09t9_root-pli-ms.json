{
  "tika-abh09t9:0": "3. Dhātukathāmātikā",
  "tika-abh09t9:1": "Idāni vibhaṅgamātikānantaraṁ –",
  "tika-abh09t9:2": "Ayaṁ dhātukathādīnaṁ, sampattā atthavaṇṇanā;",
  "tika-abh09t9:3": "Mātikānaṁ yato tasmā, pañcannampi yathārahaṁ.",
  "tika-abh09t9:4": "Anuttānatthato ceva, saṅkhepenatthanicchayā;",
  "tika-abh09t9:5": "Vibhaṅganayato ceva, hoti saṁvaṇṇanānayo.",
  "tika-abh09t9:6": "Tattha dhātukathāmātikāya tāva saṁvaṇṇanā hoti. Sā panesā nikkhepato pañcadhā ṭhitā – nayamātikā abbhantaramātikā nayamukhamātikā lakkhaṇamātikā bāhiramātikāti. Tattha ‘‘saṅgaho, asaṅgaho…pe… vippayuttena saṅgahitaṁ asaṅgahita’’nti ayaṁ cuddasahi padehi nikkhittā saṅgahādikena nayena dhātukathāya dhammā vibhattāti dassetuṁ ṭhapitattā nayamātikā nāma, yā ‘‘mūlamātikā’’tipi vuccati.",
  "tika-abh09t9:7": "‘‘Pañcakkhandhā…pe… manasikāro’’ti ayaṁ pañcavīsādhikena padasatena nikkhittā saṅgahādinayena vibhajitabbabhāvena dhātukathāya abbhantare eva ṭhapitattā abbhantaramātikā nāma, yā ‘‘dhātukathāmātikā’’tipi vuccati.",
  "tika-abh09t9:8": "‘‘Tīhi saṅgaho, tīhi asaṅgaho, catūhi sampayogo, catūhi vippayogo’’ti ayaṁ catūhi padehi nikkhittā khandhādīsu ca kusalattikādīsu ca mātikādhammesu tīhi khandhāyatanadhātupadeheva saṅgaho asaṅgaho ca, tathā catūhi arūpakkhandhehi sampayogo, vippayogo cāti imesaṁ saṅgahāsaṅgahādīnaṁ nayānaṁ mukhānīti dassetuṁ ṭhapitattā nayamukhamātikā nāma.",
  "tika-abh09t9:9": "‘‘Sabhāgo visabhāgo’’ti ayaṁ dvīhi padehi nikkhittā sabhāgavisabhāgalakkhaṇavaseneva saṅgahāsaṅgahanayā ceva sampayogavippayoganayā ca hontīti dassetuṁ ṭhapitattā lakkhaṇamātikā nāma. Sabbāpi dhammasaṅgaṇī dhātukathāya mātikāti ayaṁ chasaṭṭhi tikapadāni, dve ca dukapadasatāni saṅkhipitvā nikkhittā dhātukathā mātikāto bahi ṭhapitattā bāhiramātikā nāma. Evametissā pañcavidhāya mātikāya ayamanuttānatthavaṇṇanā.",
  "tika-abh09t9:10": "Saṅgahotiādīsu hi saṅgaho tāva jātisañjātikiriyāgaṇanavasena catubbidho. Tattha ‘‘sabbe khattiyā āgacchantu, yā cāvuso visākha, sammāvācā, yo ca sammākammanto, yo ca sammāājīvo, ime dhammā sīlakkhandhe saṅgahitā’’ti (ma. ni. 1.462) ayaṁ jātisaṅgaho nāma. ‘‘Sabbe kosalakā āgacchantu, yo cāvuso visākha, sammāvāyāmo, yā ca sammāsati, yo ca sammāsamādhi, ime dhammā samādhikkhandhe saṅgahitā’’ti (ma. ni. 1.462) ayaṁ sañjātisaṅgaho nāma, ekaṭṭhāne jātisambandhabhāvena saṅgahoti attho. ‘‘Sabbe hatthārohā āgacchantu, yā cāvuso visākha, sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti (ma. ni. 1.462) ayaṁ kiriyāsaṅgaho nāma. ‘‘Hañci cakkhāyatanaṁ rūpakkhandhagaṇanaṁ gacchati, tena vata re vattabbe ‘cakkhāyatanaṁ rūpakkhandhena saṅgahita’’’nti (kathā. 471) ayaṁ gaṇanasaṅgaho nāma, ayamidha adhippeto. Tappaṭipakkhena asaṅgaho veditabbo. Tesaṁ vikappato saṅgahitena asaṅgahitādīni, ekuppādekanirodhaekavatthukaekārammaṇatāvasena sampayogo, tappaṭipakkhato vippayogo, tesaṁ vikappato sampayuttena vippayuttādīni, tadubhayasaṁsaggavikappato saṅgahitena sampayuttaṁ vippayuttantiādīni ca veditabbāni. Sesaṁ vuttatthameva. Ayaṁ tāvettha anuttānapadattho.",
  "tika-abh09t9:11": "Saṅgahāsaṅgahapadatthavaṇṇanā",
  "tika-abh09t9:12": "Atthavinicchayato pana yasmā abbhantaramātikāya rūpakkhandhādīni, bāhiramātikāya kusalādīni ca ‘‘saṅgaho asaṅgaho’’tiādikehi nayamātikāpadehi ‘‘tīhi saṅgaho, tīhi asaṅgaho’’tiādinayamukhamātikāvasena yathārahaṁ niddesatthāya bhagavatā ṭhapitāni, tasmā khandhādīnaṁ saṅgahādīnaṁ pāḷiyaṁ vuttānusāreneva saṅkhepato atthavinicchayo hoti. Iminā nayena vibhaṅganayo sakkā ñātunti taṁ visuṁ na vakkhāma.",
  "tika-abh09t9:13": "Tattha saṅgahāsaṅgahavāre khandhānaṁ tāva ayaṁ niddese nayo – rūpakkhandho ekena khandhena ekādasahi āyatanehi ekādasahi dhātūhi saṅgahito. Catūhi khandhehi ekenāyatanena sattahi dhātūhi asaṅgahito. Tattha ekādasahīti manāyatanavajjehi. Dhammāyatanenāpi hi keci rūpadhammā saṅgahitā. Ekādasahīti sattaviññāṇadhātuvajjāhi. Sesaṁ suviññeyyameva.",
  "tika-abh09t9:14": "Vedanādayo tayo khandhā yathāsakaṁ ekena khandhena ekenāyatanena ekāya dhātuyā saṅgahitā, catūhi khandhehi ekādasahi āyatanehi sattarasahi dhātūhi asaṅgahitā, tathā viññāṇakkhandhopi. Kevalaṁ panettha sattahi viññāṇadhātūhi saṅgahito, ekādasahi dhātūhi asaṅgahitoti ettakameva viseso. Tattha hi vedanādīnaṁ tiṇṇaṁ khandhānaṁ ekena dhammāyatanena ca ekāya dhammadhātuyā ca saṅgahitatā veditabbā. Pāḷiyaṁ panettha khandhapadaniddese, upari āyatanādiniddesesu ca ‘‘rūpakkhandho ca vedanākkhandho ca dvīhi khandhehi ekādasahāyatanehi ekādasahi dhātūhi saṅgahitā’’tiādinā (dhātu. 15) dvimūlakādinayenāpi vitthāranayo vibhatto, sopi iminā ekamūlanayānusārena sabbattha suviññeyyoti na vitthārayimhā. Ayaṁ khandhapadaniddesanayo.",
  "tika-abh09t9:15": "Āyatanadhātupadānampi khandhapade vuttānusāreneva tīhi saṅgaho, tīhi asaṅgaho ca yathāyogaṁ yojetvā ñātabbo. Kevalaṁ panettha dhammāyatanadhammadhātūsu asaṅkhatassa khandhasaṅgahābhāvā taṁ ṭhapetvā sesānaṁ khandhesu saṅgaho veditabbo.",
  "tika-abh09t9:16": "Saccesu dukkhasaccaṁ sabbehi khandhāyatanadhātūhi. Samudayamaggasaccāni saṅkhārakkhandhena, dhammāyatanadhammadhātūhi ca saṅgahitāni. Nirodhasaccaṁ khandhena asaṅgahitaṁ, dhammāyatanadhammadhātūhi eva saṅgahitaṁ.",
  "tika-abh09t9:17": "Indriyesu jīvitindriyaṁ dvīhi rūpakkhandhasaṅkhārakkhandhehi. Sukhindriyādīni pañca vedanākkhandhena , saddhādīni saṅkhārakkhandhena, sabbāni cetāni jīvitindriyādīni, itthindriyapurisindriyādīnipi dhammāyatanadhammadhātūhi saṅgahitāni. Sesindriyāni suviññeyyāni.",
  "tika-abh09t9:18": "Paṭiccasamuppādesu nāmarūpaṁ viññāṇavajjitehi catūhi khandhehi, ekādasahi āyatanadhātūhi ca saṅgahitaṁ. Ettha hi pavattiyaṁ nāmarūpassāpi gahitattā saddāyatanampi gahitanti veditabbaṁ. Saḷāyatanaṁ dvīhi khandhehi, pasādaviññāṇabhūtehi chahi āyatanehi, dvādasahi dhātūhi saṅgahitaṁ. Upapattibhavo pana kāmabhavabhūto pañcahi khandhehi, saddāyatanavajjitehi ekādasahi āyatanehi, sattarasahi dhātūhi. Rūpabhavo pañcahi khandhehi, saddādicatukkaghānādittayatabbiññāṇavajjehi pañcahāyatanehi, aṭṭhahi dhātūhi saṅgahito. Asaññībhavo ekena rūpakkhandhena, rūpadhammavasena dvīhi āyatanadhātūhi saṅgahito. Ghānādittayaṁ panettha āyatanādikiccākaraṇato āyatanadhātūhi asaṅgahitampi rūpakkhandhena saṅgahitanti daṭṭhabbaṁ. Bhavassa ca ekantamupādinnattā pavattivipākānaṁ cakkhuviññāṇādīnaṁ gahaṇepi anupādinnasaddāyatanassa idha aggahaṇaṁ daṭṭhabbaṁ. Arūpabhavo catūhi khandhehi dvīhi āyatanadhātūhi. Jātijarāmaraṇāni nāmarūpadhammānaṁ lakkhaṇattā dvīhi rūpakkhandhasaṅkhārakkhandhehi. Sokadukkhadomanassāni vedanākkhandhena. Upāyāso saṅkhārakkhandhena, dhammāyatanadhammadhātūhi ca saṅgahito. Paridevo rūpakkhandhasaddāyatanasaddadhātūhi. Sesāni panettha paṭiccasamuppādaṅgāni, satipaṭṭhānasammappadhānā ca suviññeyyāva.",
  "tika-abh09t9:19": "Iddhipādā dvīhi khandhehi, āyatanehi, dhātūhi saṅgahitā. Ettha ca cittiddhipādassa dhammadhātumanoviññāṇadhātuniyamato soḷasahi dhātūhi asaṅgaho veditabbo. Jhānāni dvīhi vedanāsaṅkhārakkhandhehi, ekenāyatanena, ekāya dhātuyā ca saṅgahitāni. Appamaññā ekena khandhena, ekena āyatanena, ekāya dhātuyā saṅgahitā. Evaṁ pañcindriyādīnipi. Kevalaṁ pana cittaṁ sattahi viññāṇadhātūhi saṅgahitanti ettakameva viseso. Sabbesampi cesa vuttāvasesehi khandhāyatanadhātūhi asaṅgahitabhāvo veditabbo.",
  "tika-abh09t9:20": "Iminā nayena bāhiramātikāyapi ‘‘kusalā dhammā, akusalā dhammā catūhi khandhehi, dvīhi āyatanehi, dhātūhi saṅgahitā. Abyākatā pana asaṅkhataṁ khandhato ṭhapetvā pañcahi khandhehi dvādasahi āyatanehi aṭṭhārasahi dhātūhi saṅgahitā’’tiādinā yojetvā saṅgahāsaṅgaho ñātabboti ayamettha saṅkhepo, vitthāro pana dhātukathāpāḷiaṭṭhakathāsu (dhātu. 77 ādayo; dhātu. aṭṭha. 77) gahetabboti.",
  "tika-abh09t9:21": "Niṭṭhito ‘‘saṅgaho asaṅgaho’’ti padassa",
  "tika-abh09t9:22": "Atthavinicchayo.",
  "tika-abh09t9:23": "Saṅgahitenaasaṅgahitapadatthavaṇṇanā",
  "tika-abh09t9:24": "Saṅgahitenaasaṅgahitapade sabbesaṁ rūpakkhandhādipadānaṁ niddeso na sambhavati. Yāni panettha padāni rūpekadesaṁ, arūpena asammissaṁ viññāṇekadesañca aññena asammissaṁ dīpenti, tesamidha niddeso. Tāni pana manāyatanadhammāyatanavajjitānaṁ dasāyatanānaṁ, dhammadhātuvajjitānaṁ sattarasannaṁ dhātūnaṁ, sattarūpindriyānañca vasena veditabbāni, na rūpakkhandhādīnaṁ. Teneva pāḷiyaṁ –",
  "tika-abh09t9:25": "‘‘Dasāyatanā sattarasa dhātuyo,",
  "tika-abh09t9:26": "Sattindriyā asaññābhavo ekavokārabhavo;",
  "tika-abh09t9:27": "Paridevo sanidassanasappaṭighaṁ,",
  "tika-abh09t9:28": "Anidassanaṁ punadeva sappaṭighaṁ upādā’’ti. (dhātu. 178) –",
  "tika-abh09t9:29": "Evaṁ uddānagāthā vuttā. Rūpakkhandhena hi rūpakkhandhova saṅgahito, evaṁ vedanākkhandhādīhi ca vedanākkhandhādayova. Tepi ca yehi kehici āyatanadhātūhi asaṅgahitā nāma natthīti tesaṁ saṅgahitena asaṅgahitattābhāvā yathāvuttāyatanānaṁ vasenevettha atthavinicchayo hoti. Idaṁ hettha lakkhaṇaṁ – yaṁ khandhapadena saṅgahitaṁ hutvā āyatanadhātupadehi asaṅgahitaṁ, khandhāyatanapadehi vā saṅgahitaṁ hutvā dhātupadena asaṅgahitaṁ, tassa khandhāyatanadhātūhi asaṅgaho vuccati. Kathaṁ? Cakkhāyatanena ye dhammā khandhasaṅgahena saṅgahitā, āyatanasaṅgahena, dhātusaṅgahena ca asaṅgahitā, te dhammā katihi khandhehi, āyatanehi, dhātūhi asaṅgahitā? Te dhammā catūhi khandhehi dvīhi āyatanehi aṭṭhahi dhātūhi asaṅgahitā. Evaṁ rūpāyatanādīsupi pasādavisayabhūtesu dhātūsu, rūpindriyādīsu ca yojanakkamo veditabbo.",
  "tika-abh09t9:30": "Tatrāyaṁ nayo – cakkhāyatanena ye rūpadhammā khandhasaṅgahena rūpakkhandhoti saṅgahitā, āyatanadhātusaṅgahena cakkhāyatanena asaṅgahitā, cakkhudhātuyā asaṅgahitā, cakkhāyatanacakkhudhātūhi ekassevetassa cakkhussa visuṁ āyatanadhātūsu saṅgahitattā te cakkhāyatanavirahitā sabbe rūpadhammā catūhi arūpakkhandhehi cakkhāyatanaṁ manāyatananti dvīhi āyatanehi cakkhudhātu sattaviññāṇadhātūti aṭṭhahi dhātūhi asaṅgahitā. Upari rūpāyatanādīsupi eseva nayo. Imasmiṁ hi vāre cakkhāyatanassa attano tīhipi khandhāyatanadhātusaṅgahehi saṅgahitatāya asaṅgahitattābhāvā khandhasaṅgahena saṅgahitaṁ, āyatanasaṅgahena asaṅgahitaṁ, dhātusaṅgahena asaṅgahitanti evaṁ tīhipi saṅgahitāsaṅgahitavisesanehi visiṭṭhasseva ‘‘katihi khandhehī’’tiādinā khandhādīhi asaṅgahassa vuccamānattā ca arūpakkhandhehi saha bahibhūtatā veditabbā. Yathā cettha cakkhāyatanena upalakkhitānaṁ rūpadhammānaṁyeva saṅgahitena asaṅgahitatā, na cakkhāyatanassa, evaṁ upari rūpāyatanādīhi upalakkhitavārepi yathārahaṁ ñātabbā.",
  "tika-abh09t9:31": "Sesesu pana cakkhuviññāṇadhātuyā ye dhammā khandhasaṅgahena saṅgahitā, āyatanasaṅgahena saṅgahitā, dhātusaṅgahena asaṅgahitā, te dhammā catūhi khandhehi ekādasahi āyatanehi dvādasahi dhātūhi asaṅgahitā. Evaṁ sesaviññāṇadhātūsupi. Paṭiccasamuppādaṅgesu asaññībhavena ye dhammā…pe… te dhammā catūhi khandhehi dasahāyatanehi soḷasahi dhātūhi asaṅgahitā. Upādādhammehi ye dhammā…pe… te dhammā catūhi khandhehi ekādasahāyatanehi sattarasahi dhātūhi asaṅgahitāti ime cattāro vārā apubbavisesā samāyeva. Tattha cakkhuviññāṇavāre dvādasahīti cha viññāṇadhātuyo vajjetvā avasesāhi dhātūhi sesā cha viññāṇadhātuyova khandhāyatanasaṅgahehi saṅgahitā, dhātusaṅgaheneva asaṅgahitā. Avasesāhi dvādasahi dhātūhi asaṅgahitāti. Esa nayo sesaviññāṇadhātūsupi.",
  "tika-abh09t9:32": "Dutiye tīhāyatanehīti rūpāyatanadhammāyatanamanāyatanehi. Asaññibrahmaloke hi rūpāyatanadhammāyatanavasena dve āyatanāni upapattibhavabhāvena pāḷiyaṁ āgatāni, te pana khandhehi saṅgahitāni, āyatanadhātūsu asaṅgahitāni. Tadavasesāni nava rūpāyatanāni, tāni teheva ca dvīhi manāyatanadhammāyatanehi ca asaṅgahitāni nāma honti. Navahi dhātūhīti rūpadhātudhammadhātūhi saddhiṁ sattahi viññāṇadhātūhi.",
  "tika-abh09t9:33": "Tatiye dasahīti rūpāyatanadhammāyatanavajjehi. Soḷasahīti rūpadhātudhammadhātuvajjāhi. Anidassanasappaṭighāni nāma nava oḷārikāyatanāni, tāni tehi khandhasaṅgahena saṅgahitāni, āyatanadhātusaṅgahehi ca asaṅgahitāni, rūpāyatanadhammāyatanāni dvepi sesehi āyatanadhātūhi asaṅgahitāni nāma honti.",
  "tika-abh09t9:34": "Catutthe ekādasahīti phoṭṭhabbāyatanavajjehi phoṭṭhabbāyatanassa upādādhammehi āyatanādīsu asaṅgahitattā. Sesaṁ suviññeyyameva. Ayaṁ saṅgahitenaasaṅgahitapade nayo.",
  "tika-abh09t9:35": "Asaṅgahitenasaṅgahitapadatthavaṇṇanā",
  "tika-abh09t9:36": "Asaṅgahitenasaṅgahitapade pana yāni padāni viññāṇena vā oḷārikarūpena vā asammissaṁ dhammāyatanekadesaṁ dīpenti, tāneva niddisīyanti, tāni pana vedanādīnaṁ tiṇṇaṁ khandhānaṁ, dukkhasaccavajjitānaṁ tiṇṇaṁ saccānaṁ, pasādamanovajjitānaṁ soḷasannaṁ indriyānaṁ, avijjāsaṅkhāraphassavedanātaṇhupādānakammabhavajātijarāmaraṇasokadukkhadomanassupāyāsavasena cuddasapaccayākārapadānañca vasena veditabbāni, na rūpakkhandhādīnaṁ. Teneva aṭṭhakathāyaṁ –",
  "tika-abh09t9:37": "‘‘Tayo khandhā tathā saccā, indriyāni ca soḷasa;",
  "tika-abh09t9:38": "Padāni paccayākāre, cuddasūpari cuddasa.",
  "tika-abh09t9:39": "‘‘Samatiṁsa padā honti, gocchakesu dasasvatha;",
  "tika-abh09t9:40": "Duve cūḷantaradukā, aṭṭha honti mahantarā’’ti. (dhātu. aṭṭha. 179) –",
  "tika-abh09t9:41": "Evaṁ uddānagāthā vuttā. Idaṁ hettha lakkhaṇaṁ – yaṁ khandhapadena asaṅgahitaṁ, āyatanadhātupadehi saṅgahitaṁ, tasseva tīhi visesanehi visiṭṭhassa khandhādīhi saṅgaho vuccati. Kathaṁ? Vedanākkhandhena ye dhammā khandhasaṅgahena asaṅgahitā, āyatanadhātusaṅgahehi saṅgahitā, te dhammā katihi khandhehi, āyatanehi, dhātūhi saṅgahitā? Te dhammā asaṅkhataṁ khandhato ṭhapetvā tīhi khandhehi ekenāyatanena ekāya dhātuyā saṅgahitāti.",
  "tika-abh09t9:42": "Tatrāyaṁ nayo – vedanākkhandhena hi nibbānaṁ, sukhumarūpaṁ, saññāsaṅkhārā ca khandhasaṅgahena asaṅgahitā hutvā dhammāyatanadhammadhātusaṅgahena saṅgahitā. Tesu nibbānaṁ khandhasaṅgahaṁ na gacchati, sesā tīhi rūpasaññāsaṅkhārakkhandhehi saṅgahaṁ gacchanti, āyatanadhātuyo panettha dhammāyatanadhammadhātūnaṁ vaseneva sabbattha veditabbā itarāsaṁ asambhavā, imesu ca nibbānampi saṅgahaṁ gacchati. Teneva hi ‘‘asaṅkhataṁ khandhato ṭhapetvā’’ti vuttaṁ. Tassāyamattho – khandhasaṅgahe eva asaṅkhataṁ ṭhapetvā, na itarasaṅgahesūti evaṁ saññākkhandhādīsupi yojanā veditabbā. Ayaṁ pana viseso – jīvitindriyena ye dhammā…pe… te dhammā dvīhi vedanāsaññākkhandhehi saṅgahitā, rūpārūpajīvitindriyehi nibbānavedanāsaññāviññāṇakkhandhā khandhasaṅgahena asaṅgahitā, tesu ca nibbānavedanāsaññāva āyatanadhātusaṅgahena saṅgahitāti. Sesaṁ suviññeyyameva. Ayaṁ asaṅgahitenasaṅgahitapade nayo.",
  "tika-abh09t9:43": "Saṅgahitenasaṅgahitapadatthavaṇṇanā",
  "tika-abh09t9:44": "Saṅgahitenasaṅgahitapade pana yāni padāni saṅkhārekadesaṁ aññena asammissaṁ dīpenti vedanekadesaṁ vā sukhumarūpaṁ vā saddekadesaṁ vā, tāneva niddisīyanti. Khandhāyatanadhātūsu ekampi koṭṭhāsaṁ sakalena gahetvā ṭhitapadāni na yujjanti. Tāni pana dvinnaṁ samudayamaggasaccānaṁ, pannarasindriyānaṁ, ekādasapaṭiccapadādīnañca vasena veditabbāni. Idaṁ hettha lakkhaṇaṁ – yaṁ attanā khandhādivasena saṅgahitehi khandhādito saṅgahitaṁ, tasseva paṭhamaṁ uddhaṭapadassa puna khandhādīhi saṅgaho vuccati.",
  "tika-abh09t9:45": "Tatrāyaṁ ādipade nayo – samudayasaccena ye dhammā khandhādīhi tīhi saṅgahehipi saṅgahitā, tehi dhammehi ye dhammā khandhādīhi tīhipi saṅgahitā, te dhammā ekena khandhena ekenāyatanena ekāya dhātuyā saṅgahitāti. Samudayasaccena hi taṇhāvajjā sesā saṅkhārā khandhādīhi saṅgahehi saṅgahitā, puna tehi ca taṇhāva saṅgahitā, sā ca puna saṅkhārakkhandhadhammāyatanadhammadhātūhi saṅgahitā. Sesesupi eseva nayo. Ayaṁ saṅgahitenasaṅgahitapade nayo.",
  "tika-abh09t9:46": "Asaṅgahitenaasaṅgahitapadatthavaṇṇanā",
  "tika-abh09t9:47": "Asaṅgahitenaasaṅgahitapade pana yāni padāni pañcakkhandhagāhakehi dukkhasaccādīhi, viññāṇena saddhiṁ sukhumarūpagāhakehi acetasikādīhi ca padehi vivajjitāni rūpakkhandhādīni, tāneva niddisīyanti. Idaṁ hettha lakkhaṇaṁ – yaṁ paṭhamaṁ uddhaṭena rūpakkhandhādipadena khandhādito asaṅgahitaṁ, yaṁ tehi asaṅgahitaṁ, tasseva puna khandhādīhi asaṅgaho vuccati.",
  "tika-abh09t9:48": "Tatrāyaṁ ekapadayojanā – rūpakkhandhena ye dhammā khandhādīhi tīhipi asaṅgahehi asaṅgahitā, tehi dhammehi ye dhammā khandhādīhi tīhi asaṅgahitā, te dhammā ekena khandhena ekenāyatanena sattahi dhātūhi asaṅgahitā. Rūpakkhandhena hi cattāro khandhā, nibbānañca khandhasaṅgahena asaṅgahitā, āyatanādīhi pana viññāṇameva ṭhapetvā vedanādayo dhammāyatanena rūpakkhandhekadesena saṅgahitāti viññāṇameva tīhipi khandhasaṅgahādīhi rūpakkhandhena asaṅgahitaṁ nāma. Tena puna viññāṇena saddhiṁ sanibbānā cattāro khandhā khandhādīhi asaṅgahitā, te sabbepi puna viññāṇabhūtena ekena khandhena ekenāyatanena sattahi dhātūhi asaṅgahitāti. Ayaṁ asaṅgahitenaasaṅgahitapade nayo.",
  "tika-abh09t9:49": "Sampayogavippayogapadatthavaṇṇanā",
  "tika-abh09t9:50": "Sampayogavippayogapade pana yāni padāni nibbānena, rūpena vā missesu sattasu viññāṇadhātūsu ekāyapi avippayutte arūpadhamme pakāsenti, tesaṁ dhammāyatanadukkhasaccādīnaṁ niddeso na sambhavati. Kāhici pana viññāṇadhātūhi vippayuttānaṁ rūpamissārūpadhammānaṁ, kevalānārammaṇānaṁ vā sakalarūpakkhandhānaṁ vā pakāsakānaṁ rūpabhavarūpakkhandhakusalādipadānaṁ sampayogapade eva niddeso na sambhavati, vippayogapade pana sambhavati. Arūpakkhandhānaṁ pana paccekaṁ, dvinnaṁ, tiṇṇaṁ, tadekadesānaṁ vā tadubhayepi sambhavati. ‘‘Catūhi sampayogo, catūhi vippayogo, sabhāgo visabhāgo’’ti hi vacanato catūhi arūpakkhandheheva sabhāgānaṁ ekasantāne ekakkhaṇeva uppannānaṁ arūpakkhandhānaṁ eva aññamaññaṁ sampayogo labbhati. Rūpadhammānaṁ pana rūpena, nibbānena vā, nibbānassa ca rūpena saddhiṁ sampayogo nāma natthi, tathā rūpanibbānānaṁ arūpakkhandhehi. Visabhāgā hi te tesaṁ yathā arūpakkhandhānaṁ rūpanibbānehi, evaṁ bhinnasantānikehi nānakkhaṇikehi arūpadhammehipi saddhiṁ natthiyeva. Tepi hi tesaṁ santānakkhaṇavisabhāgatāya visabhāgā eva. Ayaṁ pana visabhāgatā idha sāmaññato na gahitā tesaṁ avisesena sampayogassāpi sambhavā. Yattha pana visesetvā cakkhuviññāṇataṁsampayuttādayo nikkhittā, tatthāyampi visabhāgatā gahitā. Yattha pana ye aniddhāritavisesanā, tatthāpi sabbathā sampayogalakkhaṇaṁ na sambhavati. So ca tassa ekantena visabhāgoti idha gayhati.",
  "tika-abh09t9:51": "Tatrāyaṁ nayo – rūpakkhandho kenaci sampayuttoti? Natthi. Katihi vippayutto? Catūhi khandhehi ekenāyatanena sattahi dhātūhi vippayutto, ekenāyatanena ekāya dhātuyā kehici vippayutto. Esa nayo cakkhāyatanādianārammaṇesupi. Sārammaṇesu pana vedanākkhandho tīhi khandhehi ekenāyatanena sattahi dhātūhi sampayutto, ekenāyatanena ekāya dhātuyā kehici sampayutto. Ekena khandhena dasahi āyatanehi dasahi dhātūhi vippayutto, ekenāyatanena ekāya dhātuyā kehici vippayutto. Esa nayo saññākkhandhādīsupi.",
  "tika-abh09t9:52": "Tattha ekenāti manāyatanena. Sattahīti viññāṇadhātūhi. Kehicīti dhammāyatanadhammadhātupariyāpannehi vedanāsaññāsaṅkhārehi. Dutiyanaye tīhīti attānaṁ ṭhapetvā sesehi arūpakkhandhehi. Kehici vippayuttoti dhammāyatanadhammadhātūsu saññāsaṅkhārehi. Kehici vippayuttoti rūpanibbānehi. Evaṁ uparipi sabbattha yathānurūpaṁ ñātabbaṁ. Sesaṁ vuttanayameva. Ayaṁ pana viseso ‘‘samudayamaggasaccādayo ekāya manoviññāṇadhātuyā sampayuttā, adhimokkho pana manodhātumanoviññāṇadhātūhi dvīhevā’’ti. Ayaṁ sampayogavippayogapade nayo.",
  "tika-abh09t9:53": "Sampayuttenavippayuttapadatthavaṇṇanā",
  "tika-abh09t9:54": "Sampayuttenavippayuttapade pana sampayogārahapadesu yāni padāni dhammadhātuyā sampayutte dhamme, viññāṇañca aññena asammissaṁ dīpenti, tesameva niddeso. Tāni pana catunnaṁ arūpakkhandhapadānaṁ, manāyatanassa, sattannaṁ viññāṇadhātūnaṁ, manopekkhāvasena dvinnaṁ indriyānaṁ, viññāṇaphassavedanānaṁ tiṇṇaṁ paṭiccasamuppādapadānaṁ, phassasattakassa, adukkhamasukhasavitakkasavicāraupekkhāsahagatānaṁ vasena tiṇṇaṁ tikapadānaṁ, sattamahantaradukapadādīnañca vasena veditabbāni, na itaresaṁ asambhavā. Teneva aṭṭhakathāyaṁ –",
  "tika-abh09t9:55": "‘‘Cattāro khandhāyatanañca ekaṁ,",
  "tika-abh09t9:56": "Dve indriyā dhātupadāni satta;",
  "tika-abh09t9:57": "Tayo paṭiccā atha phassasattakaṁ,",
  "tika-abh09t9:58": "Tike tayo satta mahantare ca;",
  "tika-abh09t9:59": "Ekaṁ savitakkaṁ savicāramekaṁ,",
  "tika-abh09t9:60": "Yuttaṁ upekkhāya ca ekamevā’’ti. (dhātu. aṭṭha. 306) –",
  "tika-abh09t9:61": "Uddānagāthā vuttā. Idaṁ hettha lakkhaṇaṁ – ye dhammā paṭhamaṁ uddhaṭapadena sampayuttā, tehi ye dhammā vippayuttā, tesaṁ khandhādīhi vippayogo vuccati.",
  "tika-abh09t9:62": "Tatrāyaṁ nayo – vedanākkhandhena ye dhammā sampayuttā, tehi dhammehi ye dhammā vippayuttā, te dhammā catūhi khandhehi ekenāyatanena sattahi dhātūhi vippayuttā, ekenāyatanena ekāya dhātuyā kehici vippayuttā. Cakkhuviññāṇadhātuyā ye dhammā sampayuttā, tehi dhammehi ye dhammā vippayuttā, te dhammā na kehici khandhāyatanehi vippayuttā, ekāya pana dhātuyā vippayuttāti evaṁ sabbattha yojanā veditabbā.",
  "tika-abh09t9:63": "Tattha te dhammāti rūpanibbānadhammā, te vedanāya sampayuttehi vippayuttā. Ekenāti manāyatanena. Dutiyanaye te dhammāti sappītikā te dhammā. Na kehicīti paṭhamaṁ uddhaṭaṁ cakkhuviññāṇadhātuṁ ṭhapetvā sesā chaviññāṇadhātū, taṁsampayuttā, rūpaṁ, nibbānañca. Tehi sabbesaṁ khandhāyatanānaṁ saṅgahitattā na kehici khandhehi, āyatanehi vā vippayuttā. Na hi sayaṁ attanā vippayujjati, sampayujjati vāti. Ekāyāti cakkhuviññāṇadhātuyā. Sesaṁ suviññeyyameva. Ayaṁ sampayuttenavippayuttapade nayo.",
  "tika-abh09t9:64": "Vippayuttenasampayuttapadatthavaṇṇanā",
  "tika-abh09t9:65": "Vippayuttenasampayuttapade pana vippayuttena sampayutto nāma dhammo natthi, desanāsampadamattāya pana moghampetaṁ padaṁ uddhaṭaṁ, teneva pāḷiyaṁ sabbavāresupi ‘‘natthi natthi’’ icceva vuttaṁ. Rūpakkhandhādianārammaṇadhammehi vippayuttā cattāro khandhā, tesañca aññehi sampayogo natthi. Vedanādīhipi rūpanibbānādīni vippayuttāni, tesañca kenaci sampayogova natthīti. Ayaṁ vippayuttenasampayuttapade nayo.",
  "tika-abh09t9:66": "Sampayuttenasampayuttapadatthavaṇṇanā",
  "tika-abh09t9:67": "Sampayuttenasampayuttapade pana yāni padāni rūpena asammissaṁ arūpakkhandhekadesameva dīpenti, tesameva niddeso, na rūpārūpasammissānaṁ, sabbarūpakkhandhadīpakānaṁ tesaṁ sampayuttatāyogābhāvā. Sabbārūpakkhandhenāpi hi kusalādinā añño sampayutto nāma natthi. Idaṁ hettha lakkhaṇaṁ – ye dhammā paṭhamaṁ uddhaṭā, attanā sampayuttena puna sampayuttā, tesaññeva khandhādīhi sampayogo vuccati.",
  "tika-abh09t9:68": "Tatrāyaṁ nayo – vedanākkhandhena ye dhammā sampayuttā, tehi dhammehi ye dhammā sampayuttā, te dhammā tīhi khandhehi ekenāyatanena sattahi dhātūhi sampayuttā, ekenāyatanena…pe… kehici sampayuttā. Samudayasaccena ye dhammā sampayuttā, tehi dhammehi ye dhammā sampayuttā, te dhammā tīhi khandhehi ekenāyatanena ekāya manoviññāṇadhātuyā sampayuttā, ekena khandhena ekenāyatanena ekāya dhātuyā kehici sampayuttāti. Sesaṁ suviññeyyameva. Ayaṁ sampayuttenasampayuttapade nayo.",
  "tika-abh09t9:69": "Vippayuttenavippayuttapadatthavaṇṇanā",
  "tika-abh09t9:70": "Vippayuttenavippayuttapade pana sampayogapade vuttapadāneva niddisīyanti. Idaṁ hettha lakkhaṇaṁ – ye dhammā paṭhamaṁ uddhaṭapadena vippayuttehi puna vippayuttā, tesaṁ khandhādīhi vippayogo vuccati.",
  "tika-abh09t9:71": "Tatrāyaṁ nayo – rūpakkhandhena ye dhammā vippayuttā, tehi dhammehi ye dhammā vippayuttā, te dhammā catūhi khandhehi ekenāyatanena sattahi dhātūhi vippayuttā, ekenāyatanena…pe… kehici vippayuttā. Vedanākkhandhena ye dhammā vippayuttā, tehi dhammehi ye dhammā vippayuttā, te dhammā ekena khandhena dasahāyatanehi dasahi dhātūhi vippayuttā, ekena…pe… kehici vippayuttāti. Sesaṁ suviññeyyameva. Ayaṁ vippayuttenavippayuttapade nayo.",
  "tika-abh09t9:72": "Saṅgahitenasampayuttavippayuttapadatthavaṇṇanā",
  "tika-abh09t9:73": "Saṅgahitenasampayuttavippayuttapade pana saṅgahitenasaṅgahitapade niddiṭṭhāni samudayasaccādipadāneva niddisīyanti. Idaṁ hettha lakkhaṇaṁ – ye dhammā paṭhamaṁ uddhaṭapadena khandhādīhi tīhipi saṅgahitā, tesaṁ khandhādīhi sampayogo, vippayogo ca vuccati.",
  "tika-abh09t9:74": "Tatrāyaṁ nayo – samudayasaccena ye dhammā khandhādīhi tīhipi saṅgahehi saṅgahitā, te dhammā tīhi khandhehi ekenāyatanena sattahi dhātūhi sampayuttā, ekena khandhena ekenāyatanena ekāya dhātuyā kehici sampayuttā. Ekena khandhena dasahāyatanadhātūhi vippayuttā, ekenāyatanena ekāya dhātuyā kehici vippayuttā. Itthindriyena ye dhammā khandhādīhi tīhipi saṅgahitā, te dhammā na kehici sampayuttā, catūhi khandhehi ekenāyatanena sattahi dhātūhi vippayuttā, ekena…pe… kehici vippayuttāti.",
  "tika-abh09t9:75": "Tattha ekenāti manāyatanena. Ekena khandhenāti saṅkhārakkhandhena. Kehicīti saṅkhārakkhandhe taṇhāya dhammāyatanadhammadhātūsu taṇhāvedanāsaññāhi. Sesaṁ suviññeyyameva. Ayaṁ saṅgahitenasampayuttavippayuttapade nayo.",
  "tika-abh09t9:76": "Sampayuttenasaṅgahitāsaṅgahitapadatthavaṇṇanā",
  "tika-abh09t9:77": "Sampayuttenasaṅgahitāsaṅgahitapade pana sampayuttenasampayuttapade niddiṭṭhāni vedanākkhandhādipadāneva niddisīyanti. Idaṁ hettha lakkhaṇaṁ – ye dhammā paṭhamaṁ uddhaṭapadena sampayuttā, tesaṁ khandhādīhi saṅgaho, asaṅgaho ca vuccati.",
  "tika-abh09t9:78": "Tatrāyaṁ nayo – vedanākkhandhena ye dhammā sampayuttā, te dhammā tīhi khandhehi dvīhi āyatanehi aṭṭhahi dhātūhi saṅgahitā, sesehi asaṅgahitā. Viññāṇakkhandhena ye dhammā sampayuttā, te dhammā tīhi khandhehi ekenāyatanena ekāya dhātuyā saṅgahitā, sesehi asaṅgahitāti.",
  "tika-abh09t9:79": "Tattha tīhīti saññākkhandhādīhi tīhi. Tehi vedanāya sampayuttā. Dvīhīti dhammāyatanamanāyatanehi. Sesaṁ suviññeyyameva. Ayaṁ sampayuttenasaṅgahitāsaṅgahitapade nayo.",
  "tika-abh09t9:80": "Asaṅgahitenasampayuttavippayuttapadatthavaṇṇanā",
  "tika-abh09t9:81": "Asaṅgahitenasampayuttavippayuttapade pana yāni padāni sukhumarūpaṁ aviññāṇaṁ, arūpaṁ saviññāṇaṁ vā, kevalaṁ arūpaṁ vā thūlarūpassapi kevalaṁ vā, sukhumarūpaṁ dīpenti, tesameva niddeso . Idaṁ hettha lakkhaṇaṁ – ye dhammā paṭhamaṁ uddhaṭadhammehi khandhādīhi tīhipi asaṅgahitā, tesaṁ khandhādīhi sampayogo, vippayogo ca vuccati.",
  "tika-abh09t9:82": "Tatrāyaṁ nayo – rūpakkhandhena ye dhammā khandhādīhi asaṅgahitā, te dhammā tīhi khandhehi sampayuttā, ekenāyatanena ekāya dhātuyā kehici sampayuttā, ekena khandhena dasahi āyatanadhātūhi vippayuttā, ekenāyatanena ekāya dhātuyā kehici vippayuttā. Evaṁ dhammāyatanaitthindriyādīsupi yojanā.",
  "tika-abh09t9:83": "Arūpabhavena ye dhammā khandhādīhi asaṅgahitā, te sampayuttāti natthi. Te catūhi khandhehi ekenāyatanena sattahi dhātūhi vippayuttā, ekenāyatanena ekāya dhātuyā kehici vippayuttā. Evaṁ iddhipādakusalādipadesupi yojanā.",
  "tika-abh09t9:84": "Tattha rūpakkhandhena viññāṇasseva tīhipi asaṅgahitattā tassa tīhi vedanādīhi sampayogo, itarehi ca vippayogo ñātabbo. Sesaṁ suviññeyyameva. Ayaṁ asaṅgahitenasampayuttavippayuttapade nayo.",
  "tika-abh09t9:85": "Vippayuttenasaṅgahitāsaṅgahitapadatthavaṇṇanā",
  "tika-abh09t9:86": "Vippayuttenasaṅgahitāsaṅgahitapade pana yāni padāni kevalānaṁ sārammaṇānaṁ, anārammaṇānaṁ vā dhammānaṁ pakāsakāni ca sabhāvajātibhūmikālasantānavasena bhinnatāya kehici arūpakkhandhehi vippayuttānaṁ anārammaṇadhammamissārūpakkhandhānaṁ pakāsakāni dukkhasaccaabyākataparittaatītaajjhattādipadāni, tesameva niddeso itaresaṁ dhammāyatanajīvitindriyanāmarūpasaḷāyatanajātijarāmaraṇaajjhattabahiddhāanidassanaappaṭighanahetuādīnaṁ tesaṁ kenaci vippayogāsambhavā. Idaṁ hettha lakkhaṇaṁ – ye dhammā paṭhamaṁ uddhaṭapadena vippayuttā, tesaṁ khandhādīhi saṅgaho, asaṅgaho ca vuccati.",
  "tika-abh09t9:87": "Tatrāyaṁ nayo – rūpakkhandhena ye dhammā vippayuttā, te dhammā catūhi khandhehi dvīhāyatanehi aṭṭhahi dhātūhi saṅgahitā, ekena khandhena dasahi āyatanadhātūhi asaṅgahitā. Dukkhasaccena ye dhammā vippayuttā, te dhammā catūhi khandhehi dvīhāyatanehi dvīhi dhātūhi saṅgahitā. Tattha dukkhasaccena vippayuttā nāma lokuttaracittacetasikāni, te ca dhammā vedanākkhandhādicatukkhandhehi manoviññāṇadhammadhātuvasena dvīhi dhātūhi saṅgahitāti. Sesaṁ suviññeyyameva. Ayaṁ vippayuttenasaṅgahitāsaṅgahitapade nayo. Ayamettha saṅkhepato vibhaṅganayena saddhiṁ atthanicchayo, vitthāro pana dhātukathāpāḷiaṭṭhakathāsu (dhātu. 12; dhātu. aṭṭha. 1-2) gahetabboti.",
  "tika-abh09t9:88": "Mohavicchedaniyā abhidhammamātikatthavaṇṇanāya",
  "tika-abh09t9:89": "Dhātukathāmātikatthavaṇṇanā niṭṭhitā."
}