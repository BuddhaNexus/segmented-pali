{
  "tika-s0402t6:0": "(7) 2. Sukhavaggavaṇṇanā",
  "tika-s0402t6:1": "65. Dutiyassa paṭhame sabbakāmanipphattimūlakaṁ sukhanti anavasesaupabhogaparibhogavatthunipphattihetukaṁ kāmasukhaṁ. Pabbajjāmūlakaṁ sukhanti pabbajjāhetukaṁ pavivekasukhaṁ.",
  "tika-s0402t6:2": "66. Dutiye kāmeti pañca kāmaguṇe, sabbepi vā tebhūmake dhamme. Vuttañhetaṁ ‘‘sabbepi tebhūmakā dhammā kamanīyaṭṭhena kāmā’’ti (mahāni. 1). Nekkhammaṁ vuccati pabbajjā gharabandhanato nikkhantattā. Nibbānameva vā –",
  "tika-s0402t6:3": "‘‘Pabbajjā paṭhamaṁ jhānaṁ, nibbānañca vipassanā;",
  "tika-s0402t6:4": "Sabbepi kusalā dhammā, nekkhammanti pavuccare’’ti. (itivu. aṭṭha. 109) –",
  "tika-s0402t6:5": "Hi vuttaṁ.",
  "tika-s0402t6:6": "67. Tatiye upadhī vuccanti pañcupādānakkhandhā, tannissitaṁ sukhaṁ upadhisukhaṁ. Tappaṭipakkhato nirupadhisukhaṁ lokuttarasukhaṁ.",
  "tika-s0402t6:7": "68. Catutthe vaṭṭapariyāpannaṁ sukhaṁ vaṭṭasukhaṁ. Nibbānārammaṇaṁ sukhaṁ vivaṭṭasukhaṁ.",
  "tika-s0402t6:8": "69. Pañcame saṁkilesanti saṁkiliṭṭhaṁ. Tenāha ‘‘vaṭṭagāmisukha’’nti. Vivaṭṭasukhanti maggaphalasahagataṁ sukhaṁ.",
  "tika-s0402t6:9": "70. Chaṭṭhe ariyānameva sukhaṁ ariyasukhaṁ, ariyañca taṁ sukhañcātipi ariyasukhaṁ. Anariyānameva sukhaṁ anariyasukhaṁ. Anariyañca taṁ sukhañcātipi anariyasukhaṁ.",
  "tika-s0402t6:10": "71. Sattame tanti cetasikasukhaṁ.",
  "tika-s0402t6:11": "72. Aṭṭhame saha pītiyā vattatīti sappītikaṁ, pītisahagataṁ sukhaṁ. Sabhāvato virāgato ca natthi etassa pītīti nippītikaṁ sukhaṁ. Aṭṭhakathāyaṁ panettha jhānasukhameva uddhaṭaṁ, tathā ca ‘‘lokiyasappītikasukhato lokiyanippītikasukhaṁ agga’’nti vuttaṁ. Lokiyanippītikampi hi aggaṁ labbhatevāti bhūmantaraṁ bhinditvā aggabhāvo veditabbo.",
  "tika-s0402t6:12": "73. Navame sātasabhāvameva sukhaṁ sātasukhaṁ, na upekkhāsukhaṁ viya asātasabhāvaṁ. Kāmañcettha kāyaviññāṇasahagatampi sātasukhameva, aṭṭhakathāyaṁ pana ‘‘tīsu jhānesu sukha’’nteva vuttaṁ.",
  "tika-s0402t6:13": "74. Dasame samādhisampayuttaṁ sukhaṁ samādhisukhaṁ. Na samādhisampayuttaṁ sukhaṁ asamādhisukhaṁ.",
  "tika-s0402t6:14": "75. Ekādasame suttantakathā esāti ‘‘sappītikaṁ jhānadvaya’’nti vuttaṁ.",
  "tika-s0402t6:15": "77. Terasame rūpajjhānaṁ rūpaṁ uttarapadalopena, taṁ ārammaṇaṁ etassāti rūpārammaṇaṁ. Catutthajjhānaggahaṇaṁ pana yadassa paṭiyogī, tena samānayogakkhamadassanaparaṁ. Yaṁ kiñci rūpanti yaṁ kiñci ruppanalakkhaṇaṁ rūpaṁ. Tappaṭikkhepena arūpaṁ veditabbaṁ.",
  "tika-s0402t6:16": "Sukhavaggavaṇṇanā niṭṭhitā."
}