{
  "tika-s0105t7:0": "9. Poṭṭhapādasuttavaṇṇanā",
  "tika-s0105t7:1": "Poṭṭhapādaparibbājakavatthuvaṇṇanā",
  "tika-s0105t7:2": "406. Evaṁ mahāsīhanādasuttaṁ saṁvaṇṇetvā idāni poṭṭhapādasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, mahāsīhanādasuttassānantaraṁ saṅgītassa suttassa poṭṭhapādasuttabhāvaṁ vā pakāsetuṁ ‘‘evaṁ me sutaṁ…pe… sāvatthiyanti poṭṭhapādasutta’’nti āha. ‘‘Sāvatthiya’’nti idaṁ samīpatthe bhummanti dassetuṁ ‘‘sāvatthiṁ upanissāyā’’ti vuttaṁ, cīvarādipaccayapaṭibaddhatāya upanissayaṁ katvāti attho. Jeto nāma rājakumāro, tena ropitattā saṁvaḍḍhitattā paripālitattā jetassa vanaṁ upavananti atthamāha ‘‘jetassa kumārassa vane’’ti. Sudatto nāma gahapati anāthānaṁ piṇḍassa dāyakattā anāthapiṇḍiko. Tena jetassa hatthato aṭṭhārasahiraññakoṭisantharaṇena taṁ kiṇitvā aṭṭhārasahiraññakoṭīheva senāsanaṁ kārāpetvā aṭṭhārasahiraññakoṭīheva vihāramahaṁ niṭṭhāpetvā evaṁ catupaññāsahiraññakoṭipariccāgena so ārāmo buddhappamukhassa bhikkhusaṅghassa niyyātito. Tenāha ‘‘anāthapiṇḍikena gahapatinā ārāmo kārito’’ti. Pupphaphalapallavādiguṇasampattiyā, pāṇino nivāsaphāsutādinā vā visesena pabbajitā tato tato āgamma ramanti anukkaṇṭhitā hutvā nivasanti etthāti ārāmo. Atha vā yathāvuttaguṇasampattiyā tattha tattha gatepi attano abbhantare ānetvā rametīti ārāmo.",
  "tika-s0105t7:3": "Phoṭo yassa pādesu jātoti poṭṭhapādo. Phoṭo poṭṭhoti hi pariyāyo. Paribbājako duvidho channaparibbājako, acchannaparibbājako ca. Tattha acchannaparibbājakopi acelako ājīvakoti duvidho. Tesu acelako sabbena sabbaṁ naggo, ājīvako pana upari ekameva vatthaṁ upakacchakantare pavesetvā pariharati, heṭṭhā naggo. Ayaṁ pana duvidhopesa na hotīti vuttaṁ ‘‘channaparibbājako’’ti, vatthacchāyāchādanapabbajjūpagatattā channaparibbājakasaṅkhyaṁ gatoti attho . Brāhmaṇamahāsāloti mahāvibhavatāya mahāsārataṁ patto brāhmaṇo. Gaṇācariyoti sāpekkhatāya samāso. Samayanti sāmaññaniddeso, ekasesaniddeso vā, taṁ taṁ samayanti attho. Pavadantīti pakārato vadanti, attanā attanā uggahitaniyāmena yathā tathā samayaṁ vadantīti attho. Tārukkhoti tassa nāmaṁ. Pabhuti saddena todeyyajāṇusoṇīsoṇadaṇḍakūṭadantādike saṅgaṇhāti, ādisaddena pana channaparibbājakādike. Tinduko nāma kāḷakkhandharukkho. Cīranti panti. Tindukā cīraṁ ettha santīti tindukacīro. Tathā ekā sālā etthāti ekasālako. Bhūtapubbagatiyā tamatthaṁ vitthārato dassento ‘‘yasmā’’tiādimāha. Iti katvāti iminā kāraṇena. ‘‘Tasmi’’ntiādinā yathāpāṭhaṁ vibhatyantadassanaṁ.",
  "tika-s0105t7:4": "Anekākārānavasesañeyyatthavibhāgato, aparāparuppattito ca bhagavato ñāṇaṁ loke patthaṭamiva hotīti vuttaṁ ‘‘sabbaññutaññāṇaṁ pattharitvā’’ti, yato tassa ñāṇajālatā vuccati. Veneyyānaṁ tadantogadhabhāvo heṭṭhā vuttova. Veneyyasattapariggaṇhanatthaṁ samannāhāre kate paṭhamaṁ nesaṁ veneyyabhāveneva upaṭṭhānaṁ hoti, atha saraṇagamanādivasena kiccanipphatti vīmaṁsīyatīti āha ‘‘kinnu kho bhavissatīti upaparikkhanto’’ti. Nirodhanti saññānirodhaṁ. Nirodhā vuṭṭhānanti tato nirodhato vuṭṭhānaṁ saññuppattiṁ. Sabbabuddhānaṁ ñāṇena saṁsanditvāti yathā te nirodhaṁ, nirodhato vuṭṭhānañca byākariṁsu, byākarissanti ca, tathā byākaraṇavasena saṁsanditvā. Katipāhaccayenāti dvīhatīhaccayena. Pāḷiyameva hi imamatthaṁ vakkhati. Saraṇaṁ gamissatīti ‘‘saraṇa’’miti gamissati. ‘‘Hatthisāriputtoti hatthisārino putto’’ti (dī. ni. ṭī. 1.406) ācariyena vuttaṁ. Adhunā pana ‘‘citto hatthisāriputto’’ tveva pāṭho dissati, citto nāma hatthācariyassa puttoti attho.",
  "tika-s0105t7:5": "Surattadupaṭṭanti rajanena sammā rattaṁ diguṇaṁ antaravāsakaṁ parivattanavasena nivāsetvā. ‘‘Yugandharapabbataṁ parikkhipitvā’’ti idaṁ parikappavacanaṁ ‘‘tādiso atthi ce, taṁ viyā’’ti. Meghavaṇṇanti rattameghavaṇṇaṁ, sañjhāpabhānurañjitameghasaṅkāsanti attho. Paṭhamena cettha saṇṭhānasampattiṁ dasseti, dutiyena vaṇṇasampattiṁ. Ekaṁsavaragatanti vāmaṁsavarappavattaṁ. Tathā hi suttanipātaṭṭhakathāyaṁ vaṅgīsasuttavaṇṇanāyaṁ vuttaṁ ‘‘ekaṁsanti ca vāmaṁsaṁ pārupitvā ṭhitassetaṁ adhivacanaṁ. Yato yathā vāmaṁsaṁ pārupitvā ṭhitaṁ hoti, tathā cīvaraṁ katvāti evamassattho veditabbo’’ti [su. ni. aṭṭha. nigrodhakappasutta (vaṅgīsasutta) vaṇṇanā] tattha etanti ‘‘ekaṁsaṁ cīvaraṁ katvā’’ti vacanaṁ. Yatoti yathāvuttavacanassa pārupitvā ṭhitasseva adhivacanattā evamassa attho veditabboti sambandho. Paccagghanti ekaṁ katvā anadhiṭṭhitakāle pāṭekkaṁ mahagghaṁ, paccagghaṁ vā abhinavaṁ, abbhuṇhe taṅkhaṇe nibbattanti attho. Purimañcettha atthavikappaṁ keci na icchati. Tathā hi ācariyeneva udānaṭṭhakathāyaṁ vuttaṁ ‘‘paccaggheti abhinave, paccekaṁ mahagghatāya paccaggheti keci, taṁ na sundaraṁ. Na hi buddhā bhagavanto mahagghaṁ paṭiggaṇhanti, paribhuñjanti cā’’ti, idhāpi tena pacchimoyeva atthavikappo gahito. Abhinavatāya ‘‘paccaggha’’nti ca idaṁ ādito tathā laddhavohārena, anaññaparibhogatāya ca vuttaṁ, tathā vā satthu adhiṭṭhānena taṁ pattaṁ sabbakālaṁ ‘‘paccaggha’’ntveva vuccati. Selamayapattanti muggavaṇṇasilāmayaṁ catumahārājadattiyaṁ pattaṁ. Ayameva hi bhagavatā niccaparibhutto patto samacittasuttavaṇṇanādīsupi (a. ni. aṭṭha. 2.2.37) tathā vuttattā.",
  "tika-s0105t7:6": "407.Attano rucivasena ajjhāsayavasena, na parehi ussāhitoti adhippāyo. ‘‘Atippagabhāvameva disvā’’ti ca idaṁ bhūtakathanaṁ na tāva bhikkhācaraṇavelā sampattāti dassanatthaṁ. Bhagavā hi tadā kālasseva vihārato nikkhanto ‘‘vāsanābhāgiyāya dhammadesanāya poṭṭhapādaṁ anuggaṇhissāmī’’ti. Pāḷiyaṁ atippago khoti ettha ‘‘pago’’ti idaṁ kaccāyanamatena pa-iccupasaggato o-kāraga-kārāgamane siddhaṁ. Pa-saddoyeva pātoatthaṁ vadati. Aññesaṁ pana saddavidūnaṁ matena pātopadamiva nepātikaṁ. Teneva tattha tattha aṭṭhakathāsu (dī. ni. aṭṭha. 3.1) vuttaṁ ‘‘atippago khoti ativiya pāto’’ti. Apica paṭhamaṁ gacchati divasabhāvena pavattatīti pagoti nibbacanaṁ iminā dassitaṁ. Duvidho khalusaddo viya hi pagoti saddo nāmanipātopasaggavasena tividho. Evañhi idha ‘‘atippagabhāvameva disvā’’ti vacanaṁ upapannaṁ hoti.",
  "tika-s0105t7:7": "Yaṁnūnāti esa nipāto aññattha saṁsayaparidīpano, idha pana saṁsayapatirūpakaparidīpanova. Kasmā ‘‘saṁsayaparidīpane’’ti vuttaṁ, nanu buddhānaṁ saṁsayo natthīti āha ‘‘buddhānañcā’’tiādi. Saṁsayo nāma natthi bodhimūle eva tassa samugghāṭitattā. Parivitakkapubbabhāgoti adhippetakiccassa pubbabhāge pavattaparivitakko. Esāti ‘‘karissāma, na karissāmā’’tiādiko esa cittācāro sabbabuddhānaṁ labbhati sambhavati vicāraṇavaseneva pavattanato, na pana saṁsayavasena. Tenāhāti yenesa sabbabuddhānaṁ labbhati, tena bhagavā evamāhāti imameva pāḷiṁ imassa atthassa sādhakaṁ karoti. Ayaṁ aṭṭhakathāto aparo nayo – yaṁnūnāti parikappane nipāto. ‘‘Upasaṅkameyya’’nti kiriyāpadena vuccamānoyeva hi attho anena jotīyati. Tasmā ahaṁ yaṁnūna yadi pana upasaṅkameyyaṁ sādhu vatāti yojanā. ‘‘Yadi panā’’ti idampi tena samānatthanti vuttaṁ ‘‘yadi panāhanti attho’’ti.",
  "tika-s0105t7:8": "408.Assāti paribbājakaparisāya. Uddhaṁgamanavasenāti unnatabahulatāya uggantvā uggantvā pavattanavasena. Disāsu patthaṭavasenāti vipulabhāvena bhūtaparamparāya sabbadisāsu pattharaṇavasena. Ettha ca pāḷiyaṁ yathā unnatapāyo saddo unnādo, evaṁ vipulabhāvena uparūpari pavattopi unnādoyevāti tadubhayaṁ ekajjhaṁ katvā ‘‘unnādiniyā’’ti vuttaṁ, puna tadubhayameva vibhāgaṁ katvā ‘‘uccāsaddamahāsaddāyā’’ti. Ato pāḷinayānurūpameva atthaṁ vivaratīti daṭṭhabbaṁ. Idāni paribbājakaparisāya uccāsaddamahāsaddatākāraṇaṁ, tassa ca pavattiākāraṁ dassento ‘‘tesañhī’’tiādimāha. Bālātapeti abhinavuggatasūriyātape. Kāmassādo nāma kāmaguṇassādo. Bhavassādo nāma kāmarāgādisahagato bhavesu assādo.",
  "tika-s0105t7:9": "Sūriyuggamane khajjopanamiva nippabhataṁ sandhāya vuttaṁ ‘‘khajjopanakūpamā jātā’’ti. Lābhasakkāropi no parihīnoti attho bāverujātakena (jā. 1.4.154) dīpetabbo. Parisadosoti parisāya pavattadoso.",
  "tika-s0105t7:10": "409.Saṇṭhapesīti saññamanavasena sammadeva ṭhapesi. Saṇṭhapanañcettha tiracchānakathāya aññamaññasmiṁ agāravassa cajāpanavasena ācārasikkhāpanaṁ , yathāvuttadosassa nigūhanañca hotīti āha ‘‘sikkhāpesī’’tiādi. Nanti parisaṁ. Appasaddanti nissaddaṁ uccāsaddamahāsaddābhāvaṁ. ‘‘Eko nisīdatī’’tiādi atthāpattidassanaṁ. Vuddhinti lābhaguṇavuddhiṁ. Patthayamānoti patthayanahetu. Mānante hi lakkhaṇe, hetumhi ca icchanti saddavidū. Idāni tamatthaṁ vitthāretuṁ ‘‘paribbājakā kirā’’tiādi āraddhaṁ. Aparaddhanti aparajjhitaṁ. Nappamajjantīti pamādaṁ na āpajjanti, na agāravaṁ karontīti vuttaṁ hoti.",
  "tika-s0105t7:11": "410.No āgate ānandoti amhākaṁ bhagavati āgate ānando pīti hoti. ‘‘Cirassaṁ kho bhante bhagavā imaṁ pariyāyamakāsī’’ti vacanaṁ pubbepi tattha āgatapubbattā vuttavacanamiva hotīti codanaṁ samuṭṭhāpetvā pariharanto ‘‘kasmā āhā’’tiādimāha. Piyasamudācārāti piyālāpā. Tasmāti tathā piyasamudācārassa pavattanato. Na kevalaṁ ayameva, atha kho aññepi pabbajitā yebhuyyena bhagavato apacitiṁ karontevāti tadaññesampi bāhullakammena tadatthaṁ sādhetuṁ ‘‘bhagavantañhī’’tiādi vuttaṁ. Tattha kāraṇamāha ‘‘uccākulīnatāyā’’ti , mahāsammatarājato paṭṭhāya asambhinnakhattiyakulatāyāti attho. Tathā hi soṇadaṇḍena vuttaṁ ‘‘samaṇo khalu bho gotamo uccākulā pabbajito asambhinnakhattiyakulā’’ti, (dī. ni. 1.304) tena sāsane appasannānampi kulagāravena bhagavati apacitiṁ dasseti. Etasmiṁ antare kā nāma kathāti yathāvuttaparicchedabbhantare kīdisā nāma kathā. Vippakatāti āraddhā hutvā apariyositā. ‘‘Kā kathā vippakatā’’ti pana vadanto atthato tassā pariyosāpanaṁ paṭijānāti nāma. Kā kathāti ca avisesacodanā, tasmā yassā tassā sabbassāpi kathāya pariyosāpanaṁ paṭiññātaṁ hoti, tañca paṭijānanaṁ padesaññuno avisaṁyanti āha ‘‘yāva…pe… sabbaññupavāraṇaṁ pavāresī’’ti. Esāti paribbājakaparisāya kathitā rājakathādikā. Nissārāti niratthakabhāvena sārarahitā.",
  "tika-s0105t7:12": "Abhisaññānirodhakathāvaṇṇanā",
  "tika-s0105t7:13": "411. ‘‘Tiṭṭhatesā’’ti etassa āpannamatthaṁ dassento ‘‘sace’’tiādimāha. Sukāraṇanti sundaraṁ atthāvahaṁ hitāvahaṁ kāraṇaṁ. Yatthāti aññatarissaṁ sālāyaṁ. Nānātitthasaṅkhātāsu laddhīsu niyuttāti nānātitthiyāṇiyasaddena. Ṇikasaddena vā ka-kārassa ya-kāraṁ katvā yathā ‘‘antiyo’’ti. ‘‘Ayaṁ kiṁ vadati ayaṁ kiṁ vadatī’’ti kutūhalaṁ kolāhalamettha atthīti kotūhalā, sā eva sālā kotūhalasālāti āha ‘‘kotūhaluppattiṭṭhānato’’ti. Upasaggamattaṁ dhātvatthānuvattanato. Saññāsīsenāyaṁ desanā, tasmā saññāsahagatā sabbepi dhammā gayhanti, tattha pana cittaṁ padhānanti vuttaṁ ‘‘cittanirodhe’’ti. Pahānavasena pana accantanirodhassa tehi anadhippetattā, avisayattā ca ‘‘khaṇikanirodhe’’ti āha. Kāmaṁ sopi tesaṁ avisayova, atthato pana nirodhakathā vuccamānā tattheva tiṭṭhati, tasmā atthāpattimattaṁ pati tathā vuttanti veditabbaṁ. Tassāti abhisaññānirodhakathāya. ‘‘Kittighoso’’ti ‘aho buddhānubhāvo, bhavantarapaṭicchannampi kāraṇaṁ evaṁ hatthāmalakaṁ viya paccakkhato dasseti, sāvake ca edise saṁvarasamādāne patiṭṭhāpetī’ti thutighoso yāva bhavaggā pattharatīti. Ācariyena vuttaṁ. Idāni pana ‘‘sakalajambudīpe bhagavato kathākittighoso pattharatī’’ti pāṭho dissati. Paṭibhāgakiriyanti paḷāsavasena paṭibhāgabhūtaṁ payogaṁ. Bhavantarasamayanti tatra tatra vuṭṭhānasamayaṁ abhūtaparikappitaṁ kiñci ussāriyavatthuṁ attano samayaṁ katvā kathenti. Kiñcideva sikkhāpadanti ‘‘ekamūlakena bhavitabbaṁ, ettakaṁ velaṁ ekasmiṁyeva ṭhāne nisīditabba’’nti evamādikaṁ kiñcideva kāraṇaṁ sikkhākoṭṭhāsaṁ katvā paññapenti. Nirodhakathanti nirodhasamāpattikathaṁ.",
  "tika-s0105t7:14": "Tesūti kotūhalasālāyaṁ sannipatitesu nānātitthiyasamaṇabrāhmaṇesu. Ekacceti eke. Purimoti ‘‘ahetū appaccayā purisassa saññā uppajjantipi nirujjhantipī’’tiādinā vuttavādī. Etthāti catūsu vādīsu. Yvāyaṁ idha uppajjatīti sambandho. Samāpattinti asaññībhavāvahaṁ vāyokasiṇaparikammaṁ, ākāsakasiṇaparikammaṁ vā rūpāvacaracatutthajjhānasamāpattiṁ, pañcamajjhānasamāpattiṁ vā. Nirodheti heṭṭhā vuttanayena saññānirodhe. Hetuṁ apassantoti yena hetunā asaññībhave saññāya nirodho sabbaso anuppādo, yena ca tato cutassa idha pañcavokārabhave saññāya uppādo, tadubhayampi hetuṁ avisayatāya apassanto.",
  "tika-s0105t7:15": "Dutiyoti ‘‘saññā hi bho purisassa attā’’tiādinā vuttavādī. Nanti paṭhamavādiṁ. Nisedhetvāti ‘‘na kho pana metaṁ bho evaṁ bhavissatī’’ti evaṁ paṭikkhipitvā. Migasiṅgatāpasassāti evaṁnāmakatāpasassa. Tassa kira matthake migasiṅgākārena dve cūḷā uṭṭhahiṁsu, ‘‘isisiṅgo’’tipi tassa nāmaṁ. Asaññakabhāvanti muñchāpattiyā kiriyāmayasaññāvasena vigatasaññibhāvaṁ. Vakkhati hi ‘‘visaññī hutvā’’ti. Cattālīsanipāte āgatanayena migasiṅgatāpasavatthuṁ saṅkhepato dassetuṁ ‘‘migasiṅgatāpaso kirā’’tiādi vuttaṁ. Vikkhambhanavasena kilesānaṁ santāpanato attantapo. Dukkaratapatāya ghoratapo tibbatapo. Nibbisevanabhāvāpādanena sabbaso milāpitacakkhāditikkhindriyatāya paramadhitindriyo.Sakkavimānanti paṇḍukambalasilāsanaṁ sandhāyāha. Tañhi tathārūpapaccayā kadāci uṇhaṁ, kadāci thaddhaṁ, kadāci calitaṁ hoti. ‘‘Sakka…pe… patthetī’’ti ayoniso cintetvā pesesi. Bhaggoti bhañjitakusalajjhāsayo, adhunā pana ‘‘laggo’’ti pāṭhaṁ likhanti. Tena dibbaphassenāti hatthaggahaṇamattadibbaphassena. Tanti tathā saññāpaṭilābhaṁ. Evamāhāti evaṁ ‘‘saññā hi bho purisassa attā’’tiādinā ākārena saññānirodhamāha. Imināva nayena ito paresupi dvīsu ṭhānesu pāḷimāharitvā yojanā veditabbā.",
  "tika-s0105t7:16": "Tatiyoti ‘‘santi hi bho samaṇabrāhmaṇā’’tiādinā vuttavādī. Āthabbaṇapayoganti āthabbaṇavedavihitaṁ āthabbaṇikānaṁ visaññibhāvāpādanappayogaṁ. Upakaḍḍhanaṁ āharaṇaṁ. Apakaḍḍhanaṁ apaharaṇaṁ . Āthabbaṇaṁ payojetvāti āthabbaṇavede āgataṁ aggijuhanapubbakaṁ mantapadaṁ payojetvā sīsacchinnatādidassanena saññānirodhamāha. Tassāti yassa sīsacchinnatādi dassitaṁ, tassa.",
  "tika-s0105t7:17": "Catutthoti ‘‘santi hi bho devatā mahiddhikā’’tiādinā vuttavādī. Yakkhadāsīnanti devadāsīnaṁ, yā ‘‘yogavatiyo’’tipi vuccanti, yoginiyotipi pākaṭā. Madaniddanti surāmadanimittakaṁ supanaṁ. Devatūpahāranti naccanagāyanādinā devatānaṁ pūjaṁ. Surāpātinti pātipuṇṇaṁ suraṁ. Divāti atidivā, ussūreti attho. Tanti tathā supitvā vuṭṭhahanaṁ. Suttakāle devatānaṁ saññāpakaḍḍhanavasena nirodhaṁ samāpannā, pabuddhakāle saññupakaḍḍhanavasena nirodhā vuṭṭhitāti maññamānoti adhippāyo.",
  "tika-s0105t7:18": "Eḷamūgakathā viyāti imesaṁ paṇḍitamānīnaṁ kathā andhabālakathāsadisī. Cattāro nirodheti aññamaññavidhure cattāropi nirodhe. Ekena bhavitabbanti ekasabhāveneva bhavitabbaṁ. Na bahunāti na ca aññamaññaviruddhena bahuvidhena nānāsabhāvena bhavitabbaṁ. Tenāpi ekenāti ekasabhāvabhūtena tenāpi nirodhena. Aññenevāti tehi vuttākārato aññākāreneva bhavitabbaṁ. Soti ekasabhāvabhūto nirodho. Aññatra sabbaññunāti sabbaññubuddhaṁ ṭhapetvā. Idhāti kotūhalasālāyaṁ. Ayaṁ nirodho ayaṁ nirodhoti dvikkhattuṁ byāpanicchāvacanaṁ satthā attano desanāvilāsena anekākāravokāraṁ nirodhaṁ vibhāvessatīti dassanatthaṁ kataṁ. Aho nūnāti ettha ahoti acchariye nipāto, nūnāti anussaraṇe. Tasmā aho nūna bhagavāti anaññasādhāraṇadesanattā bhagavā nirodhampi aho acchariyaṁ katvā ārādheyya maññeti adhippāyo. Aho nūna sugatoti etthāpi eseva nayo. Acchariyavibhāvanato eva cettha dvikkhattuṁ āmeḍitavacanaṁ. Acchariyatthopi hesa ahosaddo anussaraṇamukheneva poṭṭhapādena gahito. Tasmā vuttaṁ ‘‘anussaraṇatthe nipātadvaya’’nti. Tenāti anussaraṇatthamukhena pavattanato. ‘‘Aho…pe… sugato’’ti vacanena etadahosīti yojanā. ‘‘Yaṁtaṁsaddā niccasambandhā’’ti sādhippāyaṁ yojanaṁ dassetuṁ ‘‘yo etesa’’ntiādimāha. Kāladesapuggalādivibhāgena bahubhedattā imesaṁ nirodhadhammānanti bahutte sāmivacanaṁ, kusalasaddayoge cetaṁ bhummatthe daṭṭhabbaṁ. Kusalo nipuṇo chekoti pariyāyavacanametaṁ. Aho nūna katheyyāti acchariyaṁ katvā katheyya maññe. So sugatoti sambandho. Ciṇṇavasitāyāti nirodhasamāpattiyaṁ ciṇṇavasībhāvattā. Sabhāvaṁ jānātīti nirodhasabhāvaṁ yāthāvato jānāti.",
  "tika-s0105t7:19": "Ahetukasaññuppādanirodhakathāvaṇṇanā",
  "tika-s0105t7:20": "412.Gharamajjheyevapakkhalitāti yathā gharato bahi gantukāmā purisā maggaṁ anotaritvā gharavivare samatale vivaṭaṅgaṇe eva pakkhalanaṁ pattā, evaṁsampadamidanti attho. Asādhāraṇo hetu, sādhāraṇo paccayoti evamādivibhāgo aññatra vutto, idha pana tena vibhāgena payojanaṁ natthi saññāya akāraṇabhāvapaṭikkhepaparattā codanāyāti vuttaṁ ‘‘kāraṇasseva nāma’’nti. Yaṁ pana pāḷiyaṁ vuttaṁ ‘‘sahetū hi poṭṭhapāda sappaccayā purisassa saññā uppajjantipi nirujjhantipī’’ti, tattha sahetū sappaccayā uppajjanti, uppannā pana nirujjhantiyeva, na tiṭṭhantīti dassanatthaṁ ‘‘nirujjhantipī’’ti vacanaṁ, na tu nirodhassa sahetusapaccayatādassanatthaṁ. Uppādoyeva hi sahetuko, na nirodho. Yadi hi nirodhopi sahetuko siyā, tassapi puna nirodhena bhavitabbaṁ aṅkurādīnaṁ puna aṅkurādinā viya, na ca tassa puna nirodho atthi, tasmā vuttanayeneva pāḷiyā attho veditabbo. Ayañca nayo khaṇanirodhavasena vutto. Yo pana yathāparicchinnakālavasena sabbaso anuppādanirodho, so ‘‘sahetuko’’ti veditabbo tathārūpāya paṭipattiyā vinā abhāvato. Tenāha bhagavā ‘‘sikkhā ekā saññā uppajjati, sikkhā ekā saññā nirujjhatī’’ti (dī. ni. 1.412) tato eva ca aṭṭhakathāyampi (dī. ni. aṭṭha. 1.413) vuttaṁ ‘‘saññāya sahetukaṁ uppādanirodhaṁ dīpetu’’nti. Etañhi pāḷivacanaṁ, aṭṭhakathāvacanañca anuppādanirodhaṁ sandhāya vuttanti daṭṭhabbaṁ. Sikkhāti hetvatthe paccattavacanaṁ, ya-kāralopo vā ‘‘saṅkhyāpi tamhā vanapattā pakkamitabba’’ntiādīsu (ma. ni. 1.192) viya. Hetubhāvo cassā upari āvi bhavissati. Ekasaddo ca aññapariyāyo, na saṅkhyāvācī ‘‘ittheke sato sattassā’’tiādīsu (dī. ni. 1.85-91, 94-98; ma. ni. 3.21) viyāti āha ‘‘sikkhāya ekaccā saññā jāyantī’’ti. Sesapadesupi eseva nayo.",
  "tika-s0105t7:21": "413.Vitthāretukamyatāti vitthāretukāmatāya. Pucchāvasenāti kathetukamyatāpucchāvasena, vitthāretukamyatāpucchāvasenāti vā samāso. ‘‘Poṭṭhapādassevāyaṁ pucchā’’ti āsaṅkāya ‘‘bhagavā avocā’’ti pāḷiyaṁ vuttaṁ. Saññāya…pe… dīpetuṁ tā dassentoti yojetabbaṁ . Tatthāti tassaṁ upari vakkhamānāya desanāya. Tatiyāti adhipaññāsikkhā āgatāti sambandho. ‘‘Ayaṁ…pe… desitoti ettha sammādiṭṭhisammāsaṅkappavasena āgatā. Kasmāti ce? Pariyāpannattā, sabhāvato, upakārato ca yathārahaṁ paññākkhandhe avarodhattā saṅgahitattāti adhippāyo. Tathā hi cūḷavedallasutte vuttaṁ ‘‘yā cāvuso visākha sammādiṭṭhi, yo ca sammāsaṅkappo , ime dhammā paññākkhandhe saṅgahitā’’ti (ma. ni. 1.462) kāmañcettha vuttanayena tissopi sikkhā āgatā, tathāpi adhicittasikkhāya eva abhisaññānirodho dassito. Itarā pana tassā sambhārabhāvena ānītāti ayamattho pāḷivasena veditabbo.",
  "tika-s0105t7:22": "Pañcakāmaguṇikarāgoti pañca kāmakoṭṭhāse ārabbha uppajjanakarāgo. Asamuppannakāmacāroti vattamānuppannatāvasena nasamuppanno yo koci kāmacāro, yā kāci lobhuppatti. Adhunā pana ‘‘asamuppannakāmarāgo’’ti pāṭho, so ayuttova atthato viruddhattā. Kāmarāgo cettha visayavasena niyamitattā kāmaguṇārammaṇova lobho daṭṭhabbo, kāmacāro pana jhānanikantibhavarāgādippabhedo sabbopi lobhacāro. Kāmanaṭṭhena, kāmesu pavattanaṭṭhena ca kāmacāro. Sabbepi hi tebhūmakadhammā kāmanīyaṭṭhena kāmā. Yasmā ubhayesampi sahacaraṇañāyena kāmasaññābhāvo hoti, tasmā ‘‘kāmasaññā’’ti paduddhāraṁ katvā tadubhayameva niddiṭṭhanti veditabbaṁ. ‘‘Tatthā’’tiādi asamuppannakāmacārato pañcakāmaguṇikarāgassa visesadassanaṁ, asamuppannakāmacārasseva vā idhādhippetabhāvadassanaṁ. Kāmaṁ pañcakāmaguṇikarāgopi asamuppanno eva anāgāmimaggena samugghāṭīyati, tasmiṁ pana samugghāṭitepi na sabbo rāgo samugghāṭaṁ gacchati tassa aggamaggena samugghāṭitattā. Tasmā pañcakāmaguṇikarāgaggahaṇena itarassa sabbassa gahaṇaṁ na hotīti ubhayatthasādhāraṇena pariyāyena ubhayameva saṅgahetvā pāḷiyaṁ kāmasaññāggahaṇaṁ kataṁ, ato tadubhayaṁ sarūpato, visesato ca dassetvā sabbasaṅgāhikabhāvato ‘‘asamuppannakāmacāro pana imasmiṁ ṭhāne vaṭṭatī’’ti vuttaṁ. Tasmāti asamuppannakāmacārasseva idha vaṭṭanato ayamattho veditabboti yojanā. Tassāti paṭhamajjhānasamaṅgino puggalassa. Sadisattāti kāmasaññādibhāvena samānattā, etena pāḷiyaṁ ‘‘purimā’’ti idaṁ sadisakappanāvasena vuttanti dasseti. Anāgatā hi idha ‘‘nirujjhatī’’ti vuttā anuppādassa adhippetattā. Tasmā anāgatameva dassetuṁ ‘‘anuppannāva nuppajjatī’’ti vuttaṁ.",
  "tika-s0105t7:23": "Vivekajapītisukhasaṅkhātāti vivekajapītisukhehi saha akkhātā, na vivekajapītisukhānīti akkhātā. Taṁsampayuttā hi saññāyeva idhādhippetā, na vivekajapītisukhāni. Atha vā vivekajapītisukhakoṭṭhāsikāti attho. Saṅkhātasaddo hettha koṭṭhāsattho ‘‘adinnaṁ theyyasaṅkhātaṁ ādiyeyyā’’tiādīsu (pārā. 89, 91) viya. Kāmacchandādioḷārikaṅgappahānavasena nānatthasaññāpaṭighasaññāhi nipuṇatāya sukhumā. Bhūtatāya saccā. Tadevatthaṁ dasseti ‘‘bhūtā’’ti iminā. Sukhumabhāvena, paramatthabhāvena ca aviparītasabhāvāti attho. Evaṁ byāsavasena yathāpāṭhamatthaṁ dassetvā samāsavasenapi yathāpāṭhameva dassento ‘‘atha vā’’tiādimāha. Samāsabyāsavasena hi dvidhā pāṭho dissati. ‘‘Kāmacchandādioḷārikaṅgappahānavasenā’’ti iminā sampayuttadhammānaṁ bhāvanānubhāvasiddhā, saññāya saṇhasukhumatā nīvaraṇavikkhambhanavasena viññāyatīti dasseti. Bhūtatāyāti sukhumabhāvena, paramatthabhāvena ca aviparītatāya, vijjamānatāya vā. Vivekajehīti nīvaraṇavivekato jātehi. Idāni jhānasamaṅgīvasena vuttassa dutiyapadassa atthaṁ dassetuṁ ‘‘sā assā’’tiādi vuttaṁ. Sabbatthāti sabbavāresu.",
  "tika-s0105t7:24": "Samāpajjanādhiṭṭhānaṁ viya vuṭṭhānampijhāne pariyāpannaṁ hoti yathā taṁ dhammānaṁ bhaṅgakkhaṇo dhammesu, āvajjanapaccavekkhaṇāni pana na jhānapariyāpannāni, tasmā jhānapariyāpannameva vasīkaraṇaṁ gahetvā ‘‘samāpajjanto, adhiṭṭhahanto, vuṭṭhahanto ca sikkhatī’’ti vuttaṁ. Tanti paṭhamajjhānaṁ. Tena…pe… jhānenāti idampi ‘‘sikkhā’’ti etassa saṁvaṇṇanāpadaṁ. Tenāti ca hetumhi karaṇavacanaṁ, paṭhamajjhānena hetunāti attho. Hetubhāvo cettha jhānassa vivekajapītisukhasukhumasaccasaññāya uppattiyā sahajātādipaccayabhāvo. Kāmasaññāya pana nirodhassa upanissayapaccayabhāvova. So ca kho suttantapariyāyena. Tathā ceva heṭṭhā saṁvaṇṇitaṁ ‘‘tathārūpāya paṭipattiyā vinā abhāvato’’ti etenupāyenāti yvāyaṁ paṭhamajjhānatappaṭipakkhasaññāvasena ‘‘sikkhā ekā saññā uppajjati, sikkhā ekā saññā nirujjhatī’’ti ettha nayo vutto, etena nayena. Sabbatthāti sabbavāresu.",
  "tika-s0105t7:25": "414. Idāni ākiñcaññāyatanaparamāya eva saññāya dassane kāraṇaṁ vibhāvento ‘‘yasmā panā’’tiādimāha. Yasmā idañca…pe… uddhaṭanti sambandho. Kesaṁ panidaṁ aṅgato sammasananti vuttaṁ ‘‘aṭṭhasamāpattiyā’’tiādi. Aṅgatoti jhānaṅgato. Idañhi anupadadhammavipassanāya lakkhaṇavacanaṁ. Anupadadhammavipassanañhi karonto samāpattiṁ patvā aṅgatova sammasanaṁ karoti, na ca saññā samāpattiyā kiñci aṅgaṁ hoti. Atha ca panetaṁ vuttaṁ ‘‘idañca saññā saññāti evaṁ aṅgato sammasanaṁ uddhaṭa’’nti, tasmā lakkhaṇavacanametaṁ. Aṅgatoti vā avayavatoti attho, anupadadhammatoti vuttaṁ hoti. Kalāpatoti samūhato. Yasmā panettha samāpattivasena taṁtaṁsaññānaṁ uppādanirodhe vuccamāne aṅgavasena so vutto hoti, tasmā ‘‘idañcā’’tiādinā aṅgatova sammasanaṁ dassetīti veditabbaṁ. Tasmāti saññāvaseneva aṅgato sammasanassa uddhaṭattā. Tadevāti ākiñcaññāyatanameva, na nevasaññānāsaññāyatanaṁ tattha paṭusaññābhāvato.",
  "tika-s0105t7:26": "‘‘Yo’’ti vattabbe ‘‘yato’’ti vuttanti āha ‘‘yo nāmā’’ti yathā ‘‘ādimhī’’ti vattabbe ‘‘ādito’’ti vuccati atthe pariggayhamāne yathāyuttavibhattiyāva to-saddassa labbhanato. Nāma-saddo cettha kho-saddo viya vācāsiliṭṭhatāmattaṁ. Sassedanti sakaṁ, attanā adhigatajhānaṁ, tasmiṁ saññā sakasaññā, sā etassatthīti sakasaññīti vuttaṁ ‘‘attano paṭhamajjhānasaññāya saññavā’’ti. Īkāro cettha upari vuccamānanirodhapādakatāya sātisayāya jhānasaññāya atthibhāvajotako daṭṭhabbo. Tenevāha ‘‘anupubbena saññaggaṁ phusatī’’tiādi. Tasmā tattha tattha sakasaññitāggahaṇena tasmiṁ tasmiṁ jhāne sabbaso suciṇṇavasībhāvo dīpitoti veditabbaṁ.",
  "tika-s0105t7:27": "Lokiyānanti niddhāraṇe sāmivacanaṁ, sāmiatthe eva vā. Yadaggena hi taṁ tesu seṭṭhaṁ, tadaggena tesampi seṭṭhanti. Vibhattāvadhiatthe vā sāmivacanaṁ . Ettha pana ‘‘lokiyāna’’nti visesanaṁ lokuttarasamāpattīhi tassa aseṭṭhabhāvato kataṁ. Sesaṁ ‘‘kiccakārakasamāpattīna’’nti pana visesanaṁ akiccakārakasamāpattito tassa aseṭṭhabhāvatoti daṭṭhabbaṁ. Akiccakārakatā cassā ‘‘yatheva hi tattha saññā, evaṁ phassādayopī’’ti, ‘‘yadaggena hi tattha dhammā saṅkhārāvasesabhāvappattiyā pakativipassakānaṁ sammasituṁ asakkuṇeyyarūpena ṭhitā, tadaggena heṭṭhimasamāpattidhammā viya paṭukiccakaraṇasamatthāpi na hontī’’ti ca aṭṭhakathāsu (visuddhi. 1.287) paṭusaññākiccābhāvavacanato viññāyati. Svāyamattho paramatthamañjūsāya nāma visuddhimaggaṭīkāya āruppakathāyaṁ (visuddhi. ṭī. 1.286) ācariyena savisesaṁ vutto, tasmā tattha vuttanayeneva veditabbo. Keci pana ‘‘yathā heṭṭhimā heṭṭhimā samāpattiyo uparimānaṁ uparimānaṁ samāpattīnaṁ adhiṭṭhānakiccaṁ sādhenti, na evaṁ nevasaññānāsaññāyatanasamāpatti kassacipi adhiṭṭhānaṁ sādheti, tasmā sā akiccakārikā itarā kiccakārikā’’ti vadanti, tadayuttaṁ tassāpi vipassanācittaparidamanādīnaṁ adhiṭṭhānakiccasādhanato, tasmā purimoyeva attho yutto. Kasmā cetaṁ tesamagganti āha ‘‘ākiñcaññāyatanasamāpattiya’’ntiādi. ‘‘Itī’’ti vatvā ‘‘lokiyānaṁ…pe… aggattā’’ti tassattho vutto, ‘‘aggattā’’ti ettha vā nidassanametaṁ.",
  "tika-s0105t7:28": "Pakappetīti saṁvidahati. Jhānaṁ samāpajjanto hi jhānasukhaṁ attani saṁvidahati nāma. Abhisaṅkharotīti āyūhati sampiṇḍeti. Sampiṇḍanattho hi samudāyattho. Yasmā pana nikantivasena cetanākiccassa matthakappatti, tasmā phalūpacārena kāraṇaṁ dassento ‘‘nikantiṁ…pe… nāmā’’ti vuttaṁ. Imā ākiñcaññāyatanasaññāti idāni labbhamānā ākiñcaññāyatanasaññā . Taṁsamatikkameneva uparijhānatthāya cetanābhisaṅkharaṇasambhavato nirujjheyyuṁ. Aññāti ākiñcaññāyatanasaññāhi aññā. Oḷārikāti tato thūlatarā. Kā pana tāti āha ‘‘bhavaṅgasaññā’’ti. Ākiñcaññāyatanato vuṭṭhāya eva hi uparijhānatthāya cetanābhisaṅkharaṇāni bhaveyyuṁ, evañca ākiñcaññāyatanasaññā nirujjheyyuṁ, vuṭṭhānañca bhavaṅgavasena hoti, tato parampi yāva uparijhānasamāpajjanaṁ, tāva antarantarā bhavaṅgasaññā uppajjeyyuṁ, tā ca ākiñcaññāyatanasaññāhi oḷārikāti adhippāyo.",
  "tika-s0105t7:29": "Cetentovāti nevasaññānāsaññāyatanajjhānaṁ ekaṁ dve cittavārepi samāpajjanavasena pakappento eva. Na cetetīti tathā heṭṭhimajhānesu viya vā pubbābhogābhāvato na pakappeti nāma. Pubbābhogavasena hi jhānaṁ pakappento idha ‘‘cetetī’’ti vutto. Abhisaṅkharontovāti tattha appahīnanikantikatāvasena āyūhanto eva. Nābhisaṅkharotīti tathā heṭṭhimajhānesu viya vā pubbābhogābhāvato nāyūhati nāma. ‘‘Ahametaṁ jhānaṁ nibbattemi upasampādemi samāpajjāmī’’ti hi evaṁ abhisaṅkharaṇaṁ tattha sālayasseva hoti, na anālayassa, tasmā ekadvicittakkhaṇikampi jhānaṁ pavattento tattha appahīnanikantikatāya ‘‘abhisaṅkharonto evā’’ti vutto. Yasmā panassa tathā heṭṭhimajhānesu viya vā tattha pubbābhogo natthi, tasmā ‘‘na abhisaṅkharotī’’ti vuttaṁ. ‘‘Imassa bhikkhuno’’tiādi vuttassevatthassa vivaraṇaṁ. Tattha yasmā imassa…pe… atthi, tasmā ‘‘na ceteti, nābhisaṅkharotī’’ti ca vuttanti adhippāyo. Ābhogasamannāhāroti ābhogasaṅkhāto, ābhogavasena vā cittassa ārammaṇābhimukhaṁ, ārammaṇassa vā cittābhimukhaṁ anvāhāro. ‘‘Svāyamattho’’tiādinā tadevatthaṁ upamāya paṭipādeti. Puttagharācikkhaṇenāti puttagharassa ārocananayena.",
  "tika-s0105t7:30": "Gantvā ādāya āgatanti sambandho. Pacchābhāgeti āsanasālāya pacchimadisāyaṁ ṭhitassa pitugharassa pacchābhāge. Tatoti puttagharato. Laddhagharamevāti yatonena bhikkhā laddhā, tameva gharaṁ puttagehameva. Āsanasālā viya ākiñcaññāyatanasamāpatti tato pitugharaputtagharaṭṭhāniyānaṁ nevasaññānāsaññāyatananirodhasamāpattīnaṁ upagantabbato. Pitugehaṁ viya nevasaññānāsaññāyatanasamāpatti amanasikātabbato, majjhe ṭhitattā ca. Puttagehaṁ viya nirodhasamāpatti manasikātabbato, pariyante ṭhitattā ca. Pitugharaṁ amanasikaritvāti pavisitvā samatikkantampi pitugharaṁ amanasikaritvā. Puttagharasseva ācikkhaṇaṁ viya ekaṁ dve cittavāre samāpajjitabbampi nevasaññānāsaññāyatanaṁ amanasikaritvā parato nirodhasamāpattatthāya eva manasikāro daṭṭhabbo. Evaṁ amanasikārasāmaññena, manasikārasāmaññena ca upamopameyyatā vuttā ācikkhaṇenapi manasikārasseva jotanato. Na hi manasikārena vinā ācikkhaṇaṁ sambhavati.",
  "tika-s0105t7:31": "Tājhānasaññāti ekaṁ dve cittavāre pavattā nevasaññānāsaññāyatanajhānasaññā. Nirodhasamāpattiyañhi yathārahaṁ catutthāruppakusalakiriyajavanaṁ dvikkhattumeva javati, na taduttari. Nirujjhantīti sarasavaseneva nirujjhanti, pubbābhisaṅkhārabalena pana upari anuppādo. Yathā ca jhānasaññānaṁ, evaṁ itarasaññānampīti āha ‘‘aññā cā’’tiādi. Nuppajjanti yathāparicchinnakālanti adhippāyo. So evaṁ paṭipanno bhikkhūti yathāvutte saññagge ṭhitabhāvena paṭipanno bhikkhu, so ca kho anāgāmī vā arahā vā dvīhi phalehi samannāgamo, tiṇṇaṁ saṅkhārānaṁ paṭippassaddhi, soḷasavidhā ñāṇacariyā, navavidhā samādhicariyāti imesaṁ vasena nirodhapaṭipādanapaṭipattiṁ paṭipannoti attho. Anupubbanirodhavasena cittacetasikānaṁ appavattiyeva saññāvedanāsīsena ‘‘saññāvedayitanirodha’’nti vuttā. Phusatīti ettha phusanaṁ nāma vindanaṁ paṭiladdhīti dasseti ‘‘vindati paṭilabhatī’’ti iminā. Atthato pana vuttanayena yathāparicchinnakālaṁ cittacetasikānaṁ sabbaso appavattiyeva.",
  "tika-s0105t7:32": "Niratthakatāya upasaggamattaṁ, tasmā saññā icceva attho. Nirodhapadena anantarikaṁ katvā samāpattipade vattabbe tesaṁ dvinnamantare sampajānapadaṁ ṭhapitanti āha ‘‘nirodhapadena antarikaṁ katvā vutta’’nti. Tena vuttaṁ ‘‘anu…pe… attho’’ti, tena ayuttasamāsoyaṁ yathārutapāṭhoti dasseti. Tatrāpīti tasmiṁ yathāpadamanupubbiṭhapanepi ayaṁ visesatthoti yojanā. Sampajānantassāti taṁ taṁ samāpattiṁ samāpajjitvā vuṭṭhāya tattha tattha saṅkhārānaṁ sammasanavasena pajānantassa puggalassa. Anteti yathāvuttāya nirodhapaṭipādanapaṭipattiyā pariyosāne. Dutiyavikappe sampajānantassāti sampajānakārino, iminā nirodhasamāpattisamāpajjanakassa bhikkhuno ādito paṭṭhāya sabbapāṭihārikapaññāya saddhiṁ atthasādhikā paññā kiccato dassitā hoti. Tenāha ‘‘paṇḍitassa bhikkhuno’’ti. Vacanasesāpekkhā’ napekkhatā dvinnaṁ vikappānaṁ viseso.",
  "tika-s0105t7:33": "Saṁvaṇṇanokāsānuppattito nirodhasamāpattikathā kathetabbā. Sabbākārenāti nirodhasamāpattiyā sarūpaviseso, samāpajjanako, samāpajjanaṭṭhānaṁ, samāpajjanakāraṇaṁ, samāpajjanākāroti evamādinā sabbappakārena . Tatthāti visuddhimagge (visuddhi. 1.307) kathitatovāti kathitaṭṭhānato eva, tevīsatimaparicchedatoti attho, na idha taṁ vadāma punaruttibhāvato, ganthagarukabhāvato cāti adhippāyo.",
  "tika-s0105t7:34": "Pāḷiyaṁ evaṁ kho ahanti ettha ākārattho evaṁ-saddo uggahitākāradassananti katvā. Evaṁ poṭṭhapādāti ettha pana sampaṭicchanattho tatheva anujānananti katvā. Tenāha ‘‘suuggatitaṁ tayā’ti anujānanto’’ti.",
  "tika-s0105t7:35": "415. Saññā aggā etthāti saññaggaṁ, ākiñcaññāyatanaṁ. Avasesasamāpattīsupi saññaggaṁ atthīti ettha pana saññaggabhāvo ‘‘saññagga’’nti vutto, saññāyeva agganti tulyādhikaraṇasamāso vā. ‘‘Puthū’’ti ayaṁ liṅgavipallāso, nikāralopo vāti vuttaṁ ‘‘bahūnī’’ti. ‘‘Yathā’’ti iminā karaṇappakārasaṅkhāto pakāraviseso gahito, na pakārasāmaññanti dasseti ‘‘pathavīkasiṇādīsū’’tiādinā. ‘‘Idaṁ vuttaṁ hotī’’tiādi tabbivaraṇaṁ. Jhānānaṁ tāva yutto karaṇabhāvo saññānirodhaphusanassa sādhakatamabhāvato, kasiṇānaṁ pana kathanti? Tesampi so yutto eva. Yadaggena hi jhānānaṁ nirodhaphusanassa sādhakatamabhāvo, tadaggena kasiṇānampi tadavinābhāvato. Anekakaraṇāpi ca kiriyā hotiyeva yathā ‘‘aññena maggena yānena dīpikāya gacchatī’’ti.",
  "tika-s0105t7:36": "Ekavāranti sakiṁ. Purimasaññānirodhanti kāmasaññānirodhaṁ, na pana nirodhasamāpattisaññitaṁ saññānirodhaṁ. Ekaṁ saññagganti ekaṁ saññābhūtaṁ aggaṁ, eko saññaggabhāvo vā heṭṭhimāya saññāya ukkaṭṭhabhāvato. Saññā ca sā aggañcāti hi saññaggaṁ, na saññāsu agganti. Yathā pana saññā aggo etthāti saññaggaṁ, ākiñcaññāyatanaṁ, evaṁ sesajhānampi. Yena ca nimittena jhānaṁ ‘‘saññagga’’nti vuttaṁ, tadeva saññāsaṅkhātaṁ nimittaṁ bhāvalopena, bhāvappadhānena vā idhādhippetaṁ. Dve vāreti dvikkhattuṁ. Satasahassaṁ saññaggānīti migapadavaḷañjananiddeso. Sesakasiṇesūti kasiṇānameva gahaṇaṁ nirodhakathāya adhikatattā, tato eva cettha jhānaggahaṇenapi kasiṇajjhānāni eva gahitānīti veditabbaṁ. Yathā ‘‘pathavīkasiṇena karaṇabhūtenā’’ti tadārammaṇikaṁ jhānaṁ anāmasitvā vuttaṁ, evaṁ ‘‘paṭhamajjhānena karaṇabhūtenā’’ti tadārammaṇaṁ anāmasitvā vadati. ‘‘Itī’’tiādinā tadevatthaṁ saṅgahetvā nigamanaṁ karoti. Sabbampīti ekavāraṁ samāpannajjhānasaññampi. Saṅgahetvāti sañjānanalakkhaṇena taṁsabhāvānativattanato saṅgahaṁ katvā, samāpajjanavasena, sañjānanalakkhaṇena ca ekatāti vuttaṁ hoti. Aparāparanti punappunaṁ. Bahūni saññaggāni honti.",
  "tika-s0105t7:37": "416. Paṭhamanaye jhānapadaṭṭhānaṁ vipassanaṁ vaḍḍhentassa puggalassa vasena saññāñāṇāni dassitāni. Dutiyanaye pana yasmā vipassanaṁ ussukkāpetvā maggena ghaṭentassa maggañāṇaṁ uppajjati, tasmā vipassanāmaggavasena saññāñāṇāni dassitāni. Tatiyanaye ca yasmā paṭhamanayo oḷāriko, dutiyanayopi missakoti tadubhayaṁ asambhāvetvā accantasukhumagambhīraṁ nibbattitalokuttarameva dassetuṁ maggaphalavasena saññāñāṇāni dassitāni. Tayopete nayā maggasodhanavasena dassitā.",
  "tika-s0105t7:38": "‘‘Ayaṁ panettha sāro’’ti vibhāvetuṁ tipiṭakamahāsivattheravādo ābhato. Tathā hi ‘‘arahattaphalasaññāya uppādā’’tiādinā (dī. ni. aṭṭha. 1.416) theravādānukūlameva upari attho saṁvaṇṇitoti. Ime bhikkhūti purimavādino bhikkhū. Tadā dīghanikāyatantiṁ parivattante imaṁ ṭhānaṁ patvā yathāvuttapaṭipāṭiyā tayo naye kathente bhikkhū sandhāya evaṁ thero vadati. Nirodhaṁ pucchitvā tasmiṁ kathite tadanantaraṁ saññāñāṇuppattiṁ pucchanto atthato nirodhā vuṭṭhānaṁ pucchati nāma. Nirodhato ca vuṭṭhānaṁ arahattaphaluppattiyā vā siyā, anāgāmiphaluppattiyā vā, tattha saññā padhānā, tadanantarañca paccavekkhaṇañāṇanti tadubhayaṁ niddhārento thero ‘‘poṭṭhapādo heṭṭhā’’tiādimāha. Tattha bhagavāti ālapanavacanaṁ.",
  "tika-s0105t7:39": "Yathā maggavīthiyaṁ maggaphalañāṇesu uppannesu niyamato maggaphalapaccavekkhaṇañāṇāni honti, evaṁ phalasamāpattivīthiyaṁ phalapaccavekkhaṇañāṇanti vuttaṁ ‘‘pacchā paccavekkhaṇañāṇa’’nti. ‘‘Idaṁ arahattaphala’’nti paccavekkhaṇañāṇassa uppattiākāradassanaṁ. Ayameva paccayo idappaccayo ma-kārassa da-kāraṁ katvā. Da-kārenapi pakatipadamicchanti keci saddavidū. So pana theravāde na phalasamādhisaññā evāti āha ‘‘phalasamādhisaññāpaccayā’’ti, arahattaphalasamādhisahagatasaññāpaccayāti attho. Kirāti anussaraṇatthe nipāto. Yathādhigatadhammānussaraṇapakkhiyā hi paccavekkhaṇā. Samādhisīsena cettha sabbaṁ arahattaphalaṁ gahitaṁ sahacaraṇañāyena, tasmiṁ asati paccavekkhaṇāya asambhavoti pāḷiyaṁ ‘‘idappaccayā’’ti vuttaṁ. Evamidha dīghabhāṇakānaṁ matena phalapaccavekkhaṇāya ekantikatā dassitā. Cūḷadukkhakkhandhasuttaṭṭhakathāyaṁ pana evaṁ vuttaṁ ‘‘sā pana na sabbesaṁ paripuṇṇā hoti. Eko hi pahīnakilesameva paccavekkhati, eko avasiṭṭhakilesameva, eko maggameva, eko phalameva, eko nibbānameva. Imāsu pana pañcasu paccavekkhaṇāsu ekaṁ vā dve vā no laddhuṁ na vaṭṭantī’’ti (ma. ni. aṭṭha. 1.175), tadetaṁ majjhimabhāṇakānaṁ matena vuttaṁ. Ābhidhammikā pana vadanti –",
  "tika-s0105t7:40": "‘‘Maggaṁ phalañca nibbānaṁ, paccavekkhati paṇḍito;",
  "tika-s0105t7:41": "Hīne kilese sese ca, paccavekkhati vā na vā’’ti. (abhidhammatthasaṅgahaṭṭhakathāyaṁ kammaṭṭhānasaṅgahavibhāge visuddhibhede);",
  "tika-s0105t7:42": "Saññāattakathāvaṇṇanā",
  "tika-s0105t7:43": "417.‘‘Gāmasūkaro’’ti iminā vanasūkaramapaneti. Evañhi upamāvacanaṁ sūpapannaṁ hotīti. Desanāya saṇhabhāvena sārambhamakkhaissādimalavisodhanato sutamayañāṇaṁ nhāpitaṁ viya, sukhumabhāvena anuvilittaṁ viya, tilakkhaṇabbhāhatatāya kuṇḍalādyālaṅkāravibhūsitaṁ viya ca hoti. Tadanupavisato ñāṇassa, tathābhāvā taṁsamaṅgino ca puggalassa tathābhāvāpatti, nirodhakathāya nivedanañcassa sirisayane pavesanasadisanti āha ‘‘saṇhasukhuma…pe… ārāpitopī’’ti. Tatthāti tissaṁ nirodhakathāyaṁ. Mandabuddhitāya sukhaṁ na vindanto alabhanto, ajānanto vā. Malavidūsitatāya gūthaṭṭhānasadisaṁ. Attano laddhinti attadiṭṭhiṁ. Anumatiṁ gahetvāti anuññaṁ gahetvā ‘‘ediso me attā’’ti anujānāpetvā, attano laddhiyaṁ patiṭṭhāpetvāti vuttaṁ hoti.",
  "tika-s0105t7:44": "Pāḷiyaṁ kaṁ panāti oḷāriko, manomayo, arūpīti tiṇṇaṁ attavādānaṁ vasena tividhesu attānesu kataraṁ attānaṁ paccesīti attho. ‘‘Desanāya sukusalo’’ti iminā ‘‘avassaṁ me bhagavā laddhiṁ viddhaṁsessatī’’ti tassa manasikāraṁ dasseti. Pariharantoti viddhaṁsanato apanento, arūpī attāti attano laddhiṁ nigūhantoti adhippāyo. Pāḷiyaṁ ‘‘oḷārikaṁ kho’’tiādimhi paribbājakavacane ayamadhippāyo – yasmā catusantatirūpappabandhaṁ ekattavasena gahetvā rūpībhāvato ‘‘oḷāriko attā’’ti pacceti attavādī, annapānopaṭṭhānatañcassa parikappetvā ‘‘sassato’’ti maññati, rūpībhāvato eva ca saññāya aññattaṁ ñāyāgatameva, yaṁ vedavādino ‘‘annamayo, pānamayo’’ti ca dvidhā voharanti, tasmā paribbājako taṁ attavādimataṁ attānaṁ sandhāya ‘‘oḷārikaṁ kho’’tiādimāhāti.",
  "tika-s0105t7:45": "‘‘Oḷāriko ca hi te poṭṭhapāda attā abhavissā’’tiādimhi bhagavato vacane cāyamadhippāyo – yadi attā rūpī bhaveyya, evaṁ sati rūpaṁ attā siyā, na ca saññī saññāya arūpabhāvato, rūpadhammānañca asañjānanasabhāvattā. Rūpī ca samāno yadi tava matena nicco, saññā ca aparāparaṁ pavattanato tattha tattha bhijjatīti bhedasabbhāvato aniccā , evampi ‘‘aññā saññā, añño attā’’ti saññāya abhāvato acetanova attā hoti, tasmā esa attā na kammassa kārako, na ca phalassa upabhuñjanakoti āpannamevāti imaṁ dosaṁ dassento bhagavā ‘‘oḷāriko cā’’tiādimāhāti. Tatthāti ‘‘rūpī attā’’ti vāde. Paccāgacchatoti sesakiriyāpekkhāya kammattheyeva upayogavacanaṁ, paccāgacchatoti ca paccāgacchantassa, jānantassa, paṭicca vādena pavattassāti vā attho. ‘‘Aññā ca saññā uppajjati, aññā ca saññā nirujjhantī’’ti kasmā vuttaṁ, nanu uppādapubbako nirodho, na ca uppannaṁ anirujjhanakaṁ nāma atthīti codanaṁ sodhetuṁ ‘‘catunnaṁ khandhāna’’ntiādi vuttaṁ. Satipi nesaṁ ekālambaṇavatthukabhāve uppādanirodhādhikārattā ekuppādanirodhabhāvova vutto. Aparāparanti poṅkhānupoṅkha.",
  "tika-s0105t7:46": "418-420. Pāḷiyaṁ manomayanti jhānamanaso vasena manomayaṁ. Yo hi bāhirapaccayanirapekkho, so manasāva nibbattoti manomayo. Rūpaloke nibbattasarīraṁ sandhāya vadati. Yaṁ vedavādino ‘‘ānandamayo , viññāṇamayo’’ti ca dvidhā voharanti. Tatrāpīti ‘‘manomayo attā’’ti vādepi. Dose dinneti ‘‘aññāva saññā bhavissatī’’tiādinā dose dinne attano laddhiṁyeva vadanto ‘‘arūpiṁ kho’’tiādimāhāti sambandho. Idhāpi purimavāde vuttanayena ‘‘yadi attā manomayo sabbaṅgapaccaṅgī ahīnindriyo bhaveyya, evaṁ sati rūpaṁ attā siyā, na ca saññī saññāya arūpabhāvato’’tiādi sabbaṁ dosadassanaṁ veditabbaṁ. Tamatthañhi dassento bhagavā ‘‘manomayo ca hi te poṭṭhapādā’’tiādimavoca. Kasmā panāyaṁ paribbājako paṭhamaṁ oḷārikaṁ attānaṁ paṭijānitvā taṁ laddhiṁ vissajjetvā puna manomayaṁ attānaṁ paṭijānāti? Tampi vissajjitvā puna arūpiṁ attānaṁ paṭijānātīti? Kāmañcettha kāraṇaṁ ‘‘tato so arūpī attāti evaṁladdhiko samānopi…pe… ādimāhā’’ti heṭṭhā vuttameva, tathāpi ime titthiyā nāma anavaṭṭhitacittā thusarāsimhi nikhātakhāṇuko viya cañcalāti kāraṇantarampi dassetuṁ ‘‘yathā nāmā’’tiādi vuttaṁ. Saññā nappatiṭṭhātīti ārammaṇe sañjānanavasena saññā na patiṭṭhāti, ārammaṇe saññaṁ na karotīti vuttaṁ hoti. Saññāpatiṭṭhānakāleti etthāpi ayaṁ nayo.",
  "tika-s0105t7:47": "Tatrāpīti ‘‘arūpī attā’’ti vādepi. Saññāyāti pakatisaññāya, evaṁ bhadantadhammapālattherena (dī. ni. ṭī. 1.418-420) vuttaṁ. Aññasmiṁ titthāyatane uppādanirodhanti hi sambandho. Tena vedikānaṁ matena nānakkhaṇe uppannāya nānārammaṇāya saññāya uppādanirodhamicchatīti dasseti. Keci pana ‘‘ācariyasaññāyā’’ti paṭhanti, tadayuttaṁ atthassa viruddhattā, therena ca anuddhaṭattā. Aparāparaṁ pavattāya saññāya uppādavayadassanato uppādanirodhaṁ icchati. Tathāpi ‘‘saññā saññā’’ti pavattasamaññaṁ ‘‘attā’’ti gahetvā tassa avicchedaṁ parikappento sassataṁ maññati. Tenāha ‘‘attānaṁ pana sassataṁ maññatī’’ti. Tasmāti aparāparaṁ pavattasaññāya nāmamattena sassataṁ maññanato. Saññāya uppādanirodhamatte aṭṭhatvā taduttari sassataggāhassa gahaṇato dosaṁ dassetīti adhippāyo. Tathevāti yathā ‘‘rūpī attā, manomayo attā’’ti ca vādadvaye attano asaññatā, evañcassa ‘‘acetanatā’’tiādidosappasaṅgo dunnivāro , tatheva imasmiṁ vādepīti attho. Micchādassanenāti attadiṭṭhisaṅkhātena micchābhinivesena. Abhibhūtattāti anādikālabhāvitabhāvena ajjhotthaṭattā, nivāritañāṇacārattāti vuttaṁ hoti. Yena santatighanena, samūhaghanena ca vañcito bālo pabandhavasena pavattamānaṁ dhammasamūhaṁ micchāgāhavasena ‘‘attā’’ti ca ‘‘nicco’’ti ca abhinivissa voharati, taṁ ekattasaññitaṁ santatighanaṁ, samūhaghanañca vinibhujja yāthāvato jānanaṁ ghanavinibbhogo, so ca sabbena sabbaṁ titthiyānaṁ natthi. Tasmā ayampi paribbājako tādisassa ñāṇaparipākassa abhāvato vuccamānampi nānattaṁ nāññāsīti āha ‘‘taṁ nānattaṁ ajānanto’’ti. Saññā nāmāyaṁ nānārammaṇā nānākkhaṇe uppajjati, veti cāti vedikānaṁ mataṁ. Saññāya uppādanirodhaṁ passantopi saññāmayaṁ saññābhūtaṁ attānaṁ parikappetvā yathāvuttaghanavinibbhogābhāvato niccameva katvā diṭṭhimaññanāya maññati. Tathābhūtassa ca tassa saṇhasukhumaparamagambhīradhammatā na ñāyatevāti idaṁ kāraṇaṁ passantena bhagavatā ‘‘dujjānaṁ kho’’tiādi vuttanti dassento ‘‘athassa bhagavā’’tiādimāha.",
  "tika-s0105t7:48": "Diṭṭhiādīsu ‘‘evameta’’nti dassanaṁ abhinivisanaṁ diṭṭhi. Tassā eva pubbabhāgabhūtaṁ ‘‘evameta’’nti nijjhānavasena khamanaṁ khanti. Tathā rocanaṁ ruci.‘‘Aññathāyevā’’tiādi tesaṁ diṭṭhiādīnaṁ vibhajja dassanaṁ. Tattha aññathāyevāti yathā ariyavinaye antadvayaṁ anupagamma majjhimapaṭipadāvasena dassanaṁ hoti, tato aññathāyeva. Aññadevāti yaṁ paramatthato vijjati khandhāyatanādi, tassa cāpi aniccatādi, tato aññadeva paramatthato avijjamānaṁ attasassatādikaṁ tayā khamate ceva ruccate cāti attho. Ābhuso yuñjanaṁ āyogo. Tena vuttaṁ ‘‘yuttapayuttatā’’ti. Paṭipattiyāti paramattacintanādiparibbājakapaṭipattiyā. Ācariyassa bhāvo ācariyakaṁ, yathā tathā ovādānusāsanaṁ, tadassatthīti ācariyako yathā ‘‘saddho’’ti āha ‘‘aññatthā’’tiādi. Aññasmiṁ titthāyatane tava ācariyabhāvo atthīti yojanā. ‘‘Tenā’’tiādi saha yojanāya yathāvākyaṁ dassanaṁ. ‘‘Ayaṁ paramattho, ayaṁ sammutī’’ti imassa vibhāgassa dubbibhāgattā dujjānaṁ etaṁ nānattaṁ. ‘‘Yajjetaṁ dujjānaṁ tāva tiṭṭhatu, aññaṁ panatthaṁ bhagavantaṁ pucchāmī’’ti cintetvā tathā paṭipannataṁ dassetuṁ ‘‘atha paribbājako’’tiādi vuttaṁ. Añño vā saññātoti saññāsabhāvato aññasabhāvo vā attā hotūti attho. Adhunā pana ‘‘aññā vā saññā’’ti pāṭho dissati. Assāti attano.",
  "tika-s0105t7:49": "Lokīyati dissati, patiṭṭhahati vā ettha puññapāpaṁ, tabbipāko cāti loko, attā. So hissa kārako, vedako cāti icchito. Diṭṭhigatanti ‘‘sassato attā ca loko cā’’tiādi (dī. ni. 1.31; udā. 55) nayapavattaṁ diṭṭhigataṁ. Na hesa diṭṭhābhiniveso diṭṭhadhammikādiatthanissito tadasaṁvattanato. Yo hi taṁ saṁvattanako, so ‘‘taṁ nissito’’ti vattabbataṁ labheyya yathā taṁ puññañāṇasambhāro. Eteneva nayena na dhammanissitatāpi saṁvaṇṇetabbā. Brahmacariyassa ādi ādibrahmacariyaṁ, tadeva ādibrahmacariyakaṁ yathā ‘‘vinayo eva venayiko’’ti (pārā. aṭṭha. 8). Tenāha ‘‘sikkhattayasaṅkhātassā’’tiādi. Sabbampi vākyaṁ antogadhāvadhāraṇaṁ tassa avadhāraṇaphalattāti vuttaṁ ‘‘ādimatta’’nti. Tadidha adhisīlasikkhāva. Sā hi sikkhattayasaṅgahite sāsanabrahmacariye ādibhūtā, na aññattha viya ājīvaṭṭhamakādi ādibrahmacariyakanti dasseti ‘‘adhisīlasikkhāmatta’’nti iminā. Nibbindanatthāyāti ukkaṇṭhitabhāvāya. ‘‘Abhijānanāyāti ñātapariññāvasena abhijānanatthāya. Sambujjhanatthāyāti tīraṇapahānapariññāvasena sambodhanatthāyā’’ti vadanti. Apica abhijānanāyāti abhiññāpaññāvasena jānanāya. Taṁ pana vaṭṭassa paccakkhakaraṇameva hotīti āha ‘‘paccakkhakiriyāyā’’ti. Sambujjhanatthāyāti pariññābhisamayavasena paṭivedhatthāya. Diṭṭhābhinivesassa saṁsāravaṭṭe nibbidāvirāganirodhupasamāsaṁvattanaṁ vaṭṭantogadhattā, tassa vaṭṭasambandhanato ca. Tathā abhiññāsambodhanibbānāsaṁvattanañca daṭṭhabbaṁ.",
  "tika-s0105t7:50": "Kāmaṁ taṇhāpi dukkhasabhāvā eva, tassā pana samudayabhāvena visuṁ gahitattā ‘‘taṇhaṁ ṭhapetvā’’ti vuttaṁ. Pabhāvanatoti uppādanato. Dukkhaṁ pabhāventīpi taṇhā avijjādipaccayantarasahitā eva pabhāveti, na kevalāti āha ‘‘sappaccayā’’ti. Appavattīti appavattinimittaṁ. Na pavattanti ettha dukkhasamudayā, etasmiṁ vā adhigateti hi appavatti. Dukkhanirodhaṁ nibbānaṁ gacchati, tadatthañca sā paṭipajjitabbāti dukkhanirodhagāminipaṭipadā. Maggapātubhāvoti maggasamuppādo. Phalasacchikiriyāti phalassādhigamavasena paccakkhakaraṇaṁ. Taṁ ākāranti taṁ tuṇhībhāvasaṅkhātaṁ gamanaliṅga ārocento viya, na pana abhimukhaṁ āroceti.",
  "tika-s0105t7:51": "421. Samantato niggaṇhanavasena todanaṁ vijjhanaṁ sannitodakaṁ. Manogaṇādīnaṁ visesanassa napuṁsakaliṅgena niddiṭṭhattā ‘‘vācāya sannitodakenā’’ti vuttaṁ. Tenāha ‘‘vacanapatodakenā’’ti. Atha vā ‘‘vācāyā’’ti idaṁ ‘‘sannitodakenā’’ti ettha karaṇavacanaṁ daṭṭhabbaṁ. ‘‘Vacanapatodakenā’’ti hi vacanena patodakenāti attho, ‘‘vācāyā’’ti vā sambandhe sāmivacanaṁ. Vācāya sannitodanakiriyāya sajjhabbharitamakaṁsūti yojetabbaṁ. ‘‘Sajjhabbharita’’nti etassa ‘‘saṁ adhi abhi aribha’’nti padacchedo, samantato bhusaṁ aritanti attho, satamattehi tuttakehi viya vividhehi paribbājakavācātodanehi tudiṁ sūti vuttaṁ hoti. Tathā hi vuttaṁ ‘‘upari vijjhiṁsū’’ti. Sabhāvato vijjamānanti paramatthasabhāvato upalabbhamānaṁ, na pakatiādi viya anupalabbhamānaṁ. Tacchanti saccaṁ. Tathanti aviparītaṁ. Atthato vevacanameva taṁ padattayaṁ. Navalokuttaradhammesūti visaye bhummaṁ, te dhamme visayaṁ katvā. Ṭhitasabhāvanti avaṭṭhitasabhāvaṁ, taduppādakanti attho. Lokuttaradhammaniyāmaniyatanti lokuttaradhammasampāpananiyāmena niyataṁ. Idāni pana ‘‘lokuttaradhammaniyāmata’’nti pāṭho, so na porāṇo ācariyena anuddhaṭattā. Kasmā panesā paṭipadā dhammaṭṭhitatā dhammaniyāmatāti āha ‘‘buddhānañhī’’tiādi. Sāti paṭipadā. Edisāti ‘‘dhammaṭṭhitata’’ntiādinā vuttappakārā.",
  "tika-s0105t7:52": "Cittahatthisāriputtapoṭṭhapādavatthuvaṇṇanā",
  "tika-s0105t7:53": "422. Hatthiṁ sāreti dametīti hatthisārī, hatthācariyo. Sukhumesu atthantaresūti khandhāyatanādīsu sukhumañāṇagocaresu dhammesu. Abhidhammiko kiresa. Kusaloti pubbepi buddhasāsane kataparicayatāya cheko. Tādise citteti gihibhāvacitte. Itaro pana taṁ sutvāva na vibbhami, pabbajjāyameva abhiramīti adhippāyo. Gihibhāve ānisaṁsakathāya kathitattāti ettha sīlavantassa bhikkhuno tathā kathanena vibbhamane niyojitattā idāni sayampi sīlavā eva hutvā cha vāre vibbhamīti adhippāyo gahetabbo. Kammasarikkhakena hi kammaphalena bhavitabbaṁ. Kathentānanti anādare sāmivacanaṁ. Mahāsāvakassa kathiteti mahāsāvakabhūtena mahākoṭṭhikattherena apasādanavasena kathite, kathananimittaṁ patiṭṭhaṁ laddhuṁ asakkontoti attho. ‘‘Vibbhamitvā gihī jāto’’ti idaṁ sattamavāramiva vuttaṁ. Dhammapadaṭṭhakathāyaṁ (dha. pa. aṭṭha. 1.3 cittahatthattheravatthu) pana kudālapaṇḍitajātake (jā. aṭṭha. 1.1.7 kuddālajātakavaṇṇanā) ca chakkhattumeva vibbhamanavāro vutto. Gihisahāyakoti gihikāle sahāyako. Apasakkantopi nāmāti api nāma apasakkanto, gārayhavacanametaṁ. Pabbajituṁ vaṭṭatīti pabbajjā vaṭṭati.",
  "tika-s0105t7:54": "423.Paññācakkhunonatthitāyāti suvuttaduruttasamavisamadassanasamatthassa paññācakkhuno abhāvena. Yādisena cakkhunā so ‘‘cakkhumā’’ti vutto, taṁ dassetuṁ ‘‘subhāsitā’’tiādi vuttaṁ. Ayaṁ aṭṭhakathāto aparo nayo – ekaṁsikāti ekantikā, nibbānavahabhāvena nicchitāti vuttaṁ hoti. Paññattāti vavatthapitā. Na ekaṁsikāti na ekantikā nibbānāvahabhāvena nicchitā vaṭṭantogadhabhāvatoti adhippāyo. Ayamattho hi ‘‘kasmā cete poṭṭhapāda mayā ekaṁsikā dhammā desitā paññattā, ete poṭṭhapāda atthasaṁhitā…pe… nibbānāya saṁvattantī’’tiādisuttapadehi saṁsandati sametīti.",
  "tika-s0105t7:55": "Ekaṁsikadhammavaṇṇanā",
  "tika-s0105t7:56": "425.‘‘Kasmā ārabhī’’ti kāraṇaṁ pucchitvā ‘‘aniyyānikabhāvadassanattha’’nti payojanaṁ vissajjitaṁ. Phale hi siddhe hetupi siddho hotīti, ayaṁ ācariyamati (dī. ni. ṭī. 1.425) apare pana ‘‘edisesu atthasaddo kāraṇe vattati, hetvatthe ca paccattavacanaṁ, tasmā aniyyānikabhāvadassananti ettha aniyyānikabhāvadassanakāraṇā’’ti atthamicchanti. Paññāpitaniṭṭhāyāti paveditavimuttimaggassa. Vaṭṭadukkhapariyosānaṁ gacchati etāyāti niṭṭhāti hi vimutti vuttā ‘‘goṭṭhā paṭṭhitagāvo’’ti (ma. ni. 1.156) mahāsīhanādasuttapade viya ṭhā-saddassa gatiatthe pavattanato. Niṭṭhāmaggo ca idha uttarapadalopena ‘‘niṭṭhā’’ti adhippeto. Tasseva hi niyyānikatā, aniyyānikatā ca vuccati, na niṭṭhāya. Niyyātīti niyyānikā ya-kārassa ka-kāraṁ katvā. Anīyasaddo hi bahulaṁ kattutthābhidhāyako, na niyyānikā aniyyānikā, tassā bhāvo tathā. Niyyānaṁ vā niggamanaṁ nissaraṇaṁ, vaṭṭadukkhassa vūpasamoti attho, niyyānameva niyyānikaṁ, na niyyānikaṁ aniyyānikaṁ, so eva bhāvo sabhāvo aniyyānikabhāvo, tassa dassanatthanti yojetabbaṁ.",
  "tika-s0105t7:57": "‘‘Sabbe hī’’tiādi tadatthavivaraṇaṁ. Amataṁ nibbānaṁ niṭṭhamiti paññapeti yathāti sambandho. Lokathūpikādivasena niṭṭhaṁ paññapentīti ‘‘nibbānaṁ nibbāna’’nti vacanasāmaññamattaṁ gahetvā tathā paññapenti. Lokathūpikā nāma brahmabhūmi vuccati lokassa thūpikasadisatāparikappanena. Keci pana ‘‘nevasaññānāsaññāyatanabhūmiṁ lokathūpikā’’ti vadanti, tadayuttaṁ aṭṭhakathāsu tathā avacanato. Ādisaddena cettha ‘‘añño puriso, aññā pakatī’’ti pakatipurisantarāvabodho mokkho, buddhiādiguṇavinimuttassa attano asakattani avaṭṭhānaṁ mokkho, kāyavipattikati jātibandhānaṁ apavajjanavasena appavatto mokkho, parena purisena palokatā mokkho, taṁsamīpatā mokkho, taṁsamāyogo mokkhoti evamādīnaṁ saṅgaho daṭṭhabbo. Tasmiṁ tasmiñhi samaye niṭṭhaṁ apaññapento nāma natthi. Brāhmaṇānaṁ paṭhamajjhānabrahmaloko niṭṭhā. Tattha hi nesaṁ niccābhiniveso yathā taṁ bakassa brahmuno, (ma. ni. 1.501) vekhanasāditāpasānaṁ ābhassarā, sañcayādiparibbājakānaṁ subhakiṇhā, ājīvakānaṁ ‘‘anantamānaso’’ti parikappito asaññībhavo. Imasmiṁ pana sāsane arahattaṁ niṭṭhā, sabbepi cete diṭṭhivasena brahmalokādīni arahattamaññanāya ‘‘nibbānaṁ nibbāna’’nti vacanasāmaññamattaṁ gahetvā tathā paññapenti, na pana paramatthato nesaṁsamaye nibbānapaññāpanassa labbhanatoti āha ‘‘sā ca na niyyānikā’’tiādi. Yathāpaññattāti yena yena pakārena paññattā, paññattappakārā hutvāti attho. Na niyyātīti ‘‘yenākārena niṭṭhā pāpuṇīyatī’’ti tehi paveditā, tenākārena tassā apattabbatāya na niyyāti. Paṇḍitehi paṭikkhittāti ‘‘nāyaṁ niṭṭhā paṭipadā vaṭṭassa anatikkamanato’’ti buddhādīhi paṇḍitehi paṭikkhittā. Nivattatīti paṭikkhepakāraṇavacanaṁ, yasmā tehi paññattā niṭṭhā paṭipadā na niyyāti na gacchati, aññadatthu taṁsamaṅginaṁ puggalaṁ saṁsāre eva paribbhamāpentī nivattati, tasmā paṇḍitehi paṭikkhittāti attho. Tanti aniyyānikabhāvaṁ.",
  "tika-s0105t7:58": "Jānaṁ, passanti ca puthuvacanavipariyāyoti āha ‘‘jānantā passantā’’ti. Gacchantādisaddānañhi ‘‘yā pana bhikkhunī jānaṁ sabhikkhukaṁ ārāmaṁ anāpucchā paviseyyā’’tiādīsu (pāci. 1024) liṅgavasena vipariyāyo, jānantīti attho. ‘‘Yācaṁ adadamappiyo’’tiādīsu (pārā. 346; jā. 1.7.55) vibhattivasena, yācantassāti attho. Idha pana puthuvacanavasenāti veditabbaṁ. Padhānaṁ jānanaṁ nāma paccakkhato jānanaṁ tassa jeṭṭhabhāvato, dassanamappadhānaṁ tassa saṁsayānubandhattāti ayaṁ kamo vutto ‘‘jānaṁ passa’’nti. Tenettha jānanena dassanaṁ viseseti. Evañhi diṭṭhapubbāni kho tasmiṁ loke manussānaṁ sarīrasaṇṭhānādīnīti ekato adhippāyadassanaṁ sūpapannaṁ hoti. Ayañhetthādhippāyo ‘‘kiṁ tumhākaṁ ekantasukhe loke paccakkhato ñāṇadassanaṁ atthī’’ti. Jānanti vā tassa lokassa anumānavisayataṁ vuccati, passanti paccakkhato visayataṁ. Idaṁ vuttaṁ hoti ‘‘api tumhākaṁ loko paccakkhato ñāto, udāhu anumānato’’ti.",
  "tika-s0105t7:59": "Yasmā pana loke paccakkhabhūto attho indriyagocarabhāvena pākaṭo, tasmā pākaṭena atthena adhippāyaṁ dassetuṁ ‘‘diṭṭhapubbānī’’tiādi vuttaṁ. Diṭṭhapadena vā dassanaṁ, tadanugatañca jānanaṁ gahetvā tadubhayeneva atthena adhippāyaṁ vibhāvetuṁ evaṁ vuttantipi daṭṭhabbaṁ. Diṭṭhapubbānīti hi dassanena, tadanugatena ca ñāṇena gahitapubbānīti attho. Evañca katvā ‘‘sarīrasaṇṭhānādīnī’’ti samariyādavacanaṁ samatthitaṁ hoti. ‘‘Appāṭihīrakata’’nti ayaṁ anunāsikalopaniddesoti āha ‘‘appāṭihīrakaṁ ta’’nti. Taṁ vacanaṁ appāṭihīrakaṁ sampajjatīti sambandho. Appāṭihīrapade anunāsikalopo, ‘‘kata’’nti ca ekaṁ padanti keci, tadayuttaṁ samāsasambhavato, anunāsikalopassa ca avattabbattā. Evamettha vaṇṇayanti – paṭipakkhaharaṇato paṭihāriyaṁ, tadeva pāṭihāriyaṁ. Attanā uttaravirahitavacanaṁ. Pāṭihāriyamevettha ‘‘pāṭihīraka’’nti vuttaṁ parehi vuccamānauttarehi sauttarattā, na pāṭihīrakanti appāṭihīrakaṁ. Virahattho cettha a-saddo. Tenāha ‘‘paṭiharaṇavirahita’’nti. Sauttarañhi vacanaṁ tena uttaravacanena paṭiharīyati viparivattīyati, tasmā uttaravacanaṁ paṭiharaṇaṁ nāma, tato virahitanti attho. Tasmā eva niyyānassa paṭiharaṇamaggassa abhāvato ‘‘aniyyānika’’nti vattabbataṁ labhati. Tena vuttaṁ ‘‘aniyyānika’’nti.",
  "tika-s0105t7:60": "426.Vilāso itthilīḷā, yo ‘‘siṅgārabhāvajā kiriyā’’tipi vuccati. Ākappo kesabandhavatthaggahaṇādiākāraviseso, vesasaṁvidhānaṁ vā. Ādisaddena hāvādīnaṁ saṅgaho. Hāvāti hi cāturiyaṁ vuccati.",
  "tika-s0105t7:61": "Tayoattapaṭilābhavaṇṇanā",
  "tika-s0105t7:62": "428. Āhito ahaṁmāno etthāti attā, attabhāvoti āha ‘‘attabhāvapaṭilābho’’ti. Kathaṁ dassetīti vuttaṁ ‘‘oḷārikattabhāvapaṭilābhenā’’tiādi. Kāmabhavaṁ dasseti itarabhavadvayattabhāvato oḷārikattā. Rūpabhavaṁ dasseti jhānamanena nibbattaṁ hutvā rūpībhāvena upalabbhanato. Arūpabhavaṁ dasseti arūpībhāvena upalabbhanato. Saṁkilesikā dhammā nāma dvādasa akusalacittuppādā tadabhāve kassaci saṁkilesassa asambhavato. Vodāniyā dhammā nāma samathavipassanā tāsaṁ vasena sabbaso cittavodānassa sijjhanato.",
  "tika-s0105t7:63": "429. Paṭipakkhadhammānaṁ asamucchede sati na kadācipi anavajjadhammānaṁ vā pāripūrī, vepullaṁ vā sambhavati, samucchede pana sati sambhavatīti maggaphalapaññānameva gahaṇaṁ daṭṭhabbaṁ, tā hi sakiṁ paripuṇṇāpi aparihīnadhammattā paripuṇṇā eva bhavanti. Taruṇapītīti uppannamattā aladdhāsevanā dubbalapīti. Balavatuṭṭhīti punappunaṁ uppattiyā laddhāsevanā uparivisesādhigamassa paccayabhūtā thiratarā pīti. Idāni saṅkhepato piṇḍatthaṁ dassento ‘‘kiṁ vutta’’ntiādimāha . Tattha yaṁ vihāraṁ sayaṁ…pe… viharissatīti avocumhāti sambandho. Idaṁ vuttaṁ hoti – yaṁ vihāraṁ ‘‘saṁkilesikavodāniyadhammānaṁ pahānābhivuddhiniṭṭhaṁ paññāya pāripūrivepullabhūtaṁ imasmiṁyeva attabhāve aparappaccayena ñāṇena paccakkhato sampādetvā viharissatī’’ti kathayimhāti. Tatthāti tasmiṁ vihāre. Tassāti ovādakarassa bhikkhuno. Evaṁ viharatoti vuttappakārena viharaṇahetu, viharantassa vā. Tannimittaṁ pāmojjaṁ, pamodappabhavā pīti, tappaccayabhūtaṁ passaddhidvayaṁ, tathā sūpaṭṭhitā sati, ukkaṁsagatatāya uttamañāṇaṁ. Sukho ca vihāro bhavissatīti yojanā. Kāyacittapassaddhī hi ‘‘passaddhī’’ti vuttā, ayameva vā pāṭho. ‘‘Nāmakāyapassaddhī’’tipi paṭhanti, tadayuttameva passaddhidvayassa avinābhāvato. Kasmā panesa sukho vihāroti āha ‘‘sabbavihāresū’’tiādi, sabbesupi iriyāpathavihārādīsu santapaṇītatāya imasseva sukhattā ‘‘sukho vihāro’’ti vattabbataṁ arahatīti vuttaṁ hoti. Kathaṁ sukhoti vuttaṁ ‘‘upasanto paramamadhuro’’ti.",
  "tika-s0105t7:64": "Paṭhamajjhāne paṭiladdhamatte hīnabhāvato pīti dubbalā pāmojjapakkhikā, subhāvite pana tasmiṁ paguṇe sā paṇītā balavabhāvato paripuṇṇakiccā pītīti vuttaṁ ‘‘paṭhamajjhāne pāmojjādayo chapi dhammā labbhantī’’ti. Pāmojjaṁ nivattatīti dubbalapītisaṅkhātaṁ pāmojjaṁ chasu dhammesu nivattati hāyati. Vitakkavicārakkhobhavirahitena hi catukkanayavibhatte dutiyajjhāne sabbadā pīti balavatī eva hoti, na paṭhamajjhāne viya kadāci dubbalāti evaṁ vuttaṁ. Pīti nivattati tappahāneneva tatiyajjhānassa labbhanato. ‘‘Sukho vihāro’’ti iminā samādhi gahitoti āha ‘‘tathā catutthe’’ti. Ye pana ‘‘sukho vihāro’ti etena sukhaṁ gahita’’nti vadanti, tesaṁ matena santavuttitāya upekkhāpi catutthajjhāne ‘‘sukha’’micceva bhāsitāti (vibha. aṭṭha. 232; visuddhi. 2.644; mahāni. aṭṭha. 27; paṭi. ma. aṭṭha. 105) katvā tathā vuttanti daṭṭhabbaṁ. Imasmiṁyeva dīghanikāye (dī. ni. 1.432; 3.166, 358) āgataṁ anekadhā desanānayamuddharitvā idha desitanayaṁ niyametuṁ ‘‘imesū’’tiādi vuttaṁ. Suddha…pe… kathitanti uparimaggaṁ akathetvā kevalaṁ vipassanāpādakameva jhānaṁ kathitaṁ. Catūhi…pe… kathitāti vipassanāpādakabhāvena jhānāni kathetvā tato paraṁ vipassanāpubbakā cattāropi maggā kathitā. Catutthajjhānikaphalasamāpatti kathitāti paṭhamajjhānikādikā phalasamāpattiyo akathetvā catutthajjhānikā eva phalasamāpatti kathitā. Pītivevacanameva katvāti dvinnaṁ pītīnaṁ ekasmiṁ cittuppāde anuppajjanato pāmojjaṁ pītivevacanameva katvā, tadubhayaṁ abhedato katvāti vuttaṁ hoti. Pītisukhānaṁ apariccattattā, ‘‘sukho vihāro’’ti ca sātisayassa sukhavihārassa gahitattā ‘‘dutiyajjhānikaphalasamāpatti nāmakathitā’’ti vuttaṁ. Kāmaṁ paṭhamajjhānepi pītisukhāni labbhanti, tāni pana vitakkavicāraparikkhobhena na tattha santapaṇītāni, idha ca santapaṇītāneva adhippetāni, tasmā dutiyajjhānikā eva phalasamāpatti gahitā, na paṭhamajjhānikāti daṭṭhabbaṁ.",
  "tika-s0105t7:65": "432-437.Vibhāvanatthoti pakāsanattho sarūpato nirūpanattho ‘‘na samaṇo gotamo brāhmaṇe jiṇṇe …pe… abhivādeti vā paccuṭṭheti vā āsanena vā nimantetī’’tiādīsu (a. ni. 8.11; pārā. 2) viya. Tenāha ‘‘ayaṁ so’’tiādi. ‘‘Ayaṁ attapaṭilābho so evā’’ti evaṁ sarūpato vibhāvetvā pakāsetvā. Ayanti hi bhagavatā pubbe vuttaṁ attapaṭilābhaṁ āsannapaccakkhabhāvena paccāmasati, soti pana parehi pucchiyamānaṁ parammukhabhāvena. Na naṁ evaṁ vadāmāti ettha nanti oḷārikamattapaṭilābhaṁ. Sappāṭihīrakatanti ettha pubbe vuttanayena attho veditabbo. Parehi coditavacanapaṭihārakaṁ sauttaravacanaṁ sappāṭihīrakanti hi ayameva viseso. Tucchoti musā abhūto. Soti manomayo, arūpo vā attapaṭilābho. Svevāti so eva oḷāriko attapaṭilābho. Tasmiṁ samaye sacco hotīti tasmiṁ paccuppannasamaye vijjamāno hoti. Attapaṭilābhotveva niyyātesīti attapaṭilābhasaddena tathā eva pariyosāpesi, na pana naṁ ‘‘attapaṭilābho’’ti saṅkhyaṁ gacchatīti paññattiṁ sarūpato nīharitvā dassesīti adhippāyo. Rūpādayo cettha dhammāti rūpavedanādayo eva ettha loke sabhāvadhammā. Nāmamattametanti rūpādike pañcakkhandhe upādāya nāmapaññattimattametaṁ ‘‘attapaṭilābho’’ti. Evarūpā vohārāti ‘‘oḷāriko attapaṭilābho’’tiādivohārā. Nāmapaññattivasenāti nāmabhūtapaññattimattavasena. ‘‘Attapaṭilābho’ti saṅkhyaṁ gacchatī’’ti niyyātanatthaṁ.",
  "tika-s0105t7:66": "438.Evañca pana vatvāti rūpādike upādāya paññattimattametaṁ attapaṭilābhoti imamatthaṁ ‘‘yasmiṁ citta samaye’’tiādinā vatvā. Paṭipucchitvāti yathā pare puccheyyuṁ, tathā kālavibhāgato paṭipadāni pucchitvā. Vinayanatthanti yathāpucchitassa atthassa ñāpanavasena vinayanatthāya. Ye te atītā dhammāti atītasamaye atītattapaṭilābhassa upādānabhūtā rūpādayo dhammā. Te etarahi natthi niruddhattā. Tato eva ‘‘ahesu’’nti saṅkhyaṁ gatā. Tasmāti upādānassa atītasmiṁyeva samaye labbhanato. Sopīti tadupādāno me attapaṭilābhopi. Tasmiṁyeva samayeti atīte eva samaye. Sacco ahosīti bhūto vijjamāno viya ahosi. Anāgatapaccuppannānanti anāgatānañcevapaccuppannānañca rūpādidhammānaṁ upādānabhūtānaṁ. Tadā abhāvāti tasmiṁ atītasamaye abhāvā avijjamānattā. Tadupādānabhūto anāgato, paccuppanno ca attapaṭilābho tasmiṁ atīta samaye mogho tuccho musā natthīti attho. Atthatoti paññattiatthato. Nāmamattamevāti samaññāmattameva. Paramatthato anupalabbhamānattā attapaṭilābhaṁ paṭijānāti.",
  "tika-s0105t7:67": "‘‘Eseva nayo’’ti iminā ye te anāgatā dhammā, te etarahi natthi, ‘‘bhavissantī’’ti pana saṅkhyaṁ gatā, tasmā sopi me attapaṭilābho tasmiṁyeva samaye sacco bhavissati. Atītapaccuppannānaṁ pana dhammānaṁ tadā abhāvā tasmiṁ samaye ‘‘mogho atīto, mogho paccuppanno’’ti evaṁ atthato nāmamattameva attapaṭilābhaṁ paṭijānāti. Ye ime paccuppannā dhammā, te etarahi ‘‘atthī’’ti saṅkhyaṁ gatā, tasmā yvāyaṁ me attapaṭilābho, so idāni sacco hoti. Atītānāgatānaṁ pana dhammānaṁ adhunā abhāvā etarahi ‘‘mogho atīto, mogho anāgato’’ti evaṁ atthato nāmamattameva attapaṭilābhaṁ paṭijānātīti imamatthaṁ atidisati.",
  "tika-s0105t7:68": "439-443.Saṁsanditunti samānetuṁ. Gavāti gāvito. Tatthāti khīrādīsu pañcagorasesu. Yasmiṁ samaye khīraṁ hotīti yasmiṁ kāle bhūtupādāyasaññitaṁ upādānavisesaṁ upādāya khīrapaññatti hoti. Na tasmiṁ…pe… gacchati khīrapaññattiupādānassa bhūtupādāyarūpassa dadhiādipaññattiyā anupādānato. Paṭiniyatavatthukā hi etā lokasamaññā. Tenāha ‘‘ye dhamme upādāyā’’tiādi. Saṅkhāyati kathīyati etāyāti saṅkhā. Attaṁ nīharitvā uccanti vadanti etāyāti nirutti. Taṁ tadatthaṁ namanti sattā etenāti nāmaṁ, tathā voharanti etenāti vohāro, paññattiyeva. ‘‘Yasmiṁ samaye’’tiādinā khīre vuttanayaṁ dadhiādīsupi ‘‘esa nayo sabbatthā’’ti atidisati.",
  "tika-s0105t7:69": "Samanujānanamattakānīti ‘‘idaṁ khīraṁ, idaṁ dadhī’’tiādinā tādisesu bhūtupādāyarūpavisesesu loke paramparāgataṁ paññattiṁ appaṭikkhipitvā samanujānanaṁ viya paccayavisesavisiṭṭhaṁ rūpādikhandhasamūhaṁ upādāya ‘‘oḷāriko attapaṭilābho’’ti ca ‘‘manomayo attapaṭilābho’’ti ca ‘‘arūpo attapaṭilābho’’ti ca tathā tathā samanujānanamattakāni, na ca tabbinimutto upādānato añño koci paramatthato atthīti vuttaṁ hoti. Niruttimattakānīti saddaniruttiyā gahaṇūpāyamattakāni. ‘‘Satto phasso’’tiādinā hi saddaggahaṇuttarakālaṁ tadanuviddhapaṇṇattiggahaṇamukheneva tadatthāvabodho. Tathā cāhu –",
  "tika-s0105t7:70": "‘‘Paṭhamaṁ saddaṁ sotena, tītaṁ dutiyacetasā;",
  "tika-s0105t7:71": "Nāmaṁ tatiyacittena, atthaṁ catutthacetasā’’ti. (maṇisāramañjusāṭīkāyaṁ paccayasaṅgahavibhāgepi);",
  "tika-s0105t7:72": "Vacanapathamattakānīti tasseva vevacanaṁ. Niruttiyeva hi aññesampi diṭṭhānugatimāpajjantānaṁ kāraṇaṭṭhena vacanapatho. Vohāramattakānīti tathā tathā vohāramattakāni. Nāmapaṇṇattimattakānīti tasseva pariyāyo, taṁtaṁnāmapaññāpanamattakānīti attho. Sabbametanti ‘‘attapaṭilābho’’ti vā ‘‘satto’’ti vā ‘‘poso’’ti vā sabbametaṁ vohāramattakaṁ. Kasmāti ce, paramatthato anupalabbhanatoti dassetuṁ ‘‘yasmā’’tiādi vuttaṁ. Suññoti paramatthato vivitto.",
  "tika-s0105t7:73": "Yajjevaṁ kasmā cesā buddhehipi vuccatīti codanaṁ sodhento ‘‘buddhānaṁ panā’’tiādimāha. Sammutiyā vohārassa kathanaṁ sammutikathā. Paramatthassa sabhāvadhammassa kathanaṁ paramatthakathā. Paramatthasannissitakathābhāvato aniccādikathāpi ‘‘paramatthakathā’’ti vuttā. Paramatthadhammoyeva hi ‘‘anicco, dukkho’’ti ca vuccati, na sammutidhammo.",
  "tika-s0105t7:74": "‘‘Aniccā sabbe saṅkhārā, dukkhānattā ca saṅkhatā;",
  "tika-s0105t7:75": "Nibbānañceva paññatti, anattā iti nicchayā’’ ti. (pari. 257) –",
  "tika-s0105t7:76": "Vacanato panesa ‘‘anattā’’ti vuccati, khandhādipaññatti pana tajjāpaññatti viya paramatthasannissayā, āsannatarā ca, puggalapaññattiādayo viya na dūre , tasmā khandhādikathāpi ‘‘paramatthakathā’’ti vuttā, khandhādisīsena vā tadupādānasabhāvadhammā eva gahitāti daṭṭhabbaṁ. Nanu ca sabhāvadhammāpi sammutimukheneva desanamārohanti, na paramatthamukhena, tasmā sabbāpi desanā sammutikathāva siyāti? Nayidamevaṁ kathetabbadhammavibhāgena kathāvibhāgassa adhippetattā, na ca saddo kenaci pavattinimittena vinā atthaṁ pakāsetīti.",
  "tika-s0105t7:77": "Kasmā cevaṁ dubbidhā buddhānaṁ kathā pavattatīti anuyogaṁ kāraṇavibhāvanena pariharituṁ ‘‘tattha yo’’tiādi vuttaṁ. Atthaṁ vijānituṁ catusaccaṁ paṭivijjhituṁ vaṭṭato niyyātuṁ arahattasaṅkhātaṁ jayaggāhaṁ gahetuṁ sakkoti. Yasmā paramatthakathāya eva saccasampaṭivedho, ariyasaccakathā ca sikhāppattā desanā, tasmā vineyyapuggalavasena ādito sammutikathaṁ kathentopi bhagavā parato paramatthakathaṁyeva kathetīti āha ‘‘tassā’’tiādi. ‘‘Āditova sammutikathaṁ kathetī’’ti hi vadanto parato paramatthakathampi kathetīti dīpeti, itarattha pana ‘‘āditova kathetī’’ti avadanto sabbatthapīti. ‘‘Tathā’’tiādinā kathādvayakathane pariyāyantaraṁ vibhāveti. Bodhetvāti veneyyajjhāsayānurūpaṁ tathā tathā desetabbamatthaṁ jānāpetvā, iminā pana imamatthaṁ dasseti – katthaci sammutikathāpubbikā paramatthakathā hoti puggalajjhāsayavasena, katthaci paramatthakathāpubbikā sammutikathā, iti vineyyadammakusalassa satthu veneyyajjhāsayavasena tathā tathā desanā pavattatīti. Sabbattha pana bhagavā dhammataṁ avijahanto eva sammutimanuvattati, sammutiṁ apariccajantoyeva dhammataṁ vibhāveti, naṁ tattha abhinivesātidhāvanāni. Vuttañhetaṁ bhagavatā ‘‘janapadaniruttiṁ nābhiniviseyya, samaññaṁ nātidhāveyyā’’ti (dī. ni. ṭī. 1.439-443).",
  "tika-s0105t7:78": "Paṭhamaṁ sammutikathākathanaṁ pana veneyyavasena yebhuyyena buddhānamāciṇṇanti taṁ kāraṇena saddhiṁ dassento ‘‘pakatiyā panā’’tiādimāha. Lūkhākārāti veneyyānamanabhisambujjhanavasena lūkhasadisā. Nanu ca sammuti nāma paramatthato avijjamānattā abhūtā, taṁ kathaṁ buddhā kathentīti vuttaṁ ‘‘sammutikathaṁ kathentāpī’’tiādi. Saccamevāti tathameva . Sabhāvamevāti sammutibhāvena taṁsabhāvameva. Tenāha ‘‘amusāvā’’ti. Paramatthassa pana saccādibhāve vattabbameva natthi.",
  "tika-s0105t7:79": "Ko panimesaṁ sammutiparamatthadhammānaṁ visesoti? Yasmiṁ bhinne, buddhiyā vā avayavavinibbhoge kate na taṁsaññā, so ghaṭapaṭādippabhedo sammuti, tabbipariyāyato paramattho. Na hi kakkhaḷaphusanādisabhāve ayaṁ nayo labbhati. Evaṁ santepi vuttanayena sammuti ca saccasabhāvā evāti āha ‘‘duve saccāni akkhāsī’’tiādi. Tattha duve saccāni akkhāsīti nānādesabhāsākusalo tiṇṇaṁ vedānamatthasaṁvaṇṇanako ācariyo viya nānāvidhasammutiparamatthakusalo bhagavā veneyyajjhāsayānurūpaṁ duveyeva saccāni akkhāsīti attho. Taṁ sarūpato, parimāṇato ca dasseti ‘‘sammutiṁ paramatthañca, tatiyaṁ nūpalabbhatī’’ti iminā. Vadataṁ varoti sabbesaṁ vadantānaṁ varo. Lokasaṅketamattasiddhā sammuti. Paramo uttamo aviparīto yathābhūtasabhāvo paramattho.",
  "tika-s0105t7:80": "Idāni nesaṁ saccasabhāvaṁ saha kāraṇena dassetuṁ ‘‘saṅketavacana’’nti gāthā vuttā. Yasmā lokasammutikāraṇaṁ, tasmā saṅketavacanaṁ saccaṁ, yasmā ca dhammānaṁ bhūtalakkhaṇaṁ, tasmā paramatthavacanaṁ saccanti yojanā. Lokasammutikāraṇanti hi saṅketavacanassa saccabhāve kāraṇadassanaṁ, lokasiddhā sammuti saṅketavacanassa avisaṁvādanatāya kāraṇanti attho, visaṁvādanābhāvato saṅketavacanaṁ saccanti vuttaṁ hoti. Dhammānaṁ bhūtalakkhaṇanti ca paramatthavacanassa saccabhāve kāraṇadassanaṁ. Sabhāvadhammānaṁ yo bhūto aviparīto sabhāvo, tassa lakkhaṇaṁ aṅganaṁ ñāpananti attho, yāthāvato avisaṁvādanavasena pavattanato paramatthavacanaṁ saccanti adhippāyo. Anaṅgaṇasuttaṭīkāyaṁ pana ācariyeneva nissakkavacanena padamulliṅgetvā ‘‘lokasammutikāraṇāti lokasamaññaṁ nissāya pavattanato. Dhammānanti sabhāvadhammānaṁ. Bhūtakāraṇāti yathābhūtasabhāvaṁ nissāya pavattanato’’ti vuttaṁ.",
  "tika-s0105t7:81": "Aññattha pana –",
  "tika-s0105t7:82": "‘‘Tasmā voharakusalassa, lokanāthassa satthuno;",
  "tika-s0105t7:83": "Sammutiṁ voharantassa, musāvādo na jāyatī’’ti. (ma. ni. aṭṭha. 1.57; a. ni. aṭṭha. 1.170; itivu. aṭṭha. 24) –",
  "tika-s0105t7:84": "Ayampi guṇaparidīpanī gāthā dissati. Tattha tasmāti saccassa duvidhattā, saṅketavacanassa vā saccabhāvato. Sammutiṁ voharantassāti ‘‘puggalo satto’’tiādinā lokasamaññaṁ kathentassa musāvādo nāma na jāyatīti attho. Apica ‘‘aṭṭhahi kāraṇehi bhagavā puggala kathaṁ katheti hirottappadīpanatthaṁ, kammassakatādīpanatthaṁ, paccattapurisakāradīpanatthaṁ, ānantariyadīpanatthaṁ, brahmavihāradīpanatthaṁ, pubbenivāsadīpanatthaṁ, dakkhiṇāvisuddhidīpanatthaṁ, lokasammutiyā appahānatthañcā’’tiādinā (ma. ni. aṭṭha. 1.57; a. ni. aṭṭha. 1.170; itivu. aṭṭha. 24; kathā. anuṭī. 1) tattha tattha vuttakāraṇampi āharitvā idha vattabbaṁ.",
  "tika-s0105t7:85": "Yadi tathāgato paramatthasaccaṁ sammadeva abhisambujjhitvā ṭhitopi lokasamaññābhūtaṁ sammutisaccaṁ gahetvāva vadati, evañcettha ko lokiyamahājanehi visesoti vuttaṁ ‘‘yāhī’’tiādi, ayaṁ pāḷiyaṁ sambandho. Idaṁ vuttaṁ hoti – lokiyamahājano appahīnaparāmāsattā ‘‘etaṁ mamā’’tiādinā parāmasanto voharati. Tathāgato pana sabbaso pahīnaparāmāsattā aparāmasantova yasmā lokasamaññāhi vinā lokiyo attho lokena dubbiññeyyo, tasmā tāhi taṁ voharati. Tathā voharanto ca attano desanāvilāsena veneyyasatte paramatthasacce patiṭṭhāpetīti. Desanaṁ vinivaṭṭetvāti heṭṭhā vuttāya diṭṭhābhinivesapaṭisaññuttāya vaṭṭakathāya vinivattetvā vivecetvā. Arahattanikūṭena niṭṭhāpesīti ‘‘aparāmasa’’nti iminā padena taṇhāmānaparāmāsappahānakittanena tappahāyakaarahattasaṅkhātanikūṭena desanaṁ pariyosāpesi. Yaṁ panettha atthato na vibhattaṁ, taṁ suviññeyyameva.",
  "tika-s0105t7:86": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā poṭṭhapādasuttavaṇṇanāya līnatthapakāsanā.",
  "tika-s0105t7:87": "Poṭṭhapādasuttavaṇṇanā niṭṭhitā."
}