{
  "tika-abh06t49:0": "Aṭṭhamo paricchedo",
  "tika-abh06t49:1": "2. Cetasikavibhāgo",
  "tika-abh06t49:2": "8. Cetasikasampayogakathā",
  "tika-abh06t49:3": "286.",
  "tika-abh06t49:4": " Iti cittavidhiṃ ñatvā, dvepaññāsa vibhāvinā;",
  "tika-abh06t49:5": "Ñeyyā cetasi sambhūtā, dhammā cetasikā kathaṃ.",
  "tika-abh06t49:6": "287.",
  "tika-abh06t49:7": " Phasso ca vedanā saññā, cetanekaggatā tathā;",
  "tika-abh06t49:8": "Jīvitaṃ manasikāro, satta sādhāraṇā ime.",
  "tika-abh06t49:9": "288.",
  "tika-abh06t49:10": " Vitakko ca vicāro ca, pīti ca vīriyaṃ tathā;",
  "tika-abh06t49:11": "Chando ca adhimokkho ca, cha pakiṇṇakanāmakā.",
  "tika-abh06t49:12": "289.",
  "tika-abh06t49:13": " Puññāpuññesu pākesu, kriyāsu ca yathārahaṃ;",
  "tika-abh06t49:14": "Mānasesu pavattanti, vippakiṇṇā pakiṇṇakā.",
  "tika-abh06t49:15": "290.",
  "tika-abh06t49:16": " Saddhā satindriyañceva, hirottappabaladvayaṃ;",
  "tika-abh06t49:17": "Alobho ca adoso ca, paññā majjhattatāpi ca.",
  "tika-abh06t49:18": "291.",
  "tika-abh06t49:19": " Aṭṭhete uttamā nāma, dhammā uttamasādhanā;",
  "tika-abh06t49:20": "Nivajjāti pavuccanti, yugaḷā cha tatopare.",
  "tika-abh06t49:21": "292.",
  "tika-abh06t49:22": " Passaddhi kāyacittānaṃ, lahutā mudutā tathā;",
  "tika-abh06t49:23": "Kammaññatā ca pāguñña-tā ca ujukatāti ca.",
  "tika-abh06t49:24": "293.",
  "tika-abh06t49:25": " Appamaññādvayaṃ nāma, karuṇāmuditā siyuṃ;",
  "tika-abh06t49:26": "Sammāvācā ca kammantā-jīvā ca viratittayaṃ.",
  "tika-abh06t49:27": "294.",
  "tika-abh06t49:28": " Pañcavīsa paniccete, anavajjā yathārahaṃ;",
  "tika-abh06t49:29": "Pāpāhetukamuttesu, anavajjesu jāyare.",
  "tika-abh06t49:30": "295.",
  "tika-abh06t49:31": " Lobho doso ca moho ca,",
  "tika-abh06t49:32": "Māno diṭṭhi ca saṃsayo;",
  "tika-abh06t49:33": "Thinamiddhañca uddhaccaṃ,",
  "tika-abh06t49:34": "Kukkuccañca tathā dasa.",
  "tika-abh06t49:35": "296.",
  "tika-abh06t49:36": " Ahirīkamanottappaṃ, issā macchariyanti ca;",
  "tika-abh06t49:37": "Honti cuddasa sāvajjā, sāvajjesveva sambhavā.",
  "tika-abh06t49:38": "297.",
  "tika-abh06t49:39": " Dvepaññāsa catuddhevaṃ, dhammā cetasikā ṭhitā;",
  "tika-abh06t49:40": "Tesaṃ dāni pavakkhāmi, sampayogañca saṅgahaṃ.",
  "tika-abh06t49:41": "298.",
  "tika-abh06t49:42": " Satta sādhāraṇā sabba-cittasādhāraṇā tato;",
  "tika-abh06t49:43": "Cittena saddhi aṭṭhannaṃ, vippayogo na katthaci.",
  "tika-abh06t49:44": "299.",
  "tika-abh06t49:45": " Vitakko pañcaviññāṇaṃ, dutiyādivivajjite;",
  "tika-abh06t49:46": "Vicāropi ca tattheva, tatiyādivivajjite.",
  "tika-abh06t49:47": "300.",
  "tika-abh06t49:48": " Somanassayute pīti-catutthajjhānavajjite;",
  "tika-abh06t49:49": "Vīriyaṃ paṭhamāvajja-vipākāhetuvajjite.",
  "tika-abh06t49:50": "301.",
  "tika-abh06t49:51": " Chando sambhoti sabbattha, momūhāhetuvajjite;",
  "tika-abh06t49:52": "Adhimokkho vicikicchā-pañcaviññāṇavajjite.",
  "tika-abh06t49:53": "302.",
  "tika-abh06t49:54": " Chasaṭṭhi pañcapaññāsa, sattati ceva soḷasa;",
  "tika-abh06t49:55": "Vīsatekādasevātha, pakiṇṇakavivajjitā.",
  "tika-abh06t49:56": "303.",
  "tika-abh06t49:57": " Mānasā pañcapaññāsa, savitakkā chasaṭṭhi ca;",
  "tika-abh06t49:58": "Savicārekapaññāsa, sappītikamanā tathā.",
  "tika-abh06t49:59": "304.",
  "tika-abh06t49:60": " Tesattati savīriyā, sachandekūnasattati;",
  "tika-abh06t49:61": "Sādhimokkhā pavuccanti, aṭṭhasattati mānasā.",
  "tika-abh06t49:62": "305.",
  "tika-abh06t49:63": " Paññāppamaññāviratī, hitvā ekūnasaṭṭhisu;",
  "tika-abh06t49:64": "Pāpāhetukamuttesu, saddhādekūnavīsati.",
  "tika-abh06t49:65": "306.",
  "tika-abh06t49:66": " Dvihetukāhetupāpavajjitesu samāsato;",
  "tika-abh06t49:67": "Paññā tu jāyate sattacattālīsesu sabbathā.",
  "tika-abh06t49:68": "307.",
  "tika-abh06t49:69": " Mahākriyākāmapuñña-rūpajjhānesu jāyare;",
  "tika-abh06t49:70": "Appamaññāṭṭhavīsesu, hitvā jhānaṃ tu pañcamaṃ.",
  "tika-abh06t49:71": "308.",
  "tika-abh06t49:72": " Lokuttaresu sabbattha, saheva viratittayaṃ;",
  "tika-abh06t49:73": "Kāmapuññesu sambhoti, yathāsambhavato visuṃ.",
  "tika-abh06t49:74": "309.",
  "tika-abh06t49:75": " Viratīappamaññāsu, pañcasvapi yathārahaṃ;",
  "tika-abh06t49:76": "Kadācideva sambhoti, ekekova na cekato.",
  "tika-abh06t49:77": "310.",
  "tika-abh06t49:78": " Ahirīkamanottappaṃ, mohauddhaccameva ca;",
  "tika-abh06t49:79": "Pāpasādhāraṇā nāma, cattāro pāpasambhavā.",
  "tika-abh06t49:80": "311.",
  "tika-abh06t49:81": " Lobho ca lobhamūlesu, diṭṭhiyuttesu diṭṭhi ca;",
  "tika-abh06t49:82": "Māno diṭṭhiviyuttesu, diṭṭhimānā na cekato.",
  "tika-abh06t49:83": "312.",
  "tika-abh06t49:84": " Dosamūlesu doso ca, issā macchariyaṃ tathā;",
  "tika-abh06t49:85": "Kukkuccamiti cattāro, vicikicchā tu kaṅkhite.",
  "tika-abh06t49:86": "313.",
  "tika-abh06t49:87": " Saheva thinamiddhaṃ tu, sasaṅkhāresu pañcasu;",
  "tika-abh06t49:88": "Iti cuddasa sāvajjā, sāvajjesveva nicchitā.",
  "tika-abh06t49:89": "314.",
  "tika-abh06t49:90": " Māno ca thinamiddhañca, saha vātha visuṃ na vā;",
  "tika-abh06t49:91": "Issāmaccherakukkuccā, aññamaññaṃ visuṃ na vāti.",
  "tika-abh06t49:92": "Iti cetasikavibhāge cetasikasampayogakathā niṭṭhitā.",
  "tika-abh06t49:93": "Aṭṭhamo paricchedo."
}