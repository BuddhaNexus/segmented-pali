{
  "tika-s0102t7:0": "8. Sakkapañhasuttavaṇṇanā",
  "tika-s0102t7:1": "Nidānavaṇṇanā",
  "tika-s0102t7:2": "344. Ambasaṇḍānaṁ adūrabhavattā ekopi so brāhmaṇagāmo ‘‘ambasaṇḍā’’tveva bahuvacanavasena vuccati, yathā ‘‘varaṇā nagara’’nti. Vedi eva vediko, vediko eva vediyo ka-kārassa ya-kāraṁ katvā, tasmiṁ vediyake. Tenāha ‘‘maṇivedikāsadisenā’’tiādi, indanīlādimaṇimayavedikāsadisenāti attho. Pubbepīti leṇakaraṇato pubbe, guhārūpena ṭhitā, dvāre indasālarukkhavatī ca, tasmā ‘‘indasālaguhā’’ti vuttā purimavohārena.",
  "tika-s0102t7:3": "Ussukkaṁ vuccati abhiruci, taṁ pana buddhadassanakāmatāvasena, tathā ussāhanavasena ca pavattiyā ‘‘dhammiko ussāho’’ti vuttaṁ. Sakkena sadiso…pe… natthīti. Yathāha ‘‘appamādena maghavā, devānaṁ seṭṭhataṁ gato’’ti (dha. pa. 30). Parittakenāti aparāparaṁ bahuṁ puññakammaṁ akatvā appamattakeneva puññakammena.",
  "tika-s0102t7:4": "Sakkopi kāmaṁ mahāpuññakatabhīruttāno hoti, sātisayāya pana dibbasampattiyā viyogahetukena sokena diguṇitena maraṇabhayena saṁtajjito jāto. Tenāha ‘‘sakko pana maraṇabhayābhibhūto ahosī’’ti.",
  "tika-s0102t7:5": "Dibbacakkhunā devatānaṁ dassanaṁ nāma paṭivijjhanasadisanti āha ‘‘paṭivijjhī’’ti. Pāṭiyekko vohāroti āveṇiko piyasamudāhāro. Marisaniyasampattikāti mārisā. Tesañhi sampattiyo mahānubhāvatāya sahanti upaṭṭhahanti, aññe ayonisomanasikāratāya ceva appahukāya ca na sahantiyeva, sā pana nesaṁ marisaniyasampattikatā dukkhavirahitāyāti vuttaṁ ‘‘niddukkhātipi vuttaṁ hotī’’ti. Ekako vāti devaparisāya vinā āgatattā vuttaṁ, mātaliādayo pana tādisā sahāyā tadāpi ahesuṁyeva. Tathā hi vakkhati ‘‘api cāyaṁ āyasmato cakkanemisaddena tamhā samādhimhā vuṭṭhito’’ti (dī. ni. aṭṭha. 2.352). Okāsaṁ nākāsi sakkassa ñāṇaparipākaṁ āgamento, aññesañca bahūnaṁ devānaṁ dhammābhisamayaṁ upaparikkhamāno. Soti sakko.",
  "tika-s0102t7:6": "Evanti vacanasampaṭicchane nipātoti āha ‘‘evaṁ hotū’’tiādi. Bhaddaṁtavāti pana sakkaṁ uddissa nesaṁ āsi vādo.",
  "tika-s0102t7:7": "345.Vallabho…pe… dhammaṁ suṇātīti ayamattho govindasuttādīhi (dī. ni. 2.294) dīpetabbo. Iminā katokāseti iminā pañcasikhena katokāse bhagavati.",
  "tika-s0102t7:8": "Anucariyanti anucaraṇabhāvaṁ, taṁ panassa anucaraṇaṁ nāma saddhiṁ gamanamevāti āha ‘‘sahacaraṇaṁ ekato gamana’’nti.",
  "tika-s0102t7:9": "Sovaṇṇamayanti suvaṇṇamayaṁ. Pokkharanti vīṇāya doṇimāha. Daṇḍoti vīṇadaṇḍo. Veṭhakāti tantīnaṁ bandhanāya ceva uppīḷanāya ca dhametabbā veṭhakā. Pattakanti pokkharaṁ. Samapaññāsamucchanā mucchetvāti yathā samapaññāsamucchanā kamato tattha saṁmucchanaṁ kātuṁ sakkā, evaṁ taṁ sajjetvāti attho. ‘‘Samapaññāsamucchanā saṁmucchetvā’’ti ca idaṁ devaloke niyataṁ vīṇāvādanavidhiṁ sandhāya vuttaṁ. Manussaloke pana ekavīsati mucchanā. Tenevāha vīṇopamasuttavaṇṇanāyaṁ –",
  "tika-s0102t7:10": "‘‘Satta sarā tayo gāmā, mucchanā ekavīsati;",
  "tika-s0102t7:11": "Tānā cekūnapaññāsa, iccete saramaṇḍalā’’ti. (a. ni. aṭṭha. 3.55; sārattha. ṭī. 3.243);",
  "tika-s0102t7:12": "Tattha chajjo, usabho, gandhāro, majjhimo, pañcamo, dhevato, nisādoti ete satta sarā. Chajjagāmo, majjhimagāmo, sādhāraṇagāmoti tayo gāmā, sarasamūhāti attho. Manussaloke vādanavidhinā ekekasseva ca sarassa vasena tayo tayo mucchanā katvā ekavīsati mucchanā. Ekekasseva ca sarassa satta satta tānabhedā, yato sarassa mandataravavatthānaṁ hoti, te ekūnapaññāsa tānavisesāti, tisso duve catasso, catasso tisso duve catassoti dvāvīsati sutibhedā icchitā, ayaṁ pana ekekassa sarassa vasena satta satta mucchanā, antarasarassa ca ekāti samapaññāsāya mucchanānaṁ yogyabhāvena vīṇaṁ vajjesi. Tena vuttaṁ ‘‘samapaññāsa mucchanā saṁmucchetvā’’ti. Sesadeve jānāpento sakkassa gamanakālanti yojanā.",
  "tika-s0102t7:13": "346.Atirivāti ra-kāro padasandhikaro, atīva ativiyāti vuttaṁ hoti. Pakati…pe… agamāsi maraṇabhayasaṁtajjitattā taramānarūpo. Tenevāha ‘‘nanu cā’’tiādi.",
  "tika-s0102t7:14": "347. Buddhā nāma mahākāruṇikā, sadevakassa lokassa hitasukhatthāya eva uppannā, te kathaṁ atthikehi durupasaṅkamāti āha ‘‘ahaṁ sarāgo’’tiādi. Tadantaraṁ paṭisallīnāti yena antarena yena khaṇena upasaṅkameyya, tadantaraṁ paṭisallīnā jhānaṁ samāpannā. Tadantara-saddo vā ‘‘etarahī’’ti iminā samānatthoti āha ‘‘sampati paṭisallīnā vā’’ti.",
  "tika-s0102t7:15": "Pañcasikhagītagāthāvaṇṇanā",
  "tika-s0102t7:16": "348.Sāvesīti yathādhippetamucchanaṁ paṭṭhapetvā vīṇaṁ vādento taṁtaṁṭhānuppattiyā pākaṭībhūtamandatāvavatthaṁ dassento sumadhurakomalamadhupānamattamadhukāravirutāpahāsinilakkhaṇo pasannabhānī samaravaṁ tantissaraṁ sāvesi.",
  "tika-s0102t7:17": "‘‘Sakyaputtova jhānena, ekodi nipako sato;",
  "tika-s0102t7:18": "Amataṁ muni jigīsāno….",
  "tika-s0102t7:19": "Yathāpi muni nandeyya, patvā sambodhiṁ uttama’’nti. (dī. ni. 2.348);",
  "tika-s0102t7:20": "Ca evaṁ buddhūpasañhitā. Buddhūpasañhitā pana buddhānaṁ dhammasarīraṁ ārabbha nissayaṁ katvā pavattitāti āha ‘‘dhammo arahatāṁ ivā’’ti. Dhammūpasañhitā, arahattūpasañhitā ca veditabbā.",
  "tika-s0102t7:21": "Sūriyasamānasarīrāti sūriyasamānappabhāsarīrā. Tenāha ‘‘tassā kirā’’tiādi. Yasmā timbaruno gandhabbadevarājassa sūriyavaccha sā aṅke jātā, tasmā āha ‘‘yaṁ timbaruṁ devarājānaṁnissāya tvaṁ jātā’’ti. Kalyāṇaṅgatāya ‘‘kalyāṇī’’ti vuttāti āha ‘‘sabbaṅgasobhanā’’ti.",
  "tika-s0102t7:22": "Rāgāvesavasena pubbe vuttā gāthā idānipi tameva ārabbha purato ṭhitaṁ viya ālapanto vadati.",
  "tika-s0102t7:23": "Thanudaranti payodharañca udarañca adhippetanti āha ‘‘thanavemajjhaṁ udarañcā’’ti.",
  "tika-s0102t7:24": "Kiñci kāraṇanti kiñci pīḷaṁ.",
  "tika-s0102t7:25": "Pakatiṁ jahitvā ṭhitaṁ abhirattabhāvena.",
  "tika-s0102t7:26": "Vāmūrūti ruciraūrū. Tenāha ‘‘vāmākārenā’’tiādi. Vāmavikasitarucirasundarābhirūpacārusaddā hi ekatthā daṭṭhabbā. Na tikhiṇanti na tikkhaṁ na lūkhaṁ na kakkhaḷaṁ. Mandanti mudu siniddhaṁ.",
  "tika-s0102t7:27": "Anekabhāvoti anekasabhāvo, so pana bahuvidho nāma hotīti āha ‘‘anekavidho jāto’’ti. Anekabhāgoti anekakoṭṭhāso.",
  "tika-s0102t7:28": "Tayā saddhiṁ vipaccatanti tayā sahitaṁyeva me taṁ kammaṁ vipaccatu, tayā saheva tassa kammassa phalaṁ anubhaveyyanti adhippāyo. Tayā saddhimevāti yathā cakkavattisaṁvattaniyakammaṁ tassa nissandaphalabhūtena itthiratanena saddhiṁyeva vipākaṁ deti, evaṁ taṁ me kammaṁ tayā saddhiṁyeva mayhaṁ vipākaṁ detu.",
  "tika-s0102t7:29": "Ekodīti ekodibhāvaṁ gato, samāhitoti attho. Jigīsānoti jigīsamāno hoti. Tathābhūtova jigīsati nāmāti tathā paṭhamavikappo vutto. Dutiyavikappe pana ‘‘vicaratī’’ti kiriyāpadaṁ āharitvā attho vutto.",
  "tika-s0102t7:30": "Nandeyyanti samāgamaṁ patthento vadati atisassirikarūpasobhāya.",
  "tika-s0102t7:31": "349.Saṁsandatīti sameti, yāya mucchanāya, yena ca ākārena tantissaro pavatto, taṁ mucchanaṁ anativattento, teneva ca ākārena gītassaropi pavattoti attho. Yena ajjhāsayena bhagavā pañcasikhassa gandhabbe vaṇṇaṁ kathesi, yadatthañca kathesi, taṁ sabbaṁ vibhāvetuṁ ‘‘kasmā’’tiādimāha. Natthi bodhimūle eva samucchinnattā. Upekkhako bhagavā anupalittabhāvato. Suvimuttacitto bhagavā chandarāgato, sabbasmā ca kilesā. Yadi evaṁ kasmā pañcasikhassa gandhabbe vaṇṇaṁ kathesīti āha ‘‘sace panā’’tiādi.",
  "tika-s0102t7:32": "Ganthitāti sandahitā, tā pana nirantaraṁ kathiyamānā rāsikatā viya hontīti āha ‘‘piṇḍitā’’ti. Vohāravacananti bhagavato, bhikkhūnañca purato vattabbaṁ upacāravacanaṁ.",
  "tika-s0102t7:33": "Upanaccantiyāti upagantvā naccantiyā.",
  "tika-s0102t7:34": "Sakkūpasaṅkamanavaṇṇanā",
  "tika-s0102t7:35": "350. ‘‘Kadā saṁyūḷhā’’tiādīni vadanto paṭisammodati. Vippakārampi dasseyyāti aḍḍhakatābhinayavasena naccampi dasseyya.",
  "tika-s0102t7:36": "351. ‘‘Abhivadito sakko devānamindo’’tiādīnaṁ ‘‘tena kho pana samayenā’’tiādīnaṁ (pārā. 16, 24) viya saṅgītikāravacanabhāve saṁsayo natthi, ‘‘evañca pana tathāgatā’’ti idha pana siyā saṁsayoti ‘‘dhammasaṅgāhakattherehi ṭhapitavacana’’nti vatvā itarassāpi tathābhāvaṁ dassetuṁ ‘‘sabbameta’’ntiādi vuttaṁ. Vuḍḍhivacanena vuttoti ‘‘sukhī hotu pañcasikha sakko devānaṁ indo’’ti āsīsavādaṁ vutto. ‘‘Bhagavato pāde sirasā vandatī’’ti vadanto abhivādeti nāma ‘‘sukhī hotū’’ti āsīsavādassa vadāpanato. Tathā pana āsīsavādaṁ vadanto abhivadati nāma sabbakālaṁ tatheva tiṭṭhanato.",
  "tika-s0102t7:37": "Uruṁ vepullaṁ dassati dakkhatīti urundā vibhattialopena. Vivaṭā aṅgaṇaṭṭhānaṁ. Yo pakatiyā guhāyaṁ andhakāro, so antarahitoti yo tassaṁ guhāyaṁ satthu samantato asītihatthato ayaṁ pākatiko andhakāro, so devānaṁ vatthābharaṇasarīrobhāsehi antarahito, āloko sampajji. Asītihatthe pana buddhālokeneva andhakāro antarahito, na ca samattho devānaṁ obhāso buddhānaṁ abhibhavituṁ.",
  "tika-s0102t7:38": "352.Cirappaṭikāhanti cirappabhutiko ahaṁ. Aḍḍakaraṇaṁ nāma natthi avivādādhikaraṇaṭṭhāne nibbattattā. Kīḷādīnipīti ādi-saddena dhammassavanādiṁ saṅgaṇhāti.",
  "tika-s0102t7:39": "Salaḷamayagandhakuṭiyanti salaḷarukkhehi raññā pasenadinā kāritagandhakuṭiyaṁ. Tenassāti tena phaladvayādhigamena pahīnaoḷārikakāmarāgatāya assā bhūjatiyā devaloke abhiratiyeva natthi. Cakkanemisaddena tamhā samādhimhā vuṭṭhitoti ettha adhippāyaṁ ajānantā ‘‘ārammaṇassa adhimattatāya samāpattito vuṭṭhānaṁ jāta’’nti maññeyyunti taṁ paṭikkhipanto ‘‘samāpanno saddaṁ suṇātīti no vata re vattabbe’’ti āha. Sati ca ārammaṇasaṅghaṭṭanāyaṁ gahaṇenapi bhavitabbanti adhippāyena ‘‘suṇātī’’ti vuttaṁ, itaro ‘‘paṭhamaṁ jhānaṁ samāpannassa saddo kaṇṭako’’ti vacanamattaṁ nissāya sabbassāpi jhānassa saddo kaṇṭakoti adhippāyena paṭikkhepaṁ asahanto ‘‘nanu bhagavā…pe…bhaṇatī’’ti imameva suttapadaṁ uddhari. Tattha yathā dosadassanapaṭipakkhabhāvanāvasena paṭighasaññānaṁ suppahīnattā mahatāpi saddena arūpasamāpattito na vuṭṭhānaṁ, evaṁ ‘‘uppādo bhayaṁ, anuppādo khema’’ntiādinā sammadeva dosadassanapaṭipakkhabhāvanāvasena sabbāsampi lokiyasaññānaṁ aggamaggena samatikkantattā ārammaṇādhigamatāya na kadāci phalasamāpattito vuṭṭhānaṁ hotīti. Tathā pana na suppahīnattā paṭighasaññānaṁ sabbarūpasamāpattito vuṭṭhānaṁ hoti, paṭhamajjhānaṁ pana appakampi saddaṁ na sahatīti taṁsamāpannassa ‘‘saddo kaṇṭako’’ti vuttaṁ. Yadi pana paṭighasaññānaṁ vikkhambhitattā mahatāpi saddena arūpasamāpattito na vuṭṭhānaṁ hoti, pageva maggaphalasamāpattito. Tenāha ‘‘cakkanemisaddenā’’tiādi. Cakkanemisaddenāti ca nayidaṁ karaṇavacanaṁ hetumhi, karaṇe vā atha kho sahayoge. Imameva hi atthaṁ dassetuṁ ‘‘bhagavā panā’’tiādi vuttaṁ.",
  "tika-s0102t7:40": "Gopakavatthuvaṇṇanā",
  "tika-s0102t7:41": "353.Paripūrakārinīti paripuṇṇāni, parisuddhāni ca katvā rakkhitavatī. ‘‘Itthitta’’ntiādi tattha virajjanākāradassanaṁ. Dhitthibhāvaṁitthibhāvassa dhikkāro hetūti attho. Alanti paṭikkhepavacanaṁ, payojanaṁ natthīti attho. Virājetīti jigucchati. Etā sampattiyoti cakkavattisiriādikā etā yathāvuttasampattiyo. Tasmā pubbaparicayena upaṭṭhitanikantivasena. Upaṭṭhānasālanti sudhammadevasabhaṁ.",
  "tika-s0102t7:42": "Soti gopakadevaputto. Vaṭṭetvā vaṭṭetvāti tomarādiṁ vattentena viya codanavacanaṁ parivaṭṭetvā parivaṭṭetvā. Gāḷhaṁ vijjhitabbāti gāḷhataraṁ ghaṭṭetabbā.",
  "tika-s0102t7:43": "Kuto mukhāti kuto pavattañāṇamukhā. Tenāha ‘‘aññavihitakā’’ti. Katapuññeti sammā katapuññe dhamme.",
  "tika-s0102t7:44": "Dāyoti lābho. So hi dīyati tehi dātabbattā dāyo, yesaṁ dīyati, tehi laddhattā lābhoti ca vuccati. Saṅkhāre…pe… patiṭṭhahiṁsu katādhikārattā. Tattha tāvatiṁsabhavane ṭhitānaṁyeva nibbatto yathā sakkassa indasālaguhāyaṁ ṭhitasseva sakkattabhāvo.",
  "tika-s0102t7:45": "Nikantiṁ tasmiṁ gandhabbakāye ālayaṁ samucchindituṁ na sakkonto.",
  "tika-s0102t7:46": "354.Attanāva veditabboti attanāva adhigantvā veditabbo, na parappaccayikena. Tumhehi vuccamānānīti kevalaṁ tumhehi vuccamānāni.",
  "tika-s0102t7:47": "Viyāyāmāti vissaṭṭhaṁ vīriyaṁ santāne pavattema. Pakatiyāti rūpāvacarabhāvena, ‘‘anussara’’nti vā pāṭho.",
  "tika-s0102t7:48": "Kāmarāgo eva ‘‘chando rāgo chandarāgo’’tiādi pavattibhedena saṁyojanaṭṭhena ‘‘kāmarāgasaṁyojanānī’’ti, yogaganthādipavattiākārabhedena ‘‘kāmabandhanānī’’ti ca vutto. Pāpimayogānīti ettha pana sesayogaganthānampi vasena attho veditabbo.",
  "tika-s0102t7:49": "Duvidhānanti vatthukāmakilesakāmavasena duvidhānaṁ.",
  "tika-s0102t7:50": "‘‘Ettha kiṁ, tattha ki’’nti ca padadvaye kinti nipātamattaṁ. Cātuddisabhāveti tesaṁ buddhādīnaṁ tiṇṇaṁ ratanānaṁ catuddisayogyabhāve appaṭihaṭabhāve. Buddharatanañhi mahākāruṇikatāya, anāvaraṇañāṇatāya, paramasantuṭṭhatāya ca cātuddisaṁ, dhammaratanaṁ svākkhātatāya, saṅgharatanaṁ suppaṭipannatāya. Tenāha ‘‘sabbadisāsu asajjamāno’’ti.",
  "tika-s0102t7:51": "Majjhimassa paṭhamajjhānassa adhigatattā tāvadeva kāyaṁ brahmapurohitaṁ adhigantvā tāvadeva purimaṁ jhānasatiṁ paṭilabhitvā taṁ jhānaṁ pādakaṁ katvā vipassanaṁ vaḍḍhetvā orambhāgiyasaṁyojanasamucchindanena maggaphalavisesaṁ anāgāmiphalasaṅkhātaṁ visesaṁ ajjhagaṁsu adhigacchiṁsu. Keci pana ‘‘kāmāvacarattabhāvena maggaphalāni adhigacchiṁsūti adhippāyena pañcamassa jhānassa anadhigatattā suddhāvāsesu na uppajjiṁsu, paṭhamajjhānalābhitāya pana brahmapurohitesu nibbattiṁsū’’ti vadanti.",
  "tika-s0102t7:52": "Maghamāṇavavatthuvaṇṇanā",
  "tika-s0102t7:53": "355.Visuddhoti visuddhaajjhāsayo, upanissayasampannoti adhippāyo. Gāmakammakaraṇaṭṭhānanti gāmikānaṁ upaṭṭhānaṭṭhānaṁ vadati. Tāvatakenevāti attanā sodhitaṭṭhāneva aññassa āgantvā avaṭṭhāneneva. Satiṁ paṭilabhitvāti ‘‘aho mayā katakammaṁ saphalaṁ jāta’’nti yoniso cittaṁ uppādetvā.",
  "tika-s0102t7:54": "Pāsāṇeti maggamajjhe uccatarabhāvena ṭhitapāsāṇe. Uccāletvāti uddharitvā. Etassa saggassa gamanamagganti etassa candādīnaṁ uppattiṭṭhānabhūtassa saggassa gamanamaggaṁ puññakammaṁ.",
  "tika-s0102t7:55": "Sugativasena laddhabbaṁ, kahāpaṇañcāti kahāpaṇaṁ, daṇḍavasena laddhabbaṁ bali daṇḍabali. Gahapatikākiṁ karissantīti gahapatikā nāma aṭavikā viya visamanissitā, te na kañci anatthaṁ karissanti, evaṁ tayā jānamānena kasmā mayhaṁ na kathitanti yadipi pubbe na kathitaṁ, etarahi pana bhayena kathitaṁ, mā mayhaṁ dosaṁ kareyyātha, ārocitakālato paṭṭhāya na mayhaṁ dosoti vadati.",
  "tika-s0102t7:56": "Nibaddhanti ekantikaṁ.",
  "tika-s0102t7:57": "Pisuṇesīti pisuṇakammamakāsi, tumhākaṁ antare mayhaṁ pesuññaṁ upasaṁharatīti attho. Puna aharaṇīyaṁ brahmadeyyaṁ katvā. Mayhampīti mayhampi atthāya maṁ uddissa puññakammaṁ karotha. Nīluppalaṁ nāma vikasamānaṁ udakato uggantvāva vikasati, evaṁ ahutvā antoudake pupphitaṁ nīluppalaṁ viya. Amhākaṁ panidaṁ puññakammaṁ bhavantarūpapattiyā vinā imasmiṁyeva attabhāve vipākaṁ detīti yojanā. Cintāmattakampīti domanassavasena cintāmattakampi.",
  "tika-s0102t7:58": "Pagevāti kālasseva, ativiya pātoti attho. Kaṇṇikūpaganti kaṇṇikayogyaṁ. Tacchetvā maṭṭhaṁ katvā kaṇṇikāya kattabbaṁ sabbaṁ niṭṭhapetvā. Tathā hi sā vatthena veṭhetvā ṭhapitā.",
  "tika-s0102t7:59": "Cayabandhanaṁ sālāya adhiṭṭhānasajjanaṁ. Kaṇṇikamañcabandhanaṁ kaṇṇikārohanakāle āruhitvā avaṭṭhānaaṭṭakaraṇaṁ.",
  "tika-s0102t7:60": "Yassa atthate phalake yassa phalake atthateti yojanā.",
  "tika-s0102t7:61": "Avidūreti sālāya, koviḷārarukkhassa ca avidūre. Sabbajeṭṭhikāti sabbāsaṁ tassa bhariyānaṁ jeṭṭhikā sujātā.",
  "tika-s0102t7:62": "Tassevāti sakkasseva. Santiketi samīpe santikāvacarā hutvā nibbattā. Dhajena saddhiṁ sahassayojaniko pāsādo.",
  "tika-s0102t7:63": "Kakkaṭakavijjhanasūlasadisanti kakkaṭake gaṇhituṁ tassa bilapariyantassa vijjhanasūcisadisaṁ.",
  "tika-s0102t7:64": "Maccharūpenāti matamaccharūpena. Osaratīti pilavanto gacchati. Tassāpi bakasakuṇikāya pañca vassasatāni āyu ahosi devanerayikānaṁ viya manussapetatiracchānānaṁ āyuno aparicchinnattā.",
  "tika-s0102t7:65": "Ukkuṭṭhimakāsīti uccāsaddamakāsi.",
  "tika-s0102t7:66": "Pubbasannivāsenāti purimajātīsu cirasannivāsena. Evañhi ekaccānaṁ diṭṭhamattenapi sineho uppajjati. Tenāha bhagavā –",
  "tika-s0102t7:67": "‘‘Pubbeva sannivāsena, paccuppannahitena vā;",
  "tika-s0102t7:68": "Evaṁ taṁ jāyate pemaṁ, uppalaṁva yathodake’’ti. (jā. 1.2.174);",
  "tika-s0102t7:69": "Avasesesūti asure, sakkaṁ ṭhapetvā dvīsu devalokesu deveva sandhāya vadati.",
  "tika-s0102t7:70": "Atthanissitanti attano, paresañca atthameva hitameva nissitaṁ, taṁ pana hitaṁ sukhassa nidānanti āha ‘‘kāraṇanissita’’nti.",
  "tika-s0102t7:71": "Pañhaveyyākaraṇavaṇṇanā",
  "tika-s0102t7:72": "357.Kiṁsaṁyojanāti kīdisasaṁyojanā. Satte anatthe saṁyojenti bandhantīti saṁyojanānīti āha ‘‘kiṁbandhanā, kena bandhanena baddhā’’ti. Puthukāyāti bahū sattakāyāti āha ‘‘bahū janā’’ti. Veraṁ vuccati dosoti āha ‘‘averāti appaṭighā’’ti. Āvudhena sarīre daṇḍo āvudhadaṇḍo, dhanassa dāpanatthena daṇḍo dhanadaṇḍo, tadubhayākaraṇena tato vinimutto adaṇḍo, sampattiharaṇato, saha anatthuppattito ca sapatto, paṭisattūti āha ‘‘asapattāti apaccatthikā’’ti. Byāpajjhaṁ vuccati cittadukkhaṁ, tabbirahitā abyāpajjhāti āha ‘‘vigatadomanassā’’ti. Pubbe ‘‘averā’’ti padena sambaddhāghātakābhāvo vutto. Tenāha ‘‘appaṭighā’’ti. ‘‘Averino’’ti pana imināpi kopamattassapi anuppādanaṁ. Tenāha ‘‘katthaci kopaṁ na uppādetvā’’ti. ‘‘Viharemū’’ti ca padaṁ purimapadehipi yojetabbaṁ ‘‘averā viharemū’’tiādinā. Ayañca averādibhāvo saṁvibhāgena pākaṭo hotīti dassetuṁ ‘‘accharāyā’’ti ādiṁ vatvā ‘‘iti ce nesaṁ hotī’’ti vuttaṁ. Cittuppatti daḷhatarāpi hutvā pavattatīti dassetuṁ ‘‘dānaṁ datvā, pūjaṁ katvā ca patthayantī’’ti vuttaṁ. Iti ceti ce-saddo anvayasaṁsaggena parikappetīti āha ‘‘evañca nesa’’nti.",
  "tika-s0102t7:73": "Yāya kāyaci paresaṁ sampattiyā khīyanaṁ usūyanaṁ asahanaṁ lakkhaṇaṁ etissāti parasampattikhīyanalakkhaṇā, yadaggena attasampattiyā parehi sādhāraṇabhāvaṁ asahanalakkhaṇaṁ, tadaggenassa ‘‘nigūhanalakkhaṇa’’ntipi vattabbaṁ. Tathā hissa porāṇā ‘‘mā idaṁ acchariyaṁ aññesaṁ hotu, mayhameva hotūti macchariya’’nti nibbacanaṁ vadanti. Abhidhamme ‘‘yā paralābhasakkāragarukāramānanavandanapūjanāsu issā issāyanā’’tiādinā (dha. sa. 1126) nikkhepakaṇḍe, ‘‘yā etesu paresaṁ lābhādīsu kiṁ iminā imesa’’ntiādinā taṁsaṁvaṇṇanāyañca vuttāneva, tasmā tattha vuttanayeneva veditabbānīti adhippāyo.",
  "tika-s0102t7:74": "Yasmā pana issāmacchariyāni bahvādīnavāni, tesaṁ vibhāvanā lokassa bahukārā , tasmā abhidhammaṭṭhakathāyaṁ (dha. sa. aṭṭha. 1125) vibhāvitānampi tesaṁ diṭṭhadhammikepi samparāyike piādīnave dassento ‘‘āvāsamacchariyena panā’’tiādimāha. Etthāti etesu issāmacchariyesu, etesu vā āvāsamacchariyādīsu pañcasu macchariyesu. Saṅkāraṁ sīsena ukkhipitvāva vicarati tattha laggacittatāya, nihīnajjhāsayatāya ca. Mamāti mayā, ayameva vā pāṭho. Lohitampi mukhato uggacchati cittavighātena saṁtattahadayatāya. Kucchivirecanampi hoti atijalaggino. Añño vibhavapaṭivedhadhammo ariyānaṁyeva hoti, te ca taṁ na maccharāyanti macchariyassa sabbaso pahīnattā. Paṭivedhadhamme macchariyassa asambhavo evāti āha ‘‘pariyattidhammamacchariyena cā’’ti. Vaṇṇamacchariyena dubbaṇṇo, dhammamacchariyena eḷamūgo duppañño hoti.",
  "tika-s0102t7:75": "‘‘Apicā’’tiādi pañcannaṁ macchariyānaṁ vasena kammasarikkhakavipākadassanaṁ. Āvāsamacchariyena lohagehe paccati paresaṁ āvāsapaccayahitasukhanisedhanato. Kulamacchariyena appalābho hoti parehi kulesu laddhabbalābhanisedhanato, appalābhoti ca alābhoti attho. Lābhamacchariyena gūthaniraye nibbattati lābhahetu parehi laddhabbassa assādanisedhanato. Sabbathāpi nirassādo hi gūthanirayo. Vaṇṇo nāma na hotīti sarīravaṇṇo, guṇavaṇṇoti duvidhopi vaṇṇo nāmamattenapi na hoti, tattha tattha nibbattamāno virūpo eva hoti. Sampattinigūhanasabhāvena macchariyena virūpite santāne yebhuyyena guṇā patiṭṭhameva na labhanti, ye ca patiṭṭhaheyyuṁ, tesampi vasenassa vaṇṇo na bhaveyya. Te hi tassa loke rattiṁ khittā sarā viya na paññāyanti. Dhammamacchariyenakukkuḷaniraye.Sotāpattimaggenapahīyati apāyagamanīyabhāvato. Verādīhi na parimuccantiyeva tapparimuccanāya icchāya appattabbattā jātiādidhammānaṁ sattānaṁ jātiādīhi viya.",
  "tika-s0102t7:76": "Tiṇṇā mettha kaṅkhāti ma-kāro padasandhikaro. Etasmiṁ pañheti etasmiṁ ‘‘kiṁsaṁyojanā nu kho’’ti evaṁ ñātuṁ icchite atthe. Tumhākaṁ vacanaṁ sutvāti ‘‘issāmacchariyasaṁyojanā’’ti evaṁ pavattaṁ tumhākaṁ vissajjanavacanaṁ sutvā. Kaṅkhā tiṇṇāti yathāpucchite atthe saṁsayo tarito vigato desanānussaraṇamattena, na samucchedavasenāti āha ‘‘na maggavasenā’’tiādi. Ayampi kathaṁkathā vigatāti kaṅkhāya vigatattā eva tassā pavattiākāravisesabhūtā ‘‘idaṁ katha idaṁ katha’’nti ayampi kathaṁkathā vigatā apagatā.",
  "tika-s0102t7:77": "358.Nidānādīni mahānidānasuttavaṇṇanāyaṁ (dī. ni. aṭṭha. 2.95) vuttatthāneva. Piyānaṁ attano pariggahabhūtānaṁ sattasaṅkhārānaṁ parehi sādhāraṇabhāvāsahanavasena, nigūhanavasena ca pavattanato piyasattasaṅkhāranidānaṁ macchariyaṁ, appiyānaṁ pariggahabhūtānaṁ sattānaṁ, saṅkhārānañca asahanavasena pavattiyā appiyasattasaṅkhāranidānā issā. Yañhi kiñci appiyasambandhaṁ bhaddakampi taṁ kodhanassa appiyamevāti. Ubhayanti macchariyaṁ, issā cāti ubhayaṁ. Ubhayanidānanti piyanidānañceva appiyanidānañca. Piyāti iṭṭhā. Keḷāyitāti dhanāyitā. Mamāyitāti mamattaṁ katvā pariggahitā. Issaṁ karotīti ‘‘kiṁ imassa iminā’’ti tassa piyasattalābhāsahanavasena ussūyati, tameva piyasattaṁ yācito. Aho vatassāti sādhu vata assa. ‘‘Imassa puggalassa evarūpaṁ piyavatthu na bhaveyyā’’ti issaṁ karoti usūyaṁ uppādeti. Mamāyantāti keḷāyantā. Appiyeti appiye satte tesaṁ satāpato. Assāti puggalassa, yena te laddhā. Teti sattasaṅkhārā, sacepi amanāpā honti appiyehi samudāgatattā. Viparītavuttitāyāti ayāthāvagāhitāya. Ko añño evarūpassa lābhīti tena attānaṁ sambhāvento issaṁ vā karoti. Aññassa tādisaṁ uppajjamānampi ‘‘aho vatassa evarūpaṁ na bhaveyyā’’ti issaṁ vā karoti, ayañca nayo heṭṭhā vuttanayattā na gahito.",
  "tika-s0102t7:78": "Vatthukāmānaṁ pariyesanavasena pavatto chando pariyesanachando. Paṭilābhapaccayo chando paṭilābhachando. Paribhuñjanavasena pavatto chando paribhogachando. Paṭiladdhānaṁ sannidhāpanavasena, saṅgopanavasena ca pavatto chando sannidhichando. Diṭṭhadhammikameva payojanaṁ cintetvā vissajjanavasena pavatto chando vissajjanachando. Tenāha ‘‘katamo’’tiādi.",
  "tika-s0102t7:79": "Ayaṁ pañcavidhopi atthato taṇhāyanamevāti āha ‘‘taṇhāmattamevā’’ti.",
  "tika-s0102t7:80": "Evaṁ vutto ‘‘lābhaṁ paṭicca vinicchayo’’ti evaṁ mahānidānasutte (dī. ni. 2.103) vutto vinicchayavitakko vitakko nāma, na yo koci vitakko. Idāni yathāvuttaṁ vinicchayavitakkaṁ atthuddhāranayena nīharitvā dassetuṁ ‘‘vinicchayo’’tiādi vuttaṁ. Aṭṭhasatanti aṭṭhādhikaṁ sataṁ, tañca kho taṇhāvicaritānaṁ sataṁ, na yassa kassacīti dassetuṁ ‘‘taṇhāvicarita’’nti vuttaṁ. Taṇhāvinicchayo nāma taṇhāya vasena vakkhamānanayena ārammaṇassa vinicchinanato. Diṭṭhidassanavasena ‘‘idameva saccaṁ, moghaṁ añña’’nti vinicchinanato diṭṭhivinicchayo nāma. Iṭṭhaṁ paṇītaṁ, aniṭṭhaṁ appaṇītaṁ, piyāyitabbaṁ piyaṁ, appiyāyitabbaṁ appiyaṁ, tesaṁ vavatthānaṁ taṇhāvasena na hoti. Taṇhāvasena hi ekacco kiñci vatthuṁ paṇītaṁ maññati, ekacco hīnaṁ, ekacco piyāyati, ekacco nappiyāyati. Tenāha ‘‘tadeva hī’’tiādi . ‘‘Dassāmī’’ti idaṁ vissajjanachande vuttanayena ceva vaṭṭūpanissayadānavasena ca veditabbaṁ. Tampi hi taṇhāchandahetukanti.",
  "tika-s0102t7:81": "Yattha sayaṁ uppajjanti, taṁ santānaṁ saṁsāre papañcenti vitthārayantīti papañcā. Yassa ca uppannā, taṁ ‘‘ratto’’ti vā ‘‘satto’’ti vā ‘‘micchābhiniviṭṭho’’ti vā papañcenti byañjentīti papañcā. Yasmā taṇhādiṭṭhiyo adhimattā hutvā pavattamānā taṁsamaṅgīpuggalaṁ pamattākāraṁ pāpenti, māno pana jātimadādi vasena mattākārampi, tasmā ‘‘mattapamattākārapāpanaṭṭhenā’’ti vuttaṁ. Saṅkhā vuccati koṭṭhāso bhāgaso saṅkhāyati upaṭṭhātīti. Yasmā papañcasaññā taṁtaṁdvāravasena, ārammaṇavasena ca bhāgaso vitakkassa paccayā honti, na kevalā, tasmā papañcasaññāsaṅkhānidāno vitakko vutto, papañcasaññānaṁ vā anekabhedabhinnattā taṁsamudāyo ‘‘papañcasaññāsaṅkhā’’ti vutto. Papañcasaññāsaṅkhāggahaṇena ca anavaseso dukkhasamudayo vutto taṁtaṁ nimittattā vaṭṭadukkhassāti.",
  "tika-s0102t7:82": "Yo nirodho vūpasamoti nirodhasaccamāha. Tassa sāruppanti tassa papañcasaññāsaṅkhāya nirodhassa vūpasamassa adhigamupāyatāya sāruppaṁ anucchavikaṁ, etena vipassanaṁ vadati. Tattha yathāvuttanirodhe ārammaṇakaraṇavasena gacchati pavattatīti tatthagāminī, etena maggaṁ. Tenāha ‘‘saha vipassanāya maggaṁ pucchatī’’ti.",
  "tika-s0102t7:83": "Vedanākammaṭṭhānavaṇṇanā",
  "tika-s0102t7:84": "359.Pucchitameva kathitaṁ. Yasmā sakkena devānaṁ indena papañcasaññāsaṅkhānirodhagāminipaṭipadā pucchitāva, bhagavā ca tadadhigamupāyaṁ arūpakammaṭṭhānaṁ tassa ajjhāsayavasena vedanāmukhena kathento tisso vedanā ārabhi, iti pucchitameva kathentena pucchānusandhivasena sānusandhimeva ca kathitaṁ. Na hi buddhānaṁ ananusandhikā kathā nāma atthi. Idānissa vedanāmukhena arūpakammaṭṭhānasseva kathane kāraṇaṁ dassetuṁ ‘‘devatānañhī’’tiādi vuttaṁ. Karajakāyassa sukhumatāvacaneneva accantamudusukhumālabhāvāpi vuttā evāti daṭṭhabbaṁ. Kammajanti kammajatejaṁ. Tassa balavabhāvo uḷārapuññakammanibbattattā, ativiya garumadhurasiniddhasuddhāhārajīraṇato ca. Ekāhārampīti ekāhāravārampi. ‘‘Vilīyantī’’ti etena karajakāyassa mandatāya kammajatejassa balavabhāvena āhāravelātikkamena nesaṁ balavatī dukkhavedanā uppajjamānā supākaṭā hotīti dasseti. Nidassanamattañcetaṁ , sukhavedanāpi pana nesaṁ uḷārapaṇītesu ārammaṇesu uparūpari aniggahaṇavasena pavattamānā supākaṭā hutvā upaṭṭhātiyeva. Upekkhāpi tesaṁ kadāci uppajjamānā santapaṇītarūpā eva iṭṭhamajjhatte eva ārammaṇe pavattanato. Tenevāha ‘‘tasmā’’tiādi.",
  "tika-s0102t7:85": "Rūpakammaṭṭhānanti rūpapariggahaṁ, rūpamukhena vipassanābhinivesanti attho. Arūpakammaṭṭhānanti etthāpi eseva nayo. Tattha rūpakammaṭṭhānena samathābhinivesopi saṅgayhati, vipassanābhiniveso pana idhādhippetoti dassento ‘‘rūpapariggaho arūpapariggahotipi etadeva vuccatī’’ti āha. Catudhātuvavatthānanti ettha yebhuyyena catudhātuvavatthānaṁ vitthārento rūpakammaṭṭhānaṁ kathetīti adhippāyo. Rūpakammaṭṭhānaṁ dassetvāva katheti ‘‘evaṁ rūpakammaṭṭhānaṁ vuccamānaṁ suṭṭhu vibhūtaṁ pākaṭaṁ hutvā upaṭṭhātī’’ti. ‘‘Etena idhāpi rūpakammaṭṭhānaṁ ekadesena vibhāvitamevā’’ti vadanti.",
  "tika-s0102t7:86": "Kāmañcettha vedanāvasena arūpakammaṭṭhānaṁ āgataṁ, tadaññadhammavasenapi arūpakammaṭṭhānaṁ labbhatīti taṁ vibhāgena dassetuṁ ‘‘tividho hī’’tiādi vuttaṁ. Tattha abhinivesoti anuppaveso, ārambhoti attho. Ārambhe eva hi ayaṁ vibhāgo, sammasanaṁ pana anavasesatova dhamme pariggahetvā pavattatīti. ‘‘Pariggahite rūpakammaṭṭhāne’’ti idaṁ rūpamukhena vipassanābhinivesaṁ sandhāya vuttaṁ, arūpamukhena pana vipassanābhiniveso yebhuyyena samathayānikassa icchitabbo, so ca paṭhamaṁ jhānaṅgāni pariggahetvā tato paraṁ sesadhamme pariggaṇhāti. Paṭhamābhinipātoti sabbe cetasikā cittāyattā cittakiriyābhāvena vuccantīti phasso cittassa paṭhamābhinipāto vutto. Taṁ ārammaṇanti yathāpariggahitaṁ rūpakammaṭṭhānasaññitaṁ ārammaṇaṁ. Uppannaphasso puggalo, cittacetasikarāsi vā ārammaṇena phuṭṭho phassasahajātāya vedanāya taṁsamakālameva vedeti, phasso pana obhāsassa viya padīpo vedanādīnaṁ paccayaviseso hotīti purimakālo viya vuccati, yā tassa ārammaṇābhiniropanalakkhaṇatā vuccati. Phusantoti ārammaṇassa phusanākārena. Ayañhi arūpadhammattā ekadesena anallīyamānopi rūpaṁ viya cakkhuṁ, saddo viya ca sotaṁ, cittaṁ, ārammaṇañca phusanto viya, saṅghaṭṭento viya ca pavattatīti. Tathā hesa ‘‘saṅghaṭṭanaraso’’ti vuccati.",
  "tika-s0102t7:87": "Ārammaṇaṁ anubhavantīti issaravatāya visavitāya sāmibhāvena ārammaṇarasaṁ saṁvedentī. Phassādīnañhi sampayuttadhammānaṁ ārammaṇe ekadeseneva pavatti phusanādimattabhāvato, vedanāya pana iṭṭhākārasambhogādivasena pavattanato ārammaṇe nippadesato pavatti. Phusanādibhāvena hi ārammaṇaggahaṇaṁ ekadesānubhavanaṁ, vedayitabhāvena gahaṇaṁ yathākāmaṁ sabbānubhavanaṁ, evaṁsabhāvāneva tāni gahaṇānīti na vedanāya viya phassādīnampi yathā sakakiccakaraṇena sāmibhāvānubhavanaṁ codetabbaṁ. Vijānantanti paricchindanavasena visesato jānantaṁ. Viññāṇañhi minitabbavatthuṁ nāḷiyā minanto puriso viya ārammaṇaṁ paricchijja vibhāventaṁ pavattati, na saññā viya sañjānanamattaṁ hutvā. Tathā hi anena kadāci lakkhaṇattayavibhāvanāpi hoti, imesaṁ pana phassādīnaṁ tassa tassa pākaṭabhāvo paccayavisesasiddhassa pubbabhāgassa vasena veditabbo.",
  "tika-s0102t7:88": "Evaṁ tassa tasseva pākaṭabhāvepi ‘‘sabbaṁ, bhikkhave, abhiññeyya’’nti (saṁ. ni. 4.46; paṭi. ma. 1.3), ‘‘sabbañca kho, bhikkhave, abhijāna’’nti (saṁ. ni. 4.27) ca evamādi vacanato sabbe sammasanupagā dhammā pariggahetabbāti dassento ‘‘tattha yassā’’tiādimāha. Tattha phassapañcamakeyevāti avadhāraṇaṁ tadantogadhattā taggahaṇeneva gahitattā catunnaṁ arūpakkhandhānaṁ. Phassapañcamakaggahaṇañhi tassa sabbassa sabbacittuppādasādhāraṇabhāvato . Tattha ca phassacetanāggahaṇena sabbasaṅkhārakkhandhadhammasaṅgaho cetanappadhānattā tesaṁ. Tathā hi suttantabhājanīye saṅkhārakkhandhavibhaṅge ‘‘cakkhusamphassajā cetanā’’tiādinā (vibha. 21) cetanāva vibhattā, itare pana khandhā sarūpeneva gahitā.",
  "tika-s0102t7:89": "Vatthunissitāti ettha vatthu-saddo karajakāyavisayo, na chabbatthuvisayoti. Kathamidaṁ viññāyatīti āha ‘‘yaṁ sandhāya vutta’’nti. Kattha pana vuttaṁ? Sāmaññaphalasutte. Soti karajakāyo. ‘‘Pañcakkhandhavinimuttaṁ nāmarūpaṁ natthī’’ti idaṁ adhikāravasena vuttaṁ. Aññathā hi khandhavinimuttampi nāmaṁ atthevāti. Avijjādihetukāti avijjātaṇhupādānādihetukā. ‘‘Vipassanāpaṭipāṭiyā aniccaṁ dukkhaṁ anattāti sammasanto vicaratī’’ti iminā balavavipassanaṁ vatvā puna tassa ussukkāpanaṁ, visesādhigamañca dassento ‘‘so’’tiādimāha.",
  "tika-s0102t7:90": "Idhāti imasmiṁ sakkapañhasutte. Vedanāvasena cettha arūpakammaṭṭhānakathane kāraṇaṁ heṭṭhā vuttanayameva . Yathāvuttesu ca tīsu kammaṭṭhānābhinivesesu vedanāvasena kammaṭṭhānābhiniveso sukaro vedanānaṁ vibhūtabhāvatoti dassetuṁ ‘‘phassavasena hī’’tiādi vuttaṁ. ‘‘Na pākaṭaṁ hotī’’ti idaṁ sakkapamukhānaṁ tesaṁ devānaṁ yathā vedanā vibhūtā hutvā upaṭṭhāti, na evaṁ itaradvayanti katvā vuttaṁ. Vedanāya eva ca nesaṁ vibhūtabhāvo vedanāmukhenevettha bhagavatā desanāya āraddhattā. ‘‘Vedanānaṁ uppattiyā pākaṭatāyā’’ti idaṁ sukhadukkhavedanānaṁ vasena vuttaṁ. Tāsañhi pavatti oḷārikā, na itarāya. Tadubhayaggahaṇamukhena vā gahetabbattā itarāyapi pavatti viññūnaṁ pākaṭā evāti sukhadukkhavedanānañhī’’ti visesaggahaṇaṁ daṭṭhabbaṁ. ‘‘Yadā sukhaṁ uppajjatī’’tiādi sukhavedanāya pākaṭabhāvavibhāvanaṁ, tayidaṁ asamāhitabhūmivasena veditabbaṁ. Tattha ‘‘sakalaṁ sarīraṁ kho bhante’’ntiādinā kāmaṁ pavattioḷārikatāya avūpasantasabhāvametaṁ sukhaṁ, sātalakkhaṇatāya pana sampayuttadhamme, nissayañca anuggaṇhantameva pavattatīti dasseti. ‘‘Yadā dukkhaṁ uppajjatī’’tiādīsu vuttavipariyāyena attho veditabbo.",
  "tika-s0102t7:91": "Duddīpanāti ñāṇena dīpetuṁ asakkuṇeyyā, dubbiññeyyāti attho. Tenāha ‘‘andhakārā abhibhūtā’’ti. Andhakārāti andhakāragatasadisī, jānitukāme ca andhakārinī. Pubbāparaṁ samaṁ sukare supalakkhitamaggavasena pāsāṇatale migagatamaggo viya iṭṭhāniṭṭhārammaṇesu sukhadukkhānubhavanehi majjhattārammaṇesu anuminitabbatāya vuttaṁ ‘‘sā sukhadukkhānaṁ…pe… pākaṭā hotī’’ti. Tenāha ‘‘yathā’’tiādi. Nayato gaṇhantassāti etthāyaṁ nayo – yasmā iṭṭhāniṭṭhavisayāya ārammaṇūpaladdhiyā anubhavanato niṭṭhāmajjhattavisayā ca upaladdhi, tasmā na tāya niranubhavanāya bhavitabbaṁ, yaṁ tatthānubhavanaṁ, sā adukkhamasukhā. Tathā anupalabbhamānaṁ rūpādianubhuyyamānaṁ diṭṭhaṁ upalabbhati, yo pana majjhattārammaṇaṁ tabbisayassa viññāṇappavattiyaṁ, tasmā ananubhuyyamānena tena na bhavitabbaṁ. Sakkā hi vattuṁ anubhavamānā majjhattavisayupaladdhi upaladdhibhāvato. Iṭṭhāniṭṭhavisayupaladdhivisayaṁ pana niranubhavanaṁ taṁ anupaladdhisabhāvameva diṭṭhaṁ, taṁ yathārūpanti. Nivattetvāti nīharitvā, ‘‘somanassaṁpāha’’ntiādinā samānajātiyampi bhindanto aññehi arūpadhammehi vivecetvā asaṁsaṭṭhaṁ katvāti attho.",
  "tika-s0102t7:92": "Ayañca rūpakammaṭṭhānaṁ kathetvā arūpakammaṭṭhānaṁ vedanāvasena nivattetvā desanā tathāvinetabbapuggalāpekkhāya suttantaresupi (dī. ni. 2.373; ma. ni. 1.106, 390, 413, 450, 465, 467; ma. ni. 2.306, 209; 3.67, 342; saṁ. ni. 4.248) āgatā evāti dassento ‘‘na kevala’’ntiādimāha. Tattha mahāsatipaṭṭhāne (dī. ni. 2.273) tathā desanāya āgatabhāvo anantarameva āvi bhavissati, majjhimanikāye satipaṭṭhānadesanāpi (ma. ni. 1.106) tādisī eva. Cūḷataṇhāsaṅkhaye ‘‘evaṁ cetaṁ, devānaṁ inda, bhikkhuno sutaṁ hoti ‘sabbe dhammā nālaṁ abhinivesāyā’ti, so sabbaṁ dhammaṁ abhijānāti , sabbaṁ dhammaṁ abhiññāya sabbaṁ dhammaṁ parijānāti, sabbaṁ dhammaṁ pariññāya yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā, so tāsu vedanāsu aniccānupassī viharati, virāgānupassī’’tiādinā (ma. ni. 1.390) āgataṁ. Tena vuttaṁ ‘‘arūpakammaṭṭhānaṁ vedanāvasena nivattetvā dassesī’’ti. Mahātaṇhāsaṅkhaye pana ‘‘so evaṁ anurodhavirodhavippahīno yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā, so taṁ vedanaṁ nābhinandati nābhivadati nājjhosāya tiṭṭhati. Tassa taṁ vedanaṁ anabhinandato anabhivadato anajjhosāya tiṭṭhato yā vedanāsu nandī sā nirujjhatī’’tiādinā (ma. ni. 1.414) āgataṁ. Cūḷavedalle ‘‘kati panāyyevedanā’’tiādinā (ma. ni. 1.465) āgataṁ. Mahāvedalle ‘‘vedanāti, āvuso, vuccati, kittāvatā nu kho, āvuso, ‘vedanā’ti vuccatī’’tiādinā (ma. ni. 1.450) āgataṁ. Evaṁ raṭṭhapālasuttādīsupi (ma. ni. 2.305) vedanākammaṭṭhānassa āgataṭṭhānaṁ uddharitvā vattabbaṁ.",
  "tika-s0102t7:93": "‘‘Paṭhamaṁ rūpakammaṭṭhānaṁ kathetvā’’ti vuttaṁ, kathaṁ tamettha kathitanti āha ‘‘rūpakammaṭṭhāna’’ntiādi. Saṅkhittaṁ, kathaṁ saṅkhittaṁ? Vedanāya ārammaṇamattakaṁyeva, yebhuyyena vedanā rūpadhammārammaṇā pañcadvāravasena pavattanato. Tena cassā purimasiddhā eva ārammaṇanti vedanaṁ vadantena tassārammaṇadhammā atthato paṭhamataraṁ gahitā eva nāma hontīti imāya atthāpattiyā rūpakammaṭṭhānassevettha paṭhamaṁ gahitatā jotitā, na sarūpeneva gahitattā. Tenāha ‘‘tasmā pāḷiyaṁ nāruḷhaṁ bhavissatī’’ti.",
  "tika-s0102t7:94": "360.Dvīhi koṭṭhāsehīti sevitabbāsevitabbabhāgehi. Evarūpanti yaṁ akusalānaṁ abhibuddhiyā, kusalānañca parihānāya saṁvattati, evarūpaṁ, taṁ pana kāmūpasañhitatāya ‘‘gehanissita’’nti vuccatīti āha ‘‘gehasitasomanassa’’nti. Iṭṭhānanti piyānaṁ. Kantānanti kamanīyānaṁ. Manāpānanti manavaḍḍhanakānaṁ. Tato eva mano ramentīti manoramānaṁ. Lokāmisapaṭisaṁyuttānanti taṇhāsannissitānaṁ kāmūpasañhitānaṁ. Paṭilābhato samanupassatoti ‘‘aho mayā imāni laddhānī’’ti yathāladdhāni rūpārammaṇādīni assādayato. Atītanti atikkantaṁ. Niruddhanti nirodhappattaṁ. Vipariṇatanti sabhāvavigamena vigataṁ. Samanussaratoti assādanavasena anucintayato. Gehasitanti kāmaguṇanissitaṁ. Kāmaguṇā hi kāmarāgassa gehasadisattā idha ‘‘geha’’nti adhippetā.",
  "tika-s0102t7:95": "Evarūpanti yaṁ akusalānaṁ parihānāya, kusalānañca abhibuddhiyā saṁvattati, evarūpaṁ, taṁ pana pabbajjādivasena pavattiyā nekkhammūpasañhitanti āha ‘‘nekkhammasitaṁ somanassa’’nti. Idāni taṁ pāḷivaseneva dassetuṁ ‘‘tattha katamānī’’tiādi vuttaṁ. Tattha vipassanālakkhaṇe nekkhamme dassite itarāni tassa kāraṇato, phalato, atthato ca dassitāneva hontīti vipassanālakkhaṇameva taṁ dassento ‘‘rūpānantvevā’’tiādimāha. Vipariṇāmavirāganirodhanti jarāya vipariṇāmetabbatañceva jarāmaraṇehi palujjanaṁ nirujjhanañca viditvāti yojanā. Uppajjati somanassanti vipassanāya vīthipaṭipattiyā kamena uppannānaṁ pāmojjapītipassaddhīnaṁ upari anappakaṁ somanassaṁ uppajjati. Yaṁ sandhāya vuttaṁ –",
  "tika-s0102t7:96": "‘‘Suññāgāraṁ paviṭṭhassa, santacittassa bhikkhuno;",
  "tika-s0102t7:97": "Amānusī rati hoti, sammā dhammaṁ vipassato.",
  "tika-s0102t7:98": "Yato yato sammasati, khandhānaṁ udayabbayaṁ;",
  "tika-s0102t7:99": "Labhatī pītipāmojjaṁ, amataṁ taṁ vijānata’’nti. (dha. pa. 374) ca –",
  "tika-s0102t7:100": "Nekkhammavasenāti pabbajjādivasena. ‘‘Vaṭṭadukkhato nittharissāmī’’ti pabbajituṁ bhikkhūnaṁ santikaṁ gacchantassa, pabbajantassa, catupārisuddhisīlaṁ anutiṭṭhantassa, taṁ sodhentassa, dhutaguṇe samādāya vattantassa, kasiṇaparikammādīni karontassa ca yā paṭipatti, sabbā sā idha ‘‘nekkhamma’’nti adhippetā. Yebhuyyena anussatiyā upacārajjhānaṁ niṭṭhātīti katvā ‘‘anussativasenā’’ti vatvā ‘‘paṭhamajjhānādivasenā’’ti vuttaṁ. Ettha ca yathā pabbajjā gharabandhanato nikkhamanaṭṭhena nekkhammaṁ, evaṁ vipassanādayopi taṁpaṭipakkhato. Tenāha –",
  "tika-s0102t7:101": "‘‘Pabbajjā paṭhamaṁ jhānaṁ, nibbānañca vipassanā;",
  "tika-s0102t7:102": "Sabbepi kusalā dhammā, nekkhammanti pavuccare’’ti. (itivu. aṭṭha. 109);",
  "tika-s0102t7:103": "Yaṁ ceti ettha ceti nipātamattaṁ somanassassa adhippetattā. Catukkanayavaseneva ca suttantesu jhānakathāti vuttaṁ ‘‘dutiyatatiyajjhānavasenā’’ti. Dvīsūti ‘‘savitakkaṁ savicāraṁ avitakkaṁ avicāra’’nti vuttesu dvīsu somanassesu.",
  "tika-s0102t7:104": "Savitakkasavicāre somanasseti parittabhūmike, paṭhamajjhāne vā somanasse. Abhiniviṭṭhasomanassesūti vipassanaṁ paṭṭhapitasomanassesu. Pi-saddena sammaṭṭhasomanassesu pīti imamatthaṁ dasseti. Somanassavipassanātopīti savitakkasavicārasomanassapavattivipassanātopi. Avitakkaavicāra vipassanā paṇītatarā sammasitadhammavasenapi vipassanāya visesasiddhito, yato maggepi tathārūpā visesā ijjhanti. Ayaṁ panattho ‘‘ariyamagga bojjhaṅgādivisesaṁ vipassanāya ārammaṇabhūtā khandhā niyamentī’’ti evaṁ pavattena moravāpīvāsimahādattattheravādena dīpetabbo.",
  "tika-s0102t7:105": "361.Gehasitadomanassaṁ nāma kāmaguṇānaṁ appaṭilābhanimittaṁ, vigatanimittañca uppajjanakadomanassaṁ. Appaṭilābhato samanupassatoti appaṭilābhena ‘‘ahameva na labhāmī’’ti paritassanato. Samanussaratoti ‘‘ahu vata me taṁ vata natthī’’tiādinā anussaraṇavasena cintayato. Tenāha ‘‘evaṁ chasu dvāresū’’tiādi.",
  "tika-s0102t7:106": "Anuttaresu vimokkhesūti suññataphalādiariyaphalavimokkhesu. Pihanti apekkhaṁ, āsanti attho. Kathaṁ pana lokuttaradhamme ārabbha āsā uppajjatīti? Na kho panetaṁ evaṁ daṭṭhabbaṁ ‘‘yaṁ ārammaṇakaraṇavasena tattha pihā pavattatī’’ti avisayattā, puggalassa ca anadhigatabhāvato. Anussavūpaladdhe pana anuttaravimokkhe uddissa pihaṁ upaṭṭhapento ‘‘tattha pihaṁ upaṭṭhapetī’’ti vutto. Tenāha ‘‘kudāssu nāmāha’’ntiādi. Chasu dvāresu iṭṭhārammaṇe āpāthagate aniccādivasena vipassanaṁ paṭṭhapetvāti yojanā. ‘‘Iṭṭhārammaṇe’’ti ca iminā nayidaṁ domanassaṁ sabhāvato aniṭṭhadhammeyeva ārabbha uppajjanakaṁ, atha kho icchitālābhahetukaṁ icchābhighātavasena yattha katthaci ārammaṇe uppajjanakanti dasseti. Evaṁ ‘‘kudāssu nāmāha’’nti vuttākārena pihaṁ upaṭṭhapetvā evaṁ imampi pakkhaṁ…pe… nāsakkhinti anusocatoti yojanā. ‘‘Imasmiṁ pakkhe, imasmiṁ māse, imasmiṁ saṁvacchare pabbajituṁ nāladdhaṁ, kasiṇaparikammaṁ kātuṁ nāladdha’’ntiādivasena pavattiṁ sandhāya ‘‘nekkhammavasenā’’ti vuttaṁ. ‘‘Vipassanāvasenā’’tiādīsupi iminā nayena yojanā veditabbā.",
  "tika-s0102t7:107": "Yato eva-kāro, tato aññattha niyamoti katvā ‘‘tasmimpi…pe… gehasitadomanassamevā’’ti vuttaṁ. Na hettha gehasitadomanassatā savitakkasavicāre niyatā, atha kho gehasitadomanasse savitakkasavicāratā niyatā paṭiyoginivattanatthattā eva-kārassa. ‘‘Gehasitadomanassaṁ savitakkasavicārameva, na avitakkaavicāra’’nti. Nekkhammasitadomanassaṁ pana siyā savitakkasavicāraṁ, siyā avitakkaavicāraṁ. Savitakkasavicārasseva kāraṇabhūtaṁ domanassaṁ savitakkasavicāradomanassaṁ. Kiṁ taṁ? Gehasitadomanassaṁ , yaṁ pana nekkhammādivasena uppannaṁ, taṁ avitakkaavicārassa kāraṇabhūtaṁ avitakkaavicāradomanassanti. Ayañca nayo pariyāyavasena vuttoti āha ‘‘nippariyāyena panā’’tiādi. Yadi evaṁ kasmā ‘‘yaṁ ce avitakkaṁ avicāra’’nti pāḷiyaṁ vuttanti āha ‘‘etassa panā’’tiādi. Maññanavasenāti parikappanavasena. Vuttaṁ pāḷiyaṁ.",
  "tika-s0102t7:108": "Tatrāti tasmiṁ maññane. Ayaṁ idāni vuccamāno nayo. Domanassapaccayabhūteti domanassassa paccayabhūte. Upacārajjhānañhi paṭhamajjhānādīni vā pādakāni katvā maggaphalāni nibbattetukāmassa tesaṁ alābhe domanassassa uppajjane tāni tassa paccayā nāma honti iti te dhammā phalūpacārena ‘‘domanassa’’nti vuttā. Yo pana tathā uppannadomanasso dhuranikkhepaṁ akatvā anukkamena vipassanaṁ ussukkāpetvā maggaphaladhamme nibbatteti, te kāraṇūpacārena ‘‘domanassa’’nti vuttāti imamatthaṁ dassento ‘‘idha bhikkhū’’tiādimāha. Nanu etassa tadā domanassameva uppannaṁ, na domanassahetukā vipassanāmaggaphaladhammā uppannā, tattha kathaṁ domanassasamaññaṁ āropetvā voharatīti āha ‘‘aññesaṁ paṭipattidassanavasena domanassanti gahetvā’’tiādi. Savitakkasavicāradomanasseti savitakkasavicāranimitte domanasse. Tīhi māsehi nibbattetabbā temāsikā, taṁ temāsikaṁ. Imā ca temāsikādayo paṭipadā tathāpavattaukkaṭṭhamajjhimamudindriyavasena veditabbā, adhikamajjhimamudussāhavasena vā. Jaggatīti jāgarikaṁ anuyuñjati.",
  "tika-s0102t7:109": "Mahāsivattheravatthuvaṇṇanā",
  "tika-s0102t7:110": "Sahassadvisahassasaṅkhyattā mahāgaṇe.",
  "tika-s0102t7:111": "Aṭṭhakathātherāti aṭṭhakathāya atthapaṭipucchanakatherā. Antarāmaggeti bhikkhaṁ gahetvā gāmato vihāraṁ paṭigamanamagge . Tayo…pe… gāhāpetvāti tīṇi cattāri uṇhāpanāni.",
  "tika-s0102t7:112": "Kenacipapañcenāti kenaci sarīrakiccabhūtena papañcena. Saññaṁ akāsi rattiyaṁ pacchato gacchantaṁ asallakkhento.",
  "tika-s0102t7:113": "Kasmā pana thero antevāsikānaṁ anārocetvāva gatoti āha ‘‘thero kirā’’tiādi. Arahattaṁ nāma kinti tadadhigamassa adukkarabhāvaṁ sandhāya vadati. Catūhi iriyāpathehīti catūhipi iriyāpathehi pavattamānassa, tasmā yāva arahattādhigamā sayanaṁ paṭikkhipāmīti adhippāyo.",
  "tika-s0102t7:114": "‘‘Anucchavikaṁ nu kho te eta’’nti saṁvegajāto vīriyaṁ samuttejento arahattaṁ aggahesi ettakaṁ kālaṁ vipassanāya suciṇṇabhāvato ñāṇassa paripākaṁ gatattā.",
  "tika-s0102t7:115": "Parimajjīti parimasi. Keci pana ‘‘parimajjīti parivattetvā therena dhoviyamānaṁ pariggahetvā dhovī’’ti atthaṁ vadanti.",
  "tika-s0102t7:116": "Vipassanāya ārammaṇaṁ nāma upacārajjhānapaṭhamajjhānādi.",
  "tika-s0102t7:117": "‘‘Savitakkasavicāradomanasse’’tiādīsu vattabbaṁ somanassesu vuttanayānusārena veditabbaṁ.",
  "tika-s0102t7:118": "362.Evarūpāti yā akusalānaṁ abhibuddhiyā, kusalānaṁ parihānāya ca saṁvattati, evarūpā, sā pana kāmūpasañhitatāya ‘‘gehasitā’’ti vuccatīti āha ‘‘gehasitaupekkhā’’ti. ‘‘Bālassā’’tiādīsu bālakaradhammayogato bālassa attahitaparahitabyāmūḷhatāya mūḷhassa puthūnaṁ kilesādīnaṁ jananādīhi kāraṇehi puthujjanassa kilesodhīnaṁ maggodhīhi ajitattā anodhijinassa, odhijino vāyapekkhā, odhiso ca kilesānaṁ jitattā, tenassa sekkhabhāvaṁ paṭikkhipati. Sattamabhavādito uddhaṁ pavattanavipākassa ajitattā avipākajinassa, vipākajinā vā arahanto appaṭisandhikattā, tenassa asekkhattaṁ paṭikkhipati. Anekādīnave sabbesampi pāpadhammānaṁ mūlabhūte sammohe ādīnavānaṁ adassanasīlatāya anādīnavadassāvino. Āgamādhigamābhāvā assutavato. Ediso ekaṁsena andhaputhujjano nāma hotīti tassa andhaputhujjanabhāvaṁ dassetuṁ punapi ‘‘puthujjanassā’’ti vuttaṁ. Evarūpāti vuttappakārā sammohapubbikā. Rūpaṁ sā nātivattatīti rūpānaṁ samatikkamanāya kāraṇaṁ na hoti, rūpārammaṇe kilese nātikkamatīti adhippāyo. Aññāṇāvibhūtatāya ārammaṇe ajjhupekkhanavasena pavattamānā lobhasampayuttaupekkhā idhādhippetāti tassa lobhassa anucchavikameva ārammaṇaṁ dassento ‘‘iṭṭhārammaṇe’’ti āha. Anativattamānā anādīnavadassitāya. Tato eva assādānupassanato tattheva laggā. Abhisaṅgassa lobhassa vasena, dummocanīyatāya ca tena laggitā viya hutvā uppannā.",
  "tika-s0102t7:119": "Evarūpāti yā akusalānaṁ pahānāya, kusalānañca abhibuddhiyā saṁvattati, evarūpā, sā pana pabbajjādivasena pavattiyā nekkhammūpasañhitāti āha ‘‘nekkhammasitā’’ti. Idāni taṁ pāḷivasena dassetuṁ ‘‘tattha katamā’’tiādi vuttaṁ, tassattho heṭṭhā vuttanayānusārena veditabbo. Rūpaṁ sā ativattatīti rūpasmiṁ sammadeva ādīnavadassanato. Rūpaniyātāti kilesehi anabhibhavanīyato. Iṭṭheti sabhāvato, saṅkappato ca iṭṭhe ārammaṇe. Arajjantassāti na rajjantassa rāgaṁ anuppādentassa. Aniṭṭhe adussantassāti ettha vuttanayena attho veditabbo. Samaṁ sammā yoniso na pekkhanaṁ asamapekkhanaṁ, taṁ pana iṭṭhāniṭṭhamajjhatte viya iṭṭhāniṭṭhesupi bālassa hotīti ‘‘iṭṭhāniṭṭhamajjhatte’’ti avatvā ‘‘asamapekkhanena asammuyhantassā’’ti vuttaṁ, tividhepi ārammaṇe asamapekkhanavasena muyhantassāti attho. Vipassanāñāṇasampayuttā upekkhā. Nekkhammasitā upekkhā vedanāsabhāgāti udāsinākārena pavattiyā, upekkhā vedanāya ca sabhāgā. Ettha upekkhā vāti ettha etasmiṁ upekkhāniddese ‘‘upekkhā’’ti gahitā eva. Tasmāti tatramajjhattupekkhāyapi idha upekkhāggahaṇena gahitattā. Tañhi sandhāya ‘‘paṭhamadutiyatatiyacatutthajjhānavasena uppajjanakaupekkhā’’ti vuttaṁ.",
  "tika-s0102t7:120": "Tāyapi nekkhammasitaupekkhāyāti niddhāraṇe bhummaṁ. ‘‘Yaṁ nekkhammavasenā’’tiādi heṭṭhā vuttanayattā uttā natthameva.",
  "tika-s0102t7:121": "363. Yadi sakkassa tadā sotāpattiphalapattiyāva upanissayo, atha kasmā bhagavā yāva arahattaṁ desanaṁ vaḍḍhesīti āha ‘‘buddhānañhī’’tiādi. Taruṇasakkoti abhinavo adhunā pātubhūto sakko. Sampati pātubhāvañhi sandhāya ‘‘taruṇasakko’’ti vuttaṁ, na tassa kumāratā, vuddhatā vā atthi. Gatāgataṭṭhānanti gamanāgamanakāraṇaṁ. Na paññāyati na upalabbhati. Gabbhaseyyakānañhi cavantānaṁ kammajarūpaṁ vigacchati anudeva cittajaṁ, āhārajañca paccayābhāvato, utujaṁ pana sucirampi kālaṁ paveṇiṁ ghaṭṭentaṁ bhassantaṁ vā sosantaṁ vā kilesantaṁ vā viṭṭhataṁ vā hoti, na evaṁ devānaṁ. Tesañhi opapātikattā kammajarūpe antaradhāyante sesatisantatirūpampi tena saddhiṁ antaradhāyati. Tenāha ‘‘dīpasikhāgamanaṁ viya hotī’’ti. Sesadevatā na jāniṁsu punapi sakkattabhāvena tasmiṁyeva ṭhāne nibbattattā. Tīsu ṭhānesūti somanassadomanassaupekkhāvissajjanāvasānaṭṭhānesu. Nibbattitaphalamevāti sappimhā sappimaṇḍo viya āgamanīyapaṭipadāya nibbattitaphalabhūtaṁ lokuttaramaggaphalameva kathitaṁ. Sakuṇikāya viya kiñci gayhūpagaṁ uppatitvā uḍḍetvā ullaṅghitvā. Assāti maggaphalasaññitassa ariyassa dhammassa.",
  "tika-s0102t7:122": "Pātimokkhasaṁvaravaṇṇanā",
  "tika-s0102t7:123": "364.Pātimokkhasaṁvarāyāti pātimokkhabhūtasīlasaṁvarāyāti ayamettha atthoti āha ‘‘uttamajeṭṭhakasīlasaṁvarāyā’’ti. ‘‘Pātimokkhasīlañhi sabbasīlato jeṭṭhakasīla’’nti dīghavāpīvihāravāsi sumatthero vadati, antevāsiko panassa tepiṭakacūḷanāgatthero ‘‘pātimokkhasaṁvaro eva sīlaṁ, itarāni pana ‘sīlanti vuttaṭṭhānaṁ nāma atthī’ti ananujānanto indriyasaṁvaro nāma chadvārarakkhāmattakaṁ, ājīvapārisuddhi dhammena samena paccayuppādanamattakaṁ, paccayasannissitaṁ paṭiladdhapaccaye ‘ida mattha’nti paccavekkhitvā paribhuñjanamattakaṁ, nippariyāyena pātimokkhasaṁvarova sīlaṁ. Tathā hi yassa so bhinno, so itarāni rakkhituṁ abhabbattā asīlo hoti. Yassa pana sabbaso arogo sesānaṁ rakkhituṁ bhabbattā sampannasīlo’’ti vadati, tasmā itaresaṁ tassa parivārabhāvato, sabbaso ekadesena ca tadantogadhabhāvato tadeva padhānasīlaṁ nāmāti āha ‘‘uttamajeṭṭhakasīlasaṁvarāyā’’ti. Tattha yathā heṭṭhā papañcasaññāsaṅkhānirodhasāruppagāminiṁ paṭipadaṁ pucchitena bhagavatā papañcasaññānaṁ, paṭipadāya ca mūlabhūtaṁ vedanaṁ vibhajitvā paṭipadā desitā sakkassa ajjhāsayavasena saṁkilesadhammappahānamukhena vodānadhammapāripūrīti, evaṁ tassā eva paṭipadāya mūlabhūtampi sīlasaṁvaraṁ pucchitena bhagavatā yato so visujjhati, yathā ca visujjhati, tadubhayaṁ sakkassa ajjhāsayavasena vibhajitvā dassetuṁ ‘‘kāyasamācārampī’’tiādi vuttaṁ saṁkilesadhammappahānamukhena vodānadhammapāripūrīti katvā. Sīlakathāyaṁ asevitabbakāyasamācārādikathane kāraṇaṁ vuttameva, tasmā kammapathavasenāti kusalākusalakammapathavasena.",
  "tika-s0102t7:124": "Kammapathavasenāti ca kammapathavicāravasena . Kammapathabhāvaṁ apattānampi hi kāyaduccaritādīnaṁ asevitabbakādīnaṁ asevitabbakāyasamācārādibhāvo idha vuccatīti. Paṇṇattivasenāti sikkhāpadapaṇṇattivasena. Yato yato hi yā yā veramaṇī, tadubhayepi vibhāvento paṇṇattivasena katheti nāma. Tenāha ‘‘kāyadvāre’’tiādi. Sikkhāpadaṁ vītikkamati etenāti sikkhāpadavītikkamo, sikkhāpadassa vītikkamanākārena pavatto akusaladhammo yaṁ, tassa asevitabbakāyasamācārāditā. Vītikkamapaṭipakkho avītikkamo, na vītikkamati etenāti avītikkamo, sīlaṁ.",
  "tika-s0102t7:125": "Micchā sammā ca pariyesati etāyāti pariyesanā, ājīvo, atthato paccayagavesanabyāpāro kāyavacīdvāriko. Yadi evaṁ kasmā visuṁ gahaṇanti āha ‘‘yasmā’’tiādi . Ariyā niddosā pariyesanā gavesanāti ariyapariyesanā, ariyehi sādhūhi pariyesitabbātipi ariyapariyesanāti. Vuttavipariyāyato anariyapariyesanā veditabbā.",
  "tika-s0102t7:126": "Jātidhammoti jāyanasabhāvo jāyanapakatiko. Jarādhammoti jīraṇasabhāvo. Byādhidhammoti byādhisabhāvo. Maraṇadhammoti mīyanasabhāvo. Sokadhammoti socanakasabhāvo. Saṁkilesadhammoti saṁkilissanasabhāvo.",
  "tika-s0102t7:127": "Puttabhariyanti puttā ca bhariyā ca. Esa nayo sabbattha. Dvandekattavasena tesaṁ niddeso. Jātarūparajatanti ettha pana yato vikāraṁ anāpajjitvā sabbaṁ jātarūpameva hotīti jātarūpaṁ nāma suvaṇṇaṁ. Dhavalasabhāvatāya rajatīti rajataṁ, rūpiyaṁ. Idha pana suvaṇṇaṁ ṭhapetvā yaṁ kiñci upabhogaparibhogārahaṁ ‘‘rajata’’ntveva gahitaṁ vohārūpagamāsakādi. Jātidhammā hete, bhikkhave, upadhayoti ete kāmaguṇūpadhayo nāma honti, te sabbepi jātidhammāti dasseti.",
  "tika-s0102t7:128": "Byādhidhammavārādīsu jātarūparajataṁ na gahitaṁ. Na hetassa sīsarogādayo byādhayo nāma santi, na sattānaṁ viya cutisaṅkhātaṁ maraṇaṁ, na soke uppajjati, cutisaṅkhātaṁ maraṇanti ca ekabhavapariyāpannakhandhanirodho, so tassa natthi, khaṇikanirodho pana khaṇe khaṇe labbhateva. Rāgādīhi pana saṁkilesehi saṁkilissatīti saṁkilesadhammavāre gahitaṁ jātarūpaṁ, tathā utusamuṭṭhānattā jātidhammavāre, malaṁ gahetvā jīraṇato jarādhammavāre ca. Ariyehi na araṇīyā, pariyesanātipi anariyapariyesanā.",
  "tika-s0102t7:129": "Idāni anesanāvasenāpi taṁ dassetuṁ ‘‘apicā’’tiādi vuttaṁ. Iminā nayena sukkapakkhepi attho veditabbo.",
  "tika-s0102t7:130": "Sambhārapariyesanaṁ paharaṇavisādigavesanaṁ, payogavasena payogakaraṇaṁ tajjāvāyāmajananaṁ tādisaṁ upakkamanibbattanaṁ, pāṇātipātādiatthaṁ gamanaṁ, paccekaṁ kāla-saddo yojetabbo ‘‘sambhārapariyesanakālato paṭṭhāya, payogakaraṇakālato paṭṭhāya, gamanakālato paṭṭhāyā’’ti. Itaroti ‘‘sevitabbo’’ti vuttakāyasamācārādiko. Cittampi uppādetabbaṁ. Tathā uppāditacitto hi sati paccayasamavāye tādisaṁ payogaṁ parakkamaṁ karonto paṭipattiyā matthakaṁ gaṇhāti. Tenāha ‘‘cittuppādampi kho ahaṁ, bhikkhave, kusalesu dhammesu bahupakāraṁ vadāmī’’ti (ma. ni. 1.84).",
  "tika-s0102t7:131": "Idāni taṁ matthakappattaṁ asevitabbaṁ, sevitabbañca dassetuṁ ‘‘apicā’’tiādi vuttaṁ. Saṅghabhedādīnanti ādi-saddena lohituppādanādiṁ saṅgaṇhāti. Buddharatanasaṅgharatanupaṭṭhāneheva dhammaratanupaṭṭhānasiddhīti āha ‘‘divasassa dvattikkhattuṁ tiṇṇaṁ ratanānaṁ upaṭṭhānagamanādivasenā’’ti . Dhanuggahapesanaṁ dhanuggahapurisānaṁ uyyojanaṁ. Ādi-saddena pañcavarayācanādiṁ saṅgaṇhāti. ‘‘Ajātasattuṁ pasādetvā lābhuppādavasena parihīnalābhasakkārassa kulesu viññāpana’’nti evamādiṁ anariyapariyesanaṁ pariyesantānaṁ.",
  "tika-s0102t7:132": "Pāripūriyāti pāripūriatthaṁ. Aggamaggaphalavaseneva hi sevitabbānaṁ pāripūrīti tadatthaṁ sabbā pubbabhāgapaṭipadā, pātimokkhasaṁvaropi aggamaggeneva paripuṇṇo hotīti tadatthaṁ pubbabhāgapaṭipadaṁ vatvā nigamento ‘‘pātimokkho…pe… hotī’’ti āha.",
  "tika-s0102t7:133": "Indriyasaṁvaravaṇṇanā",
  "tika-s0102t7:134": "365.Indriyānaṁ pidhānāyāti indriyānaṁ pidahanatthāya. Indriyāni ca cakkhādīni dvārāni, tesaṁ pidhānaṁ saṁvaraṇaṁ akusaluppattito gopanāti āha ‘‘guttadvāratāyā’’ti. Asevitabbarūpādivasena indriyesu aguttadvāratā asaṁvaro, saṁkilesadhammavippahānavasena vodānadhammapārisuddhīti. Kāmaṁ pāḷiyaṁ asevitabbampi rūpādi dassitaṁ, sakkena pana indriyasaṁvarāya paṭipatti pucchitāti tameva nivattetvā dassetuṁ aṭṭhakathāyaṁvuttaṁ ‘‘cakkhuviññeyyaṁ rūpampītiādi sevitabbarūpādivasena indriyasaṁvaradassanatthaṁ vutta’’nti. ‘‘Tuṇhī ahosī’’ti vatvā tuṇhībhāvassa kāraṇaṁ byatirekamukhena vibhāvetuṁ ‘‘kathetukāmopī’’tiādi vuttaṁ. Ayanti sakko devānaṁ indo.",
  "tika-s0102t7:135": "Rūpanti rūpāyatanaṁ, tassa asevanaṁ nāma adassanaṁ evāti āha ‘‘na sevitabbaṁ na daṭṭhabba’’nti. Yaṁ pana sattasantānagataṁ rūpaṁ passato paṭikūlamanasikāravasena, asubhasaññā vā saṇṭhāti dassanānuttariyavasena. Atha vā kammaphalasaddahanavasena pasādo vā uppajjati. Hutvā abhāvākārasallakkhaṇena aniccasaññāpaṭilābho vā hoti.",
  "tika-s0102t7:136": "Pariyāyakkharaṇato akkharaṁ, vaṇṇo, so eva nirantaruppattiyā samuddito padavākyasaññito, adhippetamatthaṁ byañjetīti byañjanaṁ, tayidaṁ kābyanāṭakādigatavevacanavasena, uccāraṇavasena ca vicittasannivesatāya tathāpavattavikappanavasena cittavicittabhāvena upatiṭṭhanakaṁ sandhāyāha ‘‘yaṁ cittakkharaṁ cittabyañjanampi saddaṁ suṇato rāgādayo uppajjantī’’ti. Atthanissitanti samparāyikatthanissitaṁ. Dhammanissitanti vivaṭṭadhammanissitaṁ, lokuttararatanattayadhammanissitaṁ vā. Pasādoti ratanattayasaddhā, kammaphalasaddhāpi. Nibbidā vāti aniccasaññādivasena vaṭṭato ukkaṇṭhā vā.",
  "tika-s0102t7:137": "Gandharasāviparodhādivasena seviyamānaṁ ayoniso paṭipannattā asevitabbaṁ nāma. Yoniso paccavekkhitvā seviyamānaṁ sampajaññavasena gahaṇato sevitabbaṁ nāma. Tena vuttaṁ ‘‘yaṁ gandhaṁ ghāyato’’tiādi.",
  "tika-s0102t7:138": "Yaṁpana phusatoti yaṁ pana sevitabbaṁ phoṭṭhabbaṁ anipphannasseva phusato. Āsavakkhayo ceva hoti jāgariyānuyogassa matthakappattito. Vīriyañca supaggahitaṁ hoti catutthassa ariyavaṁsassa ukkaṁsanato. Pacchimā ca…pe… anuggahitā hoti sammāpaṭipattiyaṁ niyojanato.",
  "tika-s0102t7:139": "Ye manoviññeyye dhamme iṭṭhādibhede samannāharantassa āvajjantassa āpāthaṁ āgacchanti. ‘‘Manoviññeyyā dhammā’’ti vibhatti vipariṇāmetabbā, mettādivasena samannāharantassa ye manoviññeyyā dhammā āpāthaṁ āgacchanti, evarūpā sevitabbāti yojanā. Ādi-saddena karuṇādīnañceva aniccādīnañca saṅgaho daṭṭhabbo. Tiṇṇaṁ therānaṁ dhammāti idāni vuccamānapaṭipattīnaṁ tiṇṇaṁ therānaṁ manoviññeyyā dhammā. Bahi dhāvituṁ na adāsinti antopariveṇaṁ āgatameva rūpādiṁ ārabbha imasmiṁ temāse kammaṭṭhānavinimuttaṁ cittaṁ kadāci uppannapubbaṁ, antopariveṇe ca visabhāgarūpādīnaṁ asambhavo eva, tasmā visaṭavitakkavasena cittaṁ bahi dhāvituṁ na adāsinti dasseti. Nivāsagehato nivāsanagabbhato. Niyakajjhattakhandhapañcakato vipassanāgocarato. Thero kira sabbampi attanā kātabbakiriyaṁ kammaṭṭhānasīseneva paṭipajjati.",
  "tika-s0102t7:140": "366. Asammohasampajaññavasena advejjhābhāvato eko anto etassāti ekanto, ekanto vādo etesanti ekantavādā. Tenāha ‘‘ekaṁyeva vadantī’’ti, abhinnavādāti attho. Ekācārāti samānācārā. Ekaladdhikāti samānaladdhikā. Ekapariyosānāti samānaniṭṭhānā.",
  "tika-s0102t7:141": "Iti sakko pubbe attanā sutaṁ puthusamaṇabrāhmaṇānaṁ nānāvādā cāraladdhiniṭṭhānaṁ idāni saccapaṭivedhena asārato ñatvā ṭhito, tassa kāraṇaṁ ñātukāmo tameva tāva byatirekamukhena pucchati ‘‘sabbeva dhammā nu kho’’tiādinā.",
  "tika-s0102t7:142": "Dhātūti ajjhāsayadhātu uttarapadalopena vuttā, ajjhāsayadhātūti ca atthato ajjhāsayo evāti āha ‘‘anekajjhāsayo nānajjhāsayo’’ti. ‘‘Ekasmiṁ gantukāme eko ṭhātukāmo hotī’’ti idaṁ nidassanavasena vuttaṁ iriyāpathepi nāma sattā ekajjhāsayā dullabhā, pageva laddhīsūti dassanatthaṁ. Yaṁ yadeva ajjhāsayanti yaṁ yameva sassatādiajjhāsayaṁ. Abhinivisantīti taṁ taṁ laddhiṁ diṭṭhābhinivesavasena abhimukhā hutvā duppaṭinissaggibhāvena nivisanti, ādānaggāhaṁ gaṇhanti. Thāmena ca parāmāsena cāti diṭṭhithāmena ca diṭṭhiparāmāsena ca. Suṭṭhu gaṇhitvāti ativiya daḷhaggāhaṁ gaṇhitvā. Voharantīti yathābhiniviṭṭhaṁ diṭṭhivādaṁ paññāpenti pare hi gāhenti patiṭṭhapenti. Tenāha ‘‘kathenti dīpenti kittentī’’ti, ugghosentīti attho.",
  "tika-s0102t7:143": "Antaṁ atītā accantā, accantā niṭṭhā etesanti accantaniṭṭhā. Sabbesanti sabbesaṁ samaṇabrāhmaṇānaṁ. Yogakkhemotipi nibbānaṁ catūhipi yogehi anuppaduṭṭhattā. ‘‘Accantayogakkhemā’’ti vattabbe i-kārena niddesena ‘‘accantayogakkhemī’’ti vuttaṁ, accantayogakkhemo vā etesaṁ atthīti accantayogakkhemīti. Caranti upagacchanti, adhigacchantīti attho. Pariyassati parikkhissati vaṭṭadukkhantaṁ āgammāti pariyosānantipi nibbānassa nāmaṁ.",
  "tika-s0102t7:144": "Saṅkhiṇātīti samucchindanena khepeti. Vināsetīti tato eva sabbaso adassanaṁ pāpeti. Vimuttāti vaṭṭadukkhato accantaniggamena visesena muttā.",
  "tika-s0102t7:145": "‘‘Issāmacchariyaṁ eko pañho’’ti kasmā vuttaṁ, nanu issāmacchariyaṁ vissajjananti? Saccametaṁ, yo pana ñātuṁ icchito attho, so pañho. So eva ca vissajjīyatīti nāyaṁ doso, aññathā ambaṁ puṭṭhassa labujaṁ byākaraṇaṁ viya siyā, evaṁ pañhasīsena pañhabyākaraṇaṁ vadati. Tathā hi ‘‘piyāppiya’’ntiādinā vissajjanapadāneva gahitāni, ‘‘piyāppiyaṁ eko’’tiādīsupi eseva nayo. Papañcasaññāti saññāsīsena papañcā eva vuttāti āha ‘‘papañco eko’’ti. Ettha ca yathā pātimokkhasaṁvarapucchā kāyasamācārādivibhāgena vissajjitattā tayo pañhā jātā, evaṁ indriyasaṁvarapucchā rūpādivibhāgena vissajjitattā cha pañhā siyuṁ. Tathā sati ekūnavīsati pucchā siyuṁ, atha indriyasaṁvaratāsāmaññena ekova pañho kato, evaṁ sati pātimokkhasaṁvarapucchābhāvasāmaññena tepi tayo ekova pañhoti sabbeva dvādaseva pañhā bhaveyyunti? Nayidamevaṁ. Yasmā kāyasamācārādīsu vibhajja vuccamānesu mahāvisayatāya aparimāṇo vibhāgo sambhavati vissajjetuṁ. Sakalampi vinayapiṭakaṁ tassa niddeso. Rūpādīsu pana vibhajja vuccamānesu appavisayatāya na tādiso vibhāgo sambhavati vissajjetuṁ. Iti mahāvisayatāya pātimokkhasaṁvarapucchā tayo pañhā katā, indriyasaṁvarapucchā pana appavisayatāya ekova pañho kato. Tena vuttaṁ ‘‘cuddasa mahāpañhā’’ti.",
  "tika-s0102t7:146": "367.Calanaṭṭhenāti kampanaṭṭhena. Taṇhā hi kāmarāgarūparāgaarūparāgādivasena pavattiyā anavaṭṭhitatāya sayampi calati, yattha uppannā, tampi santānaṁ bhavādīsu parikaḍḍhanena cāleti, tasmā calanaṭṭhena taṇhā ejā nāma. Pīḷanaṭṭhenāti vibādhanaṭṭhena tassa tassa dukkhassa hetubhāvena. Padussanaṭṭhenāti adhammarāgādibhāvena, sammukhaparaṁmukhena, kilesāsucipaggharaṇena ca pakārato dussanaṭṭhena gaṇḍo. Anuppaviṭṭhaṭṭhenāti āsayassa dunnīharaṇīyabhāvena anuppavisanaṭṭhena. Kaḍḍhati attano ca ruciyā upaneti. Uccāvacanti paṇītabhāvaṁ, nihīnabhāvañca. Yesu samaṇabrāhmaṇesu. ‘‘Yesāha’’ntipi pāḷi, tassā keci ‘‘yesaṁ aha’’nti atthaṁ vadanti. Evanti sutānurūpaṁ, uggahānurūpañca. ‘‘Ahaṁ kho pana bhante aññesaṁ samaṇabrāhmaṇānaṁ dhammācariyo hontopi bhagavato sāvako…pe… sambodhiparāyaṇo’’ti evaṁ attano sotāpannabhāvaṁ jānāpeti.",
  "tika-s0102t7:147": "Somanassapaṭilābhakathāvaṇṇanā",
  "tika-s0102t7:148": "368.Samāpannoti samogāḷho pavattasampahāro viyātibyūḷho. Jiniṁsūti yathā asurā puna sīsaṁ ukkhipituṁ nāsakkhiṁsu, evaṁ devā vijiniṁsuyevāti dassento āha ‘‘devā puna apaccāgamanāya asure jiniṁsū’’ti. Tādiso hissa jayo sātisayaṁ vedapaṭilābhāya ahosi. Duvidhampiojanti dibbaṁ, asuraṁ cāti dvippakārampi ojaṁ. Devāyeva paribhuñjissanti asurānaṁ pavesābhāvato. Daṇḍassa avacaraṇaṁ āvaraṇaṁ daṇḍāvacaro, saha daṇḍāvacarenāti sadaṇḍāvacaro, daṇḍena paharitvā vā āvaritvā vā sādhetabbanti attho.",
  "tika-s0102t7:149": "369.Imasmiṁyevaokāseti imissameva indasālaguhāyaṁ. Devabhūtassa meti pubbepi devabhūtassa sakkasseva me bhūtassa. Satoti idānipi sakkasseva sato punarāyu ca me laddho.",
  "tika-s0102t7:150": "Diviyā kāyāti dibbā, khandhapañcakasaṅkhātā kāyāti āha ‘‘dibbā attabhāvā’’ti. ‘‘Amūḷho gabbhaṁ essāmī’’ti iminā ariyasāvakānaṁ andhaputhujjanānaṁ viya sammohamaraṇaṁ, asampajānagabbhokkamanañca natthi, atha kho asammohamaraṇañceva sampajānagabbhokkamanañca hotīti dasseti. Ariyasāvakā niyatagatikattā sugatīsu eva uppajjanti, tatthāpi manussesu uppajjantā uḷāresu eva kulesu paṭisandhiṁ gaṇhissanti, sakkassāpi tādiso ajjhāsayo. Tena vuttaṁ pāḷiyaṁ ‘‘yattha me ramatī mano’’ti, taṁ sandhāyāha ‘‘yattha me’’tiādi. Sakko pana attano dibbānubhāvenāpi tādisaṁ jānituṁ sakkotiyeva.",
  "tika-s0102t7:151": "Kāraṇenāti yuttena ariyasāvakabhāvassa anucchavikena. Tenāha ‘‘samenā’’ti.",
  "tika-s0102t7:152": "Sakadāgāmimaggaṁ sandhāya vadati chaṭṭhe atthavase anāgāmimaggassa vakkhamānattā. Ājānitukāmoti appattaṁ visesaṁ paṭivijjhitukāmo. Manussaloke anto bhavissati puna mānussūpapattiyā abhāvato.",
  "tika-s0102t7:153": "Punadevāti manussesu uppanno tato cavitvā punadeva . Imasmiṁ tāvatiṁsadevalokasmiṁ. Uttamo, kīdisoti āha ‘‘sakko’’tiādi.",
  "tika-s0102t7:154": "Antime bhaveti mama sabbabhavesu antime sabbapariyosāne bhave. ‘‘Āyunā’’ti iminā ca taṁsahabhāvino sabbepi vaṇṇādike saṅgaṇhāti. ‘‘Paññāyā’’ti ca iminā sabbepi saddhāsativīriyādike. Tasmiṁ attabhāveti tasmiṁ sabbantime sakkattabhāve. Akaniṭṭhagāmī hutvāti antarāyaparinibbāyiādibhāvaṁ anupagantvā ekaṁsato uddhaṁsoto akaniṭṭhagāmī eva hutvā. Tato eva anukkamena avihādīsu nibbattanto. Evamāhāti ‘‘so nivāso bhavissatī’’ti evamāha. ‘‘Avihādīsu…pe… nibbattissatī’’ti saṅkhepato vuttamatthaṁ vivarituṁ ‘‘esa kirā’’tiādi vuttaṁ. Ayañca nayo na kevalaṁ sakkasseva, atha kho mahāseṭṭhimahāupāsikānampi hotiyevāti dassento ‘‘sakko devarājā’’tiādimāha.",
  "tika-s0102t7:155": "370. Bhavasampattinibbānasampattīnaṁ vasena aparipuṇṇajjhāsayatāya aniṭṭhitamanoratho taṁ taṁ pattukāmoyeva hutvā ṭhito. Ye ca samaṇeti ye ca pabbajite. Pavivittavihārinoti ‘‘anekavivekattayaṁ paribrūhetvā viharantī’’ti maññāmi.",
  "tika-s0102t7:156": "Sampādanāti maggassa upasampādanaṁ tassa sampāpanaṁ sammadeva pāpanaṁ. Virādhanāti anārādhanā anupāyapaṭipatti. Na sambhontīti anabhisambhuṇanti. Yathāpucchite atthe anabhisambhuṇanaṁ nāma sammā kathetuṁ asamatthatā evāti āha ‘‘sampādetvā kathetuṁ na sakkontī’’ti.",
  "tika-s0102t7:157": "Tasmāti yasmā ādiccena samānagottatāya. Tenevāha ‘‘ādicca nāma gottenā’’ti, tasmā . Ādicco bandhu etassāti ādiccabandhu, atha vā ādiccassa bandhūti ādiccabandhu, bhagavā, taṁ ādiccabandhunaṁ. Ādicco hi sotāpannatāya bhagavato orasaputto. Tenevāha –",
  "tika-s0102t7:158": "‘‘Yo andhakāre tamasi pabhaṅkaro,",
  "tika-s0102t7:159": "Verocano maṇḍalī uggatejo;",
  "tika-s0102t7:160": "Mā rāhu gilī caraṁ antalikkhe,",
  "tika-s0102t7:161": "Pajaṁ mamaṁ rāhu pamuñca sūriya’’nti. (saṁ. ni. 1.91);",
  "tika-s0102t7:162": "Sāmanti sāmaṁpayogaṁ, satthu pana sāvakassa sāmaṁpayogo nāma sanipāto evāti āha ‘‘namakkāraṁ karomā’’ti.",
  "tika-s0102t7:163": "371.Parāmasitvāti ‘‘imāya nāma pathaviyaṁ nisinnena mayā ayaṁ acchariyadhammo adhigato’’ti somanassajāto, ‘‘imāya nāma pathaviyaṁ evaṁ acchariyabbhutaṁ buddharatanaṁ uppanna’’nti acchariyabbhutacittajāto ca pathaviṁ parāmasitvā. Patthitapañhāti dīgharattānusayitasaṁsayasamugghātatthaṁ ‘‘kadā nu kho bhagavantaṁ pucchituṁ labhāmī’’ti evaṁ abhipatthitapañhā. Yaṁ panettha atthato na vibhattaṁ, taṁ suviññeyyamevāti.",
  "tika-s0102t7:164": "Sakkapañhasuttavaṇṇanāya līnatthappakāsanā."
}