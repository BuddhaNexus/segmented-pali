{
  "tika-s0403t10:0": "(11) 1. Phāsuvihāravaggo",
  "tika-s0403t10:1": "1-4. Sārajjasuttādivaṇṇanā",
  "tika-s0403t10:2": "101-4. Tatiyassa paṭhame natthi vattabbaṁ. Dutiye piṇḍapātādiatthāya upasaṅkamituṁ yuttaṭṭhānaṁ gocaro, vesiyā gocaro assāti vesiyāgocaro, mittasanthavavasena upasaṅkamitabbaṭṭhānanti attho. Vesiyā nāma rūpūpajīviniyo, tā mittasanthavavasena na upasaṅkamitabbā samaṇabhāvassa antarāyakarattā, parisuddhāsayassapi garahāhetuto, tasmā dakkhiṇādānavasena satiṁ upaṭṭhapetvā upasaṅkamitabbaṁ. Vidhavā vuccanti matapatikā, pavutthapatikā vā. Thullakumāriyoti mahallikā anividdhā kumāriyo. Paṇḍakāti napuṁsakā. Te hi ussannakilesā avūpasantapariḷāhā lokāmisanissitakathābahulā, tasmā na upasaṅkamitabbā. Bhikkhuniyo nāma ussannabrahmacariyā. Tathā bhikkhūpi. Aññamaññaṁ visabhāgavatthubhāvato santhavavasena upasaṅkamane katipāheneva brahmacariyantarāyo siyā, tasmā na upasaṅkamitabbā, gilānapucchanādivasena upasaṅkamane satokārinā bhavitabbaṁ. Tatiyacatutthāni uttānatthāneva.",
  "tika-s0403t10:3": "Sārajjasuttādivaṇṇanā niṭṭhitā.",
  "tika-s0403t10:4": "5. Phāsuvihārasuttavaṇṇanā",
  "tika-s0403t10:5": "105. Pañcame mettā etassa atthīti mettaṁ, taṁsamuṭṭhānaṁ kāyakammaṁ mettaṁ kāyakammaṁ. Esa nayo sesadvayepi. Āvīti pakāsanaṁ. Pakāsabhāvo cettha yaṁ uddissa taṁ kāyakammaṁ karīyati, tassa sammukhabhāvatoti āha ‘‘sammukhā’’ti. Rahoti appakāsaṁ. Appakāsatā ca yaṁ uddissa taṁ kāyakammaṁ karīyati, tassa apaccakkhabhāvatoti āha ‘‘parammukhā’’ti. Imāni mettakāyakammādīni bhikkhūnaṁ vasena āgatāni tesaṁ seṭṭhaparisabhāvato, gihīsupi labbhantiyeva. Bhikkhūnañhi mettacittena ābhisamācārikapūraṇaṁ mettaṁ kāyakammaṁ nāma . Gihīnaṁ cetiyavandanatthāya bodhivandanatthāya saṅghanimantanatthāya gamanaṁ gāmaṁ piṇḍāya paviṭṭhe bhikkhū disvā paccuggamanaṁ pattappaṭiggahaṇaṁ āsanapaññāpanaṁ anugamananti evamādikaṁ mettaṁ kāyakammaṁ nāma. Bhikkhūnaṁ mettacittena ācārapaññattisikkhāpanaṁ kammaṭṭhānakathanaṁ dhammadesanā tepiṭakampi buddhavacanaṁ mettaṁ vacīkammaṁ nāma. Gihīnaṁ ‘‘cetiyavandanāya gacchāma, bodhivandanāya gacchāma, dhammassavanaṁ karissāma, dīpamālaṁ pupphapūjaṁ karissāma, tīṇi sucaritāni samādāya vattissāma, salākabhattādīni dassāma, vassāvāsikaṁ dassāma, ajja saṅghassa cattāro paccaye dassāma, saṅghaṁ nimantetvā khādanīyādīni saṁvidahatha, āsanāni paññapetha, pānīyaṁ upaṭṭhapetha, saṅghaṁ paccuggantvā ānetha, paññattāsane nisīdāpetha, chandajātā ussāhajātā veyyāvaccaṁ karothā’’tiādikathanakāle mettaṁ vacīkammaṁ nāma. Bhikkhūnaṁ pātova uṭṭhāya sarīrappaṭijagganaṁ katvā cetiyaṅgaṇaṁ gantvā vattādīni katvā vivittasenāsane nisīditvā ‘‘imasmiṁ vihāre bhikkhū sukhī hontu averā abyāpajjā’’ti cintanaṁ mettaṁ manokammaṁ nāma, gihīnaṁ ‘‘ayyā sukhī hontu averā abyāpajjā’’ti cintanaṁ mettaṁ manokammaṁ nāma.",
  "tika-s0403t10:6": "Tattha navakānaṁ cīvarakammādīsu sahāyabhāvagamanaṁ sammukhā kāyakammaṁ nāma, therānaṁ pana pādadhovanasiñcanabījanadānādibhedampi sabbaṁ sāmīcikammaṁ sammukhā kāyakammaṁ nāma, ubhayehipi dunnikkhittānaṁ dārubhaṇḍādīnaṁ tesu avaññaṁ akatvā attanā dunnikkhittānaṁ viya paṭisāmanaṁ parammukhā mettaṁ kāyakammaṁ nāma. ‘‘Devatthero tissatthero’’ti vuttaṁ evaṁ paggayhavacanaṁ sammukhā mettaṁ vacīkammaṁ nāma, vihāre asantaṁ pana paṭipucchantassa ‘‘kuhiṁ amhākaṁ devatthero, kuhiṁ amhākaṁ tissatthero, kadā nu kho āgamissatī’’ti evaṁ piyavacanaṁ parammukhā mettaṁ vacīkammaṁ nāma. Mettāsinehasiniddhāni pana nayanāni ummīletvā pasannena mukhena olokanaṁ sammukhā mettaṁ manokammaṁ nāma, ‘‘devatthero tissatthero arogo hotu abyāpajjo’’ti samannāharaṇaṁ parammukhā mettaṁ manokammaṁ nāma. Kāmañcettha mettāsinehasiniddhānaṁ nayanānaṁ ummīlanaṁ, pasannena mukhena olokanañca mettaṁ kāyakammameva. Yassa pana cittassa vasena nayanānaṁ mettāsinehasiniddhatā, mukhassa ca pasannatā, taṁ sandhāya vuttaṁ ‘‘mettaṁ manokammaṁ nāmā’’ti. Samādhisaṁvattanappayojanāni samādhisaṁvattanikāni.",
  "tika-s0403t10:7": "Samānasīlataṁgatoti tesu tesu disābhāgesu viharantehi bhikkhūhi saddhiṁ samānasīlataṁ gato. Yāyanti yā ayaṁ mayhañceva tumhākañca paccakkhabhūtā. Diṭṭhīti sammādiṭṭhi. Ariyāti niddosā. Niyyātīti vaṭṭadukkhato nissarati niggacchati. Sayaṁ niyyantīyeva hi taṁsamaṅgipuggalaṁ vaṭṭadukkhato niyyāpetīti vuccati. Yā satthu anusiṭṭhi, taṁ karotīti takkaro, tassa, yathānusiṭṭhaṁ paṭipajjakassāti attho. Dukkhakkhayāyāti sabbadukkhakkhayatthaṁ. Diṭṭhisāmaññagatoti samānadiṭṭhibhāvaṁ upagato.",
  "tika-s0403t10:8": "Phāsuvihārasuttavaṇṇanā niṭṭhitā.",
  "tika-s0403t10:9": "6-10. Ānandasuttādivaṇṇanā",
  "tika-s0403t10:10": "106-110. Chaṭṭhe adhisīleti nimittatthe bhummaṁ, sīlanimittaṁ na upavadati na nindatīti attho. Attani kamme ca anu anu pekkhati sīlenāti attānupekkhī. Sattamādīni uttānatthāneva.",
  "tika-s0403t10:11": "Ānandasuttādivaṇṇanā niṭṭhitā.",
  "tika-s0403t10:12": "Phāsuvihāravaggavaṇṇanā niṭṭhitā."
}