{
  "tika-s0303t9:0": "10. Gandhabbakāyasaṁyuttavaṇṇanā",
  "tika-s0303t9:1": "438-549. Mūlagandhādibhedaṁ gandhaṁ avanti apayuñjantīti gandhabbā, tesaṁ kāyo samūho gandhabbakāyo, gandhabbadevanikāyo. Cātumahārājikesu ekiyāva te daṭṭhabbā, tappariyāpannatāya tattha vā niyuttāti gandhabbakāyikā. Tesaṁ tesaṁ rukkhagacchalatānaṁ mūlaṁ paṭicca pavatto gandho mūlagandho, tasmiṁ mūlagandhe. Adhivatthāti mūlagandhaṁ adhiṭṭhāya, abhibhuyya vā vasantā. Esa nayo sesesupi. Taṁ nissāyāti taṁ mūlagandhaṁ rukkhaṁ paccayaṁ katvā nibbattā. Na kevalaṁ tattha gandho eva, mūlameva vā tesaṁ paccayoti dassento ‘‘so hī’’tiādimāha. Upakappatīti nivāsaṭṭhānabhāvena viniyuñjati. Gandhagandheti gandhānaṁ gandhasamudāye. Mūlādigandhānaṁ gandheti mūlādigataavayavagandhānaṁ gandhe, timūlādigatasamudāyabhūteti attho. Pubbe hi ‘‘mūlagandhe’’tiādinā rukkhānaṁ avayavagandho gahito, idha pana sabbaso gahitattā samudāyagandho veditabbo. Tenāha ‘‘yassa hi rukkhassā’’tiādi. Soti so sabbo mūlādigato gandho gandhasamudāyo idha gandhagandho nāma. Tassa gandhassa gandheti tassa samudāyagandhassa tathābhūte gandhe. Sarikkhaṁ sadisaṁ paṭidānaṁ etissāti sarikkhadānaṁ, patthanā. Yathādhippetaphalāni sarikkhadānattāva adhippetaphalaṁ dentu, asarikkhadānaṁ kathanti? Tampi detiyeva puññassa sabbakāmadadattāti āha ‘‘asarikkhadānampī’’tiādi.",
  "tika-s0303t9:2": "Gandhabbakāyasaṁyuttavaṇṇanā niṭṭhitā."
}