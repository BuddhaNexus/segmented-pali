{
  "tika-s0404t27:0": "2. Anussativaggo",
  "tika-s0404t27:1": "1-4. Paṭhamamahānāmasuttādivaṇṇanā",
  "tika-s0404t27:2": "11-14. Dutiyassa paṭhamādīni uttānatthāni. Tatiye kabaḷīkārāhārabhakkhānanti kabaḷīkārāhārūpajīvīnaṁ. Ko pana devānaṁ āhāro, kā āhāravelāti? Sabbesampi kāmāvacaradevānaṁ sudhā āhāro. Sā heṭṭhimehi heṭṭhimehi uparimānaṁ uparimānaṁ paṇītatamā hoti, taṁ yathāsakaṁ divasavaseneva divase divase bhuñjanti. Keci pana ‘‘biḷārapadappamāṇaṁ sudhāhāraṁ bhuñjanti, so jivhāya ṭhapitamatto yāva kesagganakhaggā kāyaṁ pharati, tesaṁyeva divasavasena satta divase yāpanasamattho hotī’’ti vadanti. Asamayavimuttiyā vimuttoti maggavimokkhena vimutto. Aṭṭhannañhi samāpattīnaṁ samāpajjanassa samayopi atthi tassa asamayopi, maggavimokkhena pana vimuccanassa samayo vā asamayo vā natthi. Yassa saddhā balavatī, vipassanā ca āraddhā, tassa gacchantassa tiṭṭhantassa nisīdantassa nipajjantassa khādantassa bhuñjantassa ca maggaphalappaṭivedho nāma na hotīti na vattabbaṁ. Iti maggavimokkhena vimuccantassa samayo vā asamayo vā natthīti maggavimokkho asamayavimutti nāma. Catutthe natthi vattabbaṁ.",
  "tika-s0404t27:3": "Paṭhamamahānāmasuttādivaṇṇanā niṭṭhitā.",
  "tika-s0404t27:4": "5. Mettāsuttavaṇṇanā",
  "tika-s0404t27:5": "15. Pañcame sesajanāti mettāya cetovimuttiyā alābhino. Samparivattamānāti dakkhiṇeneva passena asayitvā sabbaso parivattamānā. Kākacchamānāti ghurughurupassāsavasena vissaraṁ karontā. Sukhaṁ supatīti ettha duvidhā supanā sayane piṭṭhippasāraṇalakkhaṇā kiriyāmayacittehi avokiṇṇabhavaṅgappavattilakkhaṇā ca. Tatthāyaṁ ubhayatthāpi sukhameva supati. Yasmā saṇikaṁ nipajjitvā aṅgapaccaṅgāni samodhāya pāsādikena ākārena sayati, niddokkamanepi jhānaṁ samāpanno viya hoti. Tenāha ‘‘evaṁ asupitvā’’tiādi.",
  "tika-s0404t27:6": "Niddākāle sukhaṁ alabhitvā dukkhena suttattā eva paṭibujjhanakāle sarīrakhedena nitthunanaṁ vijambhanaṁ ito cito ca viparivattanañca hotīti āha ‘‘nitthunantā vijambhantā samparivattantā dukkhaṁ paṭibujjhantī’’ti. Ayaṁ pana sukhena suttattā sarīrakhedābhāvato nitthunanādivirahitova paṭibujjhati. Tena vuttaṁ ‘‘evaṁ appaṭibujjhitvā’’tiādi. Sukhappaṭibodho ca sarīravikārābhāvenāti āha ‘‘sukhaṁ nibbikāra’’nti.",
  "tika-s0404t27:7": "Bhaddakameva supinaṁ passatīti idaṁ anubhūtapubbavasena devatūpasaṁhāravasena cassa bhaddakameva supinaṁ hoti, na pāpakanti katvā vuttaṁ. Tenāha ‘‘cetiyaṁ vandanto viyā’’tiādi. Dhātukkhobhahetukampi cassa bahulaṁ bhaddakameva siyā yebhuyyena cittajarūpānuguṇatāya utuāhārajarūpānaṁ.",
  "tika-s0404t27:8": "Ureāmukkamuttāhāro viyāti gīvāya bandhitvā ure lambitamuttāhāro viyāti kehici taṁ ekāvalivasena vuttaṁ siyā, anekaratanāvalisamūhabhūto pana muttāhāro aṁsappadesato paṭṭhāya yāva kaṭippadesassa heṭṭhābhāgā palambanto ure āmukkoyeva nāma hoti.",
  "tika-s0404t27:9": "Visākhatthero viyāti (visuddhi. 1.258) so kira pāṭaliputte kuṭumbiyo ahosi. So tattheva vasamāno assosi ‘‘tambapaṇṇidīpo kira cetiyamālālaṅkato kāsāvapajjoto, icchiticchitaṭṭhāneyevettha sakkā nisīdituṁ vā nipajjituṁ vā, utusappāyaṁ senāsanasappāyaṁ puggalasappāyaṁ dhammassavanasappāyanti sabbamettha sulabha’’nti. So attano bhogakkhandhaṁ puttadārassa niyyātetvā dussante baddhena ekakahāpaṇeneva gharā nikkhamitvā samuddatīre nāvaṁ udikkhamāno ekaṁ māsaṁ vasi. So vohārakusalatāya imasmiṁ ṭhāne bhaṇḍaṁ kiṇitvā asukasmiṁ vikkiṇanto dhammikāya vaṇijjāya tenevantaramāsena sahassaṁ abhisaṁhari. Iti anupubbena mahāvihāraṁ gantvā pabbajjaṁ yācati. So pabbājanatthāya sīmaṁ nīto taṁ sahassatthavikaṁ ovaṭṭikantarena bhūmiyaṁ pātesi. ‘‘Kimeta’’nti ca vutte ‘‘kahāpaṇasahassaṁ, bhante’’ti vatvā, ‘‘upāsaka, pabbajitakālato paṭṭhāya na sakkā vicāretuṁ, idāneva naṁ vicārehī’’ti vutte ‘‘visākhassa pabbajjaṭṭhānaṁ āgatā mā rittahatthā gamiṁsū’’ti muñcitvā sīmāmāḷake vikkiritvā pabbajitvā upasampanno. So pañcavasso hutvā dvemātikā paguṇā katvā attano sappāyaṁ kammaṭṭhānaṁ gahetvā ekekasmiṁ vihāre cattāro cattāro māse samapavattavāsaṁ vasamāno cari. Evaṁ caramāno –",
  "tika-s0404t27:10": "‘‘Vanantare ṭhito thero, visākho gajjamānako;",
  "tika-s0404t27:11": "Attano guṇamesanto, imamatthaṁ abhāsatha.",
  "tika-s0404t27:12": "‘‘Yāvatā upasampanno, yāvatā idha māgato;",
  "tika-s0404t27:13": "Etthantare khalitaṁ natthi, aho lābho te mārisā’’ti. (visuddhi. 1.258);",
  "tika-s0404t27:14": "So cittalapabbatavihāraṁ gacchanto dvedhāpathaṁ patvā ‘‘ayaṁ nu kho maggo, udāhu aya’’nti cintayanto aṭṭhāsi. Athassa pabbate adhivatthā devatā hatthaṁ pasāretvā ‘‘eso maggo’’ti dasseti. So cittalapabbatavihāraṁ gantvā tattha cattāro māse vasitvā ‘‘paccūse gamissāmī’’ti cintetvā nipajji. Caṅkamasīse maṇilarukkhe adhivatthā devatā sopānaphalake nisīditvā parodi. Thero ‘‘ko eso’’ti āha. Ahaṁ, bhante, maṇiliyāti. Kissa rodasīti? Tumhākaṁ gamanaṁ paṭiccāti. Mayi idha vasante tumhākaṁ ko guṇoti? Tumhesu, bhante, idha vasantesu amanussā aññamaññaṁ mettaṁ paṭilabhanti, te dāni tumhesu gatesu kalahaṁ karissanti, duṭṭhullampi kathayissantīti. Thero ‘‘sace mayi idha vasante tumhākaṁ phāsuvihāro hoti, sundara’’nti vatvā aññepi cattāro māse tattheva vasitvā puna tatheva gamanacittaṁ uppādesi. Devatāpi puna tatheva parodi. Eteneva upāyena thero tattheva vasitvā tattheva parinibbāyīti. Evaṁ dhamattāvihārī bhikkhu amanussānaṁ piyo hoti.",
  "tika-s0404t27:15": "Balavapiyacittatāyāti iminā balavapiyacittatāmattenapi satthaṁ na kamati, pageva mettāya cetovimuttiyāti dasseti. Khippameva cittaṁ samādhiyati, kenaci paripanthena parihīnajjhānassa byāpādassa dūrasamussāritabhāvato khippameva samādhiyati, ‘‘āsavānaṁ khayāyā’’ti keci. Sesaṁ suviññeyyameva. Ettha ca kiñcāpi ito aññakammaṭṭhānavasena adhigatajjhānānampi sukhasupanādayo ānisaṁsā labbhanti. Yathāha –",
  "tika-s0404t27:16": "‘‘Sukhaṁ supanti munayo, ajjhattaṁ susamāhitā;",
  "tika-s0404t27:17": "Suppabuddhaṁ pabujjhanti, sadā gotamasāvakā’’ti. (visuddhi. mahāṭī. 1.258); Ca ādi –",
  "tika-s0404t27:18": "Tathāpime ānisaṁsā brahmavihāralābhino anavasesā labbhanti byāpādādīnaṁ ujuvipaccanīkabhāvato brahmavihārānaṁ. Tenevāha ‘‘nissaraṇaṁ hetaṁ, āvuso, byāpādassa, yadidaṁ mettācetovimuttī’’tiādi (dī. ni. 3.326; a. ni. 6.13). Byāpādādivasena ca sattānaṁ dukkhasupanādayoti tappaṭipakkhabhūtesu brahmavihāresu siddhesu sukhasupanādayo hatthagatā eva hontīti.",
  "tika-s0404t27:19": "Mettāsuttavaṇṇanā niṭṭhitā.",
  "tika-s0404t27:20": "6. Aṭṭhakanāgarasuttavaṇṇanā",
  "tika-s0404t27:21": "16. Chaṭṭhe beluvagāmaketi vesāliyā dakkhiṇapasse avidūre beluvagāmako nāma atthi, taṁ gocaragāmaṁ katvāti attho. Sārappattakulagaṇanāyāti mahāsāramahappattakulagaṇanāya. Dasame ṭhāneti aññe aññeti dasagaṇanaṭṭhāne. Aṭṭhakanagare jāto bhavoti aṭṭhakanāgaro. Kukkuṭārāmoti pāṭaliputte kukkuṭārāmo, na kosambiyaṁ.",
  "tika-s0404t27:22": "Pakatatthappaṭiniddeso ta-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato adhigato supākaṭo ca, taṁ abhisambuddhabhāvaṁ saddhiṁ āgamanīyapaṭipadāya atthabhāveneva dassento ‘‘yo so…pe… abhisambuddho’’ti āha. Satipi ñāṇadassanasaddānaṁ idha paññāvevacanabhāve tena tena visesena nesaṁ visayavisese pavattidassanatthaṁ asādhāraṇañāṇavisesavasena, vijjāttayavasena, vijjābhiññānāvaraṇavasena, sabbaññutaññāṇamaṁsacakkhuvasena paṭivedhadesanāñāṇavasena ca tadatthaṁ yojetvā dassento ‘‘tesaṁ tesa’’ntiādimāha. Tattha āsayānusayaṁ jānatā āsayānusayañāṇena, sabbañeyyadhammaṁ passatā sabbaññutānāvaraṇañāṇehi. Pubbenivāsādīhīti pubbenivāsāsavakkhayañāṇehi. Paṭivedhapaññāyāti ariyamaggapaññāya. Desanāpaññāya passatāti desetabbadhammānaṁ desetabbappakāraṁ bodhaneyyapuggalānañca āsayānusayacaritādhimuttiādibhedaṁ dhammaṁ desanāpaññāya yāthāvato passatā. Arīnanti kilesārīnaṁ, pañcavidhamārānaṁ vā sāsanassa vā paccatthikānaṁ aññatitthiyānaṁ. Tesaṁ pana hananaṁ pāṭihāriyehi abhibhavanaṁ appaṭibhānatākaraṇaṁ ajjhupekkhaṇañca. Kesivinayasuttañcettha nidassanaṁ. Tathā ṭhānāṭṭhānādīni jānatā. Yathākammūpage satte passatā. Savāsanānamāsavānaṁ khīṇattā arahatā. Abhiññeyyādibhede dhamme abhiññeyyādito aviparītāvabodhato sammāsambuddhena.",
  "tika-s0404t27:23": "Atha vā tīsu kālesu appaṭihatañāṇatāya jānatā. Kāyakammādivasena tiṇṇampi kammānaṁ ñāṇānuparivattito nisammakāritāya passatā. Davādīnampi abhāvasādhikāya pahānasampadāya arahatā. Chandādīnaṁ ahānihetubhūtāya akkhayapaṭibhānasādhikāya sabbaññutāya sammāsambuddhenāti evaṁ dasabalaaṭṭhārasaāveṇikabuddhadhammavasenapi yojanā kātabbā.",
  "tika-s0404t27:24": "Abhisaṅkhatanti attano paccayehi abhisammukhabhāvena samecca sambhuyya kataṁ. Svāssa katabhāvo uppādanena veditabbo, na uppannassa paṭisaṅkharaṇenāti āha ‘‘uppādita’’nti. Te cassa paccayā cetanāpadhānāti dassetuṁ pāḷiyaṁ ‘‘abhisaṅkhataṁ abhisañcetayita’’nti vuttanti ‘‘cetayitaṁ kappayita’’nti atthamāha. Abhisaṅkhataṁ abhisañcetayitanti ca jhānassa pātubhāvadassanamukhena viddhaṁsanabhāvaṁ ulliṅgeti. Yañhi ahutvā sambhavati, taṁ hutvā paṭiveti. Tenāha pāḷiyaṁ ‘‘yaṁ kho panā’’tiādi. Samathavipassanādhamme ṭhitoti ettha samathadhamme ṭhitattā samāhito vipassanaṁ paṭṭhapetvā aniccānupassanādīhi niccasaññādayo pajahanto anukkamena taṁ anulomañāṇaṁ pāpetā hutvā vipassannādhamme ṭhito. Samathavipassanāsaṅkhātesu dhammesu rañjanaṭṭhena rāgo. Nandanaṭṭhena nandī. Tattha sukhumā apekkhā vuttā. Yā nikantīti vuccati.",
  "tika-s0404t27:25": "Evaṁ santeti evaṁ yathārutavaseneva imassa suttapadassa atthe gahetabbe sati. Samathavipassanāsu chandarāgo kattabboti anāgāmiphalaṁ anibbattetvā tadatthāya samathavipassanāpi anibbattetvā kevalaṁ tattha chandarāgo kattabbo bhavissati. Kasmā? Tesu samathavipassanāsaṅkhātesu dhammesu chandarāgamattena anāgāminā laddhabbassa aladdhaanāgāmiphalenapi laddhabbattā. Tathā sati tena anāgāmiphalampi laddhabbameva hoti. Tenāha ‘‘anāgāmiphalaṁ paṭiladdhaṁ bhavissatī’’ti. Sabhāvato rasitabbattā aviparīto attho eva attharaso.",
  "tika-s0404t27:26": "Aññāpi kāci sugatiyoti vinipātike sandhāyāha. Aññāpi kāci duggatiyoti asurakāyamāha.",
  "tika-s0404t27:27": "Appaṁ yācitena bahuṁ dentena uḷārapurisena viya ekaṁ dhammaṁ pucchitena ‘‘ayampi ekadhammo’’ti kathitattā ekādasapi dhammā pucchāvasena ekadhammo nāma jāto paccekaṁ vākyaparisamāpanañāyena. Pucchāvasenāti ‘‘atthi nu kho, bhante ānanda, tena…pe… sammāsambuddhena ekadhammo sammadakkhāto’’ti evaṁ pavattapucchāvasena. Amatuppattiatthenāti amatabhāvassa uppattihetutāya, sabbānipi kammaṭṭhānāni ekarasāpi amatādhigamassa paṭipattiyāti attho. Evamettha aggaphalabhūmi anāgāmiphalabhūmīti dveva bhūmiyo sarūpato āgatā, nānantariyatāya pana heṭṭhimāpi dve bhūmiyo atthato āgatā evāti daṭṭhabbāti. Pañca satāni aggho etassāti pañcasataṁ. Sesamettha uttānameva.",
  "tika-s0404t27:28": "Aṭṭhakanāgarasuttavaṇṇanā niṭṭhitā.",
  "tika-s0404t27:29": "7. Gopālasuttavaṇṇanā",
  "tika-s0404t27:30": "17. Sattame tisso kathāti tisso aṭṭhakathā, tividhā suttassa atthavaṇṇanāti attho. Ekekaṁ padaṁ nāḷaṁ mūlaṁ etissāti evaṁsaññitā ekanāḷikā. Ekekaṁ vā padaṁ nāḷaṁ atthaniggamanamaggo etissāti ekanāḷikā. Tenāha ‘‘ekekassa padassa atthakathana’’nti. Cattāro aṁsā bhāgā atthasallakkhaṇūpāyā etissāti caturassā. Tenāha ‘‘catukkaṁ bandhitvā kathana’’nti. Niyamato nisinnassa āraddhassa vatto saṁvatto etissā atthīti nisinnavattikā, yathāraddhassa atthassa visuṁ visuṁ pariyosāpikāti attho. Tenāha ‘‘paṇḍitagopālakaṁ dassetvā’’tiādi. Ekekassapi padassa piṇḍatthadassanavasena bahūnaṁ padānaṁ ekajjhaṁ atthaṁ akathetvā ekamekassa padassa atthavaṇṇanā ayaṁ sabbattha labbhati. Catukkaṁ bandhitvāti kaṇhapakkhe upamopameyyadvayaṁ, tathā sukkapakkheti idaṁ catukkaṁ yojetvā. Ayaṁ edisesu eva suttesu labbhati. Pariyosānagamananti keci tāva āhu ‘‘kaṇhapakkhe upamaṁ dassetvā upamā ca nāma yāvadeva upameyyasampaṭipādanatthāti upameyyatthaṁ āharitvā saṁkilesapakkhaniddeso ca vodānapakkhavibhāvanatthāyāti sukkapakkhampi upamopameyyavibhāgena āharitvā suttatthassa pariyosāpanaṁ. Kaṇhapakkhe upameyyaṁ dassetvā pariyosānagamanādīsupi eseva nayo’’ti. Apare pana ‘‘kaṇhapakkhe, sukkapakkhe ca taṁtaṁupamūpameyyatthānaṁ visuṁ visuṁ pariyosāpetvāva kathanaṁ pariyosānagamana’’nti vadanti. Ayanti nisinnavattikā. Idhāti imasmiṁ gopālakasutte. Sabbācariyānaṁ āciṇṇāti sabbehipi pubbācariyehi ācaritā saṁvaṇṇitā, tathā ceva pāḷi pavattāti.",
  "tika-s0404t27:31": "Aṅgīyanti avayavabhāvena ñāyantīti aṅgāni, koṭṭhāsā. Tāni panettha yasmā sāvajjasabhāvāni, tasmā āha ‘‘aṅgehīti aguṇakoṭṭhāsehī’’ti. Gomaṇḍalanti gosamūhaṁ. Pariharitunti rakkhituṁ. Taṁ pana pariharaṇaṁ pariggahetvā vicaraṇanti āha ‘‘pariggahetvā vicaritu’’nti. Vaḍḍhinti gunnaṁ bahubhāvaṁ bahugorasatāsaṅkhātaṁ parivuddhiṁ. ‘‘Ettakamida’’nti rūpīyatīti rūpaṁ, parimāṇaparicchedopi sarīrarūpampīti āha ‘‘gaṇanato vā vaṇṇato vā’’ti. Na pariyesati vinaṭṭhabhāvasseva ajānanato. Nīlāti ettha iti-saddo ādiattho. Tena setasabalādivaṇṇaṁ saṅgaṇhāti.",
  "tika-s0404t27:32": "Dhanusattisūlādīti ettha issāsācariyānaṁ gāvīsu kataṁ dhanulakkhaṇaṁ. Kumārabhattigaṇānaṁ gāvīsu kataṁ sattilakkhaṇaṁ. Issarabhattigaṇānaṁ gāvīsu kataṁ sūlalakkhaṇanti yojanā. Ādi-saddena rāmavāsudevagaṇādīnaṁ gāvīsu kataṁ pharasucakkādilakkhaṇaṁ saṅgaṇhāti.",
  "tika-s0404t27:33": "Nīlamakkhikāti piṅgalamakkhikā, khuddakamakkhikā eva vā. Saṭati rujati etāyāti sāṭikā, saṁvaḍḍhā sāṭikā āsāṭikā. Tenāha ‘‘vaḍḍhantī’’tiādi. Hāretāti apanetā.",
  "tika-s0404t27:34": "Vākenāti vākapaṭṭena. Cīrakenāti pilotikena. Antovasseti vassakālassa abbhantare. Niggāhanti susumārādiggāharahitaṁ. Pītanti pānīyassa pītabhāvaṁ. Sīhabyagghādiparissayena sāsaṅko sappaṭibhayo.",
  "tika-s0404t27:35": "Pañca ahāni ekassāti pañcāhiko, so eva vāroti, pañcāhikavāro. Evaṁ sattāhikavāropi veditabbo. Ciṇṇaṭṭhānanti caritaṭṭhānaṁ gocaraggahitaṭṭhānaṁ.",
  "tika-s0404t27:36": "Pitiṭṭhānanti pitarā kātabbaṭṭhānaṁ, pitarā kātabbakiccanti attho. Yathāruciṁ gahetvā gacchantīti gunnaṁ rucianurūpaṁ gocarabhūmiṁ vā nadipāraṁ vā gahetvā gacchanti. Gobhattanti kappāsaṭṭhikādimissaṁ gobhuñjitabbaṁ bhattaṁ. Bhattaggahaṇeneva yāgupi saṅgahitā.",
  "tika-s0404t27:37": "Dvīhākārehīti vuttaṁ ākāradvayaṁ dassetuṁ ‘‘gaṇanato vā samuṭṭhānato vā’’ti vuttaṁ. Evaṁ pāḷiyaṁ āgatāti ‘‘upacayo santatī’’ti jātiṁ dvidhā bhinditvā hadayavatthuṁ aggahetvā dasāyatanāni pañcadasa sukhumarūpānīti evaṁ rūpakaṇḍapāḷiyaṁ (dha. sa. 666) āgatā. Pañcavīsati rūpakoṭṭhāsāti salakkhaṇato aññamaññasaṅkarābhāvato rūpabhāgā. Rūpakoṭṭhāsāti vā visuṁ visuṁ appavattitvā kalāpabhāveneva pavattanato rūpakalāpā. Koṭṭhāsāti ca aṁsā avayavāti attho. Koṭṭhanti vā sarīraṁ, tassa aṁsā kesādayo koṭṭhāsāti aññepi avayavā koṭṭhāsā viya koṭṭhāsā.",
  "tika-s0404t27:38": "Seyyathāpītiādi upamāsaṁsandanaṁ. Tattha rūpaṁ pariggahetvāti yathāvuttaṁ rūpaṁ salakkhaṇato ñāṇena pariggaṇhitvā. Arūpaṁ vavatthapetvāti taṁ rūpaṁ nissāya ārammaṇañca katvā pavattamāne vedanādike cattāro khandhe arūpanti vavatthapetvā. Rūpārūpaṁ pariggahetvāti puna tattha yaṁ rūppanalakkhaṇaṁ, taṁ rūpaṁ. Tadaññaṁ arūpaṁ. Ubhayavinimuttaṁ kiñci natthi attā vā attaniyaṁ vāti evaṁ rūpārūpaṁ pariggahetvā. Tadubhayañca avijjādinā paccayena sapaccayanti paccayaṁ sallakkhetvā, aniccatādilakkhaṇaṁ āropetvā yo kalāpasammasanādikkamena kammaṭṭhānaṁ matthakaṁ pāpetuṁ na sakkoti, so na vaḍḍhatīti yojanā.",
  "tika-s0404t27:39": "Ettakaṁ rūpaṁ ekasamuṭṭhānanti cakkhāyatanaṁ, sotāyatanaṁ, ghānāyatanaṁ, jivhāyatanaṁ, kāyāyatanaṁ, itthindriyaṁ, purisindriyaṁ, jīvitindriyanti aṭṭhavidhaṁ kammavasena; kāyaviññatti, vacīviññattīti idaṁ dvayaṁ cittavasenāti ettakaṁ rūpaṁ ekasamuṭṭhānaṁ. Saddāyatanamekaṁ utucittavasena dvisamuṭṭhānaṁ. Rūpassa lahutā, mudutā, kammaññatāti ettakaṁ rūpaṁ utucittāhāravasena tisamuṭṭhānaṁ. Rūpāyatanaṁ, gandhāyatanaṁ, rasāyatanaṁ, phoṭṭhabbāyatanaṁ, ākāsadhātu, āpodhātu, kabaḷīkāro āhāroti ettakaṁ rūpaṁ utucittāhārakammavasena catusamuṭṭhānaṁ. Upacayo, santati, jaratā, rūpassa aniccatāti ettakaṁ rūpaṁ na kutoci samuṭṭhātīti na jānāti. Samuṭṭhānato rūpaṁ ajānantotiādīsu vattabbaṁ ‘‘gaṇanato rūpaṁ ajānanto’’tiādīsu vuttanayeneva veditabbaṁ.",
  "tika-s0404t27:40": "Kammalakkhaṇoti attanā kataṁ duccaritakammaṁ lakkhaṇaṁ etassāti kammalakkhaṇo, bālo. Vuttañhetaṁ – ‘‘tīṇimāni, bhikkhave, bālassa bālalakkhaṇāni. Katamāni tīṇi? Duccintitacintī hoti, dubbhāsitabhāsī, dukkaṭakammakārī . Imāni kho…pe… lakkhaṇānī’’ti (ma. ni. 3.246; a. ni. 3.3). Attanā kataṁ sucaritakammaṁ lakkhaṇaṁ etassāti kammalakkhaṇo, paṇḍito. Vuttampi cetaṁ ‘‘tīṇimāni, bhikkhave, paṇḍitassa paṇḍitalakkhaṇāni. Katamāni tīṇi? Sucintitacintī hoti, subhāsitabhāsī, sukatakammakārī. Imāni kho…pe… paṇḍitalakkhaṇānī’’ti (ma. ni. 3.253; a. ni. 3.3). Tenāha ‘‘kusalākusalakammaṁ paṇḍitabālalakkhaṇa’’nti.",
  "tika-s0404t27:41": "Bāle vajjetvā paṇḍite na sevatīti yaṁ bālapuggale vajjetvā paṇḍitasevanaṁ atthakāmena kātabbaṁ, taṁ na karoti. Tathābhūtassa ca ayamādīnavoti dassetuṁ puna ‘‘bāle vajjetvā’’tiādi vuttaṁ. Tattha yaṁ bhagavatā ‘‘idaṁ vo kappatī’’ti anuññātaṁ, tadanulomañce, taṁ kappiyaṁ. Yaṁ ‘‘idaṁ vo na kappatī’’ti paṭikkhittaṁ, tadanulomañce, taṁ akappiyaṁ. Yaṁ kosallasambhūtaṁ, taṁ kusalaṁ, tappaṭipakkhaṁ akusalaṁ. Tadeva sāvajjaṁ, kusalaṁ anavajjaṁ. Āpattito ādito dve āpattikkhandhā garukaṁ, tadaññaṁ lahukaṁ. Dhammato mahāsāvajjaṁ garukaṁ, appasāvajjaṁ lahukaṁ. Sappaṭikāraṁ satekicchaṁ, appaṭikāraṁ atekicchaṁ. Dhammatānugataṁ kāraṇaṁ, itaraṁ akāraṇaṁ. Taṁ ajānantoti kappiyākappiyaṁ, garuka-lahukaṁ, satekicchātekicchaṁ ajānanto suvisuddhaṁ katvā sīlaṁ rakkhituṁ na sakkoti. Kusalākusalaṁ, sāvajjānavajjaṁ, kāraṇākāraṇaṁ ajānanto khandhādīsu akusalatāya rūpārūpapariggahampi kātuṁ na sakkoti, kuto tassa kammaṭṭhānaṁ gahetvā vaḍḍhanā. Tenāha ‘‘kammaṭṭhānaṁ gahetvā vaḍḍhetuṁ na sakkotī’’ti.",
  "tika-s0404t27:42": "Govaṇasadise attabhāve uppajjitvā tattha dukkhuppattihetuto micchāvitakkā āsāṭikā viyāti āsāṭikāti āha ‘‘akusalavitakkaṁ āsāṭikaṁ ahāretvā’’ti.",
  "tika-s0404t27:43": "‘‘Gaṇḍoti kho, bhikkhave, pañcannetaṁ upādānakkhandhānaṁ adhivacana’’nti (saṁ. ni. 4.103; a. ni. 8.56; 9.15) vacanato chahi vaṇamukhehi vissandamānayūso gaṇḍo viya pilotikākhaṇḍena chadvārehi vissandamānakilesāsuci attabhāvavaṇo satisaṁvarena pidahitabbo, ayaṁ pana evaṁ na karotīti āha ‘‘yathā so gopālako vaṇaṁ na paṭicchādeti, evaṁ saṁvaraṁ na sampādetī’’ti.",
  "tika-s0404t27:44": "Yathā dhūmo indhanaṁ nissāya uppajjamāno saṇho sukhumo, taṁ taṁ vivaraṁ anupavissa byāpento sattānaṁ ḍaṁsamakasādiparissayaṁ vinodeti, aggijālāsamuṭṭhānassa pubbaṅgamo hoti, evaṁ dhammadesanāñāṇassa indhanabhūtaṁ rūpārūpadhammajātaṁ nissāya uppajjamānā saṇhā sukhumā taṁ taṁ khandhantaraṁ āyatanantarañca anupavissa byāpeti, sattānaṁ micchāvitakkādiparissayaṁ vinodeti, ñāṇaggijālāsamuṭṭhāpanassa pubbaṅgamo hoti, tasmā dhūmo viyāti dhūmoti āha ‘‘gopālako dhūmaṁ viya dhammadesanādhūmaṁ na karotī’’ti. Attano santikaṁ upagantvā nisinnassa kātabbā tadanucchavikā dhammakathā upanisinnakakathā. Katassa dānādipuññassa anumodanakathā anumodanā. Tatoti dhammakathādīnaṁ akaraṇato. ‘‘Bahussuto guṇavāti na jānantī’’ti kasmā vuttaṁ? Nanu attano jānāpanatthaṁ dhammakathādi na kātabbamevāti? Saccaṁ na kātabbameva, suddhāsayena pana dhamme kathite tassa guṇajānanaṁ sandhāyetaṁ vuttaṁ. Tenāha bhagavā –",
  "tika-s0404t27:45": "‘‘Nābhāsamānaṁ jānanti, missaṁ bālehi paṇḍitaṁ;",
  "tika-s0404t27:46": "Bhāsaye jotaye dhammaṁ, paggaṇhe isinaṁ dhaja’’nti.",
  "tika-s0404t27:47": "Taranti otaranti etthāti titthaṁ, naditaḷākādīnaṁ nahānapānādiatthaṁ otaraṇaṭṭhānaṁ. Yathā pana taṁ udakena otiṇṇasattānaṁ sarīramalaṁ pavāheti, parissamaṁ vinodeti, visuddhiṁ uppādeti, evaṁ bahussutā attano samīpaṁ otiṇṇasattānaṁ dhammodakena cittamalaṁ pavāhenti, parissamaṁ vinodenti, visuddhiṁ uppādenti, tasmā te titthaṁ viyāti titthaṁ. Tenāha ‘‘titthabhūte bahussutabhikkhū’’ti. Byañjanaṁ kathaṁ ropetabbanti, bhante, idaṁ byañjanaṁ ayaṁ saddo kathaṁ imasmiṁ atthe ropetabbo, kena pakārena imassa atthassa vācako jāto. ‘‘Nirūpetabba’’nti vā pāṭho, nirūpetabbaṁ ayaṁ sabhāvanirutti kathamettha nirūḷhāti adhippāyo. Imassa bhāsitassa ko atthoti saddatthaṁ pucchati. Imasmiṁ ṭhāneti imasmiṁ pāḷippadese. Pāḷi kiṁ vadatīti bhāvatthaṁ pucchati. Attho kiṁ dīpetīti bhāvatthaṁ vā? Saṅketatthaṁ vā. Na paripucchatīti vimaticchedanapucchāvasena sabbaso pucchaṁ na karoti. Na paripañhatīti pari pari attano ñātuṁ icchaṁ na ācikkhati, na vibhāveti. Tenāha ‘‘na jānāpetī’’ti. Teti bahussutabhikkhū. Vivaraṇaṁ nāma atthassa vibhajitvā kathananti āha ‘‘bhājetvā na desentī’’ti. Anuttānīkatanti ñāṇena apākaṭīkataṁ guyhaṁ paṭicchannaṁ. Na uttāniṁ karontīti sinerupādamūle vālikaṁ uddharanto viya pathavīsandhārodakaṁ vivaritvā dassento viya ca uttānaṁ na karonti.",
  "tika-s0404t27:48": "Evaṁ yassa dhammassa vasena bahussutā ‘‘tittha’’nti vuttā pariyāyato. Idāni tameva dhammaṁ nippariyāyato ‘‘tittha’’nti dassetuṁ ‘‘yathā vā’’tiādi vuttaṁ. Dhammo hi taranti otaranti etena nibbānaṁ nāma taḷākanti ‘‘tittha’’nti vuccati. Tenāha bhagavā sumedhabhūto –",
  "tika-s0404t27:49": "‘‘Evaṁ kilesamaladhovaṁ, vijjante amatantaḷe;",
  "tika-s0404t27:50": "Na gavesati taṁ taḷākaṁ, na doso amatantaḷe’’ti. (bu. vaṁ. 2.14) –",
  "tika-s0404t27:51": "Dhammasseva nibbānassotaraṇatitthabhūtassa otaraṇākāraṁ ajānanto ‘‘dhammatitthaṁ na jānātī’’ti vutto.",
  "tika-s0404t27:52": "Pītāpītanti gogaṇe pītaṁ apītañca gorūpaṁ na jānāti, na vindati. Avindanto hi ‘‘na labhatī’’ti vutto. ‘‘Ānisaṁsaṁ na vindatī’’ti vatvā tassa avindanākāraṁ dassento ‘‘dhammassavanaggaṁ gantvā’’tiādimāha.",
  "tika-s0404t27:53": "Ayaṁ lokuttaroti padaṁ sandhāyāha ‘‘ariya’’nti. Paccāsattiñāyena anantarassa hi vippaṭisedho vā. Ariyasaddo vā niddosapariyāyo daṭṭhabbo. Aṭṭhaṅgikanti ca visuṁ ekajjhañca aṭṭhaṅgikaṁ upādāya gahetabbaṁ, aṭṭhaṅgatā bāhullato ca. Evañca katvā sattaṅgassapi ariyamaggassa saṅgaho siddho hoti.",
  "tika-s0404t27:54": "Cattāro satipaṭṭhānetiādīsu avisesena satipaṭṭhānā vuttā. Tattha kāyavedanācittadhammārammaṇā satipaṭṭhānā lokiyā, tattha sammohaviddhaṁsanavasena pavattā nibbānārammaṇā lokuttarāti evaṁ ‘‘ime lokiyā, ime lokuttarā’’ti yathābhūtaṁ nappajānāti.",
  "tika-s0404t27:55": "Anavasesaṁ duhatīti paṭiggahaṇe mattaṁ ajānanto kismiñci dāyake saddhāhāniyā, kismiñci paccayahāniyā anavasesaṁ duhati. Vācāya abhihāro vācābhihāro. Paccayānaṁ abhihāro paccayābhihāro.",
  "tika-s0404t27:56": "‘‘Imeamhesu garucittīkāraṁ na karontī’’ti iminā navakānaṁ bhikkhūnaṁ sammāpaṭipattiyā abhāvaṁ dasseti ācariyupajjhāyesu pitupemassa anupaṭṭhāpanato, tena ca sikkhāgāravatābhāvadīpanena saṅgahassa abhājanabhāvaṁ, tena therānaṁ tesu anuggahābhāvaṁ. Na hi sīlādiguṇehi sāsane thirabhāvappattā ananuggahetabbe sabrahmacārī anuggaṇhanti, niratthakaṁ vā anuggahaṁ karonti. Tenāha ‘‘navake bhikkhū’’tiādi. Dhammakathābandhanti paveṇiāgataṁ pakiṇṇakadhammakathāmaggaṁ. Saccasattappaṭisandhipaccayākārappaṭisaṁyuttaṁ suññatādīpanaṁ guḷhaganthaṁ. Vuttavipallāsavasenāti ‘‘na rūpaññū’’tiādīsu vuttassa paṭisedhassa paṭikkhepavasena aggahaṇavasena. Yojetvāti ‘‘rūpaññū hotīti gaṇanato vā vaṇṇato vā rūpaṁ jānātī’’tiādinā, ‘‘tassa gogaṇopi na parihāyati, pañcagorasaparibhogatopi na paribāhiro hotī’’tiādinā ca atthaṁ yojetvā. Veditabboti tasmiṁ tasmiṁ pade yathārahaṁ attho veditabbo. Sesaṁ sabbattha uttānamevāti.",
  "tika-s0404t27:57": "Gopālasuttavaṇṇanā niṭṭhitā.",
  "tika-s0404t27:58": "Iti manorathapūraṇiyā aṅguttaranikāya-aṭṭhakathāya",
  "tika-s0404t27:59": "Ekādasakanipātavaṇṇanāya anuttānatthadīpanā samattā.",
  "tika-s0404t27:60": "Niṭṭhitā ca manorathapūraṇiyā aṅguttaranikāya-aṭṭhakathāya",
  "tika-s0404t27:61": "Anuttānatthapadavaṇṇanā.",
  "tika-s0404t27:62": "Nigamanakathāvaṇṇanā",
  "tika-s0404t27:63": "Mahāaṭṭhakathāyasāranti aṅguttaramahāaṭṭhakathāya sāraṁ. Ekūnasaṭṭhimattoti thokaṁ ūnabhāvato mattasaddaggahaṇaṁ. Mūlaṭṭhakathāsāranti pubbe vuttaaṅguttaramahāaṭṭhakathāya sārameva anunigamavasena vadati. Atha vā mūlaṭṭhakathāsāranti porāṇaṭṭhakathāsu atthasāraṁ. Tenedaṁ dasseti – aṅguttaramahāaṭṭhakathāya atthasāraṁ ādāya imaṁ manorathapūraṇiṁ karonto sesamahānikāyānampi mūlaṭṭhakathāsu idha viniyogakkhamaṁ atthasāraṁ ādāya evamakāsinti. Mahāvihārādhivāsīnanti ca idaṁ purimapacchimapadehi saddhiṁ sambandhitabbaṁ ‘‘mahāvihārādhivāsīnaṁ samayaṁ pakāsayantī, mahāvihārādhivāsīnaṁ mūlaṭṭhakathāsāraṁ ādāyā’’ti. Tenāti puññena. Hotu sabbo sukhī lokoti kāmāvacarādivibhāgo sabbo sattaloko yathārahaṁ bodhittayādhigamavasena sampattena nibbānasukhena sukhī sukhito hotūti sadevakassa lokassa accantaṁ sukhādhigamāya attano puññaṁ pariṇāmeti.",
  "tika-s0404t27:64": "Ettāvatā samattāva, sabbaso vaṇṇanā ayaṁ;",
  "tika-s0404t27:65": "Vīsatiyā sahassehi, ganthehi parimāṇato.",
  "tika-s0404t27:66": "Porāṇānaṁ kathāmagga-sāramettha yato ṭhitaṁ;",
  "tika-s0404t27:67": "Tasmā sāratthamañjūsā, iti nāmena vissutā.",
  "tika-s0404t27:68": "Ajjhesito narindena, sohaṁ parakkamabāhunā;",
  "tika-s0404t27:69": "Saddhammaṭṭhitikāmena, sāsanujjotakārinā.",
  "tika-s0404t27:70": "Teneva kārite ramme, pāsādasatamaṇḍite;",
  "tika-s0404t27:71": "Nānādumagaṇākiṇṇe, bhāvanābhiratālaye.",
  "tika-s0404t27:72": "Sītalūdakasampanne , vasaṁ jetavane imaṁ;",
  "tika-s0404t27:73": "Atthabyañjanasampannaṁ, akāsiṁ sādhusammataṁ.",
  "tika-s0404t27:74": "Yaṁ siddhaṁ iminā puññaṁ, yaṁ caññaṁ pasutaṁ mayā;",
  "tika-s0404t27:75": "Etena puññakammena, dutiye attasambhave.",
  "tika-s0404t27:76": "Tāvatiṁse pamodento, sīlācāraguṇe rato;",
  "tika-s0404t27:77": "Alaggo pañcakāmesu, patvāna paṭhamaṁ phalaṁ.",
  "tika-s0404t27:78": "Antime attabhāvamhi, metteyyaṁ munipuṅgavaṁ;",
  "tika-s0404t27:79": "Lokaggapuggalaṁ nāthaṁ, sabbasattahite rataṁ.",
  "tika-s0404t27:80": "Disvāna tassa dhīrassa, sutvā saddhammadesanaṁ;",
  "tika-s0404t27:81": "Adhigantvā phalaṁ aggaṁ, sobheyyaṁ jinasāsanaṁ.",
  "tika-s0404t27:82": "Sadā rakkhantu rājāno, dhammeneva imaṁ pajaṁ;",
  "tika-s0404t27:83": "Niratā puññakammesu, jotentu jinasāsanaṁ.",
  "tika-s0404t27:84": "Ime ca pāṇino sabbe, sabbadā nirupaddavā;",
  "tika-s0404t27:85": "Niccaṁ kalyāṇasaṅkappā, pappontu amataṁ padanti.",
  "tika-s0404t27:86": "Aṅguttaraṭīkā samattā."
}