{
  "tika-vin08t7:0": "7. Anāmāsavinicchayakathā",
  "tika-vin08t7:1": "40. Evaṁ macchamaṁsavinicchayaṁ kathetvā idāni anāmāsavinicchayaṁ kathetuṁ ‘‘anāmāsa’’ntiādimāha. Tattha āmasiyateti āmāsaṁ, na āmāsaṁ anāmāsaṁ, aparāmasitabbanti attho. Pāripanthikāti vikuppanikā, antarāyikāti vuttaṁ hoti. Nadīsotena vuyhamānaṁ mātaranti etaṁ ukkaṭṭhaparicchedadassanatthaṁ vuttaṁ. Aññāsu pana itthīsu kāruññādhippāyena mātari vuttanayena paṭipajjantassa nevatthi dosoti vadanti. ‘‘Mātara’’nti vuttattā aññāsu na vaṭṭatīti vadantāpi atthi. Ettha gaṇhāhīti na vattabbāti gehassitapemena kāyappaṭibaddhena phusane dukkaṭaṁ sandhāya vuttaṁ. Kāruññena pana vatthādiṁ gahetuṁ asakkontiṁ ‘‘gaṇhāhī’’ti vadantassapi avasabhāvappattito udake nimujjantiṁ kāruññena sahasā anāmāsanti acintetvā kesādīsu gahetvā mokkhādhippāyena ākaḍḍhatopi anāpattiyeva. Na hi mīyamānaṁ mātaraṁ upekkhituṁ vaṭṭati. Aññātikāya itthiyāpi eseva nayo. Ukkaṭṭhāya mātuyāpi āmāso na vaṭṭatīti dassanatthaṁ ‘‘mātara’’nti vuttaṁ. Tassa kātabbaṁ pana aññāsampi itthīnaṁ karontassapi anāpattiyeva anāmāsatte visesābhāvā.",
  "tika-vin08t7:2": "Tiṇaṇḍupakanti hiriverādimūlehi kesālaṅkāratthāya katacumbaṭakaṁ. Tālapaṇṇamuddikanti tālapaṇṇehi kataṁ aṅgulimuddikaṁ. Tena tālapaṇṇādimayaṁ kaṭisuttakaṇṇapiḷandhanādi sabbaṁ na vaṭṭatīti siddhaṁ. Parivattetvāti attano nivāsanapārupanabhāvato apanetvā, cīvaratthāya pariṇāmetvāti vuttaṁ hoti. Cīvaratthāya pādamūle ṭhapetīti idaṁ nidassanamattaṁ. Paccattharaṇavitānādiatthampi vaṭṭatiyeva, pūjādiatthaṁ tāvakālikampi āmasituṁ vaṭṭati. Sīsapasādhanadantasūcīti idaṁ sīsālaṅkāratthāya paṭapilotikāhi katasīsapasādhanakañceva dantasūciādi cāti dve tayo. Sīsapasādhanaṁ sipāṭikopakaraṇatthāya ceva dantasūciṁ sūciupakaraṇatthāya ca gahetabbanti yathākkamaṁ atthaṁ dasseti. Kesakalāpaṁ bandhitvā tattha tiriyaṁ pavesanatthāya katā sūci eva sīsapasādhanakadantasūcīti ekameva katvā sipāṭikāya pakkhipitvā pariharitabbasūciyeva tassa tassa kiccassa upakaraṇanti sipāṭikasūciupakaraṇaṁ, evaṁ vā yojanā kātabbā.",
  "tika-vin08t7:3": "Potthakarūpanti sudhādīhi kataṁ pārājikavatthubhūtānaṁ tiracchānagatitthīnaṁ saṇṭhānena katampi anāmāsameva . Itthirūpāni dassetvā kataṁ vatthubhittiādiñca itthirūpaṁ anāmasitvā vaḷañjetuṁ vaṭṭati. Evarūpe hi anāmāse kāyasaṁsaggarāge asati kāyappaṭibaddhena āmasato doso natthi. Bhinditvāti ettha hatthena aggahetvāva kenaci daṇḍādinā bhinditabbaṁ. Ettha ca anāmāsampi daṇḍapāsāṇādīhi bhedanassa aṭṭhakathāyaṁ vuttattā, pāḷiyampi āpadāsu mokkhādhippāyassa āmasanepi anāpattiyā vuttattā ca sappiniādivāḷamigīhi gahitapāṇakānaṁ mocanatthāya taṁ taṁ sappiniādivatthuṁ daṇḍādīhi paṭikkhipitvā gahetuṁ, mātuādiṁ udake mīyamānaṁ vatthādīhi gahetuṁ, asakkontiṁ kesādīsu gahetvā kāruññena ukkhipituñca vaṭṭatīti ayamattho gahetabbova. ‘‘Aṭṭhakathāyaṁ ‘na tveva āmasitabbā’ti idaṁ pana vacanaṁ amīyamānaṁ vatthuṁ sandhāya vuttanti ayaṁ amhākaṁ khantī’’ti vimativinodaniyaṁ (vi. vi. ṭī. 1.281) vuttaṁ.",
  "tika-vin08t7:4": "41.Maggaṁ adhiṭṭhāyāti ‘‘maggo aya’’nti maggasaññaṁ uppādetvāti attho. Paññapetvā dentīti idaṁ sāmīcivasena vuttaṁ, tehi pana ‘‘āsanaṁ paññapetvāva nisīdathā’’ti vutte sayameva paññapetvā nisīdituṁ vaṭṭati. Tattha jātakānīti acchinditvā bhūtagāmabhāveneva ṭhitāni. ‘‘Kīḷantenā’’ti vuttattā sati paccaye āmasantassa anāpatti, idañca gihisantakaṁ sandhāya vuttaṁ, bhikkhusantakaṁ pana paribhogārahaṁ sabbathā āmasituṁ na vaṭṭati durūpaciṇṇattā. Tālapanasādīnīti cettha ādi-saddena nāḷikeralabujatipusaalābukumbhaṇḍapussaphalaeḷālukaphalānaṁ saṅgaho daṭṭhabbo. ‘‘Yathāvuttaphalānaṁyeva cettha kīḷādhippāyena āmasanaṁ na vaṭṭatī’’ti vuttattā pāsāṇasakkharādīni kīḷādhippāyenapi āmasituṁ vaṭṭati. Anupasampannānaṁ dassāmīti idaṁ apaṭiggahetvā gahaṇaṁ sandhāya vuttaṁ. Attanopi atthāya paṭiggahetvā gahaṇe doso natthi anāmāsattābhāvā.",
  "tika-vin08t7:5": "42.Muttāti (ma. ni. ṭī. 1.2 pathavīvāravaṇṇanā; sārattha. ṭī. 2.281) hatthikumbhajātikā aṭṭhavidhā muttā. Tathā hi hatthikumbhaṁ, varāhadāṭhaṁ, bhujagasīsaṁ, valāhakaṁ, veḷu, macchasiro, saṅkho, sippīti aṭṭha muttāyoniyo. Tattha hatthikumbhajā pītavaṇṇā pabhāhīnā. Varāhadāṭhā varāhadāṭhāvaṇṇāva. Bhujagasīsajā nīlādivaṇṇā suvisuddhā vaṭṭalā ca. Valāhakajā bhāsurā dubbibhāgā rattibhāge andhakāraṁ vidhamentiyo tiṭṭhanti, devūpabhogā eva ca honti. Veḷujā karakaphalasamānavaṇṇā na bhāsurā, te ca veḷū amanussagocareyeva padese jāyanti . Macchasirajā pāṭhīnapiṭṭhisamānavaṇṇā vaṭṭalā laghavo ca tejavantā honti pabhāvihīnā ca, te ca macchā samuddamajjheyeva jāyanti. Saṅkhajā saṅkhaudaracchavivaṇṇā kolaphalappamāṇāpi honti pabhāvihīnāva. Sippijā pabhāvisesayuttā honti nānāsaṇṭhānā. Evaṁ jātito aṭṭhavidhāsu muttāsu yā macchasaṅkhasippijā, tā sāmuddikā. Bhujagajāpi kāci sāmuddikā honti, itarā asāmuddikā. Yasmā bahulaṁ sāmuddikāva muttā loke dissanti, tatthāpi sippijāva, itarā kadāci kāci, tasmā sammohavinodaniyaṁ (vibha. aṭṭha. 173) ‘‘muttāti sāmuddikā muttā’’ti vuttaṁ.",
  "tika-vin08t7:6": "Maṇīti veḷuriyādito añño jotirasādibhedo sabbo maṇi. Veḷuriyoti allaveḷuvaṇṇo maṇi, ‘‘majjārakkhimaṇḍalavaṇṇo’’tipi vadanti. Saṅkhoti sāmuddikasaṅkho. Silāti muggavaṇṇā atisiniddhā kāḷasilā. Maṇivohāraṁ agatā rattasetādivaṇṇā sumaṭṭhāpi silā anāmāsā evāti vadanti. Sāratthadīpaniyaṁ (sārattha. ṭī. 2.281) pana ‘‘saṅkhoti sāmuddikasaṅkho. Silāti kāḷasilāpaṇḍusilāsetasilādibhedā sabbāpi silā’’ti vuttaṁ. Pavāḷaṁ samuddato jātanātirattamaṇi. Rajatanti kahāpaṇamāsādibhedaṁ jatumāsādiṁ upādāya sabbaṁ vuttāvasesarūpiyaṁ gahitaṁ. Jātarūpanti suvaṇṇaṁ. Lohitaṅkoti rattamaṇi. Masāragallanti kabaravaṇṇo maṇi. ‘‘Marakata’’ntipi vadanti.",
  "tika-vin08t7:7": "Bhaṇḍamūlatthāyāti pattacīvarādimūlatthāya. Kuṭṭharogassāti nidassanamattaṁ. Tāya vūpasametabbassa yassa kassaci rogassa atthāya vaṭṭatiyeva. ‘‘Bhesajjatthañca aviddhāyeva muttā vaṭṭatī’’ti tīsupi gaṇṭhipadesu vuttā. Bhesajjatthāya pisitvā yojitānaṁ muttānaṁ ratanabhāvavijahanato gahaṇakkhaṇepi ratanākārena apekkhābhāvā ‘‘bhesajjatthāya pana vaṭṭatī’’ti vuttaṁ. Yāva pana tā muttā ratanarūpena tiṭṭhanti, tāva āmasituṁ na vaṭṭanti. Evaṁ aññampi ratanapāsāṇaṁ pisitvā bhesajje yojanatthāya gahetuṁ vaṭṭati eva. Jātarūparajataṁ pana missetvā yojanabhesajjatthāyapi sampaṭicchituṁ na vaṭṭati. Gahaṭṭhehi yojetvā dinnampi yadi bhesajje suvaṇṇādirūpena tiṭṭhati, viyojetuñca sakkā, tādisaṁ bhesajjampi na vaṭṭati. Taṁ abbohārikattagatañce vaṭṭati. ‘‘Jātiphalikaṁ upādāyā’’ti vuttattā sūriyakantacandakantādikaṁ jātipāsāṇaṁ maṇimhi eva saṅgahitanti daṭṭhabbaṁ. Ākaramuttoti ākarato muttamatto. Bhaṇḍamūlatthaṁsampaṭicchituṁ vaṭṭatīti imināva āmasitumpi vaṭṭatīti dasseti. Pacitvā katoti kācakārehi pacitvā kato.",
  "tika-vin08t7:8": "Dhamanasaṅkho ca dhotaviddho ca ratanamisso cāti yojetabbaṁ. Viddhotiādibhāvena katachiddo. Ratanamissoti kañcanalatādivicitto muttādiratanakhacito ca. Etena dhamanasaṅkhato añño ratanasammisso anāmāsoti dasseti. Silāyampi eseva nayo. Pānīyasaṅkhoti iminā thālakādiākārena katasaṅkhamayabhājanāni bhikkhūnaṁ sampaṭicchituṁ vaṭṭantīti siddhaṁ. Sesanti ratanamissaṁ ṭhapetvā avasesaṁ. Muggavaṇṇaṁyeva ratanasammissaṁ karonti, na aññanti āha ‘‘muggavaṇṇāvā’’ti, muggavaṇṇā ratanasammissāva na vaṭṭatīti vuttaṁ hoti. Sesāti ratanasammissaṁ ṭhapetvā avasesā silā.",
  "tika-vin08t7:9": "Bījato paṭṭhāyāti dhātupāsāṇato paṭṭhāya. Suvaṇṇacetiyanti dhātukaraṇḍakaṁ. Paṭikkhipīti ‘‘dhātuṭṭhapanatthāya gaṇhathā’’ti avatvā ‘‘tumhākaṁ gaṇhathā’’ti pesitattā paṭikkhipi. Vimativinodaniyaṁ (vi. vi. ṭī. 1.281) pana ‘‘paṭikkhipīti suvaṇṇamayassa dhātukaraṇḍakassa buddhādirūpassa ca attano santakakaraṇe nissaggiyattā vutta’’nti vuttaṁ. Suvaṇṇabubbuḷakanti suvaṇṇatārakaṁ. ‘‘Rūpiyachaḍḍakaṭṭhāne’’ti vuttattā rūpiyachaḍḍakassa jātarūparajataṁ āmasitvā chaḍḍetuṁ vaṭṭatīti vuttaṁ. Keḷāpayitunti āmasitvā ito cito ca sañcāretuṁ. Vuttanti mahāaṭṭhakathāyaṁ vuttaṁ. Kacavarameva harituṁ vaṭṭatīti gopakā vā hontu aññe vā, hatthenapi puñchitvā kacavaraṁ apanetuṁ vaṭṭati, ‘‘malampi pamajjituṁ vaṭṭatiyevā’’ti sāratthadīpaniyaṁ (sārattha. ṭī. 2.281) vuttaṁ. Vimativinodaniyaṁ (vi. vi. ṭī. 1.281) pana ‘‘kacavarameva harituṁ vaṭṭatīti gopakā vā hontu aññe vā, hatthenapi puñchitvā kacavaraṁ apanetuṁ vaṭṭati, malampi majjituṁ vaṭṭati evāti vadanti, taṁ aṭṭhakathāya na sameti keḷāyanasadisattā’’ti vuttaṁ. Kathaṁ na sameti? Mahāaṭṭhakathāyaṁ cetiyagharagopakā rūpiyachaḍḍakaṭṭhāne ṭhitāti tesaṁyeva keḷāyanaṁ anuññātaṁ, na aññesaṁ, tasmā ‘‘gopakā vā hontu aññe vā’’ti vacanaṁ mahāaṭṭhakathāya na sameti.",
  "tika-vin08t7:10": "Kurundiyaṁ pana tampi paṭikkhittaṁ, suvaṇṇacetiye kacavarameva harituṁ vaṭṭatīti ettakameva anuññātaṁ, tasmā sāvadhāraṇaṁ katvā vuttattā ‘‘hatthenapi puñchitvā’’ti ca ‘‘malampi pamajjituṁ vaṭṭati evā’’ti ca vacanaṁ kurundaṭṭhakathāya na sameti, tasmā vicāretabbametanti. Ārakūṭalohanti suvaṇṇavaṇṇo kittimalohaviseso. Tividhañhi kittimalohaṁ – kaṁsalohaṁ vaṭṭalohaṁ ārakūṭalohanti. Tattha tiputambe missetvā kataṁ kaṁsalohaṁ nāma, sīsatambe missetvā kataṁ vaṭṭalohaṁ, rasatutthehi rañjitaṁ tambaṁ ārakūṭalohaṁ nāma. ‘‘Pakatirasatambe missetvā kataṁ ārakūṭa’’nti ca sāratthadīpaniyaṁ (sārattha. ṭī. 2.281) vuttaṁ. Taṁ pana ‘‘jātarūpagatika’’nti vuttattā uggaṇhato nissaggiyampi hotīti keci vadanti, rūpiyesu pana agaṇitattā nissaggiyaṁ na hoti, āmasane sampaṭicchane ca dukkaṭamevāti veditabbaṁ. Sabbopi kappiyoti yathāvuttasuvaṇṇādimayānaṁ senāsanaparikkhārānaṁ āmasanagopanādivasena paribhogo sabbathā kappiyoti adhippāyo. Tenāha ‘‘tasmā’’tiādi. ‘‘Bhikkhūnaṁ dhammavinayavaṇṇanaṭṭhāne’’ti vuttattā saṅghikameva suvaṇṇādimayaṁ senāsanaṁ senāsanaparikkhārā ca vaṭṭanti, na puggalikānīti gahetabbaṁ. Paṭijaggituṁ vaṭṭantīti senāsanapaṭibandhato vuttaṁ.",
  "tika-vin08t7:11": "43.Sāmikānaṁ pesetabbanti sāmikānaṁ sāsanaṁ pesetabbaṁ. Bhinditvāti paṭhamameva anāmasitvā pāsāṇādinā kiñcimattaṁ bhedaṁ katvā pacchā kappiyabhaṇḍatthāya adhiṭṭhahitvā hatthena gahetuṁ vaṭṭati. Tenāha ‘‘kappiyabhaṇḍaṁ karissāmīti sampaṭicchituṁ vaṭṭatī’’ti. Etthāpi tañca viyojetvā āmasitabbaṁ. Phalakajālikādīnīti ettha saraparittāṇāya hatthena gahetabbaṁ. Kiṭikāphalakaṁ akkhirakkhaṇatthāya ayalohādīhi jālākārena katvā sīsādīsu paṭimuñcitabbaṁ jālikaṁ nāma. Ādi-saddena kavacādikaṁ saṅgaṇhāti. Anāmāsānīti macchajālādiparūparodhaṁ sandhāya vuttaṁ, na saraparittāṇaṁ tassa āvudhabhaṇḍattābhāvā. Tena vakkhati ‘‘parūparodhanivāraṇañhī’’tiādi (vi. saṅga. aṭṭha. 43). Āsanassāti cetiyassasamantā kataparibhaṇḍassa. Bandhissāmīti kākādīnaṁ adūsanatthāya bandhissāmi.",
  "tika-vin08t7:12": "‘‘Bherisaṅghāṭoti saṅghaṭitacammabherī. Vīṇāsaṅghāṭoti saṅghaṭitacammavīṇā’’ti sāratthadīpaniyaṁ (sārattha. ṭī. 2.281) vuttaṁ. ‘‘Cammavinaddhā vīṇābheriādīnī’’ti mahāaṭṭhakathāyaṁ vuttavacanato visesābhāvā ‘‘kurundiyaṁ panā’’tiādinā tato visesassa vattumāraddhattā ca bheriādīnaṁ vinaddhopakaraṇasamūho bherivīṇāsaṅghāṭoti veditabbo ‘‘saṅghaṭitabboti saṅghāṭo’’ti katvā. Tucchapokkharanti avinaddhacammabherivīṇānaṁ pokkharaṁ. Āropitacammanti pubbe āropitaṁ hutvā pacchā tato apanetvā visuṁ ṭhapitamukhacammamattaṁ, na sesopakaraṇasahitaṁ, taṁ pana saṅghātoti ayaṁ viseso. Onahitunti bheripokkharādīni cammaṁ āropetvā cammavaddhiādīhi sabbehi upakaraṇehi vinandhituṁ. Onahāpetunti tatheva aññehi vinandhāpetuṁ.",
  "tika-vin08t7:13": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t7:14": "Anāmāsavinicchayakathālaṅkāro nāma",
  "tika-vin08t7:15": "Sattamo paricchedo."
}