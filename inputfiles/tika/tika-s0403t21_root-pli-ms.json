{
  "tika-s0403t21:0": "(22) 2. Akkosakavaggo",
  "tika-s0403t21:1": "1-2. Akkosakasuttādivaṇṇanā",
  "tika-s0403t21:2": "211-2. Dutiyassa paṭhame dasahi akkosavatthūhi akkosakoti ‘‘bālosi, mūḷhosi, oṭṭhosi, goṇosi, gadrabhosī’’tiādinā dasahi akkosavatthūhi akkosako. ‘‘Hotu, muṇḍakasamaṇa, adaṇḍo ahanti karosi, idāni te rājakulaṁ gantvā daṇḍaṁ āropessāmī’’tiādīni vadanto paribhāsako nāmāti āha ‘‘bhayadassanena paribhāsako’’ti. Lokuttaradhammā apāyamaggassa paripanthabhāvato paripantho nāmāti āha ‘‘lokuttaraparipanthassa chinnattā’’ti, lokuttarasaṅkhātassa apāyamaggaparipanthassa chinnattāti attho. Dutiye natthi vattabbaṁ.",
  "tika-s0403t21:3": "Akkosakasuttādivaṇṇanā niṭṭhitā.",
  "tika-s0403t21:4": "3-10. Sīlasuttādivaṇṇanā",
  "tika-s0403t21:5": "213-220. Tatiye (dī. ni. ṭī. 2.149) dussīloti ettha du-saddo abhāvattho ‘‘duppañño’’tiādīsu (ma. ni. 1.449) viya, na garahaṇatthoti āha ‘‘asīlo nissīlo’’ti. Bhinnasaṁvaroti ettha samādinnasīlo kenaci kāraṇena sīlabhedaṁ patto, so tāva bhinnasaṁvaro hotu. Yo pana sabbena sabbaṁ asamādinnasīlo ācārahīno, so kathaṁ bhinnasaṁvaro nāma hotīti ? Sopi sādhusamācārassa pariharaṇīyassa bheditattā bhinnasaṁvaro eva nāma. Vinaṭṭhasaṁvaro saṁvararahitoti hi vuttaṁ hoti. Taṁ taṁ sippaṭṭhānaṁ. Māghātakāleti ‘‘mā ghātetha pāṇīna’’nti evaṁ māghātaghosanaṁ ghositadivase. Abbhuggacchati pāpako kittisaddo. Ajjhāsayena maṅku hotiyeva vippaṭisāribhāvato.",
  "tika-s0403t21:6": "Tassāti dussīlassa. Samādāya vattitaṭṭhānanti uṭṭhāya samuṭṭhāya katakāraṇaṁ. Āpāthaṁ āgacchatīti taṁ manaso upaṭṭhāti. Ummīletvā idhalokanti ummīlanakāle attano puttadārādivasena idhalokaṁ passati. Nimīletvā paralokanti nimīlanakāle gatinimittupaṭṭhānavasena paralokaṁ passati. Tenāha ‘‘cattāro apāyā’’tiādi. Pañcamapadanti ‘‘kāyassa bhedā’’tiādinā vutto pañcamo ādīnavakoṭṭhāso. Vuttavipariyāyenāti vuttatthāya ādīnavakathāya vipariyāyena ‘‘appamatto taṁ taṁ kasivaṇijjādiṁ yathākālaṁ sampādetuṁ sakkotī’’tiādinā. Pāsaṁsaṁ sīlamassa atthīti sīlavā. Sīlasampannoti sīlena samannāgato sampannasīloti evamādikaṁ pana atthavacanaṁ sukaranti anāmaṭṭhaṁ. Catutthādīni uttānatthāneva.",
  "tika-s0403t21:7": "Sīlasuttādivaṇṇanā niṭṭhitā.",
  "tika-s0403t21:8": "Akkosakavaggavaṇṇanā niṭṭhitā."
}