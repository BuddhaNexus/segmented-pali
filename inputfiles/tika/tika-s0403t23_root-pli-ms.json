{
  "tika-s0403t23:0": "1. Āhuneyyavaggo",
  "tika-s0403t23:1": "1. Paṭhamaāhuneyyasuttavaṇṇanā",
  "tika-s0403t23:2": "1. Chakkanipātassa paṭhame cakkhunā rūpaṁ disvāti nissayavohārena vuttaṁ. Sasambhārakaniddesoyaṁ yathā ‘‘dhanunā vijjhatī’’ti, tasmā nissayasīsena nissitassa gahaṇaṁ daṭṭhabbaṁ. Tenāyamattho ‘‘cakkhudvāre rūpārammaṇe āpāthagate taṁ rūpaṁ cakkhuviññāṇena disvā’’ti. Neva sumano hotīti javanakkhaṇe iṭṭhe ārammaṇe rāgaṁ anuppādento neva sumano hoti gehassitapemavasenapi maggena sabbaso rāgassa samucchinnattā. Na dummanoti aniṭṭhe adussanto na dummano. Pasādaññathattavasenapi iṭṭhepi aniṭṭhepi majjhattepi ārammaṇe na samaṁ sammā ayoniso gahaṇaṁ asamapekkhanaṁ. Ayañcassa paṭipatti sativepullappattiyā paññāvepullappattiyā cāti āha ‘‘sato sampajāno hutvā’’ti. Satiyā yuttattā sato. Sampajaññena yuttattā sampajāno. Ñāṇuppattipaccayarahitakālepi pavattibhedanato ‘‘satatavihāro kathito’’ti vuttaṁ. Satatavihāroti khīṇāsavassa niccavihāro sabbadā pavattanakavihāro. Ṭhapetvā hi samāpattivelaṁ bhavaṅgavelañca khīṇāsavā imināva chaḷaṅgupekkhāvihārena viharanti.",
  "tika-s0403t23:3": "Ettha ca ‘‘chasu dvāresupi upekkhako viharatī’’ti iminā chaḷaṅgupekkhā kathitā. ‘‘Sampajāno’’ti vacanato pana cattāri ñāṇasampayuttacittāni labbhanti tehi vinā sampajānatāya asambhavato. Satatavihārabhāvato aṭṭha mahākiriyacittāni labbhanti. ‘‘Neva sumano na dummano’’ti vacanato aṭṭha mahākiriyacittāni, hasituppādo, voṭṭhabbanañcāti dasa cittāni labbhanti. Rāgadosasahajātānaṁ somanassadomanassānaṁ abhāvo tesampi sādhāraṇoti chaḷaṅgupekkhāvasena āgatānaṁ imesaṁ satatavihārānaṁ somanassaṁ kathaṁ labbhatīti ce? Āsevanato. Kiñcāpi khīṇāsavo iṭṭhāniṭṭhepi ārammaṇe majjhatto viya bahulaṁ upekkhako viharati attano parisuddhapakatibhāvāvijahanato, kadāci pana tathā cetobhisaṅkhārābhāve yaṁ taṁ sabhāvato iṭṭhaṁ ārammaṇaṁ, tassa yāthāvasabhāvaggahaṇavasenapi arahato cittaṁ pubbāsevanavasena somanassasahagataṁ hutvā pavattateva.",
  "tika-s0403t23:4": "Paṭhamaāhuneyyasuttavaṇṇanā niṭṭhitā.",
  "tika-s0403t23:5": "2-7. Dutiyaāhuneyyasuttādivaṇṇanā",
  "tika-s0403t23:6": "2-7. Dutiye (visuddhi. 2.380) anekavihitanti anekavidhaṁ nānappakāraṁ. Iddhividhanti iddhikoṭṭhāsaṁ. Paccanubhotīti paccanubhavati, phusati sacchikaroti pāpuṇātīti attho. Idānissa anekavihitabhāvaṁ dassento ‘‘ekopi hutvā’’tiādimāha. Tattha ‘‘ekopi hutvā’’ti iminā karaṇato pubbeva pakatiyā ekopi hutvā. Bahudhā hotīti bahūnaṁ santike caṅkamitukāmo vā sajjhāyaṁ kātukāmo vā pañhaṁ pucchitukāmo vā hutvā satampi sahassampi hoti. Āvibhāvaṁ tirobhāvanti ettha āvibhāvaṁ karoti, tirobhāvaṁ karotīti ayamattho. Idameva hi sandhāya paṭisambhidāyaṁ (paṭi. ma. 3.11) vuttaṁ – ‘‘āvibhāvanti kenaci anāvuṭaṁ hoti appaṭicchannaṁ vivaṭaṁ, tirobhāvanti kenaci āvuṭaṁ hoti paṭicchannaṁ pihitaṁ paṭikujjita’’nti. Tirokuṭṭaṁ tiropākāraṁ tiropabbataṁ asajjamāno gacchati seyyathāpi ākāseti ettha tirokuṭṭanti parakuṭṭaṁ, kuṭṭassa parabhāganti vuttaṁ hoti. Esa nayo itaresu. Kuṭṭoti ca gehabhittiyā etaṁ adhivacanaṁ. Pākāroti gehavihāragāmādīnaṁ parikkhepapākāro. Pabbatoti paṁsupabbato vā pāsāṇapabbato vā. Asajjamānoti alaggamāno seyyathāpi ākāse viya.",
  "tika-s0403t23:7": "Ummujjanimujjanti ettha ummujjanti uṭṭhānaṁ vuccati. Nimujjanti saṁsīdanaṁ. Ummujjañca nimujjañca ummujjanimujjaṁ. Udakepi abhijjamāneti ettha yaṁ udakaṁ akkamitvā saṁsīdati, taṁ bhijjamānanti vuccati, viparītaṁ abhijjamānaṁ. Pallaṅkena gacchati. Pakkhīsakuṇoti pakkhehi yuttasakuṇo. Imepi candimasūriye evaṁmahiddhike evaṁmahānubhāve pāṇinā parāmasatīti ettha candimasūriyānaṁ dvācattālīsayojanasahassassa upari caraṇena mahiddhikatā, tīsu dīpesu ekakkhaṇe ālokakaraṇena mahānubhāvatā veditabbā. Evaṁ uparicaraṇaālokakaraṇehi mahiddhike mahānubhāve. Parāmasatīti gaṇhāti, ekadese vā chupati. Parimajjatīti samantato ādāsatalā viya parimajjati. Yāva brahmalokāpīti brahmalokampi paricchedaṁ katvā. Kāyena vasaṁ vattetīti tatra brahmaloke kāyena attano vasaṁ vatteti.",
  "tika-s0403t23:8": "Dibbāya sotadhātuyāti ettha dibbasadisattā dibbā. Devatānañhi sucaritakammanibbattā pittasemharuhirādīhi apalibuddhā upakkilesavimuttatāya dūrepi ārammaṇasampaṭicchanasamatthā dibbā pasādasotadhātu hoti. Ayañcāpi imassa bhikkhuno vīriyabhāvanābalena nibbattā ñāṇasotadhātu tādisāyevāti dibbasadisattā dibbā. Apica dibbavihāravasena paṭiladdhattā attanā ca dibbavihārasannissitattāpi dibbā. Savanaṭṭhena nijjīvaṭṭhena ca sotadhātu. Sotadhātukiccakaraṇena sotadhātu viyātipi sotadhātu. Tāya sotadhātuyā. Visuddhāyāti suddhāya nirupakkilesāya. Atikkantamānusikāyāti manussūpacāraṁ atikkamitvā saddasavane mānusikaṁ maṁsasotadhātuṁ atikkantāya vītivattetvā ṭhitāya. Ubho sadde suṇātīti dve sadde suṇāti. Katame dve? Dibbe ca mānuse ca, devānañca manussānañca saddeti vuttaṁ hoti. Etena padesapariyādānaṁ veditabbaṁ. Ye dūre santike cāti ye saddā dūre paracakkavāḷepi, ye ca santike antamaso sadehasannissitapāṇakasaddāpi, te suṇātīti vuttaṁ hoti. Etena nippadesapariyādānaṁ veditabbaṁ.",
  "tika-s0403t23:9": "Parasattānanti attānaṁ ṭhapetvā sesasattānaṁ. Parapuggalānanti idampi iminā ekatthameva. Veneyyavasena pana desanāvilāsena ca byañjananānattaṁ kataṁ. Cetasā cetoti attano cittena tesaṁ cittaṁ. Pariccāti paricchinditvā. Pajānātīti sarāgādivasena nānappakārato jānāti. Sarāgaṁ vā cittantiādīsu pana aṭṭhalobhasahagatacittaṁ sarāgaṁ cittanti veditabbaṁ. Avasesaṁ cātubhūmakaṁ kusalābyākatacittaṁ vītarāgaṁ. Dve domanassacittāni, dve vicikicchuddhaccacittānīti imāni pana cattāri cittāni imasmiṁ duke saṅgahaṁ na gacchanti. Keci pana therā tānipi saṅgaṇhanti. Duvidhaṁ pana domanassacittaṁ sadosaṁ cittaṁ nāma. Sabbampi cātubhūmakaṁ kusalābyākatacittaṁ vītadosaṁ. Sesāni dasa akusalacittāni imasmiṁ duke saṅgahaṁ na gacchanti. Keci pana therā tānipi saṅgaṇhanti. Samohaṁ vītamohanti ettha pana pāṭipuggalikanayena vicikicchuddhaccasahagatadvayameva samohaṁ. Mohassa pana sabbākusalesu sambhavato dvādasavidhampi akusalacittaṁ samohaṁ cittanti veditabbaṁ. Avasesaṁ vītamohaṁ. Thinamiddhānugataṁ pana saṁkhittaṁ, uddhaccānugataṁ vikkhittaṁ. Rūpāvacarārūpāvacaraṁ mahaggataṁ, avasesaṁ amahaggataṁ. Sabbampi tebhūmakaṁ sauttaraṁ, lokuttaraṁ anuttaraṁ. Upacārappattaṁ appanāppattañca samāhitaṁ, ubhayamappattaṁ asamāhitaṁ. Tadaṅgavikkhambhanasamucchedappaṭippassaddhinissaraṇavimuttiṁ pattaṁ pañcavidhampi etaṁ vimuttaṁ, vimuttimappattaṁ vā avimuttanti veditabbaṁ.",
  "tika-s0403t23:10": "Anekavihitanti (pārā. aṭṭha. 1.12) anekavidhaṁ, anekehi vā pakārehi pavattitaṁ saṁvaṇṇitanti attho. Pubbenivāsanti samanantarātītabhavaṁ ādiṁ katvā tattha tattha nivutthasantānaṁ. Anussaratīti khandhapaṭipāṭivasena, cutipaṭisandhivasena vā anugantvā anugantvā sarati. Seyyathidaṁ – ekampi jātiṁ…pe… pubbenivāsaṁ anussaratīti. Tattha ekampi jātinti ekampi paṭisandhimūlaṁ cutipariyosānaṁ ekabhavapariyāpannaṁ khandhasantānaṁ. Esa nayo dvepi jātiyotiādīsupi. Anekepi saṁvaṭṭakappetiādīsu pana parihāyamāno kappo saṁvaṭṭakappo, vaḍḍhamāno vivaṭṭakappoti veditabbo. Tattha saṁvaṭṭena saṁvaṭṭaṭṭhāyī gahito hoti taṁmūlakattā, vivaṭṭena vivaṭṭaṭṭhāyī. Evañhi sati yāni tāni ‘‘cattārimāni, bhikkhave, kappassa asaṅkhyeyyāni. Katamāni cattāri? Saṁvaṭṭo saṁvaṭṭaṭṭhāyī vivaṭṭo vivaṭṭaṭṭhāyī’’ti (a. ni. 4.156) vuttāni, tāni pariggahitāni honti.",
  "tika-s0403t23:11": "Amutrāsinti amumhi saṁvaṭṭakappe ahaṁ amumhi bhave vā yoniyā vā gahiyā vā viññāṇaṭṭhitiyā vā sattāvāse vā sattanikāye vā āsiṁ. Evaṁnāmoti tisso vā phusso vā. Evaṁgottoti gotamo vā kaccāyano vā kassapo vā. Idamassa atītabhave attano nāmagottānussaraṇavasena vuttaṁ. Sace pana tasmiṁ kāle attano vaṇṇasampattilūkhapaṇītajīvikabhāvaṁ sukhadukkhabahulataṁ appāyukadīghāyukabhāvaṁ vā anussaritukāmo hoti, tampi anussaratiyeva. Tenāha ‘‘evaṁvaṇṇo…pe… evamāyupariyanto’’ti. Tattha evaṁvaṇṇoti odāto vā sāmo vā. Evamāhāroti sālimaṁsodanāhāro vā pavattaphalabhojano vā. Evaṁsukhadukkhappaṭisaṁvedīti anena pakārena kāyikacetasikānaṁ sāmisanirāmisādippabhedānaṁ sukhadukkhānaṁ paṭisaṁvedī. Evamāyupariyantoti evaṁ vassasataparimāṇāyupariyanto vā caturāsītikappasahassāyupariyanto vā. So tato cuto amutra udapādinti so ahaṁ tato bhavato yonito gahito viññāṇaṭṭhitito sattāvāsato sattanikāyato vā cuto punaamukasmiṁ nāma bhave yoniyā gatiyā viññāṇaṭṭhitiyā sattāvāse sakkanikāye vā udapādiṁ. Tatrāpāsinti tatrāpi bhave yoniyā gatiyā viññāṇaṭṭhitiyā sattāvāse sattanikāye vā puna ahosiṁ. Evaṁnāmotiādi vuttanayameva.",
  "tika-s0403t23:12": "Apica amutrāsinti idaṁ anupubbena ārohantassa yāvadicchakaṁ anussaraṇaṁ. So tatoti paṭinivattantassa paccavekkhaṇaṁ, tasmā ‘‘idhūpapanno’’ti imissā idhūpapattiyā anantarameva uppattiṭṭhānaṁ sandhāya ‘‘amutra udapādi’’nti idaṁ vuttanti veditabbaṁ. Tatrāpāsinti evamādi panassa tatrāpi imissā upapattiyā antare upapattiṭṭhāne nāmagottādīnaṁ anussaraṇadassanatthaṁ vuttaṁ. So tato cuto idhūpapannoti svāhaṁ tato anantaruppattiṭṭhānato cuto idha amukasmiṁ nāma khattiyakule vā brāhmaṇakule vā nibbattoti. Itīti evaṁ. Sākāraṁ sauddesanti nāmagottavasena sauddesaṁ, vaṇṇādivasena sākāraṁ. Nāmagottena hi satto ‘‘tisso kassapo’’ti uddisīyati, vaṇṇādīhi ‘‘sāmo odāto’’ti nānattato paññāyati, tasmā nāmagottaṁ uddeso, itare ākārā.",
  "tika-s0403t23:13": "Dibbenātiādīsu dibbasadisattā dibbaṁ. Devatānañhi sucaritakammanibbattaṁ pittasemharuhirādīhi apalibuddhaṁ upakkilesavimuttatāya dūrepi ārammaṇasampaṭicchanasamatthaṁ dibbaṁ pasādacakkhu hoti. Idañcāpi vīriyabhāvanābalena nibbattaṁ ñāṇacakkhu tādisamevāti dibbasadisattā dibbaṁ. Dibbavihāravasena paṭiladdhattā attano ca dibbavihārasannissitattāpi dibbaṁ. Ālokapariggahena mahājutikattāpi dibbaṁ. Tirokuṭṭādigatarūpadassanena mahāgatikattāpi dibbaṁ. Taṁ sabbaṁ saddasatthānusārena veditabbaṁ. Dassanaṭṭhena cakkhu. Cakkhukiccakaraṇena cakkhumivātipi cakkhu. Cutūpapātadassanena diṭṭhivisuddhihetuttā visuddhaṁ. Yo hi cutimeva passati, na upapātaṁ, so ucchedadiṭṭhiṁ gaṇhāti. Yo upapātameva passati, na cutiṁ, so navasattapātubhāvadiṭṭhiṁ gaṇhāti. Yo pana tadubhayaṁ passati, so yasmā duvidhampi taṁ diṭṭhigataṁ ativattati, tasmā taṁ dassanaṁ diṭṭhivisuddhihetu hoti. Ubhayampi cetaṁ buddhaputtā passanti. Tena vuttaṁ ‘‘cutūpapātadassanena diṭṭhivisuddhihetuttā visuddha’’nti. Manussūpacāraṁ atikkamitvā rūpadassanena atikkantamānusakaṁ, mānusaṁ vā maṁsacakkhuṁ atikkantattā atikkantamānusakanti veditabbaṁ. Tena dibbena cakkhunā visuddhena atikkantamānusakena.",
  "tika-s0403t23:14": "Satte passatīti manussānaṁ maṁsacakkhunā viya satte oloketi. Cavamāne upapajjamāneti ettha cutikkhaṇe vā upapattikkhaṇe vā dibbacakkhunā daṭṭhuṁ na sakkā. Ye pana āsannacutikā idāni cavissanti, te cavamānāti, ye ca gahitappaṭisandhikā sampatinibbattā ca, te upapajjamānāti adhippetā. Te evarūpe cavamāne upapajjamāne ca passatīti dasseti. Hīneti mohanissandayuttattā hīnānaṁ jātikulabhogādīnaṁ vasena hīḷite uññāte. Paṇīteti amohanissandayuttattā tabbiparīte. Suvaṇṇeti adosanissandayuttattā iṭṭhakantamanāpavaṇṇayutte. Dubbaṇṇeti dosanissandayuttattā aniṭṭhākantāmanāpavaṇṇayutte, virūpavirūpetipi attho. Sugateti sugatigate, alobhanissandayuttattā vā aḍḍhe mahaddhane. Duggateti duggatigate, lobhanissandayuttattā vā dalidde appannapāne.",
  "tika-s0403t23:15": "Yathākammūpageti yaṁ yaṁ kammaṁ upacitaṁ, tena tena upagate. Kāyaduccaritenātiādīsu duṭṭhu caritaṁ kilesapūtikattāti duccaritaṁ. Kāyena duccaritaṁ, kāyato vā uppannaṁ duccaritanti kāyaduccaritaṁ. Itaresupi eseva nayo. Samannāgatāti samaṅgibhūtā. Ariyānaṁ upavādakāti buddhapaccekabuddhasāvakānaṁ ariyānaṁ antamaso gihisotāpannānampi anatthakāmā hutvā antimavatthunā vā guṇaparidhaṁsanena vā upavādakā, akkosakā garahakāti vuttaṁ hoti. Micchādiṭṭhikāti viparītadassanā . Micchādiṭṭhikammasamādānāti micchādiṭṭhivasena samādinnanānāvidhakammā, yepi micchādiṭṭhimūlakesu kāyakammādīsu aññepi samādāpenti.",
  "tika-s0403t23:16": "Kāyassa bhedāti upādinnakkhandhapariccāgā. Paraṁ maraṇāti tadanantaraṁ abhinibbattakkhandhaggahaṇā. Atha vā kāyassa bhedāti jīvitindriyassūpacchedā. Paraṁ maraṇāti cuticittato uddhaṁ. Apāyanti evamādi sabbaṁ nirayavevacanameva. Nirayo hi saggamokkhahetubhūtā puññasammatā ayā apetattā, sukhānaṁ vā āyassa abhāvā apāyo. Dukkhassa gati paṭisaraṇanti duggati, dosabahulatāya vā duṭṭhena kammena nibbattā gatīti duggati. Vivasā nipatanti tattha dukkaṭṭakārinoti vinipāto, vinassantā vā ettha patanti sambhijjamānaṅgapaccaṅgāti vinipāto. Natthi ettha assādasaññito ayoti nirayo.",
  "tika-s0403t23:17": "Atha vā apāyaggahaṇena tiracchānayoniṁ dīpeti. Tiracchānayoni hi apāyo sugatito apetattā , na duggati mahesakkhānaṁ nāgarājādīnaṁ sambhavato. Duggatiggahaṇena pettivisayañca. So hi apāyo ceva duggati ca sugatito apetattā dukkhassa ca gatibhūtattā, na tu vinipāto asurasadisaṁ avinipatitattā. Vinipātaggahaṇena asurakāyaṁ. So hi yathāvuttena atthena apāyo ceva duggati ca sabbasamussayehi vinipatitattā vinipātoti vuccati. Nirayaggahaṇena avīciādikamanekappakāraṁ nirayamevāti. Upapannāti upagatā, tattha abhinibbattāti adhippāyo. Vuttavipariyāyena sukkapakkho veditabbo. Ayaṁ pana viseso – tattha sugatiggahaṇena manussāgatipi saṅgayhati, saggaggahaṇena devagatiyeva. Tattha sundarā gatīti sugati. Rūpādīhi visayehi suṭṭhu aggoti saggo. So sabbopi lujjanappalujjanaṭṭhena lokoti ayamettha saṅkhepo. Vitthāro pana sabbākārena visuddhimaggasaṁvaṇṇanāto gahetabbo. Tatiyādīni uttānatthāni.",
  "tika-s0403t23:18": "Dutiyaāhuneyyasuttādivaṇṇanā niṭṭhitā.",
  "tika-s0403t23:19": "8. Anuttariyasuttavaṇṇanā",
  "tika-s0403t23:20": "8. Aṭṭhame natthi etesaṁ uttarāni visiṭṭhānīti anuttarāni, anuttarāni eva anuttariyāni yathā ‘‘anantameva anantariya’’nti āha ‘‘niruttarānī’’ti. Dassanānuttariyaṁ nāma phalavisesāvahattā. Esa nayo sesesupi. Sattavidhaariyadhanalābhoti sattavidhasaddhādilokuttaradhanalābho. Sikkhāttayassa pūraṇanti adhisīlasikkhādīnaṁ tissannaṁ sikkhānaṁ pūraṇaṁ. Tattha pūraṇaṁ nippariyāyato asekkhānaṁ vasena veditabbaṁ. Kalyāṇaputhujjanato paṭṭhāya hi satta sekhā tisso sikkhā pūrenti nāma, arahā paripuṇṇasikkhoti. Iti imāni anuttariyāni lokiyalokuttarāni kathitāni.",
  "tika-s0403t23:21": "Anuttariyasuttavaṇṇanā niṭṭhitā.",
  "tika-s0403t23:22": "9. Anussatiṭṭhānasuttavaṇṇanā",
  "tika-s0403t23:23": "9. Navame anussatiyo eva diṭṭhadhammikasamparāyikādihitasukhānaṁ kāraṇabhāvato ṭhānānīti anussatiṭṭhānāni. Buddhaguṇārammaṇā satīti yathā buddhānussati visesādhigamassa ṭhānaṁ hoti, evaṁ ‘‘itipi so bhagavā’’tiādinā buddhaguṇe ārabbhe uppannā sati. Evaṁ anussarato hi pīti uppajjati, so taṁ pītiṁ khayato vayato paṭṭhapetvā arahattaṁ pāpuṇāti. Upacārakammaṭṭhānaṁ nāmetaṁ gihīnampi labbhati. Upacārakammaṭṭhānanti ca paccakkhato upacārajjhānāvahaṁ kammaṭṭhānaparamparāya sammasanaṁ yāva arahattā lokiyalokuttaravisesāvahaṁ. Esa nayo sabbattha.",
  "tika-s0403t23:24": "Anussatiṭṭhānasuttavaṇṇanā niṭṭhitā.",
  "tika-s0403t23:25": "10. Mahānāmasuttavaṇṇanā",
  "tika-s0403t23:26": "10. Dasame tasmiṁ samayeti buddhāguṇānussaraṇasamaye. Rāgapariyuṭṭhitanti rāgena pariyuṭṭhitaṁ. Pariyuṭṭhānappattipi, rāgena vā saṁhitaṁ cittaṁ araññamiva corehi tena pariyuṭṭhitanti vuttaṁ, tassa pariyuṭṭhānaṭṭhānabhāvatopi pariyuṭṭhitarāganti attho. Byañjanaṁ pana anādiyitvā atthamattaṁ dassento ‘‘uppajjamānena rāgena uṭṭhahitvā gahita’’nti āha. Ujukamevāti pageva kāyavaṅkādīnaṁ apanītattā cittassa ca anujubhāvakarānaṁ mānādīnaṁ abhāvato, rāgādipariyuṭṭhānābhāvena vā oṇatiuṇṇativirahato ujubhāvameva gataṁ. Atha vā ujukamevāti kammaṭṭhānassa thinaṁ middhaṁ otiṇṇatāya līnuddhaccavigamato majjhimasamathanimittappaṭipattiyā ujubhāvameva gataṁ. Aṭṭhakathaṁ nissāyāti bhavajātiādīnaṁ padānaṁ atthaṁ nissāya. Atthavedanti vā hetuphalaṁ paṭicca uppannaṁ tuṭṭhimāha. Dhammavedanti hetuṁ paṭicca uppannaṁ tuṭṭhiṁ. ‘‘Ārakattā araha’’nti anussarantassa hi yadidaṁ bhagavato kilesehi ārakattaṁ, so hetu. Ñāpako cettha hetu adhippeto, na kārako sampāpako. Tatonena ñāyamāno arahattattho phalaṁ. Iminā nayena sesapadesupi hetuso phalavipāko veditabbo. Dhammānussatiādīsupi hi ādimajjhapariyosānakalyāṇatādayo suppaṭipattiādayo ca tattha tattha hetubhāvena niddiṭṭhāyeva. Dhammūpasaṁhitanti yathāvuttahetuphalasaṅkhātaguṇūpasaṁhitaṁ.",
  "tika-s0403t23:27": "Mahānāmasuttavaṇṇanā niṭṭhitā.",
  "tika-s0403t23:28": "Āhuneyyavaggavaṇṇanā niṭṭhitā."
}