{
  "tika-vin07t16:0.1": "Mahāvaggavaṇṇanā",
  "tika-vin07t16:0.2": "1. Mahākhandhako",
  "tika-vin07t16:1": "Bodhikathāvaṇṇanā",
  "tika-vin07t16:2": "Mahāvagge ubhinnaṁ pātimokkhānanti ubhinnaṁ pātimokkhavibhaṅgānaṁ. Yaṁ khandhakaṁ saṅgāyiṁsūti sambandho. Khandhānaṁ samūho, khandhānaṁ vā pakāsanato khandhako. Khandhāti cettha pabbajjādicārittavārittasikkhāpadapaññattisamūho adhippeto. Padabhājanīye yesaṁ padānaṁ atthā yehi aṭṭhakathānayehi pakāsitāti yojanā. Atha vā ye atthāti yojetabbaṁ. Hi-saddo cettha padapūraṇe daṭṭhabbo.",
  "tika-vin07t16:3": "1.Visesakāraṇanti ‘‘yena samayena āyasmato sāriputtattherassa sikkhāpadapaññattiyācanahetubhūto parivitakko udapādi, tena samayenā’’tiādinā vuttakāraṇaṁ viya visesakāraṇaṁ bhummavacananivattanakakāraṇanti attho. Etassāti abhisambodhito paṭṭhāya satthu cariyāvibhāvanassa vinayapaññattiyaṁ kiṁ payojanaṁ? Yadi visesakāraṇaṁ natthīti adhippāyo. Nidānadassanaṁ payojananti yojanā. Nidānanticettha sikkhāpadapaññattihetubhūtaṁ vatthupuggalādikāraṇaṁ adhippetaṁ, na paññattiṭṭhānameva. Tenāha ‘‘yā hī’’tiādi.",
  "tika-vin07t16:4": "Uruvelāyanti ettha uru-saddo mahantavācī. Velā-saddo tīrapariyāyo. Unnatattādinā velā viya velā. Uru mahantī velā uruvelā, tassaṁ. Tenāha ‘‘mahāvelāya’’ntiādi. Mariyādāti sīlādiguṇasīmā. Pattapuṭenāti tālādīnaṁ paṇṇapuṭena.",
  "tika-vin07t16:5": "‘‘Paṭhamābhisambuddho’’ti anunāsikalopenāyaṁ niddesoti āha ‘‘paṭhamaṁ abhisambuddho’’ti. Paṭhamanti ca bhāvanapuṁsakaniddeso. Tasmā abhisambuddho hutvā sabbapaṭhamaṁ bodhirukkhamūle viharatīti yojanā daṭṭhabbā.",
  "tika-vin07t16:6": "Pāḷiyaṁ atha khoti ettha athāti etasmiṁ samayeti attho anekatthattā nipātānaṁ. Sattāhanti accantasaṁyoge etaṁ upayogavacanaṁ. Atha khoti adhikārantaradassane nipāto. Tena vimuttisukhapaṭisaṁvedanaṁ pahāya paṭiccasamuppādamanasikāre adhikatabhāvaṁ dasseti. Paṭiccāti paṭimukhaṁ gantvā, aññamaññaṁ apekkhitvāti attho. Etena kāraṇabahutā dassitā. Sahiteti kāriyabahutā. Anulomanti bhāvanapuṁsakaniddeso. Svevāti so eva paccayākāro. Purimanayena vā vuttoti ‘‘avijjāpaccayā saṅkhārā’’tiādinā nayena vutto paccayākāro. Pavattiyāti saṁsārappavattiyā.",
  "tika-vin07t16:7": "Pāḷiyaṁ ‘‘avijjāpaccayā’’tiādīsu dukkhādīsu aññāṇaṁ avijjā. Lokiyakusalākusalacetanā saṅkhārā. Lokiyavipākameva viññāṇaṁ. Lokiyavedanādikkhandhattayaṁ nāmaṁ, bhūtupādāyabhedaṁ rūpaṁ. Pasādaviññāṇabhedaṁ saḷāyatanaṁ. Vipākabhūto sabbo phasso, vedanā ca. Rāgo taṇhā. Balavarāgo, tividhā ca diṭṭhi upādānaṁ. Bhavo pana duvidho kammabhavo, upapattibhavo ca. Tattha kammabhavo sāsavakusalākusalacetanāva, upapattibhavo upādinnakakkhandhā. Tesaṁ upapatti jāti. Pāko jarā. Bhedo maraṇaṁ. Te eva nissāya socanaṁ soko. Kandanaṁ paridevo. Dukkhaṁ kāyikaṁ. Domanassaṁ cetasikaṁ. Ativiya soko upāyāso.",
  "tika-vin07t16:8": "Paccekañca sambhavati-saddo yojetabbo. Tenāha ‘‘iminā nayenā’’tiādi. ‘‘Dukkharāsissā’’ti iminā na sattassa. Nāpi subhasukhādīnanti dasseti.",
  "tika-vin07t16:9": "Haveti byattanti imasmiṁ atthe nipāto. ‘‘Anulomapaccayākārapaṭivedhasādhakā bodhipakkhiyadhammā’’ti idaṁ paṭhamavāre kiñcāpi ‘‘avijjāyatveva asesavirāganirodhā’’tiādinā paṭilomapaccayākāropi āgato, tathāpi ‘‘yato pajānāti sahetudhamma’’nti anulomapaccayākārapaṭivedhasseva kāraṇattena vuttanti. Yathā cettha, evaṁ dutiyavārepi ‘‘yato khayaṁ paccayānaṁ avedī’’ti gāthāya vuttattā ‘‘paccayānaṁ khayasaṅkhāta’’ntiādi vuttanti veditabbaṁ. No kallo pañhoti ayutto na byākātabbo, avijjamānaṁ attānaṁ siddhaṁ katvā ‘‘ko phusatī’’ti tassa kiriyāya puṭṭhattā ‘‘ko vañjhāputto phusatī’’tiādi viyāti adhippāyo. Soḷasa kaṅkhāti ‘‘ahosiṁ nu kho ahamatītamaddhānaṁ, nanu kho ahosiṁ, kiṁ nu kho ahosiṁ, kathaṁ nu kho ahosiṁ, kiṁ hutvā kiṁ ahosiṁ nu kho ahamatītamaddhānaṁ, bhavissāmi nu kho ahaṁ anāgatamaddhānaṁ, nanu kho bhavissāmi, kiṁ nu kho bhavissāmi, kathaṁ nu kho bhavissāmi, kiṁ hutvā kiṁ bhavissāmi nu kho ahaṁ anāgatamaddhānaṁ, ahaṁ nu khosmi, no nu khosmi, kiṁ nu khosmi, kathaṁ nu khosmi, ayaṁ nu kho satto kuto āgato, so kuhiṁ gāmī bhavissatī’’ti (ma. ni. 1.18; saṁ. ni. 2.20) evaṁ āgatā atīte pañca, anāgate pañca, paccuppanne chāti soḷasavidhā kaṅkhā.",
  "tika-vin07t16:10": "Tattha kiṁ nu khoti manussadevādīsu, khattiyādīsu vā aññataraṁ nissāya kaṅkhati. Kathaṁ nu khoti pana saṇṭhānākārādīsu issarādijanakaṁ, kāraṇaṁ vā nissāya. Kiṁ hutvā kiṁ ahosinti ca manussādīsu paṭhamaṁ kiṁ hutvā pacchā kiṁ ahosinti kaṅkhati. Ahaṁ nu khosmītiādi idāni attano vijjamānāvijjamānataṁ, sarūpapakārādikañca kaṅkhati. Vapayantīti viapayanti byapagacchanti. Tenāha ‘‘apagacchanti nirujjhantī’’ti.",
  "tika-vin07t16:11": "3.Tassa vasenāti tassa paccayākārapajānanassa, paccayakkhayādhigamassa ca vasena. Ekekameva koṭṭhāsanti anulomapaṭilomato ekekameva koṭṭhāsaṁ. Pāṭipadarattiyā evaṁ manasākāsīti rattiyā tīsupi yāmesu evaṁ idha khandhakapāḷiyā āgatanayena anulomapaṭilomaṁyeva manasākāsi.",
  "tika-vin07t16:12": "Ajapālakathāvaṇṇanā",
  "tika-vin07t16:13": "4. Tassa sattāhassa accayenāti pallaṅkasattāhassa apagamanena. Tamhā samādhimhāti arahattaphalasamāpattisamādhimhā. Antarantarā eva hi paccayākāramanasikāro. Avasesakālaṁ pana sabbaṁ bhagavā phalasamāpattiyāpi vītināmesi. Taṁ sandhāya ‘‘tamhā samādhimhā’’ti vuttaṁ. Ratanacaṅkameti bhagavato ciraṁ ṭhitassa caṅkamanādhippāyaṁ ñatvā devatāhi māpite ratanacaṅkame. Ratanagharanti bhagavato nisīdanādhippāyaṁ ñatvā devatāhi māpitaṁ ratanamayaṁ gehaṁ.",
  "tika-vin07t16:14": "Tatrāpīti na kevalaṁ ratanaghareyeva. Tatrāpi ajapālanigrodhamūlepi abhidhammaṁ vicinanto eva antarantarā vimuttisukhaṁ paṭisaṁvedentoti attho. Tatthāpi hi anantanayasamantapaṭṭhānaṁ sammasato sammāsambuddhassa pītisamuṭṭhitā chabbaṇṇā buddharasmiyo ratanaghare viya nicchariṁsu eva. ‘‘Huṁhu’’nti karontoti ‘‘sabbe hīnajātikā maṁ mā upagacchantū’’ti mānavasena, samīpaṁ upagatesu kodhavasena ca ‘‘apethā’’ti adhippāyanicchāritaṁ huṁhuṁkāraṁ karonto.",
  "tika-vin07t16:15": "Brahmaññanti brāhmaṇattaṁ. Antanti nibbānaṁ. Devānaṁ vā antanti maggañāṇānaṁ vā antabhūtaṁ arahattaphalaṁ.",
  "tika-vin07t16:16": "Mucalindakathāvaṇṇanā",
  "tika-vin07t16:17": "5.Mucalindamūleti ettha ca mucalindo vuccati nīparukkho, yo ‘‘niculo’’tipi vuccati. Uppannameghoti sakalacakkavāḷagabbhaṁ pūretvā uppanno mahāmegho. Vaddalikāti vuṭṭhiyā eva itthiliṅgavasena nāmaṁ. Yā ca sattāhaṁ pavattattā sattāhavaddalikāti vuttāti āha ‘‘sattāhaṁ avicchinnavuṭṭhikā ahosī’’ti. Sītavātena dūsitaṁ dinametissā vaddalikāyāti sītavātaduddinīti āha ‘‘udakaphusitasammissenā’’tiādi. Ubbiddhatā nāma dūrabhāvena upaṭṭhānanti āha ‘‘meghavigamena dūrībhūta’’nti. Indanīlamaṇi viya dibbati jotetīti devo, ākāso.",
  "tika-vin07t16:18": "Etamatthaṁ viditvāti vivekassa sukhabhāvaṁ viditvā. Sabbaso asantuṭṭhisamucchedakattā maggañāṇānaṁ ‘‘catumaggañāṇasantosenā’’ti vuttaṁ. Akuppanabhāvoti akujjhanasabhāvo.",
  "tika-vin07t16:19": "Rājāyatanakathāvaṇṇanā",
  "tika-vin07t16:20": "6.Paccaggheti abhinave. Ayameva attho pasattho, na purimo. Na hi buddhā mahagghaṁ pattaṁ paribhuñjanti.",
  "tika-vin07t16:21": "Brahmayācanakathāvaṇṇanā",
  "tika-vin07t16:22": "7. Ālīyanti sevīyantīti ālayā. Pañca kāmaguṇāti āha ‘‘sattā…pe… vuccantī’’ti. Suṭṭhu muditāti ativiya pamuditā. Ṭhānaṁ sandhāyāti ṭhāna-saddaṁ apekkhitvā. Imesanti saṅkhārādīnaṁ phalānaṁ. Pāḷiyaṁ sabbasaṅkhārasamathotiādīni nibbānavevacanāni. Apissūti sampiṇḍanatthe nipāto. Na kevalaṁ etadahosi, imāpi gāthā paṭibhaṁsūti attho.",
  "tika-vin07t16:23": "Kicchena me adhigatanti pāramipūraṇaṁ sandhāya vuttaṁ, na dukkhāpaṭipadaṁ. Buddhānañhi cattāro maggā sukhāpaṭipadāva honti. Ha-iti byattaṁ, ekaṁsanti dvīsu atthesu nipāto, byattaṁ, ekaṁsena vā alanti viyojenti. Halanti vā eko nipāto.",
  "tika-vin07t16:24": "8. Pāḷiyaṁ sahampatissāti so kira kassapassa bhagavato sāsane sahako nāma thero paṭhamajjhānabhūmiyaṁ brahmapati hutvā nibbatto, tena naṁ ‘‘sahampatī’’ti sañjāniṁsu. Assavanatāti assavanatāya, assavanenāti attho. Savanameva hi savanatā yathā devatāti.",
  "tika-vin07t16:25": "Dhammo asuddhoti micchādiṭṭhidhammo. Samalehīti pūraṇakassapādīhi chahi satthārehi. Apāpurāti desanāhatthena vivara. Dvāranti ariyamaggaṁ sandhāya vadati.",
  "tika-vin07t16:26": "Seleti ghanasilāmaye. Tathūpamanti ettha tathā-saddo taṁ-saddatthe daṭṭhabbo. Tena so selapabbato upamā yassa. Taṁ tathūpamanti attho. Tena vā pabbatādinā pakārena upamā assātipi attho. Dhammamayanti lokuttaradhammabhūtaṁ. Uṭṭhāhīti dhammadesanatthāya cārikacaraṇatthaṁ imamhā āsanā kāyena, appossukkabhāvato vā cittena uṭṭhehi, ayameva vā pāṭho. Teneva ‘‘vicara, desassū’’ti duvidhepi kāyacittapayoge niyojesi. Vīrātiādi cattāri thutivasena sambodhanāni.",
  "tika-vin07t16:27": "9.Buddhacakkhunāti indriyaparopariyattañāṇena, āsayānusayañāṇena ca. Imesañhi dvinnaṁ ‘‘buddhacakkhū’’ti nāmaṁ. Svākārāti saddhindriyādayova ākārā sundarā yesaṁ, te svākārā, suviññāpayā, paralokañca vajjañca bhayato dassanasīlā cāti daṭṭhabbaṁ. Uppalāni ettha santīti uppalinīti gacchalatāpi pokkharaṇīpi vuccati. Idha pana pokkharaṇī. Evamitaresupi. Udakānuggatānīti udakato anuggatāni. Anto nimuggāneva hutvā pusanti vaḍḍhanti, tāni antonimuggaposīni. Accuggammāti udakaṁ atikkamanavasena uggantvā.",
  "tika-vin07t16:28": "Apārutāti vivaṭā. Tesanti saupanissayānaṁ sattānaṁ. Dvārāti ariyamaggadvārāni. Idañca attano sayambhuñāṇena saupanissayānaṁ tesaṁ magguppattidiṭṭhataṁ sandhāya vadati. Vihiṁsasaññītiādīsu evamattho daṭṭhabbo – ‘‘ahañhi attano paguṇaṁ suppavattitampi imaṁ paṇītaṁ dhammaṁ ajānantesu manujesu desanāya vihiṁsā kāyavācākilamatho hotī’’ti evaṁ vihiṁsasaññī hutvā na bhāsiṁ bhāsituṁ na icchiṁ. Idāni pana hetusampannā attano saddhābhājanaṁ vivarantu, pūressāmi nesaṁ saṅkappanti.",
  "tika-vin07t16:29": "Pañcavaggiyakathāvaṇṇanā",
  "tika-vin07t16:30": "10.Āḷāroti nāmaṁ. Kālāmoti gottaṁ. Bhagavatopi kho ñāṇaṁ udapādīti kiṁ idāneva udapādi, nanu bodhimūle tekālikā, kālavinimuttā ca sabbe dhammā sabbākārato diṭṭhāti? Saccaṁ diṭṭhā, tathāpi nāmādivasena avikappitā ekacittakkhaṇikattā sabbaññutaññāṇassa. Na hi ekena cittena sabbadhammānaṁ nāmajātiādikaṁ paccekaṁ anantaṁ vibhāgaṁ vikappetuṁ sakkā vikappānaṁ viruddhānaṁ sahānuppattito, sabbavikappārahadhammadassanameva panānena sakkā kātuṁ. Yathā diṭṭhesu pana yathicchitākāraṁ ārabbha vikappo uppajjati cakkhuviññāṇena diṭṭhe cittapaṭe viya. Idhāpi āḷāraṁ nissāya āvajjanānantarameva sabbākārañāṇaṁ udapādi. Na kevalañca taṁ, atha kho pañcavaggiyā eva paṭhamaṁ dhammaṁ jānissanti, tappamukhā ca devatā, āḷāro kālaṁ katvā ākiñcaññāyatane, udako ca nevasaññānāsaññāyatane nibbattoti evamādikaṁ sabbampi nissāya ñāṇaṁ uppajjati eva. Taṁ pana khaṇasampattiyā dullabhabhāvaṁ dassetuṁ kamena oloketvā devatāya vutte ñāṇaṁ viya katvā vuttaṁ. Saddagatiyā hi bandhattā ekena ñāṇena ñātampi vuccamānaṁ kamena ñātaṁ viya paṭibhāti, devatāpi ca bhagavatā ñātamevatthaṁ ārocesi. Teneva ‘‘bhagavatopi kho ñāṇaṁ udapādī’’ti vuttanti daṭṭhabbaṁ. Evamaññatthāpi īdisesu ‘‘lokaṁ volokento asukaṁ addasa, tattha mayi gate kiṁ bhavissatī’’ti evamādinā satthu hitesitāsandassanavasappavattesu. Sabbattha vacanagatiyaṁ kamavuttite paññāyamānepi ekeneva ñāṇena sakalāvabodho veditabbo. Bahukārā kho me pañcavaggiyāti upakārassāpi vijjamānataṁ sandhāya vuttaṁ, na pana dhammadesanāya kāraṇattena anupakārānampi desanato.",
  "tika-vin07t16:31": "11.Antarā ca gayaṁ antarā ca bodhinti gayāya, bodhissa ca antare tigāvute ṭhāne.",
  "tika-vin07t16:32": "Sabbābhibhūti sabbaṁ tebhūmakadhammaṁ abhibhavitvā ṭhito. Anūpalittoti kilesalepena alitto. Tato eva sabbañjaho. Taṇhakkhaye vimuttoti taṇhakkhaye nibbāne ārammaṇakaraṇavasaena vimutto. Evaṁ sayaṁ sabbadhamme attanāva jānitvā. Kamuddiseyyanti kaṁ aññaṁ ‘‘ayaṁ me ācariyo’’ti uddiseyyaṁ.",
  "tika-vin07t16:33": "Kāsinaṁ puranti bārāṇasiṁ. Āhañchanti āhanissāmi. Amatādhigamāya ugghosanato amatadundubhinti satthu dhammadesanā vuttā, ‘‘amatabheriṁ paharissāmī’’ti gacchāmīti attho.",
  "tika-vin07t16:34": "Arahasi anantajinoti anantajinopi bhavituṁ yuttoti attho. Anantañāṇatāya ananto jino ca, anantena vā ñāṇena, anantaṁ vā dosaṁ jitavā, uppādavayantarahitatāya vā anantaṁ nibbānaṁ ajini kilesārayo madditvā gaṇhītipi anantajino.",
  "tika-vin07t16:35": "Hupeyyāpīti evampi bhaveyya, evaṁvidhe rūpakāyaratane īdisena ñāṇena bhavitabbanti adhippāyo. Evaṁ nāma kathanañhissa upanissayasampannassa aparakāle dukkhappattassa bhagavantaṁ upagamma pabbajitvā maggaphalapaṭivedhāya paccayo jāto. Tathāhesa bhagavā tena samāgamatthaṁ padasāva maggaṁ paṭipajji.",
  "tika-vin07t16:36": "12.Bāhullikoti paccayabāhulliko. Padhānavibbhantoti padhānato dukkaracaraṇato parihīno. Natthi ettha agāriyaṁ, agārassa hitaṁ kasigorakkhādikammanti anagāriyā, pabbajjā, taṁ anagāriyaṁ. Pabbajantīti upagacchanti. Tadanuttaranti taṁ anuttaraṁ. Brahmacariyapariyosānanti maggabrahmacariyassa pariyosānaṁ, arahattaphalanti attho. Tassa hi atthāya kulaputtā pabbajanti. Diṭṭheva dhammeti imasmiṁ paccakkhe attabhāve. Sayanti aparappaccayā . Abhiññā sacchikatvāti attanova ñāṇena paccakkhaṁ katvā. Upasampajjāti pāpuṇitvā.",
  "tika-vin07t16:37": "Iriyāyāti dukkarairiyāya. Uttarimanussadhammātiādīsu manussadhammato lokiyañāṇato upari ariyaṁ kātuṁ alaṁ samattho alamariyo. Ñāṇadassanavisesoti sabbaññutaññāṇassa pubbabhāgaṁ adhippetaṁ. Noti nu. Bhāsitametanti evarūpametaṁ vākyabhedanti attho. Te ca ‘‘yadi esa padhānakāle ‘ahaṁ arahā’ti vadeyya, mayañca saddahāma, na cānena tadā vuttaṁ. Idāni pana vijjamānameva guṇaṁ vadatī’’ti ekapadena satiṁ labhitvā ‘‘buddho jāto’’ti uppannagāravā āvusovādaṁ pahāya ‘‘no hetaṁ, bhante’’ti āhaṁsu. Aññā cittanti aññāya arahattappattiyā cittaṁ.",
  "tika-vin07t16:38": "13.Antāti koṭṭhāsā dve bhāgā. Kāmesu kāmasukhallikānuyogoti vatthukāmesu kilesakāmasukhassa anubhavo. Kilesakāmā eva vā āmisasukhena allīyanato kāmasukhallikāti vuttāti daṭṭhabbā. Gammoti gāmavāsīnaṁ santako. Attakilamathānuyogoti attano kilamathassa kaṇṭakaseyyādidukkhassa anuyogo. Ubho anteti yathāvutte lobho vā sassato vā eko anto, doso vā ucchedo vā ekoti veditabbo.",
  "tika-vin07t16:39": "Cakkhukaraṇītiādīsu attanā sampayuttañāṇacakkhuṁ karotīti cakkhukaraṇī. Dutiyaṁ tasseva vevacanaṁ. Upasamoti kilesupasamo. Abhiññā, sambodho ca catusaccapaṭivedhova. Nibbānaṁ asaṅkhatadhātu. Etesampi atthāya saṁvattatīti paṭipadaṁ thometi. Sammādiṭṭhīti ñāṇaṁ. Sammāsaṅkappoti vitakko. Sesaṁ dhammato suviññeyyameva.",
  "tika-vin07t16:40": "14. Evaṁ cattāropi magge ekato dassetvā idāni tehi maggehi paṭivijjhitabbāni cattāri ariyasaccāni dassetuṁ ‘‘idaṁ kho pana, bhikkhave’’tiādimāha. Jātipi dukkhātiādīsu tattha tattha bhave nibbattamānānaṁ sattānaṁ sabbapaṭhamaṁ rūpārūpadhammappavatti idha jāti nāma, sā ca tattha tattha bhavesu upalabbhamānānaṁ dukkhādīnaṁ vatthubhāvato dukkhā, evaṁ jarādīsu dukkhavatthukatāya dukkhatā veditabbā. Pañcupādānakkhandhā pana dukkhadukkhavipariṇāmadukkhasaṅkhāradukkhavasena dukkhā eva. Ponobhavikāti punabbhavakaraṇaṁ punabbhavo uttarapadalopena, punabbhavo sīlametissāti ponobhavikā. Nandirāgasahagatāti ettha rūpādīsu nandati piyāyatīti nandī, sā eva rāgoti nandirāgoti bhāvappadhānoyaṁ niddeso, nandirāgattanti attho. Tena sahagatāni nandirāgasahagatā. Tatra tatrāti tasmiṁ tasmiṁ bhave. Rūpādīsu chasu ārammaṇesu kāmassādanavasena pavattā kāmataṇhā nāma. Sassatadiṭṭhiyā saha pavattā bhavataṇhā. Ucchedadiṭṭhiyā saha pavattā vibhavataṇhā. Asesavirāganirodhotiādinā nibbānameva vuccati. Tattha virajjanaṁ vigamanaṁ virāgo. Nirujjhanaṁ nirodho. Ubhayenāpi suṭṭhu vigamova vuccati. Asesāyapi taṇhāya virāgo, nirodho ca yena hoti, so asesavirāganirodho, nibbānameva. Yasmā ca taṁ āgamma taṇhaṁ, vaṭṭañca cajanti paṭinissajjanti vimuccanti na allīyanti, tasmā cāgo paṭinissaggo mutti anālayoti vuccati.",
  "tika-vin07t16:41": "15.Cakkhuntiādīni ñāṇavevacanāneva.",
  "tika-vin07t16:42": "16.Yāvakīvañcāti yattakaṁ kālaṁ. Tiparivaṭṭanti saccañāṇa, kiccañāṇa, katañāṇasaṅkhātānaṁ tiṇṇaṁ parivaṭṭānaṁ vasena tiparivaṭṭaṁ ñāṇadassanaṁ. Ettha ca ‘‘idaṁ dukkhaṁ ariyasaccaṁ, idaṁ dukkhasamudaya’’nti evaṁ catūsu saccesu yathābhūtañāṇaṁ saccañāṇaṁ nāma. Tesu eva ‘‘pariññeyyaṁ pahātabbaṁ sacchikātabbaṁ bhāvetabba’’nti evaṁ kattabbakiccajānanañāṇaṁ kiccañāṇaṁ nāma. ‘‘Pariññātaṁ pahīnaṁ sacchikataṁ bhāvita’’nti tassa kiccassa katabhāvajānanañāṇaṁ katañāṇaṁ nāma. Dvādasākāranti tesameva ekekasmiṁ sacce tiṇṇaṁ tiṇṇaṁ ākārānaṁ vasena dvādasākāraṁ.",
  "tika-vin07t16:43": "Abhisambuddhoti paccaññāsinti abhisambuddho arahattaṁ pattoti evaṁ na paṭijāniṁ. Yato ca khoti yato bodhimūle nisinnakālato paṭṭhāya . Athāhanti tato paraṁ ahaṁ. Ñāṇañca pana meti paccavekkhaṇañāṇaṁ sandhāya vadati. Akuppā metiādi tassa pavattiākāradassanaṁ. Tattha akuppā me vimuttīti arahattaphalaṁ tassa maggasaṅkhātakāraṇato ca ārammaṇato ca akuppatā veditabbā.",
  "tika-vin07t16:44": "Imasmiṁ pana veyyākaraṇasminti niggāthasutte. Bhaññamāneti bhaṇiyamāne. Dhammacakkhunti idha catusaccadhammesu cakkhukiccakaraṇato sotāpattimaggo adhippeto. Yaṁ kiñcītiādi nibbānārammaṇattepi kiccavasena asammohato pavattidassanatthaṁ vuttaṁ.",
  "tika-vin07t16:45": "17.Dhammacakkanti paṭivedhañāṇadhammañceva desanāñāṇadhammañca pavattanaṭṭhena cakkanti dhammacakkaṁ . Obhāsoti sabbaññutaññāṇānubhāvena pavatto cittapaccayautusamuṭṭhāno dasasahassilokadhātuṁ pharitvā ṭhito obhāso.",
  "tika-vin07t16:46": "18. Diṭṭho ariyasaccadhammo etenāti diṭṭhadhammo. Esa nayo sesesupi. Attano paccakkhato adhigatattā na paraṁ pacceti, parassa saddhāya ettha na pavattatīti aparappaccayo. Ehi bhikkhūti ettake vuttamatte pabbajjā, upasampadā ca sijjhati, teneva tattha iti-saddena paricchedo dassitoti vadanti. Keci pana ‘‘sammā dukkhassa antakiriyāyāti vacanapariyosāne eva upasampadā sijjhati, aṭṭhakathāyaṁ pana ‘ehi bhikkhūti bhagavato vacanenā’ti idaṁ ehibhikkhusaddopalakkhitavacanaṁ ehibhikkhuvacanantiādipadavasena vuttaṁ musāvādavaggotiādīsu viyā’’ti vadanti, tadetaṁ paṭhamapārājikaṭṭhakathāyaṁ ‘‘bhagavā hi…pe… ehi bhikkhu, cara brahmacariyaṁ sammā dukkhassa antakiriyāyā’’ti (pārā. aṭṭha. 1.45 bhikkhūpadabhājanīyavaṇṇanā) iminā vacanena sameti. Yattakañhi bhagavatā niyamena vuccati, tattakaṁ sabbampi aṅgameva. Sekkhaputhujjanānañhi etaṁ paripuṇṇaṁ vuccati, asekkhānaṁ pana ‘‘cara brahmacariya’’nti pariyosānanti daṭṭhabbaṁ sikkhattayasamiddhito. Lokiyasampadāhi uparibhūtā seṭṭhabhūtā sampadāti upasampadā.",
  "tika-vin07t16:47": "19-21.Nīhārabhattoti bhikkhūhi gāmato nīharitvā dinnabhatto. Kallaṁ nūti yuttaṁ nu. Etaṁ mamātiādi yathākkamaṁ taṇhāmānadiṭṭhigāhānaṁ dassanaṁ.",
  "tika-vin07t16:48": "22-23.Tasmātihāti ettha tihāti nipātamattaṁ, tasmāti attho. Nibbindatīti vuṭṭhānagāminivipassanāvasena ukkaṇṭhati. Virajjatīti catunnaṁ maggānaṁ vasena na rajjati. Vimuccatīti phalavasena vimuccati. Vimuttasmintiādi paccavekkhaṇañāṇadassanaṁ. Brahmacariyanti maggabrahmacariyaṁ. Karaṇīyaṁ catūsu saccesu catūhi maggehi paccekaṁ kattabbaṁ pariññādivasena soḷasavidhaṁ kiccaṁ. Nāparaṁ itthattāyāti itthabhāvāya soḷasakiccabhāvāya, kilesakkhayāya vā aparaṁ puna maggabhāvanākiccaṁ me natthīti pajānāti. Atha vā itthattāyāti itthabhāvato vattamānakkhandhasantānato aparaṁ khandhasantānaṁ mayhaṁ na bhavissatīti attho.",
  "tika-vin07t16:49": "Pabbajjākathāvaṇṇanā",
  "tika-vin07t16:50": "15.Āḷambaranti paṇavaṁ. Vikesikanti vippakiṇṇakesaṁ. Vikkheḷikanti vissandamānalālaṁ . Susānaṁ maññeti susānaṁ viya addasa sakaṁ parijananti sambandho. Udānaṁ udānesīti saṁvegavasappavattaṁ vacanaṁ nicchāresi. Upassaṭṭhanti dukkhena sammissaṁ, dukkhotiṇṇaṁ sabbasattakāyajātanti attho.",
  "tika-vin07t16:51": "26.Idaṁ kho yasāti bhagavā nibbānaṁ sandhāyāha. Anupubbiṁ kathanti anupaṭipāṭikathaṁ. Ādīnavanti dosaṁ. Okāranti nihīnatā nihīnajanasevitattā. Saṁkilesanti tehi sattānaṁ saṁkilesanaṁ, saṁkilesavisayanti vā attho. Kallacittanti arogacittaṁ. Sāmaṁ attanāva ukkaṁso ukkhipanaṁ etissanti sāmukkaṁsikā, saccadesanā. Tassā sarūpadassanaṁ ‘‘dukkha’’ntiādi.",
  "tika-vin07t16:52": "27.Assadūteti assaāruḷhe dūte. Iddhābhisaṅkhāranti iddhikiriyaṁ. Abhisaṅkharesi akāsi.",
  "tika-vin07t16:53": "28.Yathādiṭṭhanti paṭhamamaggena diṭṭhaṁ catussaccabhūmiṁ sesamaggattayena paccavekkhantassa, passantassāti attho. Mātu no jīvitanti ettha noti nipātamattaṁ, mātu jīvitanti attho. Yasassa khīṇāsavattā ‘‘ehi bhikkhu, svākkhāto dhammo, cara brahmacariya’’nti ettakeneva bhagavā upasampadaṁ adāsi. Khīṇāsavānañhi ettakeneva upasampadā anuññātā pubbeva dukkhassa parikkhīṇattā. Cara brahmacariyanti sāsanabrahmacariyasaṅkhātaṁ sikkhāpadapūraṇaṁ sandhāya vuttaṁ, na maggabrahmacariyaṁ.",
  "tika-vin07t16:54": "30.Seṭṭhānuseṭṭhīnanti seṭṭhino ca anuseṭṭhino ca paveṇīvasena āgatā yesaṁ kulānaṁ santi, tesaṁ seṭṭhānuseṭṭhīnaṁ kulānaṁ. Orakoti lāmako.",
  "tika-vin07t16:55": "32-33.Mā ekena dveti ekena maggena dve bhikkhū mā agamittha. Visuddhe satte, guṇe vā māretīti māro. Pāpe niyutto pāpimā.",
  "tika-vin07t16:56": "Sabbapāsehīti sabbakilesapāsehi. Ye dibbā ye ca mānusāti ye dibbakāmaguṇanissitā, mānusakakāmaguṇanissitā ca kilesapāsā nāma atthi, sabbehi tehi. ‘‘Tvaṁ buddho’’ti devamanussehi kariyamānasakkārasampaṭicchanaṁ sandhāya vadati.",
  "tika-vin07t16:57": "Antalikkhe carante pañcābhiññepi bandhatīti antalikkhacaro, rāgapāso. Māro pana pāsampi antalikkhacaraṁ maññati. Mānasoti manosampayutto.",
  "tika-vin07t16:58": "Jānāti manti so kira ‘‘mahānubhāvo añño devaputto nivāretīti bhīto nivattissati nu kho’’tisaññāya vatvā ‘‘nihato tvamasi antakā’’ti vutte ‘‘jānāti ma’’nti dummano palāyi.",
  "tika-vin07t16:59": "34.Parivitakko udapādīti yasmā ehibhikkhubhāvāya upanissayarahitānampi pabbajitukāmatā uppajjissati, buddhā ca te na pabbājenti, tasmā tesampi pabbajjāvidhiṁ dassento evaṁ parivitakkesīti daṭṭhabbaṁ. Upanissayasampannā pana bhagavantaṁ upasaṅkamitvā ehibhikkhubhāveneva pabbajanti. Ye paṭikkhittapuggalāti sambandho. Sayaṁ pabbājetabboti ettha ‘‘kesamassuṁ ohāretvā’’tiādivacanato kesacchedanakāsāyacchādanasaraṇadānāni pabbajjā nāma, tesu pacchimadvayaṁ bhikkhūhi eva kātabbaṁ, kāretabbaṁ vā. ‘‘Pabbājehī’’ti idaṁ tividhampi sandhāya vuttaṁ. Khaṇḍasīmaṁ netvāti bhaṇḍukammārocanapariharaṇatthaṁ. Bhikkhūnañhi anārocetvā ekasīmāya ‘‘etassa kese chindā’’ti aññaṁ āṇāpetumpi na vaṭṭati. Pabbājetvāti kesādicchedanameva sandhāya vuttaṁ ‘‘kāsāyāni acchādetvā’’ti visuṁ vuttattā. Pabbājetuṁ na labhatīti saraṇadānaṁ sandhāya vuttaṁ, anupasampannena bhikkhuāṇattiyā dinnampi saraṇaṁ na ruhati.",
  "tika-vin07t16:60": "Yasassīti parivārasampanno. Nijjīvanissattabhāvanti ‘‘kesā nāma imasmiṁ sarīre pāṭiyekko koṭṭhāso acetano abyākato suñño nissatto thaddho pathavīdhātū’’tiādinayaṁ saṅgaṇhāti, sabbaṁ visuddhimagge (visuddhi. 1.311) āgatanayena gahetabbaṁ. Pubbeti pubbabuddhuppādesu. Madditasaṅkhāroti vipassanāvasena vuttaṁ. Bhāvitabhāvanoti samathavasenāpi.",
  "tika-vin07t16:61": "Kāsāyāni tikkhattuṁ vā…pe… paṭiggāhāpetabboti ettha ‘‘sabbadukkhanissaraṇatthāya imaṁ kāsāvaṁ gahetvā’’ti vā ‘‘taṁ kāsāvaṁ datvā’’ti vā vatvā ‘‘pabbājetha maṁ, bhante, anukampaṁ upādāyā’’ti evaṁ yācanapubbakaṁ cīvaraṁ paṭicchāpeti. Athāpītiādi tikkhattuṁ paṭiggāhāpanato paraṁ kattabbavidhidassanaṁ. Athāpīti tato parampīti attho. Keci pana ‘‘cīvaraṁ appaṭiggāhāpetvā pabbajanappakārabhedadassanatthaṁ ‘‘athāpī’’ti vuttaṁ, athāpīti ca atha vāti attho’’ti vadanti. ‘‘Adinnaṁ na vaṭṭatī’’ti iminā pabbajjā na ruhatīti dasseti.",
  "tika-vin07t16:62": "Pādevandāpetvāti pādābhimukhaṁ namāpetvā. Dūre vandantopi hi pāde vandatīti vuccati. Upajjhāyena vāti ettha yassa santike upajjhaṁ gaṇhāti, ayaṁ upajjhāyo. Ābhisamācārikesu vinayanatthaṁ yaṁ ācariyaṁ katvā niyyātenti, ayaṁ ācariyo. Sace pana upajjhāyo sayameva sabbaṁ sikkhāpeti, aññasmiṁ na niyyāteti, upajjhāyovassa ācariyopi hoti, yathā upasampadākāle sayameva kammavācaṁ vācento upajjhāyova kammavācācariyopi hoti.",
  "tika-vin07t16:63": "Anunāsikantaṁ katvā dānakāle antarā vicchedo na kātabboti āha ‘‘ekasambandhānī’’ti.",
  "tika-vin07t16:64": "‘‘Ābhisamācārikesu vinetabbo’’ti iminā sekhiyavattakhandhakavattesu, aññesu",
  "tika-vin07t16:65": "Ca sukkavissaṭṭhiādilokavajjasikkhāpadesu sāmaṇerehi vattitabbaṁ, tattha avattamāno alajjī, daṇḍakammāraho ca hotīti dasseti.",
  "tika-vin07t16:66": "Pabbajjākathāvaṇṇanā niṭṭhitā.",
  "tika-vin07t16:67": "Dutiyamārakathāvaṇṇanā",
  "tika-vin07t16:68": "35. Pāḷiyaṁ anuttaraṁ vimuttiṁ anupāpuṇāthāti ‘‘khīṇāsavā mayaṁ, kiṁ amhākaṁ padhānenā’’ti vāsanādosena vosānaṁ anāpajjitvā pantesu senāsanesu phalasamāpattiyāva vītināmanatthaṁ, taṁ disvā aññesampi diṭṭhānugatisamāpajjanatthañca ovadatīti veditabbaṁ.",
  "tika-vin07t16:69": "Dutiyamārakathāvaṇṇanā niṭṭhitā.",
  "tika-vin07t16:70": "Bhaddavaggiyakathāvaṇṇanā",
  "tika-vin07t16:71": "36.Idaṁ nesaṁ pubbakammanti tesaṁ tiṁsajanānaṁ ekato abhisamayassa pubbakammaṁ. Aññampi tesaṁ paccekaṁ pubbabuddhuppādesu saddhammassavanasaraṇagamanadānasīlasamādhivipassanāsamāyogavasena bahuṁ vivaṭṭūpanissayaṁ kusalaṁ atthevāti gahetabbaṁ. Itarathā hi tadaheva paṭivedho, ehibhikkhubhāvādiviseso ca na sampajjeyya.",
  "tika-vin07t16:72": "Bhaddavaggiyakathāvaṇṇanā niṭṭhitā.",
  "tika-vin07t16:73": "Uruvelapāṭihāriyakathāvaṇṇanā",
  "tika-vin07t16:74": "37-38. Pāḷiyaṁ agarūti bhāriyaṁ na siyāti attho. Ubhinnaṁ sajotibhūtānanti ubhosu sajotibhūtesu. Patte pakkhipīti taṁ nāgaṁ nihatatejaṁ dhammadesanāya santappetvā saraṇasīlāni datvā sakalarattiṁ bhagavantaṁ payirupāsitvā ṭhitaṁ jaṭilānaṁ dassanatthaṁ patte pakkhipi, na ahituṇḍiko viya balakkārenāti veditabbaṁ. Yatra hi nāmāti yo nāma.",
  "tika-vin07t16:75": "39.Ajjaṇhoti ajja ekadivasaṁ. Aggisālamhīti agyāgāre. Sumanānaṁ buddhānaṁ manasā sadiso mano assāti sumanamanaso. Adhicittoti mahākaruṇādīhi adhicitto. Udicchareti ullokesuṁ, parivāresunti attho. Anekavaṇṇā acciyoti chabbaṇṇaraṁsiyo vuttā. Ahaṁ te dhuvabhattena paṭimānanaṁ karissāmīti seso.",
  "tika-vin07t16:76": "40.Abhikkantāyarattiyāti parikkhīṇāya rattiyā, majjharattisamayeti attho. Abhikkantavaṇṇāti abhirūpacchavivaṇṇā. Kevalakappanti ettha kevala-saddassa anavasesattho, kappa-saddassa samantabhāvo, tasmā anavasesaṁ samantato vanasaṇḍanti attho. Catuddisāti catūsu disāsu. Yatra hi nāmāti yaṁ nāma.",
  "tika-vin07t16:77": "43.Aṅgamagadhāti aṅgamagadharaṭṭhavāsino. Iddhipāṭihāriyanti abhiññiddhiyeva paṭipakkhānaṁ titthiyānaṁ, veneyyasattagatadosānañca haraṇato apanayanato pāṭihāriyaṁ, taṁ taṁ vā sattahitaṁ paṭicca haritabbaṁ pavattetabbanti paṭihāriyaṁ, tadeva pāṭihāriyaṁ. Iddhi eva pāṭihāriyaṁ iddhipāṭihāriyaṁ.",
  "tika-vin07t16:78": "44.Paṁsukūlaṁ uppannaṁ hotīti puṇṇāya dāsiyā sarīraṁ parikkhipitvā chaḍḍitaṁ sāṇamayaṁ kimikulākulaṁ pariyesanavasena uppannaṁ hoti, yaṁ bhagavā bhūmiṁ kampento pārupitvā pacchā mahākassapattherassa adāsi, taṁ sandhāyetaṁ vuttanti vadanti. Kattha nu khotiādiparivitakko jaṭilānaṁ vividhapāṭihāriyadassanatthaṁ kato. Pāṇinā khaṇanto viya iddhiyā mattikaṁ apanetvā dinnattā vuttaṁ ‘‘pāṇinā pokkharaṇiṁ khaṇitvā’’ti.",
  "tika-vin07t16:79": "46.Phāliyantu, kassapa, kaṭṭhānīti uruvelakassapena nivedite evamavocāti daṭṭhabbaṁ. Evaṁ sesesupi.",
  "tika-vin07t16:80": "49.Antaraṭṭhakāsuhimapātasamayeti ettha māghamāsassa avasāne catasso, phagguṇamāsassa ādimhi catassoti evaṁ ubhinnaṁ māsānaṁ antare aṭṭharattiyo antaraṭṭhakā nāma. Tāsu antaraṭṭhakāsu rattīsu himapātakāle. Ummujjananimujjanampi sahasā tadubhayakaraṇavasena vuttaṁ.",
  "tika-vin07t16:81": "50.Udakavāhakoti udakogho. Reṇuhatāyāti rajokiṇṇāya, atintāyāti attho. Nāvāyāti kullena. Idaṁ nu tvaṁ mahāsamaṇāti idha nu tvaṁ. Dha-kārassa da-kāraṁ, anusārañca katvā ‘‘idaṁ nū’’ti vuttaṁ ‘‘ekamidāha’’ntiādīsu (dī. ni. 1.165, 265) viya. ‘‘Imasmiṁ padese tvaṁ nu kho ṭhitosī’’ti pucchi. Ayamahamasmīti ayamahaṁ idha ṭhitosmīti attho.",
  "tika-vin07t16:82": "51.Cirapaṭikāti cirakālato paṭṭhāya. Kesamissaṁ sabbaṁ parikkhāraṁ udake pavāhetvātipi yojetabbaṁ. Araṇikamaṇḍaluādikā tāpasaparikkhārā khārī nāma, taṁharaṇakakājaṁ khārikājaṁ nāma. Aggihutamissanti aggipūjopakaraṇasahitaṁ.",
  "tika-vin07t16:83": "52-3.Upasaggoti upaddavo. ‘‘Aḍḍhuḍḍhāni pāṭihāriyasahassānī’’ti idaṁ nāgadamanādīni pannarasa pāṭihāriyāni vajjetvā vuttaṁ appakamadhikaṁ gaṇanūpagaṁ na hotīti.",
  "tika-vin07t16:84": "54.Gayāyanti gayānāmikāya nadiyā adūrabhavattā gāmo itthiliṅgavasena gayā nāma jāto, tassaṁ. Gayāsīseti evaṁnāmake piṭṭhipāsāṇe.",
  "tika-vin07t16:85": "‘‘Yamidaṁ cakkhusamphassapaccayā…pe… sukhaṁ vā’’tiādinā cakkhuviññāṇavīthicittesu somanassadomanassaupekkhāvedanāmukhena sesārūpakkhandhānampi ādittataṁ dasseti. Esa nayo sesesupi. Manoti bhavaṅgacittaṁ manodvārassa adhippetattā. Manoviññāṇanti manodvāravīthipaayāpannameva gahitaṁ.",
  "tika-vin07t16:86": "Uruvelapāṭihāriyakathāvaṇṇanā niṭṭhitā.",
  "tika-vin07t16:87": "Bimbisārasamāgamakathāvaṇṇanā",
  "tika-vin07t16:88": "55.Yaññāabhivadantīti yāgahetu ijjhantīti vadanti. Upadhīsūti ettha dukkhasukhādīnaṁ adhiṭṭhānaṭṭhena cattāro upadhī kāmakhandhakilesaabhisaṅkhārūpadhīnaṁ vasena. Tesu khandhūpadhi idhādhippetoti āha ‘‘khandhūpadhīsu malanti ñatvā’’ti. Yaññāti yaññahetu. Yiṭṭheti mahāyāge. Huteti divase divase kattabbe aggiparicaraṇe. Kiṁ vakkhāmīti kathaṁ vakkhāmi.",
  "tika-vin07t16:89": "57-8.Āsīsanāti manorathā. Siṅgīsuvaṇṇanikkhenāti siṅgīsuvaṇṇassa rāsinā. Suvaṇṇesu hi yuttikataṁ hīnaṁ. Tato rasaviddhaṁ seṭṭhaṁ, tato ākaruppannaṁ seṭṭhaṁ, tato yaṁkiñci dibbasuvaṇṇaṁ seṭṭhaṁ , tatrāpi cāmīkaraṁ, tato sātakumbhaṁ, tato jambunadaṁ, tatopi siṅgīsuvaṇṇaṁ seṭṭhaṁ. Tassa nikkhaṁ nāma pañcasuvaṇṇaparimāṇaṁ. Aṭṭhasuvaṇṇādibhedaṁ anekavidhampi vadanti. Dasasu ariyavāsesūti –",
  "tika-vin07t16:90": "‘‘Idha, bhikkhave, bhikkhu pañcaṅgavippahīno hoti chaḷaṅgasamannāgato ekārakkho caturāpasseno paṇunnapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño’’ti (dī. ni. 3.348, 360; a. ni. 10.19) –",
  "tika-vin07t16:91": "Evamāgatesu dasasu ariyavāsesu. Tattha pañcaṅgavippahīnoti pañcanīvaraṇehi vippayuttatā vuttā. Chaḷaṅgasamannāgatoti iṭṭhādīsu chasu ārammaṇesu somanassitādipaṭipakkhā chaḷaṅgupekkhā vuttā. Ekārakkhoti upaṭṭhitasatitā. Saṅkhāyasevanā adhivāsanā parivajjanā vinodanāsaṅkhātāni cattāri apassenā nissayā etassāti caturāpasseno, etena ca te nissayā dassitā. Paṇunnāni apanītāni diṭṭhigatikehi paccekaṁ gahitāni diṭṭhisaccāni yassa, so paṇunnapaccekasacco, tena lokiyañāṇena diṭṭhippahānaṁ vuttaṁ. Kāmesanā bhavesanābrahmacariyesanāsaṅkhātā esanā sammadeva avayā anūnā saṭṭhā nisaṭṭhā anenāti samavayasaṭṭhesano. Etena tiṇṇaṁ esanānaṁ abhāvo vutto. ‘‘Anāvilasaṅkappo’’ti iminā kāmavitakkādīhi anāvilacittatā. ‘‘Passaddhakāyasaṅkhāro’’ti iminā catutthajjhānasamāyogena vigatadarathatā vuttā. ‘‘Suvimuttacitto’’ti iminā maggo. ‘‘Suvimuttapañño’’ti iminā paccavekkhaṇañāṇamukhena phalañāṇaṁ vuttaṁ. Ete hi ariyā vasanti etthāti ariyavāsāti vuccanti . Te pana vāsā vutthā vasitā sampāditā yena, so vutthavāso, bhagavā. Dasabaloti dasahi kāyabalehi, ñāṇabalehi ca upeto. Yāni hetāni –",
  "tika-vin07t16:92": "‘‘Kāḷāvakañca gaṅgeyyaṁ, paṇḍaraṁ tambapiṅgalaṁ;",
  "tika-vin07t16:93": "Gandhamaṅgalahemañca, uposathachaddantime dasā’’ti. (ma. ni. aṭṭha. 1.148; saṁ. ni. aṭṭha. 2.2.22; a. ni. aṭṭha. 3.10.21; vibha. aṭṭha. 760; udā. aṭṭha. 75; bu. va. aṭṭha. 1.39; cūḷani. aṭṭha. 81; paṭi. ma. aṭṭha. 2.2.44) –",
  "tika-vin07t16:94": "Evaṁ vuttāni dasahatthikulāni purimapurimato dasabalaguṇopetāni, tesu sabbajeṭṭhānaṁ dasannaṁ chaddantānaṁ balāni bhagavato kāyassa dasabalāni nāma. Tañca kāḷāvakasaṅkhātānaṁ pakatihatthīnaṁ koṭisahassassa, majjhimapurisānaṁ pana dasannaṁ koṭisahassānañca balaṁ hoti, taṁ ‘‘nārāyanasaṅghātabala’’ntipi vuccati.",
  "tika-vin07t16:95": "Yāni panetāni pāḷiyaṁ ‘‘idha, sāriputta, tathāgato ṭhānañca ṭhānato aṭṭhānañca aṭṭhānato yathābhūtaṁ pajānātī’’tiādinā (ma. ni. 1.148; a. ni. 10.21; vibha. 760; paṭi. ma. 2.44) vuttāni ṭhānāṭhānañāṇabalaṁ, kammavipākañāṇabalaṁ, sabbatthagāminipaṭipadāñāṇabalaṁ, anekadhātunānādhātulokañāṇabalaṁ, sattānaṁ nānādhimuttikatāñāṇabalaṁ, indriyaparopariyattañāṇabalaṁ, jhānavimokkhasamādhisamāpattīnaṁ saṁkilesavodānavuṭṭhānañāṇabalaṁ, pubbenivāsañāṇabalaṁ, dibbacakkhuñāṇabalaṁ, āsavakkhayañāṇabalanti dasabalañāṇāni, imāni bhagavato dasabalāni nāma. Dasahi asekkhehi aṅgehīti arahattaphalasampayuttehi pāḷiyaṁ ‘‘asekkhā sammādiṭṭhi…pe… asekkho sammāsamādhi, asekkhaṁ sammāñāṇaṁ, asekkhā sammāvimuttī’’ti (dī. ni. 3.348, 360) evaṁ vuttehi dasahi asekkhadhammehi samannāgato. Ettha ca dassanaṭṭhena vuttā sammādiṭṭhi eva jānanaṭṭhena sammāñāṇantipi vuttā, vuttāvasesā pana phalacittasampayuttā sabbe phassādidhammā sammāvimuttīti vuttāti daṭṭhabbaṁ.",
  "tika-vin07t16:96": "Bimbisārasamāgamakathāvaṇṇanā niṭṭhitā.",
  "tika-vin07t16:97": "Sāriputtamoggallānapabbajjākathāvaṇṇanā",
  "tika-vin07t16:98": "60. Sārībrāhmaṇiyā putto sāriputto. Moggalībrāhmaṇiyā putto moggallāno. Channaparibbājakassāti setavatthena hirikopīnaṁ chādetvā vicaraṇakaparibbājakassa, tena ‘‘nāyaṁ naggaparibbājako’’ti dasseti. ‘‘Upaññāta’’nti imassa vivaraṇaṁ ñāto cevāti. ‘‘Magga’’nti imassa vivaraṇaṁ upagato ca maggoti. Tena ca upaññātanti ettha ñāta-saddo ñāṇapariyāyo. Magganti liṅgavipallāsena maggova vutto. Upasaddo ca upagamanattho maggasaddenapi sambandhitabboti dasseti. Idaṁ vuttaṁ hoti – yasmā piṭṭhito piṭṭhito anubandhanaṁ nāma atthikehi upaññātaṁ upagatañāṇañceva hoti, tehi upagato paṭipanno maggo ca, tasmā yaṁnūnāhaṁ anubandheyyanti. Upaññātaṁ nibbānanti upapattiyā anumānena ñātaṁ nibbānaṁ. ‘‘Magga’’nti imassa vivaraṇaṁ maggantoti, anumānena ñātaṁ paccakkhato dassanatthāya gavesantoti attho.",
  "tika-vin07t16:99": "Nirodho ca nirodhūpāyo ca ekasesena nirodhoti vuttoti dassento ‘‘atha vā’’tiādimāha. Paṭipādentoti nigamento.",
  "tika-vin07t16:100": "Ito uttarīti ito mayā laddhasotāpattito uttari itaramaggattayaṁ yadipi natthi, tathāpi eso eva mayā gavesito nibbānadhammoti attho.",
  "tika-vin07t16:101": "62-3.Tadārammaṇāyāti nibbānārammaṇāya sotāpattiphalavimuttiyā. Tesaṁ āyasmantānanti saparisānaṁ tesaṁ dvinnaṁ parisānaṁ tasmiṁyeva khaṇe bhagavato dhammaṁ sutvā arahattaṁ pāpuṇi, aggasāvakā pana attano ñāṇakiccassa mahantatāya katipāhaccayena. Tenāha ‘‘eva’’ntiādi. Usūyanakiriyāya kammabhāvaṁ sandhāya ‘‘upayogatthevā’’ti vuttaṁ.",
  "tika-vin07t16:102": "Sāriputtamoggallānapabbajjākathāvaṇṇanā niṭṭhitā.",
  "tika-vin07t16:103": "Upajjhāyavattakathāvaṇṇanā",
  "tika-vin07t16:104": "64.Vajjāvajjanti khuddakaṁ, mahantañca vajjaṁ. Uttiṭṭhapattanti ettha uttiṭṭhaṁ nāma piṇḍāya caraṇaṁ vuccati ‘‘uttiṭṭhe nappamajjeyyā’’tiādīsu (dha. pa. 168) viya. Uttiṭṭhatthāya gahitaṁ pattaṁ uttiṭṭhapattaṁ, tenāha ‘‘piṇḍāya caraṇakapatta’’nti. Tassa upanāme ko dosoti āha ‘‘tasmiṁ hī’’tiādi. Tasmāti yasmā manussā etasmiṁyeva ete bhuñjantīti uttiṭṭhapatte ucchiṭṭhasaññino, tasmā uttiṭṭhapattanti vuttaṁ uttiṭṭha-saddeneva manussānaṁ saññāya ucchiṭṭhatāpi gammatīti. Keci pana ‘‘ucchiṭṭhasaddena samānattho uttiṭṭhasaddo’’ti vadanti. ‘‘Uttiṭṭhā’’ti tvāpaccayantopi hotīti āha ‘‘uṭṭhahitvā’’ti. Upajjhāyaṁ gahetunti upajjhāyattaṁ manasā gahetuṁ, yācanavacanena tassa anumatiṁ gahetunti vā attho.",
  "tika-vin07t16:105": "65. Patissayanaṁ patisso, garuṁ nissāya vattanabhāvo, yaṁkiñci gāravanti attho. Saha patissena sappatisso, paraṁ jeṭṭhaṁ katvā tassovāde vattanatāti attho. Tenāha ‘‘jeṭṭhakabhāvañca upaṭṭhapetvā’’ti. Sāhūti sādhu sundaraṁ. Lahūti agaru, subharatāti attho. Opāyikanti upāyapaṭisaṁyuttaṁ, evaṁ paṭipajjanaṁ nittharaṇūpāyoti attho. Patirūpanti sāmīcikammamidanti attho. Pāsādikenāti pasādāvahena kāyavacīpayogena sampādehīti attho. Kāyenāti etadatthaviññāpakaṁ hatthamuddādiṁ dassento kāyena viññāpeti. Sādhūti sampaṭicchanaṁ sandhāyāti upajjhāyena ‘‘sāhū’’tiādīsu vuttesu saddhivihārikassa ‘‘sādhū’’ti sampaṭicchanaṁ vacanaṁ sandhāya ‘‘kāyena viññāpetī’’tiādi vuttanti adhippāyo. Āyācanadānamattenāti saddhivihārikassa paṭhamaṁ āyācanamattena, tato upajjhāyassa ca ‘‘sāhū’’tiādinā vacanamattenāti attho.",
  "tika-vin07t16:106": "66.Assāti saddhivihārikassa. Dve cīvarānīti uttarāsaṅgaṁ, saṅghāṭiñca sandhāya vadati. Ito paṭṭhāyāti ‘‘na upajjhāyassa bhaṇamānassā’’ti ettha na-kārato paṭṭhāya, tena ‘‘nātidūre’’tiādīsu na-kārapaṭisiddhesu āpatti natthīti dasseti. Sabbattha dukkaṭāpattīti āpadāummattakhittacittavedanaṭṭatādīhi vinā paṇṇattiṁ ajānitvāpi vadantassa gilānassapi dukkaṭameva. Āpadāsu hi antarantarā kathā vattuṁ vaṭṭati. Evamaññesupi na-kārapaṭisiddhesu īdisesu, itaresu pana gilānopi na muccati. Pāḷiyaṁ ‘‘heṭṭhāpīṭhaṁ vā parāmasitvā’’ti idaṁ pubbe tattha ṭhapitapattādinā asaṅghaṭṭanatthāya vuttaṁ, cakkhunā oloketvāpi aññesaṁ abhāvaṁ ñatvāpi ṭhapetuṁ vaṭṭati eva. Āpattiyā āsannanti āpattikaraṇameva.",
  "tika-vin07t16:107": "Gāmeti antogāme tādise maṇḍapādimhi. Antaraghareti antogehe. Paṭikkamaneti āsanasālāyaṁ. Dhotavālikāyāti udakena gataṭṭhāne nirajāya parisuddhavālikāya. Niddhūmeti jantāghare jaliyamānaaggidhūmarahite. Jantāgharañhi nāma himapātabahulesu desesu tappaccayarogapīḷādinivāraṇatthaṁ sarīrasedāpanaṭṭhānaṁ. Tattha kira andhakārapaṭicchannatāya bahūpi ekato pavisitvā cīvaraṁ nikkhipitvā aggitāpaparihārāya mattikāya mukhaṁ limpitvā sarīraṁ yāvadatthaṁ sedetvā cuṇṇādīhi ubbaṭṭetvā nahāyanti. Teneva pāḷiyaṁ ‘‘cuṇṇaṁ sannetabba’’ntiādi vuttaṁ. Ullokanti uddhaṁ olokanaṭṭhānaṁ. Uparibhāganti attho.",
  "tika-vin07t16:108": "Aññattha netabboti yattha viharato sāsane anabhirati uppannā, tato aññattha kalyāṇamittādisampattiyuttaṭṭhāne netabbo. Visabhāgapuggalānanti lajjino vā alajjino vā upajjhāyassa avaḍḍhikāme sandhāya vuttaṁ. Sace pana upajjhāyo alajjī ovādampi na gaṇhāti, lajjino ca etassa visabhāgā honti, tattha upajjhāyaṁ vihāya lajjīheva saddhiṁ āmisādiparibhogo kātabbo. Upajjhāyādibhāvo hettha na pamāṇanti daṭṭhabbaṁ. Pariveṇaṁ gantvāti upajjhāyassa pariveṇaṁ gantvā. ‘‘Na susāna’’nti idaṁ upalakkhaṇaṁ, upacārasīmato bahi gantukāmena anāpucchā gantuṁ na vaṭṭati.",
  "tika-vin07t16:109": "Upajjhāyavattakathāvaṇṇanā niṭṭhitā.",
  "tika-vin07t16:110": "Saddhivihārikavattakathāvaṇṇanā",
  "tika-vin07t16:111": "67. Saddhivihārikavattakathāyaṁ saṅgahetabbo anuggahetabbotiādīsu anādariyaṁ paṭicca dhammāmisehi asaṅgaṇhantānaṁ ācariyupajjhāyānaṁ dukkaṭaṁ vattabhedattā. Teneva parivārepi ‘‘nadento āpajjatī’’ti (pari. 322) vuttaṁ. Sesaṁ suviññeyyameva.",
  "tika-vin07t16:112": "Saddhivihārikavattakathāvaṇṇanā niṭṭhitā.",
  "tika-vin07t16:113": "Nasammāvattanādikathāvaṇṇanā",
  "tika-vin07t16:114": "68. Nasammāvattanādikathāyaṁ vattaṁ na pūreyyāti ‘‘vattakaraṇakālo’’ti vatthuvijānanavasena ñatvā mānakosajjādivasena vā upajjhāyādīsu anādarena vā ‘‘akātuṁ na vaṭṭatī’’ti ajānanatāya vā na kareyya, dukkaṭameva. Asañcicca asatiyātiādīhi ca akarontassa pana anāpatti. Sabbāni hi vattāni sekhiyāneva, tasmā sekhiyesu vuttanayenevettha sabbopi vinicchayo veditabbo. Gehassitapemanti mettāpemaṁ.",
  "tika-vin07t16:115": "Sādiyanaṁvā asādiyanaṁ vā na jānātīti ‘‘mayi sādiyante akarontānaṁ āpatti hoti, paṭikkhipitvā asādiyante āpatti na hotī’’ti evaṁ na jānātīti attho. ‘‘Tesu eko vattasampanno bhikkhu…pe… tesaṁ anāpattī’’ti vacanato sace koci ‘‘tumhākaṁ saddhivihārike, antevāsike vā gilāne upaṭṭhahissāmi, ovādānusāsaniādikaṁ sabbaṁ kattabbaṁ karissāmī’’ti vadati, te vā saddhivihārikādayo ‘‘appossukkā hothā’’ti vadanti, vattaṁ vā na sādiyanti, ācariyupajjhāyānampi anāpatti.",
  "tika-vin07t16:116": "Nasammāvattanādikathāvaṇṇanā niṭṭhitā.",
  "tika-vin07t16:117": "Rādhabrāhmaṇavatthukathāvaṇṇanā",
  "tika-vin07t16:118": "69. Rādhabrāhmaṇavatthusmiṁ pāḷiyaṁ uppaṇḍuppaṇḍukajātoti sakalasarīre sañjātapaṇḍuvaṇṇo. Paṇḍuvaṇṇassa sakalasarīre byāpitabhāvadassanatthañhi vicchāvacanaṁ kataṁ. Adhikāranti upakāraṁ. Katavedinoti attano kataṁ upakāraṁ paṭikiriyāya ñāpakā. Upasampadākammavācāya yaṁ vattabbaṁ, taṁ pariyosāne vakkhāma. Parimaṇḍalehīti paripuṇṇehi.",
  "tika-vin07t16:119": "71-73.Paṇṇattivītikkamanti sikkhāpadavītikkamaṁ. Pāḷiyaṁ piṇḍiyālopabhojananti jaṅghapiṇḍimaṁsabalena caritvā ālopālopavasena pariyiṭṭhabhojanaṁ. Atirekalābhoti bhikkhāhārato adhikalābho. Saṅghabhattādīnaṁ vibhāgo senāsanakkhandhake āvi bhavissati. Vihāroti tiṇakuṭikādisahito pākāraparicchinno sakalo saṅghārāmo. Aḍḍhayogoti ekasālo dīghapāsādo. Hatthipiṭṭhigaruḷasaṇṭhāno dīghapāsādotipi vadanti. Pāsādoti caturasso ucco anekabhūmakapāsādo. Hammiyanti muṇḍacchadano candikaṅgaṇayutto nātiucco pāsādo. Guhāti pabbataguhā. Pūtimuttanti gomuttaṁ.",
  "tika-vin07t16:120": "Rādhabrāhmaṇavatthukathāvaṇṇanā niṭṭhitā.",
  "tika-vin07t16:121": "Ācariyavattakathāvaṇṇanā",
  "tika-vin07t16:122": "76.Sahadhammikaṁ vuccamānoti ‘‘evaṁ nivāsetabba’’ntiādinā sikkhāpadena ovadiyamāno. Vādaṁ āropetvāti ‘‘olambitvā nivāsanādīsu ko doso? Yadi doso bhaveyya , parimaṇḍalanivāsanādīsupi doso siyā’’tiādinā niggahaṁ āropetvā. Taṁyeva titthāyatananti diṭṭhisaṅkhātatitthameva āyatanaṁ dukkhuppattiṭṭhānanti titthāyatanaṁ. Āyasmato nissāya vacchāmīti āyasmantaṁ nissāya vasissāmīti attho.",
  "tika-vin07t16:123": "Ācariyavattakathāvaṇṇanā niṭṭhitā.",
  "tika-vin07t16:124": "Paṇāmanākhamāpanākathāvaṇṇanā",
  "tika-vin07t16:125": "80. Yaṁ pubbe lakkhaṇaṁ vuttaṁ, teneva lakkhaṇena nissayantevāsikassa āpatti na veditabbāti sambandhayojanā daṭṭhabbā. Potthakesu pana ‘‘na teneva lakkhaṇenā’’ti ettha na-kāraṁ chaḍḍetvā ‘‘teneva lakkhaṇena nissayantevāsikassa āpatti veditabbā’’ti likhanti, taṁ pamādalikhitaṁ. Tathā hi teneva lakkhaṇena āpattibhāve gayhamāne nissayamuttakassāpi amuttakassāpi āpatti evāti vuttalakkhaṇena āpattiṁ āpajjeyya. Tathā ca ‘‘nissayantevāsikena hi yāva ācariyaṁ nissāya vasati, tāva sabbaṁ ācariyavattaṁ kātabba’’nti iminā anantaravacanena virodho siyā. Visuddhimaggepi ca –",
  "tika-vin07t16:126": "‘‘Nissayācariya, uddesācariya, nissayantevāsika, uddesantevāsika, samānācariyakā pana yāva nissayauddesā anupacchinnā. Tāva paṭijaggitabbā’’ti (visuddhi. 1.41) –",
  "tika-vin07t16:127": "Vuttaṁ . Tasmā vuttanayena idha parigaḷitaṁ na-kāraṁ ānetvā teneva saddhivihārikassa vutteneva lakkhaṇena nissayantevāsikassa āpatti na veditabbāti evamattho gahetabbo.",
  "tika-vin07t16:128": "Paṇāmanākhamāpanākathāvaṇṇanā niṭṭhitā.",
  "tika-vin07t16:129": "Nissayapaṭippassaddhikathāvaṇṇanā",
  "tika-vin07t16:130": "83. Nissayapaṭippassaddhikathāyaṁ ‘‘yo vā ekasambhogaparibhogo, tassa santike nissayo gahetabbo’’ti iminā lajjīsu eva nissayaggahaṇaṁ niyojeti alajjīsu paṭikkhittattā. Ettha ca paribhogasaddena ekakammādiko saṁvāso gahito paccayaparibhogassa sambhoga-saddena gahitattā, etena ca sambhogasaṁvāsānaṁ alajjīhi saddhiṁ na kattabbataṁ dasseti. Parihāro natthīti āpattiparihāro natthi. Tādisoti yattha nissayo gahitapubbo, yo ca ekasambhogaparibhogo, tādiso. Tathā vuttanti ‘‘lahuṁ āgamissāmī’’ti vuttañceti attho. ‘‘Cattāri pañca divasānī’’ti idaṁ upalakkhaṇamattaṁ. Yadi ekāhadvīhena sabhāgatā paññāyati, ñātadivasena gahetabbova. Athāpi catupañcāhenāpi na paññāyati, yattakehi divasehi paññāyati, tattakāni atikkametabbāni. Sabhāgataṁ olokemīti pana leso na kātabbo.",
  "tika-vin07t16:131": "Daharā suṇantīti ettha asutvāpi āgamissati, kenaci antarāyena cirāyatīti saññāya sati labbhateva parihāro. Tenāha ‘‘idhevāhaṁ vasissāmīti pahiṇati, parihāro natthī’’ti.",
  "tika-vin07t16:132": "Ekadivasampi parihāro natthīti gamane nirussāhaṁ sandhāya vuttaṁ. Saussāhassa pana senāsanapaṭisāmanādivasena katipāhe gatepi na doso.",
  "tika-vin07t16:133": "Tatreva vasitabbanti tatra sabhāgaṭṭhāne eva nissayaṁ gahetvā vasitabbaṁ. ‘‘Taṁyeva vihāraṁ…pe… vasituṁ vaṭṭatī’’ti iminā upajjhāye saṅgaṇhanteyeva taṁsamodhāne nissayapaṭippassaddhi vuttā, tasmiṁ pana kodhena vā gaṇanirapekkhatāya vā asaṅgaṇhante aññesu gahito nissayo na paṭippassambhatīti dasseti.",
  "tika-vin07t16:134": "Ācariyamhā nissayapaṭippassaddhiyaṁ vutto ‘‘koci ācariyo’’tiādiko nayo upajjhāyapakkamanādīsupi netvā tattha ca vutto idhāpi netvā yathārahaṁ yojetabbo.",
  "tika-vin07t16:135": "Dve leḍḍupāte atikkamma aññasmiṁ vihāre vasantīti upacārasīmato bahi aññasmiṁ vihāre antevāsikānaṁ vasanaṭṭhānato dve leḍḍupāte atikkamma vasanti. Tena bahiupacārepi antevāsikādīnaṁ vasanaṭṭhānato dvinnaṁ leḍḍupātānaṁ antare āsannapadese vasati, nissayo na paṭippassambhatīti dasseti. Antoupacārasīmāyaṁ pana dve leḍḍupāte atikkamitvā vasato nissayo na paṭippassambhateva.",
  "tika-vin07t16:136": "Nissayapaṭippassaddhikathāvaṇṇanā niṭṭhitā.",
  "tika-vin07t16:137": "Upasampādetabbapañcakakathāvaṇṇanā",
  "tika-vin07t16:138": "84. Upajjhācariyalakkhaṇakathāyaṁ na sāmaṇero upaṭṭhāpetabboti upajjhāyena hutvā na pabbājetabbo. Asekkhassa ayanti asekkho, lokiyalokuttaro sīlakkhandho.",
  "tika-vin07t16:139": "Antaggāhikāyāti sassatucchedakoṭṭhāsaggāhikāya. Pacchimāni dveti appassuto hoti, duppañño hotīti imāni dve aṅgāni. Pacchimāni tīṇīti na paṭibalo uppannaṁ kukkuccaṁ dhammato vinodetuṁ, āpattiṁ na jānāti, āpattiyā vuṭṭhānaṁ na jānātīti imāni tīṇi. Kukkuccassa hi pāḷiaṭṭhakathānayasaṅkhātadhammato vinodetuṁ apaṭibalatā nāma abyattatā eva hotīti sāpi āpattiaṅgameva vuttā.",
  "tika-vin07t16:140": "Abhivisiṭṭho uttamo samācāro ābhisamācāro, vattapaṭivattasīlaṁ. Taṁ ārabbha paññattā khandhakasikkhāpadasaṅkhātā sikkhā ābhisamācārikā. Sikkhāpadampi hi taṁ tattha paṭipūraṇatthikehi uggahaṇādivasena sikkhitabbato ‘‘sikkhā’’ti vuccati. Maggabrahmacariyassa ādibhūtā kāraṇabhūtāti ādibrahmacariyakā sikkhā, ubhatovibhaṅgapariyāpannasikkhāpadaṁ. Teneva visuddhimaggepi ‘‘ubhatovibhaṅgapariyāpannasikkhāpadaṁ ādibrahmacariyakaṁ, khandhakavattapaayāpannaṁ ābhisamācārika’’nti (visuddhi. 1.11) vuttaṁ. Tasmā sekkhapaṇṇattiya’’nti ettha sikkhitabbato sekkhā, bhagavatā paññattattā paṇṇatti. Sabbāpi ubhatovibhaṅgapariyāpannā sikkhāpadapaṇṇatti ‘‘sekkhapaṇṇattī’’ti vuttāti gahetabbā. Nāmarūpaparicchedeti ettha kusalattikādīhi vuttaṁ jātibhūmipuggalasampayogavatthārammaṇakammadvāralakkhaṇarasādibhedehi vedanākkhandhādicatubbidhaṁ sanibbānaṁ nāmaṁ, bhūtupādāyabhedaṁ rūpañca paricchinditvā jānanapaññā, tappakāsako ca gantho nāmarūpaparicchedo nāma. Iminā abhidhammatthakusalena bhavitabbanti dasseti. Sikkhāpetunti uggaṇhāpetuṁ.",
  "tika-vin07t16:141": "Upasampādetabbapañcakakathāvaṇṇanā niṭṭhitā.",
  "tika-vin07t16:142": "Aññatitthiyapubbavatthukathāvaṇṇanā",
  "tika-vin07t16:143": "86. Titthiyaparivāsakathāyaṁ ājīvakassa vātiādīsu akiriyavādī ājīvako nāma, kiriyavādino pana nigaṇṭhāpi aññepi naggatitthikā acelakapade saṅgahitā. Sabbathā naggasseva titthiyaparivāso vihito. So ca teneva naggavesena bhikkhūnaṁ santikaṁ āgatassa, na paṭicchādetvā āgatassāti dassetuṁ ‘‘sace sopī’’tiādi vuttaṁ. Tattha sopīti ājīvako.",
  "tika-vin07t16:144": "Āmisakiñcikkhasampadānaṁ nāma appamattakassa deyyadhammassa anuppadānaṁ. Rūpūpajīvikāti attano rūpameva nissāya jīvantiyo. Vesiyā gocaro bahulaṁ pavattiṭṭhānaṁ assāti vesiyāgocaro. Esa nayo sabbattha. Yobbannātītāti anividdhā eva mahallikabhāvaṁ pattā thullakumārī evāti vuttaṁ. Ādāyassāti ādānassa gahaṇassa.",
  "tika-vin07t16:145": "Aññatitthiyapubbavatthukathāvaṇṇanā niṭṭhitā.",
  "tika-vin07t16:146": "Pañcābādhavatthukathāvaṇṇanā",
  "tika-vin07t16:147": "88-9. Pañcābādhādivatthūsu pāḷiyaṁ somhi arogo, vibbhamissāmīti so ahaṁ arogo, vibbhamissāmīti attho. Nakhapiṭṭhippamāṇanti kaniṭṭhaṅgulinakhapiṭṭhi adhippetā. ‘‘Paṭicchanne ṭhāne nakhapiṭṭhippamāṇaṁ avaḍḍhanakapakkhe ṭhitaṁ hoti, vaṭṭatī’’ti vuttattā appaṭicchannaṭṭhāne tādisampi na vaṭṭati, paṭicchannaṭṭhānepi ca vaḍḍhanakapakkhe ṭhitopi na vaṭṭatīti siddhameva hoti. Pākaṭaṭṭhānepi pana nakhapiṭṭhippamāṇato ūnataraṁ avaḍḍhanakaṁ vaṭṭatīti ye gaṇheyyuṁ, tesaṁ taṁ gahaṇaṁ paṭisedhetuṁ ‘‘mukhe panā’’tiādi vuttaṁ.",
  "tika-vin07t16:148": "Kolaṭṭhimattakopīti badaraṭṭhippamāṇopi. Avaḍḍhanakapakkhe ṭhitopi na vaṭṭatīti ettha pi-saddena kolaṭṭhimattato khuddakataropi gaṇḍo na vaṭṭatīti dasseti. Tenāha ‘‘sacchaviṁ kāretvā’’ti, vijjamānacchaviṁ katvāti attho. ‘‘Sañchavi’’nti vā pāṭho, sañjātacchavinti attho. Gaṇḍādīsu vūpasantesupi gaṇḍānaṁ vivaṇṇampi hoti, taṁ vaṭṭati.",
  "tika-vin07t16:149": "Padumapuṇḍarīkapattavaṇṇanti rattapadumasetapadumapupphadalavaṇṇaṁ. Kuṭṭhe vuttanayenevāti paṭicchannaṭṭhāne avaḍḍhanakaṁ vaṭṭati, aññattha na kiñcipi vaṭṭatīti vuttanayaṁ dasseti. Sosabyādhīti khayarogo. Yakkhummāroti kadāci kadāci āgantvā bhūmiyaṁ pātetvā hatthamukhādikaṁ avayavaṁ bhūmiyaṁ ghaṁsanako yakkhova rogo.",
  "tika-vin07t16:150": "Pañcābādhavatthukathāvaṇṇanā niṭṭhitā.",
  "tika-vin07t16:151": "Rājabhaṭavatthukathāvaṇṇanā",
  "tika-vin07t16:152": "90.Nadānāhaṁ devassa bhaṭoti āpucchatīti raññā eva dinnaṭṭhānantaraṁ sandhāya vuttaṁ. Yo pana rājakammikehi amaccādīhi ṭhapito, amaccādīnaṁ eva vā bhaṭo hoti, tena taṁ taṁ amaccādimpi āpucchituṁ vaṭṭati.",
  "tika-vin07t16:153": "Rājabhaṭavatthukathāvaṇṇanā niṭṭhitā.",
  "tika-vin07t16:154": "Coravatthukathāvaṇṇanā",
  "tika-vin07t16:155": "91.Tasmāti bhagavā sayaṁ yasmā dhammassāmī, tasmā aṅgulimālaṁ ehibhikkhubhāvena pabbājesi, bhikkhūnaṁ pana sikkhāpadaṁ paññapento evamāhāti adhippāyo. Evaṁ jānantīti sīlavā jātoti jānanti.",
  "tika-vin07t16:156": "92.Uparamanti viramanti. Bhinditvāti andubandhanaṁ bhinditvā. Chinditvāti saṅkhalikaṁ chinditvā. Muñcitvāti rajjubandhanaṁ muñcitvā. Vivaritvāti gāmabandhanādīsu gāmadvārādīnaṁ vivaritvā. Apassamānānanti purisaguttiyaṁ gopakānaṁ apassantānaṁ.",
  "tika-vin07t16:157": "95.Purimanayenevāti ‘‘kasāhato katadaṇḍakammo’’ti ettha vuttanayeneva.",
  "tika-vin07t16:158": "Coravatthukathāvaṇṇanā niṭṭhitā.",
  "tika-vin07t16:159": "Iṇāyikavatthukathāvaṇṇanā",
  "tika-vin07t16:160": "96.Palātopīti iṇasāmikānaṁ āgamanaṁ ñatvā bhayena palāto. Gīvā hotīti iṇāyikabhāvaṁ ñatvā anādarena iṇamuttake bhikkhubhāve pavesitattā. Upaḍḍhupaḍḍhanti thokathokaṁ. Dātabbamevāti iṇāyikena dhanaṁ sampaṭicchatu vā mā vā, dāne saussāheneva bhavitabbaṁ. Aññehi ca bhikkhūhi ‘‘mā dhuraṁ nikkhipāhī’’ti vatvā sahāyakehi bhavitabbanti dasseti. Dhuranikkhepena hissa bhaṇḍagghena kāretabbatā siyāti.",
  "tika-vin07t16:161": "Iṇāyikavatthukathāvaṇṇanā niṭṭhitā.",
  "tika-vin07t16:162": "Dāsavatthukathāvaṇṇanā",
  "tika-vin07t16:163": "97.‘‘Dāsacārittaṁāropetvā kīto’’ti iminā dāsabhāvaparimocanatthāya kītakaṁ nivatteti. Tādiso hi dhanakkītopi adāso eva. Tattha tattha cārittavasenāti tasmiṁ tasmiṁ janapade dāsapaṇṇajjhāpanādinā adāsakaraṇaniyāmena. Abhisekādīsu sabbabandhanāni mocāpenti, taṁ sandhāya ‘‘sabbasādhāraṇenā’’ti vuttaṁ.",
  "tika-vin07t16:164": "Sayameva paṇṇaṁ āropenti, na vaṭṭatīti tā bhujissitthiyo ‘‘mayampi vaṇṇadāsiyo homā’’ti attano rakkhaṇatthāya sayameva rājūnaṁ dāsipaṇṇe attano nāmaṁ likhāpenti, tāsaṁ puttāpi rājadāsāva honti, tasmā te pabbājetuṁ na vaṭṭati. Tehi adinnā na pabbājetabbāti yattakā tesaṁ sāmino, tesu ekena adinnepi na pabbājetabbā.",
  "tika-vin07t16:165": "Bhujisse pana katvā pabbājetuṁ vaṭṭatīti yassa vihārassa te ārāmikā dinnā, tasmiṁ vihāre saṅghaṁ ñāpetvā phātikammena dhanāni datvā bhujisse katvā pabbājetuṁ vaṭṭati. Takkaṁ sīse āsittakasadisāva hontīti kesuci janapadesu adāse karontā takkaṁ sīse āsiñcanti, tena kira te adāsā honti, evamidampi ārāmikavacanena dānampīti adhippāyo. Tathā dinnepi saṅghassa ārāmikadāso evāti ‘‘neva pabbājetabbo’’ti vuttaṁ. ‘‘Tāvakāliko nāmā’’ti vuttattā kālaparicchedaṁ katvā vā pacchāpi gahetukāmatāya vā dinnaṁ sabbaṁ tāvakālikamevāti gahetabbaṁ. Nissāmikadāso nāma yassa sāmikulaṁ aññātikaṁ maraṇena parikkhīṇaṁ, na koci tassa dāyādo, so pana samānajātikehi vā nivāsagāmavāsīhi vā issarehi vā bhujisso katova pabbājetabbo. Devadāsāpi dāsā eva. Te hi katthaci dese rājadāsā honti, katthaci vihāradāsā, tasmā pabbājetuṁ na vaṭṭati. Dāsampi pabbājetvā sāmike disvā paṭicchādanatthaṁ apanento padavārena adinnādānāpattiyā kāretabbo, dāsassa pana palāyato anāpatti.",
  "tika-vin07t16:166": "Dāsavatthukathāvaṇṇanā niṭṭhitā.",
  "tika-vin07t16:167": "Kammārabhaṇḍuvatthādikathāvaṇṇanā",
  "tika-vin07t16:168": "98. Bhaṇḍukammāpucchānādikathāyaṁ kammārabhaṇḍūti daharatāya amoḷibandho muṇḍikasīso kammāradārako eva vutto. Tulādhāramuṇḍakoti ettha tulādhārāti tambasuvaṇṇādīnaṁ tulaṁ hatthena dhāretīti kammārā ‘‘tulādhārā’’ti vuttā, tesu eko muṇḍikasīso daharoti attho. Tenāha ‘‘pañcasikho taruṇadārako’’ti. Ekāva sikhā pañca veṇiyo katvā bandhanena pañcasikhāti vuccati, sā etassa atthīti pañcasikho, tassa sikhaṁ chindantā kañci bhikkhuṁ ajānāpetvāva pabbājesuṁ. Tena bhaṇḍukammāpalokanaṁ anuññātaṁ. Sīmāpariyāpanneti baddhasīmāya sati tadantogadhe, asati upacārasīmantogadheti attho. Ettha ca kiñcāpi ‘‘anujānāmi, bhikkhave, saṅghaṁ apaloketuṁ bhaṇḍukammāyā’’ti ettakameva vuttaṁ, na pana anapalokentassa āpatti vuttā, tathāpi aṭṭhakathāyaṁ ‘‘sabbe āpucchitā amhehītisaññino…pe… pabbājentassapi anāpattī’’ti vuttattā sañcicca anāpucchā kese ohārentassa dukkaṭamevāti daṭṭhabbaṁ. Kesoropanampi samaṇapabbajanavohāraṁ labhatīti āha ‘‘imassa samaṇakaraṇa’’ntiādi. Ekasikhāmattadharoti ettha ekena kesena sikhā ekasikhāti vadanti, appakesāva sikhā evaṁ vuttāti gahetabbā. Ekakesampi pana anāpucchā chindituṁ na vaṭṭatiyeva.",
  "tika-vin07t16:169": "100.Vāmahatthenāti dakkhiṇahatthena bhuñjanato vuttaṁ.",
  "tika-vin07t16:170": "103-4. Nissayamuccanakassa vattesu pañcakachakkesu pana ‘‘ubhayāni kho panassa pātimokkhāni…pe… anubyañjanaso’’ti ettha sabbopi cāyaṁ pabhedo mātikāṭṭhakathāyaṁ ñātāyaṁ ñāto hoti. ‘‘Āpattiṁ jānāti, anāpattiṁ jānātī’’ti idañca attanā ñātaṭṭhānesu āpattādiṁ sandhāya vuttanti na gahetabbaṁ.",
  "tika-vin07t16:171": "Kammārabhaṇḍuvatthādikathāvaṇṇanā niṭṭhitā.",
  "tika-vin07t16:172": "Rāhulavatthukathāvaṇṇanā",
  "tika-vin07t16:173": "105.Pokkharavassanti pokkhare padumagacche viya atemitukāmānaṁ sarīrato pavaṭṭanakavassaṁ. Tasmiṁ kira vassante temitukāmāva tementi, na itare. ‘‘Bhikkhaṁ gaṇhathā’’ti vatvā gato nāma natthīti attano santake rajje sabbampi sāpateyyaṁ sayameva paribhuñjissatīti gāravena suddhodanamahārājāpi na nimantesi, gantvā pana gehe sakalarattiṁ mahādānañceva buddhappamukhassa saṅghassa āsanapaññattiṭṭhānālaṅkārañca saṁvidahantova vītināmesi.",
  "tika-vin07t16:174": "Nakoci…pe… pattaṁ vā aggahesīti bhagavā attano pitu nivesanameva gamissatītisaññāya naggahesi. Kulanagareti ñātikulantake nagare. Piṇḍacāriyavattanti attano ñātigāmesupi sapadānacārikavattaṁ. Bhikkhāya cāro caraṇaṁ etassāti bhikkhācāro, khattiyo.",
  "tika-vin07t16:175": "Uttiṭṭheti uttiṭṭhitvā paresaṁ gharadvāre uddissa ṭhatvā gahetabbapiṇḍe. Nappamajjeyyāti nimantanādivasena labbhamānapaṇītabhojanaṁ paṭikkhipitvā piṇḍāya caraṇavasena tattha nappamajjeyya. Dhammanti anesanaṁ pahāya sapadānaṁ caranto tameva bhikkhācariyadhammaṁ sucaritaṁ careyya. Sukhaṁ setīti catūhi iriyāpathehi sukhaṁ viharatīti attho.",
  "tika-vin07t16:176": "Dutiyagāthāyaṁ na naṁ duccaritanti vesiyādibhede agocare caraṇavasena taṁ yathāvuttaṁ dhammaṁ duccaritaṁ na ca care. Sesaṁ vuttanayameva. Imaṁ pana gāthaṁ sutvāti nivesane nisinnena bhagavatā ñātisamāgame attano piṇḍāya caraṇaṁ nissāya pavattāya gāthāya vuttaṁ imaṁ dutiyagāthaṁ sutvā.",
  "tika-vin07t16:177": "Dhammapālajātakantiādīsu pana tato parakālesupi rañño pavatti parinibbānaṁ pāpetvā yathāpasaṅgavasena dassetuṁ vuttā. Tenāha ‘‘sotāpattiphalaṁ sacchikatvā’’tiādi. Sirigabbhaṁ gantvāti ettha yadi hi bhagavā tadaheva gantvā na passeyya, sā hadayena phalitena mareyyāti agamāsīti daṭṭhabbaṁ.",
  "tika-vin07t16:178": "Taṁ divasamevāti tasmiṁ rāhulamātudassanadivaseyeva. Dhammapadaṭṭhakathāyaṁ pana ‘‘satthā kapilapuraṁ gantvā tatiyadivase nandaṁ pabbājesī’’ti (dha. pa. aṭṭha. 1.12 nandattheravatthu) vuttaṁ. Kesavissajjananti rājamoḷibandhanatthaṁ kumārakāle bandhitasikhāveṇimocanaṁ, taṁ kira karontā maṅgalaṁ karonti. Sāratthadīpaniyaṁ pana ‘‘kesavissajjananti kulamariyādavasena kesoropana’’nti (sārattha. ṭī. mahāvagga 3.105) vuttaṁ. Paṭṭabandhoti ‘‘asukarājā’’ti naḷāṭe suvaṇṇapaṭṭabandhanaṁ. Abhinavapāsādappavesamaṅgalaṁ gharamaṅgalaṁ. Chattussāpane maṅgalaṁ chattamaṅgalaṁ. Janapadakalyāṇīti janapadamhi kalyāṇī parehi asādhāraṇehi pañcakalyāṇādīhi sahitattā sā evaṁ vuttā. Tuvaṭanti sīghaṁ. Anicchamānanti manasā arocentaṁ, vācāya pana bhagavatā ‘‘pabbajissasi nandā’’ti vutte gāravena paṭikkhipituṁ avisahanto ‘‘āmā’’ti avoca. Bhagavā ca etena lesena pabbājesi.",
  "tika-vin07t16:179": "Brahmarūpavaṇṇanti brahmarūpasamānarūpaṁ. Tyassāti te assa. Nivattetuṁ na visahīti ‘‘mā naṁ nivattayitthā’’ti bhagavatā vuttattā nāsakkhi. Sattavidhaṁ ariyadhananti –",
  "tika-vin07t16:180": "‘‘Saddhādhanaṁ sīladhanaṁ, hiriottappiyaṁ dhanaṁ;",
  "tika-vin07t16:181": "Sutadhanañca cāgo ca, paññā ve sattamaṁ dhana’’nti. (a. ni. 7.5, 6) –",
  "tika-vin07t16:182": "Evaṁ vuttaṁ sattavidhaṁ ariyadhanaṁ. Adhimattaṁ rāhuleti rāhule pabbajite nandapabbajjāya uppannadukkhatopi adhikataraṁ dukkhaṁ ahosīti attho. Ito pacchāti ito vuttasokuppattito aparadivasesu anāgāmīnaṁ ñātisinehapaṭighacittuppādābhāvā. Pāḷiyaṁ puttapemantiādi raññā puttasinehassa tibbabhāvaṁ dassetuṁ vuttaṁ. Puttasineho hi attanā sahajātapītivegasamuṭṭhitānaṁ rūpadhammānaṁ sakalasarīraṁ khobhetvā pavattanavasena ‘‘chaviṁ…pe… aṭṭhimiñjaṁ āhacca tiṭṭhatī’’ti vutto. Attano piyatarāti bhagavantaṁ sandhāya vadati. Putteti rāhulaṁ. Saddahantenāti tassa vacanena avematikenāti attho. Vimatiyā sati āpatti eva.",
  "tika-vin07t16:183": "Rāhulavatthukathāvaṇṇanā niṭṭhitā.",
  "tika-vin07t16:184": "Sikkhāpadadaṇḍakammavatthukathāvaṇṇanā",
  "tika-vin07t16:185": "106. Sāmaṇerasikkhāpadādīsu pāḷiyaṁ sikkhāpadānīti sikkhākoṭṭhāsā. Adhisīlasikkhānaṁ vā adhigamūpāyā. Pāṇoti paramatthato jīvitindriyaṁ. Tassa atipātanaṁ pabandhavasena pavattituṁ adatvā satthādīhi atikkamma abhibhavitvā pātanaṁ pāṇātipāto. Pāṇavadhoti attho. So pana atthato pāṇe pāṇasaññino jīvitindriyupacchedakaupakkamasamuṭṭhāpikā vadhakacetanāva. Tasmā pāṇātipātā veramaṇi, verahetutāya verasaṅkhātaṁ pāṇātipātādipāpadhammaṁ maṇati nīharatīti virati ‘‘veramaṇī’’ti vuccati, viramati etāyāti vā ‘‘viramaṇī’’ti vattabbe niruttinayena ‘‘veramaṇī’’ti samādānavirati vuttā. Esa nayo sesesupi.",
  "tika-vin07t16:186": "Adinnassa ādānaṁ adinnādānaṁ, theyyacetanāva. Abrahmacariyanti aseṭṭhacariyaṁ, maggena maggapaṭipattisamuṭṭhāpikā methunacetanā. Musāti abhūtavatthu, tassa vādo abhūtataṁ ñatvāva bhūtato viññāpanacetanā musāvādo. Piṭṭhapūvādinibbattasurā ceva pupphāsavādibhedaṁ merayañca surāmerayaṁ. Tadeva madanīyaṭṭhena majjañceva pamādakāraṇaṭṭhena pamādaṭṭhānañca, taṁ yāya cetanāya pivati, tassa etaṁ adhivacanaṁ.",
  "tika-vin07t16:187": "Aruṇuggamanato paṭṭhāya yāva majjhanhikā ayaṁ ariyānaṁ bhojanassa kālo nāma, tadañño vikālo. Bhuñjitabbaṭṭhena bhojananti idha sabbaṁ yāvakālikaṁ vuccati, tassa ajjhoharaṇaṁ idha uttarapadalopena ‘‘bhojana’’nti adhippetaṁ. Vikāle bhojanaṁ ajjhoharaṇaṁ vikālabhojanaṁ, vikāle vā yāvakālikassa bhojanaṁ ajjhoharaṇaṁ vikālabhojanantipi attho gahetabbo, atthato vikāle yāvakālikaajjhoharaṇacetanāva.",
  "tika-vin07t16:188": "Sāsanassa ananulomattā visūkaṁ paṭāṇībhūtaṁ dassanaṁ visūkadassanaṁ, naccagītādidassanasavanānañceva vaṭṭakayuddhajūtakīḷādisabbakīḷānañca nāmaṁ. Dassananti cettha pañcannampi viññāṇānaṁ yathāsakaṁ visayassa ālocanasabhāvatāya dassana-saddena saṅgahetabbattā savanampi saṅgahitaṁ. Naccagītavādita-saddehi cettha attano naccanagāyanādīnipi saṅgahitānīti daṭṭhabbaṁ.",
  "tika-vin07t16:189": "Mālāti baddhamabaddhaṁ vā antamaso suttādimayampi alaṅkāratthāya piḷandhiyamānaṁ ‘‘mālā’’tveva vuccati. Gandhanti vāsacuṇṇādivilepanato aññaṁ yaṁ kiñci gandhajātaṁ. Vilepananti pisitvā gahitaṁ chavirāgakaraṇañceva gandhajātañca. Dhāraṇaṁ nāma piḷandhanaṁ. Maṇḍanaṁ nāma ūnaṭṭhānapūraṇaṁ. Gandhavasena, chavirāgavasena ca sādiyanaṁ vibhūsanaṁ nāma. Mālādīsu vā dhāraṇādīni yathākkamaṁ yojetabbāni. Tesaṁ dhāraṇādīnaṁ ṭhānaṁ kāraṇaṁ vītikkamacetanā.",
  "tika-vin07t16:190": "Uccāti ucca-saddena samānattho nipāto, uccāsayanaṁ vuccati pamāṇātikkantaṁ āsandādi. Mahāsayanaṁ akappiyattharaṇehi atthataṁ, salohitavitānañca. Etesu hi āsanaṁ, sayanañca uccāsayanamahāsayana-saddehi gahitāni uttarapadalopena. Jātarūparajatapaṭiggahaṇāti ettha rajata-saddena dārumāsakādi sabbaṁ rūpiyaṁ saṅgahitaṁ, muttāmaṇiādayopettha dhaññakhettavatthādayo ca saṅgahitāti daṭṭhabbā. Paṭiggahaṇa-saddena paṭiggāhāpanasādiyanāni saṅgahitāni. Nāsanavatthūti pārājikaṭṭhānatāya liṅganāsanāya kāraṇaṁ.",
  "tika-vin07t16:191": "107. Pāḷiyaṁ sabbaṁ saṅghārāmaṁ āvaraṇaṁ karontīti sabbasaṅghārāme pavesanivāraṇaṁ karonti. Saṅghārāmo āvaraṇaṁ kātabboti saṅghārāmo āvaraṇo kātabbo, saṅghārāme vā āvaraṇaṁ kātabbanti attho. Teneva ‘‘tattha āvaraṇaṁ kātu’’nti bhummavasena vuttaṁ. Āhāraṁ āvaraṇantiādīsupi eseva nayo. ‘‘Yattha vā vasatī’’ti iminā sāmaṇerassa vassaggena laddhaṁ vā sakasantakameva vā nibaddhavasanakasenāsanaṁ vuttaṁ. Yattha vā paṭikkamatīti ācariyupajjhāyānaṁ vasanaṭṭhānaṁ vuttaṁ. Tenāha ‘‘attano’’tiādi. Attanoti hi sayaṁ, ācariyassa, upajjhāyassa vāti attho. Daṇḍenti vinenti etenāti daṇḍo, so eva kattabbattā kammanti daṇḍakammaṁ, āvaraṇādi. Udakaṁ vā pavesetunti pokkharaṇīādiudake pavesetuṁ.",
  "tika-vin07t16:192": "Sikkhāpadadaṇḍakammavatthukathāvaṇṇanā niṭṭhitā.",
  "tika-vin07t16:193": "Anāpucchāvaraṇavatthuādikathāvaṇṇanā",
  "tika-vin07t16:194": "108.Saddhivihārikaantevāsikānampīti upasampanne sandhāya vuttaṁ. Tesupi hi ācariyupajjhāyesu yathā oramanti, tathā tesaṁ niggahaṁ akarontesu aññehi āvaraṇādiniggahakammaṁ kātabbameva. Saṅgaṇhantīti ‘‘paraparisato bhinditvā gaṇhissāmī’’ti dānādicatūhi saṅgahavatthūhi (dī. ni. 3.210; a. ni. 4.32, 256) upalāḷanavasena saṅgaṇhanti. So bhijjatu vā mā vā, saṅgaṇhantassa payoge āpatti eva. Bhinditvā gaṇhituṁ na vaṭṭatīti bhinditumpi na vaṭṭati, gaṇhitumpi na vaṭṭatīti attho. Ādīnavaṁ pana vattuṁ vaṭṭatīti sāsanagāravena vā parānuddayatāya vā vattuṁ vaṭṭati, na parisalolatāya.",
  "tika-vin07t16:195": "‘‘Senāsanaggāho ca paṭippassambhatī’’ti iminā vassacchedaṁ dasseti. Upasampannānampi pārājikasamāpattiyā saraṇagamanādisāmaṇerabhāvassāpi vinassanato senāsanaggāho ca paṭippassambhati, saṅghalābhampi te na labhantīti veditabbaṁ. Purimikāya puna saraṇāni gahitānīti saraṇaggahaṇena saha tadahevassa vassūpagamanampi dasseti. Pacchimikāya vassāvāsikanti vassāvāsikalābhaggahaṇadassanamattamevetaṁ, tato purepi, pacchāpi vā vassāvāsikañca cīvaramāsesu saṅghe uppannaṁ kālacīvarañca purimikāya upagantvā avipannasīlo sāmaṇero labhati eva. Sace pacchimikāya gahitānīti pacchimikāya vassūpagamanañca chinnavassatañca dasseti. Tassa hi kālacīvare bhāgo na pāpuṇāti. Tasmā ‘‘apaloketvā lābho dātabbo’’ti vuttaṁ.",
  "tika-vin07t16:196": "Vassāvāsikalābho pana yadi senāsanasāmikā dāyakā senāsanaguttatthāya pacchimikāya upagantvā vattaṁ katvā attano senāsane vasantassapi vassāvāsikaṁ dātabbanti vadanti, anapaloketvāpi dātabbova. Yaṁ pana sāratthadīpaniyaṁ ‘‘pacchimikāya vassāvāsikaṁ lacchatīti pacchimikāya puna vassaṁ upagatattā lacchatī’’ti (sārattha. ṭī. mahāvagga 3.108) vuttaṁ, tampi vassāvāsike dāyakānaṁ imaṁ adhippāyaṁ nissāya vuttañce, sundaraṁ. Saṅghikaṁ, kālacīvarampi sandhāya vuttañce, na yujjatīti veditabbaṁ.",
  "tika-vin07t16:197": "Na ajānitvāti ‘‘surā’’ti ajānitvā pivato pāṇātipātaveramaṇiādisabbasīlabhedaṁ, saraṇabhedañca na āpajjati, akusalaṁ pana surāpānaveramaṇisīlabhedo ca hoti mālādidhāraṇādīsu viyāti daṭṭhabbaṁ. Itarānīti vikālabhojanaveramaṇiādīni. Tānipi hi sañcicca vītikkamantassa taṁ taṁ bhijjati eva, itarītaresaṁ pana abhijjamānena nāsanaṅgāni na honti. Teneva ‘‘tesu bhinnesū’’ti bhedavacanaṁ vuttaṁ.",
  "tika-vin07t16:198": "Accayaṁdesāpetabboti ‘‘accayo maṁ, bhante, accagamā’’tiādinā saṅghamajjhe desāpetvā saraṇasīlaṁ dātabbanti adhippāyo pārājikattā tesaṁ. Tenāha ‘‘liṅganāsanāya nāsetabbo’’ti. Ayameva hi nāsanā idha adhippetāti liṅganāsanākāraṇehi pāṇātipātādīhi avaṇṇabhāsanādīnaṁ saha patitattā vuttaṁ.",
  "tika-vin07t16:199": "Nanu ca kaṇṭakasāmaṇeropi micchādiṭṭhiko eva, tassa ca heṭṭhā daṇḍakammanāsanāva vuttā. Idha pana micchādiṭṭhikassa liṅganāsanā vuccati, ko imesaṁ bhedoti codanaṁ manasi nidhāyāha ‘‘sassatucchedānañhi aññataradiṭṭhiko’’ti. Ettha cāyamadhippāyo – yo hi ‘‘attā issaro vā nicco dhuvo’’tiādinā vā ‘‘attā ucchijjissati vinassissatī’’tiādinā vā titthiyaparikappitaṁ yaṁ kiñci sassatucchedadiṭṭhiṁ daḷhaṁ gahetvā voharati, tassa sā pārājikaṭṭhānaṁ hoti. So ca liṅganāsanāya nāsetabbo. Yo pana īdisaṁ diṭṭhiṁ aggahetvā sāsanikova hutvā kevalaṁ buddhavacanādhippāyaṁ viparītato gahetvā bhikkhūhi ovadiyamānopi appaṭinissajjitvā voharati, tassa sā diṭṭhi pārājikaṁ na hoti, so pana kaṇṭakanāsanāya eva nāsetabboti.",
  "tika-vin07t16:200": "Anāpucchāvaraṇavatthuādikathāvaṇṇanā niṭṭhitā.",
  "tika-vin07t16:201": "Paṇḍakavatthukathāvaṇṇanā",
  "tika-vin07t16:202": "109. Paṇḍakavatthusmiṁ āsittausūyapakkhapaṇḍakā tayopi purisabhāvaliṅgādiyuttā ahetukapaṭisandhikā, te ca kilesapariyuṭṭhānassa balavatāya napuṁsakapaṇḍakasadisattā ‘‘paṇḍakā’’ti vuttā. Tesu āsittausūyapaṇḍakānaṁ dvinnaṁ kilesapariyuṭṭhānaṁ yonisomanasikārādīhi vītikkamato nivāretumpi sakkā, tena te pabbājetabbā vuttā. Pakkhapaṇḍakassa pana kāḷapakkhesu ummādo viya kilesapariḷāho avattharanto āgacchati, vītikkamaṁ patvā eva ca nivattati. Tasmā so tasmiṁ pakkhe na pabbājetabboti vutto. Tadetaṁ vibhāgaṁ dassetuṁ ‘‘yassa paresa’’ntiādi vuttaṁ. Tattha āsittassāti mukhe āsittassa attanopi asucimuccanena pariḷāho vūpasammati. Usūyāya uppannāyāti usūyāya vasena attano sevetukāmatārāge uppanne asucimuttiyā pariḷāho vūpasammati.",
  "tika-vin07t16:203": "‘‘Bījāni apanītānī’’ti vuttattā bījesu ṭhitesu nimittamatte apanīte paṇḍako na hoti. Bhikkhunopi anābādhapaccayā tadapanayane thullaccayameva, na pana paṇḍakattaṁ, bījesu pana apanītesu aṅgajātampi rāgena kammaniyaṁ na hoti, pumabhāvo vigacchati, massuādipurisaliṅgampi upasampadāpi vigacchati, kilesapariḷāhopi dunnivāravītikkamo hoti napuṁsakapaṇḍakassa viya. Tasmā īdiso upasampannopi nāsetabboti vadanti. Yadi evaṁ kasmā bījuddharaṇe pārājikaṁ na paññattanti? Ettha tāva keci vadanti ‘‘paññattamevetaṁ bhagavatā ‘paṇḍako, bhikkhave, anupasampanno na upasampādetabbo, upasampanno nāsetabbo’ti vuttattā’’ti. Keci pana ‘‘yasmā bījuddharaṇakkhaṇe paṇḍako na hoti, tasmā tasmiṁ khaṇe pārājikaṁ na paññattaṁ. Yasmā pana so uddhaṭabījo bhikkhu aparena samayena vuttanayena paṇḍakattaṁ āpajjati, abhāvako hoti, upasampadāya avatthu, tato eva cassa upasampadā vigacchati, tasmā esa paṇḍakattupagamanakālato paṭṭhāya jātiyā napuṁsakapaṇḍakena saddhiṁ yojetvā ‘upasampanno nāsetabbo’ti abhabboti vutto, na tato pubbe. Ayañca kiñcāpi sahetuko, bhāvakkhayena panassa ahetukasadisatāya maggopi na uppajjatī’’ti vadanti. Apare pana ‘‘pabbajjato pubbe upakkamena paṇḍakabhāvamāpannaṁ sandhāya ‘upasampanno nāsetabbo’ti vuttaṁ, upasampannassa pana pacchā upakkamena upasampadāpi na vigacchatī’’ti, taṁ na yuttaṁ. Yadaggena hi pabbajjato pubbe upakkamena abhabbo hoti, tadaggena pacchāpi hotīti vīmaṁsitvā gahetabbaṁ.",
  "tika-vin07t16:204": "Itthattādi bhāvo natthi etassāti abhāvako. Pabbajjā na vāritāti ettha pabbajjāgahaṇeneva upasampadāpi gahitā. Tenāha ‘‘yassa cettha pabbajjā vāritā’’tiādi. Tasmiṁyevassa pakkhe pabbajjā vāritāti ettha pana apaṇḍakapakkhepi pabbajjāmattameva labhati, upasampadā pana tadāpi na vaṭṭati, paṇḍakapakkhe pana āgate liṅganāsanāya nāsetabboti veditabbaṁ.",
  "tika-vin07t16:205": "Paṇḍakavatthukathāvaṇṇanā niṭṭhitā.",
  "tika-vin07t16:206": "Theyyasaṁvāsakavatthukathāvaṇṇanā",
  "tika-vin07t16:207": "110. Theyyasaṁvāsakavatthumhi kolaññāti kule jātā, tattha vā viditā ñātā pasiddhā, taṁ vā jānanti kolaññāti ñātakānaṁ nāmaṁ. Theyyāya liṅgaggahaṇamattampi idha saṁvāso evāti āha ‘‘tayo theyyasaṁvāsakā’’ti. Na yathāvuḍḍhaṁ vandananti bhikkhūnaṁ, sāmaṇerānaṁ vā vandanaṁ na sādiyati.",
  "tika-vin07t16:208": "Yathāvuḍḍhaṁ vandananti attanā musāvādena dassitavassakkamena bhikkhūnaṁ vandanaṁ sādiyati, daharasāmaṇero pana vuḍḍhasāmaṇerānaṁ, daharabhikkhu ca vuḍḍhānaṁ vandanaṁ sādiyantopi theyyasaṁvāsako na hoti. Imasmiṁ attheti saṁvāsatthenakatthe.",
  "tika-vin07t16:209": "‘‘Bhikkhuvassānī’’ti idaṁ saṁvāsatthenake vuttapāṭhavasena vuttaṁ, sayameva pana pabbajitvā sāmaṇeravassāni gaṇentopi ubhayatthenako eva. Na kevalañca purisova, itthīpi bhikkhunīsu evaṁ paṭipajjati, theyyasaṁvāsikāva. Ādikammikāpi cettha na muccanti, upasampannesu eva paññattāpattiṁ paṭicca ādikammikā vuttā, tenevettha ādikammikopi na mutto.",
  "tika-vin07t16:210": "Rāja…pe… bhayenāti ettha bhaya-saddo paccekaṁ yojetabbo. Yāva so suddhamānasoti ‘‘iminā liṅgena bhikkhū vañcetvā tehi saṁvasissāmī’’ti asuddhacittābhāvena suddhacitto. Tena hi asuddhacittena liṅge gahitamatte pacchā bhikkhūhi saha saṁvasatu vā mā vā, liṅgatthenako hoti. Pacchā saṁvasantopi abhabbo hutvā saṁvasati. Tasmā ubhayatthenakopi liṅgatthenake eva pavisatīti veditabbaṁ. Yo pana rājādibhayena suddhacittova liṅgaṁ gahetvā vicaranto pacchā ‘‘bhikkhuvassāni gaṇetvā jīvissāmī’’ti asuddhacittaṁ uppādeti, so cittuppādamattena theyyasaṁvāsakopi na hoti suddhacittena gahitaliṅgattā. Sace pana so bhikkhūnaṁ santikaṁ gantvā sāmaṇeravassagaṇanādiṁ karoti, tadā saṁvāsatthenako, ubhayatthenako vā hotīti daṭṭhabbaṁ. Yaṁ pana parato saha dhuranikkhepena ‘‘ayampi theyyasaṁvāsako, vā’’ti vuttaṁ, taṁ bhikkhūhi saṅgamma saṁvāsādhivāsanavasena dhuranikkhepaṁ sandhāya vuttaṁ. Tena vuttaṁ ‘‘saṁvāsaṁ nādhivāseti yāvā’’ti. Tassa tāva theyyasaṁvāsako nāma na vuccatīti sambandho daṭṭhabbo. Ettha ca corādibhayaṁ vināpi kīḷādhippāyena liṅgaṁ gahetvā bhikkhūnaṁ santike pabbajitālayaṁ dassetvā vandanādiṁ asādiyantopi ‘‘sobhati nu kho me pabbajitaliṅga’’ntiādinā suddhacittena gaṇhantopi theyyasaṁvāsako na hotīti daṭṭhabbaṁ.",
  "tika-vin07t16:211": "Sabbapāsaṇḍiyabhattānīti sabbasāmayikānaṁ sādhāraṇaṁ katvā paññattabhattāni, idañca bhikkhūnaññeva niyamitabhattagahaṇe saṁvāsopi sambhaveyyāti sabbasādhāraṇabhattaṁ vuttaṁ. Saṁvāsaṁ pana asādiyitvā abhikkhukavihārādīsu vihārabhattādīni bhuñjantopi theyyasaṁvāsako na hoti eva. Kammantānuṭṭhānenāti kasiādikammakaraṇena. Pattacīvaraṁ ādāyāti bhikkhuliṅgavesena sarīrena dhāretvā.",
  "tika-vin07t16:212": "‘‘Yo evaṁ pabbajati, so theyyasaṁvāsako nāma hotī’’ti idaṁ nidassanamattaṁ, ‘‘theyyasaṁvāsako’’ti pana nāmaṁ ajānantopi ‘‘evaṁ kātuṁ na vaṭṭatī’’ti vā ‘‘evaṁ karonto samaṇo nāma na hotī’’ti vā ‘‘yadi ārocessāmi, chaḍḍessanti ma’’nti vā ‘‘yena kenaci pabbajjā me na ruhatī’’ti jānāti, theyyasaṁvāsako hoti. Yo pana paṭhamaṁ ‘‘pabbajjā evaṁ me gahitā’’tisaññī kevalaṁ antarā attano setavatthanivāsanādivippakāraṁ pakāsetuṁ lajjanto na katheti, so theyyasaṁvāsako na hoti. Anupasampannakāleyevāti ettha avadhāraṇena upasampannakāle theyyasaṁvāsakalakkhaṇaṁ ñatvā vañcanāyapi nāroceti, theyyasaṁvāsako na hotīti dīpeti. So parisuddhacittena gahitaliṅgattā liṅgatthenako na hoti, laddhūpasampadattā tadanuguṇasseva saṁvāsassa sāditattā saṁvāsatthenakopi na hoti. Anupasampanno pana liṅgatthenako hoti, saṁvāsārahassa liṅgassa gahitattā saṁvāsasādiyanamattena saṁvāsatthenako hoti.",
  "tika-vin07t16:213": "Saliṅge ṭhitoti saliṅgabhāve ṭhito. Theyyasaṁvāsako na hotīti bhikkhūhi dinnaliṅgassa apariccattattā liṅgatthenako na hoti, bhikkhupaṭiññāya apariccattattā saṁvāsatthenako na hotīti. Yaṁ pana mātikāṭṭhakathāyaṁ ‘‘liṅgānurūpassa saṁvāsassa sāditattā na saṁvāsatthenako’’ti (kaṅkhā. aṭṭha. paṭhamapārājikavaṇṇanā) kāraṇaṁ vuttaṁ, tampi idameva kāraṇaṁ sandhāya vuttaṁ. Itarathā sāmaṇerassapi bhikkhuvassagaṇanādīsu liṅgānurūpasaṁvāso eva sāditoti saṁvāsatthenakatā na siyā bhikkhūhi dinnaliṅgassa ubhinnampi sādhāraṇattā. Yathā cettha bhikkhu, evaṁ sāmaṇeropi pārājikaṁ samāpanno sāmaṇerapaṭiññāya apariccattattā saṁvāsatthenako na hotīti veditabbo. Sobhatīti sampaṭicchitvāti kāsāvadhāraṇe dhuraṁ nikkhipitvā gihibhāvaṁ sampaṭicchitvā.",
  "tika-vin07t16:214": "Yo koci vuḍḍhapabbajitoti sāmaṇeraṁ sandhāya vuttaṁ. Mahāpeḷādīsūti vilīvādimayesu gharadvāresu ṭhapitabhattabhājanavisesesu, etena vihāre bhikkhūhi saddhiṁ vassagaṇanādīnaṁ akaraṇaṁ dasseti.",
  "tika-vin07t16:215": "Theyyasaṁvāsakavatthukathāvaṇṇanā niṭṭhitā.",
  "tika-vin07t16:216": "Titthiyapakkantakakathāvaṇṇanā",
  "tika-vin07t16:217": "Titthiyapakkantakādikathāsu tesaṁ liṅge ādinnamatteti vīmaṁsādiadhippāyaṁ vinā ‘‘titthiyo bhavissāmī’’ti sanniṭṭhānavasena liṅge kāyena dhāritamatte. Sayamevāti titthiyānaṁ santikaṁ agantvā sayameva saṅghārāmepi kusacīrādīni nivāseti. Ājīvako bhavissāmi…pe… gacchatīti ājīvakānaṁ santike tesaṁ pabbajanavidhinā ‘‘ājīvako bhavissāmī’’ti gacchati. Tassa hi titthiyabhāvūpagamanaṁ pati sanniṭṭhāne vijjamānepi ‘‘gantvā bhavissāmī’’ti parikappitattā padavāre dukkaṭameva vuttaṁ. Dukkaṭanti pāḷiyā avuttepi methunādīsu vuttapubbapayogadukkaṭānulomato vuttaṁ. Etena ca sanniṭṭhānavasena liṅge sampaṭicchite pārājikaṁ, tato purimapayoge thullaccayañca vattabbameva, thullaccayakkhaṇe nivattantopi āpattiṁ desāpetvā muccati evāti daṭṭhabbaṁ. Yathā cettha, evaṁ saṅghabhedepi lohituppādepi bhikkhūnaṁ pubbapayogādīsu dukkaṭathullaccayapārājikāhi muccanasīmā ca veditabbā. Sāsanaviruddhatāyettha ādikammikānampi anāpatti na vuttā. Pabbajjāyapi abhabbatādassanatthaṁ panete, aññe ca pārājikakaṇḍe visuṁ sikkhāpadena pārājikādiṁ adassetvā idha abhabbesu eva vuttāti veditabbaṁ.",
  "tika-vin07t16:218": "Taṁladdhinti titthiyavese seṭṭhabhāvaggahaṇameva sandhāya vuttaṁ. Tesañhi titthiyānaṁ sassatādiggāhaṁ gaṇhantopi liṅge asampaṭicchite titthiyapakkantako na hoti, taṁ laddhiṁ aggahetvāpi ‘‘etesaṁ vatacariyā sundarā’’ti liṅgaṁ sampaṭicchanto titthiyapakkantako hoti eva . Laddhiyā abhāvenāti bhikkhubhāve sālayatāya titthiyabhāvūpagamanaladdhiyā abhāvena, etena ca āpadāsu kusacīrādiṁ pārupantassāpi naggassa viya anāpattiṁ dasseti.",
  "tika-vin07t16:219": "Upasampannabhikkhunā kathitoti ettha saṅghabhedakopi upasampannabhikkhunāva kathito, mātughātakādayo pana anupasampannenāpīti daṭṭhabbaṁ.",
  "tika-vin07t16:220": "Titthiyapakkantakakathāvaṇṇanā niṭṭhitā.",
  "tika-vin07t16:221": "Tiracchānavatthukathāvaṇṇanā",
  "tika-vin07t16:222": "111. Udakasañcārikaṁ maṇḍūkabhakkhaṁ nāgasarīranti sambandhitabbaṁ. Vissarabhayenāti nāgassa sarīraṁ disvā bhikkhuno viravanabhayena. Kapimiddhādīsu nāgasarīraṁ nuppajjatīti taduppattisīmaṁ dassento āha ‘‘vissaṭṭho’’tiādi.",
  "tika-vin07t16:223": "Tiracchānavatthukathāvaṇṇanā niṭṭhitā.",
  "tika-vin07t16:224": "Mātughātakādikathāvaṇṇanā",
  "tika-vin07t16:225": "112.Apavāhananti sodhanaṁ. Tiracchānādiamanussajātito manussajātikānaññeva puttesu mettādayopi tikkhavisadā honti lokuttaraguṇā viyāti āha ‘‘manussitthibhūtā janikā mātā’’ti. Yathā manussānaññeva kusalappavatti tikkhavisadā, evaṁ akusalappavattipīti āha ‘‘sayampi manussajātikenevā’’tiādi. Ānantariyenāti ettha cutianantaraṁ niraye paṭisandhiphalaṁ anantaraṁ nāma, tasmiṁ anantare janakattena niyuttaṁ ānantariyaṁ, tena. Vesiyā puttoti upalakkhaṇamattaṁ, kulitthiyā aticāriniyā puttopi attano pitaraṁ ajānitvā ghātento pitughātakova hoti.",
  "tika-vin07t16:226": "114.Avasesanti anāgāmiādikaṁ. Yaṁ panettha vattabbaṁ, taṁ manussaviggahapārājike vuttameva.",
  "tika-vin07t16:227": "115.Ayaṁ saṅghabhedakoti pakatattaṁ bhikkhuṁ sandhāya vuttaṁ. Pubbe eva pārājikaṁ samāpanno vā vatthādidosena vipannopasampado vā saṅghaṁ bhindantopi anantariyaṁ na phusati, saṅgho pana bhinnova hoti, pabbajjā cassa na vāritāti daṭṭhabbaṁ.",
  "tika-vin07t16:228": "‘‘Duṭṭhacittenā’’ti vuttamevatthaṁ vibhāveti ‘‘vadhakacittenā’’ti. Lohitaṁ uppādetīti tathāgatassa verīhi abhejjakāyatāya kenaci balakkārena cammādichedaṁ katvā bahi lohitaṁ paggharāpetuṁ na sakkā, āvudhādipahārena pana lohitaṁ ṭhānato calitvā kuppamānaṁ ekattha sañcitaṁ hoti, ettakena pana pahāradāyako lohituppādako nāma hoti devadatto viya. Cetiyaṁ pana bodhiṁ vā paṭimādiṁ vā bhindato ānantariyaṁ na hoti, ānantariyasadisaṁ mahāsāvajjaṁ hoti. Bodhirukkhassa pana ojoharaṇasākhā ceva sadhātukaṁ cetiyaṁ bādhayamānā ca chinditabbā, puññamevettha hoti.",
  "tika-vin07t16:229": "Mātughātakādikathāvaṇṇanā niṭṭhitā.",
  "tika-vin07t16:230": "Ubhatobyañjanakavatthukathāvaṇṇanā",
  "tika-vin07t16:231": "116.Itthiubhatobyañjanakoti itthindriyayutto, itaro pana purisindriyayutto. Ekassa hi bhāvadvayaṁ saha nuppajjati yamake (yama. 3.indriyayamaka.188) paṭikkhittattā. Dutiyabyañjanaṁ pana kammasahāyena akusalacitteneva bhāvavirahitaṁ uppajjati. Pakatitthipurisānampi kammameva byañjanaliṅgānaṁ kāraṇaṁ, na bhāvo tassa kenaci paccayena paccayattassa paṭṭhāne avuttattā. Kevalaṁ bhāvasahitānaṁyeva byañjanaliṅgānaṁ pavattidassanatthaṁ aṭṭhakathāsu ‘‘itthindriyaṁ paṭicca itthiliṅgādīnī’’tiādinā (dha. sa. aṭṭha. 632) indriyaṁ byañjanakaāraṇattena vuttaṁ, idha pana akusalabalena indriyaṁ vināpi byañjanaṁ uppajjatīti vuttaṁ. Ubhinnampi cesaṁ ubhatobyañjanakānaṁ yadā itthiyā rāgo uppajjati, tadā purisabyañjanaṁ pākaṭaṁ hoti, itaraṁ paṭicchannaṁ. Yadā purise rāgo uppajjati, tadā itthibyañjanaṁ pākaṭaṁ hoti, itaraṁ paṭicchannaṁ. Tattha vicāraṇakkamoti paṭisandhikkhaṇe eva itthipurisaliṅgānampi pātubhāvappakāsake kurundivacane ayuttatāpakāsanatthaṁ atthavicāraṇakkamo. Aṭṭhasāliniyañhi ‘‘itthiliṅgādīni pana itthindriyaṁ paṭicca pavatte samuṭṭhitānī’’tiādi (dha. sa. aṭṭha. 632) vuttaṁ. Nevassa pabbajjā atthīti yojanā. Yo ca paṭikkhitte abhabbe, bhabbe ca puggale ñatvā pabbājeti, upasampādeti vā, dukkaṭaṁ. Ajānantassa sabbattha anāpattīti veditabbaṁ.",
  "tika-vin07t16:232": "Ubhatobyañjanakavatthukathāvaṇṇanā niṭṭhitā.",
  "tika-vin07t16:233": "Anupajjhāyakādivatthukathāvaṇṇanā",
  "tika-vin07t16:234": "117. Anupajjhāyādivatthūsu sikkhāpadaṁ apaññattanti ‘‘na, bhikkhave, anupajjhāyako upasampādetabbo’’ti idheva paññāpiyamānasikkhāpadaṁ sandhāya vuttaṁ. ‘‘Kammaṁ pana na kuppatī’’ti idaṁ upajjhāyābhāvepi ‘‘itthannāmassa upasampadāpekkho, itthannāmena upajjhāyenā’’ti matassa vā vibbhamantassa vā purāṇaupajjhāyassa, aññassa vā yassa kassaci avijjamānassāpi nāmena sabbattha upajjhāyakittanassa katattā vuttaṁ. Yadi hi upajjhāyakittanaṁ na kareyya, ‘‘puggalaṁ na parāmasatī’’ti vuttakammavipatti eva siyā. Teneva pāḷiyaṁ ‘‘anupajjhāyaka’’nti vuttaṁ. Aṭṭhakathāyampissa ‘‘upajjhāyaṁ akittetvā’’ti avatvā ‘‘upajjhāyaṁ agāhāpetvā sabbena sabbaṁ upajjhāyavirahitaṁ’’icceva atthoti vutto. Pāḷiyaṁ saṅghena upajjhāyenāti ‘‘ayaṁ itthannāmo saṅghassa upasampadāpekkho, itthannāmo saṅghaṁ upasampadaṁ yācati saṅghena upajjhāyenā’’ti evaṁ kammavācāya saṅghameva upajjhāyaṁ kittetvāti attho. Evaṁ gaṇena upajjhāyenāti etthāpi ‘‘ayaṁ itthannāmo gaṇassa upasampadāpekkho’’tiādinā yojanā veditabbā, evaṁ vuttepi kammaṁ na kuppati eva dukkaṭasseva vuttattā. Aññathā ‘‘so ca puggalo anupasampanno’’ti vadeyya. Tenāha ‘‘saṅghenā’’tiādi. Tattha paṇḍakādīhi upajjhāyehi kariyamānesu kammesu paṇḍakādike vināva yadi pañcavaggādigaṇo pūrati, kammaṁ na kuppati, itarathā kuppatīti veditabbaṁ.",
  "tika-vin07t16:235": "Anupajjhāyakādivatthukathāvaṇṇanā niṭṭhitā.",
  "tika-vin07t16:236": "Apattakādivatthukathāvaṇṇanā",
  "tika-vin07t16:237": "118. Apattacīvaravatthūsupi pattacīvarānaṁ abhāvepi ‘‘paripuṇṇassa pattacīvara’’nti kammavācāya sāvitattā kammakopaṁ avatvā dukkaṭameva vuttaṁ. Itarathā sāvanāya hāpanato kammakopo eva siyā. Keci pana ‘‘paṭhamaṁ anuññātakammavācāya upasampannā viya idānipi ‘paripuṇṇassa pattacīvara’nti avatvā kammavācāya upasampannāpi sūpasampannāevā’’ti vadanti, taṁ na yuttaṁ. Anuññātakālato paṭṭhāya hi aparāmasanaṁ sāvanāya hāpanavipatti eva hoti ‘‘itthannāmo saṅghaṁ upasampadaṁ yācatī’’ti padassa hāpane viya. Tampi hi pacchā anuññātaṁ, ‘‘saṅghaṁ, bhante, upasampadaṁ yācāmī’’tiādivākyena ayācetvā tampi upasampādento ‘‘ayaṁ itthannāmo saṅghaṁ upasampadaṁ yācatī’’ti vatvāva yadi kammavācaṁ karoti, kammaṁ sukatameva hoti , no ce vipannaṁ. Sabbapacchā hi anuññātakammavācato kiñcipi parihāpetuṁ na vaṭṭati, sāvanāya hāpanameva hoti. Aññe vā bhikkhū dātukāmā hontīti sambandho.",
  "tika-vin07t16:238": "Anāmaṭṭhapiṇḍapātanti bhikkhūhi laddhabhikkhato aggahitaggaṁ piṇḍapātaṁ. Sāmaṇerabhāgasamakoti ettha kiñcāpi sāmaṇerānampi āmisabhāgassa samakameva diyyamānattā visuṁ sāmaṇerabhāgo nāma natthi, pattacīvaraparikammamattapaṭibaddhapabbajjatāya pana sāmaṇerasadisā ete paṇḍupalāsāti dassanatthaṁ evaṁ vuttanti daṭṭhabbaṁ. Niyatāsannapabbajjasseva cāyaṁ bhāgo dīyati. Teneva ‘‘yāva patto paccatī’’tiādi vuttaṁ. Āmisabhāgoti vihāre dinnaṁ saṅghabhattaṁ, tatruppādañca sandhāya vuttaṁ, na dāyakānaṁ gehesu tehi diyyamānaṁ. Teneva salākabhattādi paṭikkhittaṁ, dāyakā vippaṭisārino hontīti. Bhesajjantiādinā pana gihīnaṁ bhesajjakaraṇādidoso ettha na hotīti dasseti.",
  "tika-vin07t16:239": "Apattakādivatthukathāvaṇṇanā niṭṭhitā.",
  "tika-vin07t16:240": "Hatthacchinnādivatthukathāvaṇṇanā",
  "tika-vin07t16:241": "119. Hatthacchinnādivatthūsu kaṇṇamūleti sakalassa kaṇṇassa chedaṁ sandhāya vuttaṁ. Kaṇṇasakkhalikāyāti kaṇṇacūḷikāya. Yassa pana kaṇṇāviddheti heṭṭhā kuṇḍalādiṭhapanacchiddaṁ sandhāya vuttaṁ. Tañhi saṅghaṭanakkhamaṁ. Ajapadaketi ajapadanāsikaṭṭhikoṭiyaṁ. Tato hi uddhaṁ na vicchindati. Sakkā hoti sandhetunti avirūpasaṇṭhānaṁ sandhāya vuttaṁ, virūpaṁ pana parisadūsakataṁ āpādeti.",
  "tika-vin07t16:242": "Khujjasarīroti vaṅkasarīro. Brahmuno viya ujukaṁ gattaṁ sarīraṁ yassa, so brahmujjugatto, bhagavā.",
  "tika-vin07t16:243": "Parivaṭumoti samantato vaṭṭakāyo, etena evarūpā eva vāmanakā na vaṭṭantīti dasseti.",
  "tika-vin07t16:244": "Kūṭakūṭasīsoti anekesu ṭhānesu piṇḍikamaṁsataṁ dassetuṁ āmeḍitaṁ kataṁ. Tenāha ‘‘tālaphalapiṇḍisadisenā’’ti, tālaphalānaṁ mañjarī piṇḍi nāma. Anupubbatanukena sīsenāti cetiyathūpikā viya kamena kisena sīsena, thūlaveḷupabbaṁ viya ādito paṭṭhāya yāvapariyosānaṁ samathūlena uccena sīsena samannāgato nāḷisīso nāma. Kappasīsoti gajamatthakaṁ viya dvidhā bhinnasīso. ‘‘Kaṇṇikakeso vā’’ti imassa vivaraṇaṁ ‘‘pāṇakehī’’tiādi. Makkaṭasseva naḷāṭepi kesānaṁ uṭṭhitabhāvaṁ sandhāyāha ‘‘sīsalomehī’’tiādi.",
  "tika-vin07t16:245": "Makkaṭabhamukoti naḷāṭalomehi avibhattalomabhamuko. Akkhicakkalehīti kaṇhamaṇḍalehi. Kekaroti tiriyaṁ passanako. Udakatārakāti olokentānaṁ udake paṭibimbikacchāyā, udakapubbuḷanti keci. Akkhitārakāti abhimukhe ṭhitānaṁ chāyā, akkhigaṇḍakātipi vadanti. Atipiṅgalakkhīti majjārakkhi. Madhupiṅgalanti madhuvaṇṇapiṅgalaṁ. Nippakhumakkhīti ettha pakhuma-saddo akkhidalalomesu nirūḷho, tadabhāvā nippakhumakkhi. Akkhipākenāti akkhidala pariyantesu pūtibhāvāpajjanarogena.",
  "tika-vin07t16:246": "Cipiṭanāsikoti anunnatanāsiko. Paṭaṅgamaṇḍūko nāma mahāmukhamaṇḍūko. Bhinnamukhoti upakkamukhapariyosāno, sabbadā vivaṭamukho vā. Vaṅkamukhoti ekapasse apakkamma ṭhitaheṭṭhimahanukaṭṭhiko. Oṭṭhacchinnakoti ubhosu oṭṭhesu yattha katthaci jātiyā vā pacchā vā satthādinā apanītamaṁsena oṭṭhena samannāgato. Eḷamukhoti niccapaggharitalālāmukho.",
  "tika-vin07t16:247": "Bhinnagaloti avanatagato. Bhinnauroti atininnauramajjho. Evaṁ bhinnapiṭṭhipi. Sabbañcetanti ‘‘kacchugatto’’tiādiṁ sandhāya vuttaṁ. Ettha ca vinicchayo kuṭṭhādīsu vutto evāti āha ‘‘vinicchayo’’tiādi.",
  "tika-vin07t16:248": "Vātaṇḍikoti aṇḍavātarogena uddhutabījaṇḍakosena samannāgato, yassa nivāsanena paṭicchannampi unnataṁ pakāsati, sova na pabbājetabbo. Vikaṭoti tiriyaṁgamanapādo, yassa caṅkamato jāṇukā bahi nigacchanti. Paṇhoti pacchato parivattanakapādo, yassa caṅkamato jāṇukā anto pavisanti. Mahājaṅghoti thūlajaṅgho. Mahāpādoti mahantena pādatalena yutto. Pādavemajjheti piṭṭhipādavemajjhe, etena aggapādo ca paṇhi ca sadisoti dasseti.",
  "tika-vin07t16:249": "Majjhe saṅkuṭitapādattāti kuṇḍapādatāya kāraṇavibhāvanaṁ. Agge saṅkuṭitapādattāti kuṇḍapādatāya sakuṇapādasseva gamanavibhāvanaṁ. Piṭṭhipādaggena caṅkamantoti ‘‘pādassa bāhirantenāti ca abbhantarantenā’’ti ca idaṁ pādatalassa ubhohi pariyantehi caṅkamanaṁ sandhāya vuttaṁ.",
  "tika-vin07t16:250": "Mammananti ṭhānakaraṇavisuddhiyā abhāvena ayuttakkharavacanaṁ. Vacanānukaraṇena hi so mammano vutto. Yo ca karaṇasampannopi ekamevakkharaṁ hikkārabahuso vadati, sopi idheva saṅgayhati. Yo vā pana hikkaṁ niggahetvāpi anāmeḍitakkharameva siliṭṭhavacanaṁ vattuṁ samattho, so pabbājetabbo.",
  "tika-vin07t16:251": "Āpattito na muccatīti ñatvā karontova na muccati. Jīvitantarāyādiāpadāsu aruciyā kāyasāmaggiṁ dentassa anāpatti. Appatto osāraṇanti osāraṇāya anarahoti attho.",
  "tika-vin07t16:252": "Hatthacchinnādivatthukathāvaṇṇanā niṭṭhitā.",
  "tika-vin07t16:253": "Alajjinissayavatthukathāvaṇṇanā",
  "tika-vin07t16:254": "120. Nissayapaṭisaṁyuttavatthūsu bhikkhūhi samāno bhāgo diṭṭhisīlādiguṇakoṭṭhāso assāti bhikkhusabhāgo, tassa bhāvo bhikkhusabhāgatā.",
  "tika-vin07t16:255": "Alajjinissayavatthukathāvaṇṇanā niṭṭhitā.",
  "tika-vin07t16:256": "Gamikādinissayavatthukathāvaṇṇanā",
  "tika-vin07t16:257": "121.Nissayakaraṇīyoti ettha nissayaggahaṇaṁ nissayo, so karaṇīyo yassāti visesanassa paranipāto daṭṭhabbo. Vissamento vā…pe… anāpattīti gamanasaussāhatāya tathā vasantopi addhiko eva, tattha nissayadāyake asati anāpattīti adhippāyo. Etena ca parissamādiabhāve senāsanādisampadaṁ paṭicca vasato āpattīti dasseti. Tañca agamanapaccayā divase divase āpajjatīti vadanti. Cīvararajanādikiccatthāya garūhi pesitassāpi kiccapariyosānameva vasitabbaṁ, na tato paraṁ. Garūhipi tāvakālikakiccatthameva pesaladaharā pesitabbā, na niccakālakiccatthanti daṭṭhabbaṁ. ‘‘Nāvāya gacchantassa…pe… anāpattī’’ti vuttattā evarūpaṁ avidheyyataṁ vinā nissayadāyakarahitaṭṭhāne vassaṁ upagantuṁ na vaṭṭatīti daṭṭhabbaṁ.",
  "tika-vin07t16:258": "Tassa nissāyāti taṁ nissāya. Āsāḷhīmāse…pe… tattha gantabbanti ettha pana sacepi ‘‘asuko thero ettha āgamissati āgamissatī’’ti āgamentasseva vassūpanāyikadivaso hoti. Hotu, vasitaṭṭhāne vassaṁ anupagamma yattha nissayo labbhati, dūrepi tattha gantvā pacchimikāya upagantabbaṁ.",
  "tika-vin07t16:259": "122.Gottenapīti ‘‘āyasmato pippalissa upasampadāpekkho’’ti evaṁ nāmaṁ avatvā gottanāmenapīti attho, tena ‘‘konāmo te upajjhāyo’’ti puṭṭhena gottanāmena ‘‘āyasmā kassapo’’ti vattabbanti siddhaṁ hoti. Tasmā aññampi kiñci tassa nāmaṁ pasiddhaṁ, tasmiṁ vā khaṇe sukhaggahaṇatthaṁ nāmaṁ paññāpitaṁ, taṁ sabbaṁ gahetvāpi anussāvanā kātabbā. Yathā upajjhāyassa, evaṁ upasampadāpekkhassapi gottādināmena, taṅkhaṇikanāmena ca anussāvanaṁ kātuṁ vaṭṭati. Tasmimpi khaṇe ‘‘ayaṁ tisso’’ti vā ‘‘nāgo’’ti vā nāmaṁ karontehi anusāsakasammutito paṭhamameva kātabbaṁ, evaṁ katvāpi antarāyikadhammānusāsanapucchanakālesu ‘‘kinnāmosi, ahaṁ bhante nāgo nāma, konāmo te upajjhāyo, upajjhāyo me bhante tisso nāmā’’tiādinā viññāpentena ubhinnampi citte ‘‘mamedaṁ nāma’’nti yathā saññā uppajjati, evaṁ viññāpetabbaṁ. Sace pana tasmiṁ khaṇe pakatināmena vatvā pacchā tissa-nāmādiapubbanāmena anussāveti, na vaṭṭati.",
  "tika-vin07t16:260": "Tattha ca kiñcāpi upajjhāyasseva nāmaṁ aggahetvā yena kenaci nāmena ‘‘tissassa upasampadāpekkho’’tiādināpi puggale parāmaṭṭhe kammaṁ sukatameva hoti anupajjhāyakādīnaṁ upasampadākammaṁ viya upajjhāyassa abhāvepi abhabbattepi kammavācāya puggale parāmaṭṭhe kammassa sijjhanato. Upasampadāpekkhassa pana yathāsakaṁ nāmaṁ vinā aññena nāmena anussāvite kammaṁ kuppati, so anupasampannova hoti. Tattha ṭhito añño anupasampanno viya gahitanāmassa vatthupuggalassa tattha abhāvā, etassa ca nāmassa anussāvanāya avuttattā. Tasmā upasampadāpekkhassa pakatināmaṁ parivattetvā anupubbena nāgādināmena anussāvetukāmena paṭikacceva ‘‘tvaṁ nāgo’’tiādinā viññāpetvā anusāsanaantarāyikadhammapucchanakkhaṇesupi tassa ca saṅghassa ca yathā pākaṭaṁ hoti, tathā pakāsetvāva nāgādināmena anussāvetabbaṁ. Ekassa bahūni nāmāni honti, tesu ekaṁ gahetuṁ vaṭṭati.",
  "tika-vin07t16:261": "Yaṁ pana upasampadāpekkhaupajjhāyānaṁ ekattha gahitaṁ nāmaṁ, tadeva ñattiyā, sabbattha anussāvanāsu ca gahetabbaṁ. Gahitato hi aññasmiṁ gahite byañjanaṁ bhinnaṁ nāma hoti, kammaṁ vipajjati. Atthato, hi byañjanato ca abhinnā eva ñatti, anussāvanā ca vaṭṭanti, upajjhāyanāmassa pana purato ‘‘āyasmato tissassā’’tiādinā āyasmanta-padaṁ sabbattha yojetvāpi anussāveti, tathā ayojitepi doso natthi.",
  "tika-vin07t16:262": "Pāḷiyaṁ pana kiñcāpi ‘‘itthannāmassa āyasmato’’ti pacchato ‘‘āyasmato’’ti padaṁ vuttaṁ, tathāpi ‘‘āyasmā sāriputto atthakusalo’’tiādinā nāmassa purato āyasmanta-padayogassa dassanato puratova payogo yuttataro. Tañca ekattha yojetvā aññattha ayojitepi ekattha purato yojetvā aññattha pacchato yojanepi sāvanāya hāpanaṁ nāma na hoti nāmassa ahāpitattā. Teneva pāḷiyampi ‘‘itthannāmassa āyasmato’’ti ekattha yojetvā ‘‘itthannāmena upajjhāyenā’’tiādīsu ‘‘āyasmato’’ti na yojitanti vadanti. Tañca kiñcāpi evaṁ, tathāpi sabbaṭṭhānepi ekeneva pakārena yojetvā eva vā ayojetvā vā anussāvanaṁ pasatthataranti gahetabbaṁ.",
  "tika-vin07t16:263": "Gamikādinissayavatthukathāvaṇṇanā niṭṭhitā.",
  "tika-vin07t16:264": "Dveupasampadāpekkhādivatthukathāvaṇṇanā",
  "tika-vin07t16:265": "123. Ekato saheva ekasmiṁ khaṇe anussāvanaṁ etesanti ekānussāvanā, upasampadāpekkhā, ete ekānussāvane kātuṁ. Tenāha ‘‘ekānussāvane kātu’’nti, idañca ekaṁ padaṁ vibhattialopena daṭṭhabbaṁ. Ekena vāti dvinnampi ekasmiṁ khaṇe ekāya eva kammavācāya anussāvane ekenācariyenāti attho. ‘‘Ayaṁ buddharakkhito ca ayaṁ dhammarakkhito ca āyasmato saṅgharakkhitassa upasampadāpekkho’’tiādinā nayena ekena ācariyena dvinnaṁ ekasmiṁ khaṇe anussāvananayo daṭṭhabbo. Imināva nayena tiṇṇampi ekena ācariyena ekakkhaṇe anussāvanaṁ daṭṭhabbaṁ.",
  "tika-vin07t16:266": "Purimanayeneva ekato anussāvane kātunti ‘‘ekena ekassa, aññena itarassā’’tiādinā pubbe vuttanayena dvinnaṁ dvīhi vā, tiṇṇaṁ tīhi vā ācariyehi, ekakena vā ācariyena tayopi ekato anussāvane kātunti attho, tañca kho ekena upajjhāyena. ‘‘Na tveva nānupajjhāyenā’’ti idaṁ ekena ācariyena dvīhi vā tīhi vā upajjhāyehi dve vā tayo vā upasampadāpekkhe ekakkhaṇe ekāya anussāvanāya ekānussāvane kātuṁ na vaṭṭatīti paṭikkhepapadaṁ. Na pana nānācariyehi nānupajjhāyehi tayo ekānussāvane kātuṁ na vaṭṭatīti āha ‘‘sace pana nānācariyā nānupajjhāyā…pe… vaṭṭatī’’ti. Yañcettha ‘‘tissatthero sumanattherassa saddhivihārikaṁ, sumanatthero tissattherassa saddhivihārika’’nti evaṁ upajjhāyehi aññamaññaṁ saddhivihārikānaṁ anussāvanakaraṇaṁ vuttaṁ, taṁ upalakkhaṇamattaṁ. Tasmā sace tissatthero sumanattherassa saddhivihārikaṁ, sumanatthero nandattherassa saddhivihārikaṁ anussāveti, aññamaññañca gaṇapūrakā honti, vaṭṭati eva. Sace pana upajjhāyo sayameva attano saddhivihārikaṁ anussāvetīti ettha vattabbameva natthi, kammaṁ sukatameva hoti. Anupajjhāyakassapi yena kenaci anussāvite upasampadā hoti, kimaṅgaṁ pana saupajjhāyakassa upajjhāyeneva anussāvaneti daṭṭhabbaṁ. Teneva navaṭṭanapakkhaṁ dassetuṁ ‘‘sace panā’’tiādimāha.",
  "tika-vin07t16:267": "Dveupasampadāpekkhādivatthukathāvaṇṇanā niṭṭhitā.",
  "tika-vin07t16:268": "Upasampadāvidhikathāvaṇṇanā",
  "tika-vin07t16:269": "126.Upajjhāti upajjhāya-saddasamānattho ākāranto upajjhāsaddoti dasseti. Upajjhāya-saddo eva vā upajjhā upayogapaccattavacanesu ya-kāralopaṁ katvā evaṁ vutto karaṇavacanādīsu upajjhā-saddassa payogābhāvāti daṭṭhabbaṁ. Pāḷiyaṁ attanāva attānaṁ sammannitabbanti attanāva kattubhūtena karaṇabhūtena attānameva kammabhūtaṁ pati sammananakiccaṁ kātabbaṁ. Attānanti vā paccatte upayogavacanaṁ, attanāva attā sammannitabboti attho. Na kevalañca ettheva, aññatrāpi terasasammutiādīsu imināva lakkhaṇena attanāva attā sammannitabbova. Apica sayaṁ kammārahattā attānaṁ muñcitvā catuvaggādiko gaṇo sabbattha icchitabbo.",
  "tika-vin07t16:270": "Saccakāloti ‘‘nigūhissāmī’’ti vañcanaṁ pahāya saccasseva te icchitabbakālo. Bhūtakāloti vañcanāya abhāvepi manussattādivatthuno bhūtatāya avassaṁ icchitabbakālo, itarathā kammakopādiantarāyo hotīti adhippāyo. Maṅkūti adhomukho. Uddharatūti anupasampannabhāvato upasampattiyaṁ patiṭṭhapetūti attho.",
  "tika-vin07t16:271": "Sabbakammavācāsu atthakosallatthaṁ panettha upasampadākammavācāya evamattho daṭṭhabbo – suṇātūti savanāṇattiyaṁ paṭhamapurisekavacanaṁ. Tañca kiñcāpi yo saṅgho savanakiriyāya niyojīyati, tassa sammukhattā ‘‘suṇāhī’’ti majjhimapurisekavacanena vattabbaṁ, tathāpi yasmā saṅgha-saddasannidhāne paṭhamapurisapayogova saddavidhūhi samāciṇṇo bhagavantaāyasmantādisaddasannidhānesu viya ‘‘adhivāsetu me bhavaṁ gotamo (pārā. 22). Etassa sugata kālo, yaṁ bhagavā sāvakānaṁ sikkhāpadaṁ paññapeyya (pārā. 21). Pakkamatāyasmā (pārā. 436). Suṇantu me āyasmanto’’tiādīsu viya. Tasmā idha paṭhamapurisapayogo kato. Atha vā gāravavasenevetaṁ vuttaṁ. Garuṭṭhānīyesu hi gāravavasena majjhimapurisapayoguppattiyampi paṭhamapurisapayogaṁ payujjanti ‘‘desetu sugato dhamma’’ntiādīsu (dī. ni. 2.66; ma. ni. 2.338; saṁ. ni. 1.172; mahāva. 8) viyāti daṭṭhabbaṁ. Keci pana ‘‘bhante, āvusoti sadde apekkhitvā idha paṭhamapurisapayogo’’ti vadanti, taṁ na yuttaṁ ‘‘ācariyo me bhante hohi, (mahāva. 77) iṅghāvuso upāli, imaṁ pabbajitaṁ anuyuñjāhī’’tiādīsu (pārā. 517) tappayogepi majjhimapurisapayogasseva dassanato.",
  "tika-vin07t16:272": "Meti yo sāveti, tassa attaniddese sāmivacanaṁ. Bhanteti ālapanatthe vuḍḍhesu sagāravavacanaṁ. ‘‘Āvuso’’ti padaṁ pana navakesu. Tadubhayampi nipāto ‘‘tumhe bhante, tumhe āvuso’’ti bahūsupi samānarūpattā. Saṅghoti avisesato catuvaggādike pakatattapuggalasamūhe vattati. Idha pana paccantimesu janapadesu pañcavaggato paṭṭhāya, majjhimesu janapadesu dasavaggato paṭṭhāya saṅghoti gahetabbo. Tatrāyaṁ piṇḍattho – bhante, saṅgho mama vacanaṁ suṇātūti. Idañca navakatarena vattabbavacanaṁ. Sace pana anussāvako sabbehi bhikkhūhi vuḍḍhataro hoti, ‘‘suṇātu me, āvuso, saṅgho’’ti vattabbaṁ. Sopi ce ‘‘bhante’’ti vadeyya, navakataro vā ‘‘āvuso’’ti, kammakopo natthi. Keci pana ‘‘ekattha ‘āvuso’ti vatvā aññattha ‘bhante’ti vuttepi natthi doso ubhayenāpi ālapanassa sijjhanato’’ti vadanti.",
  "tika-vin07t16:273": "Idāni yamatthaṁ ñāpetukāmo ‘‘suṇātū’’ti saṅghaṁ savane niyojeti, taṁ ñāpento ‘‘ayaṁ itthannāmo’’tiādimāha. Tattha ayanti upasampadāpekkhassa hatthapāse sannihitabhāvadassanaṁ. Tena ca hatthapāse ṭhitasseva upasampadā ruhatīti sijjhati hatthapāsato bahi ṭhitassa ‘‘aya’’nti na vattabbato. Teneva anusāsakasammutiyaṁ so hatthapāsato bahi ṭhitattā ‘‘aya’’nti na vutto. Tasmā upasampadāpekkho anupasampanno hatthapāse ṭhapetabbo. Ayaṁ itthannāmoti ayaṁ-saddo ca avassaṁ payujjitabbo. So ca imasmiṁ paṭhamanāmapayoge evāti gahetabbaṁ . ‘‘Itthannāmo’’ti idaṁ aniyamato tassa nāmadassanaṁ. Ubhayenapi ayaṁ buddharakkhitotiādināmaṁ dasseti. ‘‘Upasampadāpekkho’’ti bhinnādhikaraṇavisaye bahubbīhisamaāso, upasampadaṁ me saṅgho apekkhamānoti attho. Tassa ca upajjhāyataṁ samaṅgibhāvena dassetuṁ ‘‘itthannamassa āyasmato’’ti vuttaṁ. Etena ‘‘ayaṁ buddharakkhito āyasmato dhammarakkhitassa saddhivihārikabhūto upasampadāpekkho’’ti evamādinā nayena nāmayojanāya saha attho dassitoti. Ettha ca ‘‘āyasmato’’ti padaṁ avatvāpi ‘‘ayaṁ buddharakkhito dhammarakkhitassa upasampadāpekkho’’ti vattuṁ vaṭṭati. Teneva pāḷiyaṁ ‘‘itthannāmena upajjhāyenā’’ti ettha ‘‘āyasmato’’ti padaṁ na vuttaṁ. Yañcettha vattabbaṁ, taṁ heṭṭhā vuttameva.",
  "tika-vin07t16:274": "Nanu cettha upajjhāyopi upasampadāpekkho viya hatthapāse ṭhito eva icchitabbo, atha kasmā ‘‘ayaṁ itthannāmo imassa itthannāmassa upasampadāpekkho’’ti evaṁ upajjhāyaparāmasanepi ima-saddassa payogo na katoti? Nāyaṁ virodho upajjhāyassa abhāvepi kammakopābhāvato. Kevalañhi kammanipphattiyā santapadavasena avijjamānassapi upajjhāyassa nāmakittanaṁ anupajjhāyassa upasampadādīsupi karīyati. Tasmā upajjhāyassa asannihitatāyapi tapparāmasanamatteneva kammasiddhito ‘‘imassā’’ti niddisituṁ na vaṭṭati.",
  "tika-vin07t16:275": "Parisuddho antarāyikehi dhammehīti abhabbatādikehi upasampadāya avatthukarehi ceva pañcābādhahatthacchinnādīhi ca āpattimattakarehi antarāyikehi sabhāvehi parimutto. Evaṁ vutto eva ca āpattimattakarehi pañcābādhādīhi aparimuttassapi upasampadā ruhati, nāññathā. Paripuṇṇassa pattacīvaranti paripuṇṇamassa upasampadāpekkhassa pattacīvaraṁ. Evaṁ vutte eva apattacīvarassāpi upasampadā ruhati, nāññathā. Upasampadaṁ yācatīti ‘‘saṅghaṁ, bhante, upasampadaṁ yācāmī’’tiādinā (mahāva. 71, 126) yācitabhāvaṁ sandhāya vuttaṁ. Evaṁ tena saṅghe ayācitepi ‘‘itthannāmo saṅghaṁ upasampadaṁ yācatī’’ti vutte eva kammaṁ avipannaṁ hoti, nāññathā. Upajjhāyenāti upajjhāyena karaṇabhūtena itthannāmaṁ upajjhāyaṁ katvā kammabhūtaṁ upasampadaṁ dātuṁ nipphādetuṁ kattubhūtaṁ saṅghaṁ yācatīti attho. Yācadhātuno pana dvikammakattā ‘‘saṅghaṁ, upasampada’’nti dve kammapadāni vuttāni.",
  "tika-vin07t16:276": "Yadi saṅghassa pattakallanti ettha patto kālo imassāti pattakālaṁ, apalokanādicatubbidhasaṅghakammaṁ, tadeva sakatthe ya-paccayena ‘‘pattakalla’’nti vuccati. Idha pana ñatticatutthaupasampadākammaṁ adhippetaṁ, taṁ kātuṁ saṅghassa pattakallaṁ jātaṁ. Yadīti anumatigahaṇavasena kammassa pattakallataṁ ñāpeti. Yo hi koci tattha apattakallataṁ maññissati, so vakkhati. Imameva hi atthaṁ sandhāya anussāvanāsu ‘‘yassāyasmato khamati…pe… so bhāseyyā’’ti (mahāva. 127) vuttaṁ. Taṁ panetaṁ pattakallaṁ vatthusampadā, antarāyikehi dhammehi cassa parisuddhatā, sīmāsampadā, parisasampadā, pubbakiccaniṭṭhāpananti imehi pañcahi aṅgehi saṅgahitaṁ.",
  "tika-vin07t16:277": "Tattha vatthusampadā nāma yathāvuttehi ekādasahi abhabbapuggalehi ceva antimavatthuajjhāpannehi ca añño paripuṇṇavīsativasso anupasampannabhūto manussapuriso, etasmiṁ puggale sati eva idaṁ saṅghassa upasampadākammaṁ pattakallaṁ nāma hoti, nāsati. Katañca kuppameva hoti.",
  "tika-vin07t16:278": "Antarāyikehi dhammehi cassa parisuddhatā nāma yathāvuttasseva upasampadāvatthubhūtassa puggalassa ye ime bhagavatā paṭikkhittā pañcābādhaphuṭṭhatādayo mātāpitūhi ananuññātatāpariyosānā ceva hatthacchinnatādayo ca dosadhammā kārakasaṅghassa āpattādiantarāyahetutāya ‘‘antarāyikā’’ti vuccanti tehi antarāyikehi dosadhammehi parimuttattā, imissā ca sati eva idaṁ kammaṁ pattakallaṁ nāma hoti, nāsati. Kataṁ pana kammaṁ sukatameva hoti ṭhapetvā ūnavīsativassapuggalaṁ.",
  "tika-vin07t16:279": "Sīmāsampadā pana uposathakkhandhake (mahāva. 147-148) vakkhamānanayena sabbadosavirahitāya baddhābaddhavasena duvidhāya sīmāya vaseneva veditabbā. Tādisāya hi sīmāya sati eva idaṁ kammaṁ pattakallaṁ nāma hoti, nāsati. Katañca kammaṁ vipajjati.",
  "tika-vin07t16:280": "Parisasampadā pana ye ime upasampadākammassa sabbantimena paricchedena kammappattā dasahi vā pañcahi vā anūnā pārājikaṁ anāpannā, anukkhittā ca samānasaṁvāsakā bhikkhū, tesaṁ ekasīmāyaṁ hatthapāsaṁ avijahitvā ṭhānaṁ, chandārahānañca chandassa ānayanaṁ, sammukhībhūtānañca appaṭikkosanaṁ, upasampadāpekkharahitānaṁ uposathakkhandhake paṭikkhittānaṁ gahaṭṭhādianaupasampannānañceva pārājikukkhittakanānāsaṁvāsakabhikkhunīnañca vajjanīyapuggalānaṁ saṅghassa hatthapāse abhāvo cāti imehi catūhi aṅgehi saṅgahitā. Evarūpāya ca parisasampadāya sati eva idaṁ pattakallaṁ nāma hoti, nāsati. Tattha purimānaṁ tiṇṇaṁ aṅgānaṁ aññatarassapi abhāve kataṁ kammaṁ vipajjati, na pacchimassa.",
  "tika-vin07t16:281": "Pubbakiccaniṭṭhāpanaṁ nāma yānimāni ‘‘paṭhamaṁ upajjhaṁ gāhāpetabbo’’tiādinā pāḷiyaṁ vuttāni ‘‘upajjhaṁ gāhāpanaṁ, pattacīvarācikkhanaṁ, tato taṁ hatthapāsato bahi ṭhapetvā anusāsakasammutikammakaraṇaṁ, sammatena ca gantvā anusāsanaṁ, tena ca paṭhamataraṁ āgantvā saṅghassa ñāpetvā upasampadāpekkhaṁ ‘āgacchāhī’ti hatthapāse eva abbhānaṁ, tena ca bhikkhūnaṁ pāde vandāpetvā upasampadāyācāpanaṁ, tato antarāyikadhammapucchakasammutikaraṇaṁ, sammatena ca pucchana’’nti imāni aṭṭha pubbakiccāni, tesaṁ sabbesaṁ yāthāvato karaṇena niṭṭhāpanaṁ. Etasmiñca pubbakammaniṭṭhāpane sati eva idaṁ saṅghassa upasampadākammaṁ pattakallaṁ nāma hoti, nāsati. Etesu pana pubbakammesu akatesupi kataṁ kammaṁ yathāvuttavatthusampattiādīsu vijjamānesu akuppameva hoti. Tadevamettha pattakallaṁ imehi pañcahi aṅgehi saṅgahitanti veditabbaṁ. Imināva nayena heṭṭhā vuttesu, vakkhamānesu ca sabbesu kammesu pattakallatā yathārahaṁ yojetvā ñātabbā.",
  "tika-vin07t16:282": "Itthannāmaṁupasampādeyyāti upasampadānipphādanena taṁsamaṅgiṁ kareyya karotūti patthanāyaṁ, vidhimhi vā idaṁ daṭṭhabbaṁ. Yathā hi ‘‘devadattaṁ sukhāpeyyā’’ti vutte sukhamassa nipphādetvā taṁ sukhasamaṅginaṁ kareyyāti attho hoti, evamidhāpi upasampadamassa nipphādetvā taṁ upasampadāsamaṅginaṁ kareyyāti attho. Payojakabyāpāre cetaṁ yathā sukhayantaṁ kañci suddhakattāraṁ koci hetukattā sukhahetunipphādanena sukhāpeyyāti vuccati, evamidhāpi upasampajjantaṁ suddhakattāraṁ puggalaṁ hetukattubhūto saṅgho upasampadāhetunipphādanena upasampādeyyāti vutto. Etena ca sukhaṁ viya sukhadāyakena saṅghena puggalassa diyyamānā tathāpavattaparamatthadhamme upādāya ariyajanapaññattā upasampadā nāma sammutisaccatā atthīti samatthitaṁ hoti. Ettha ca ‘‘itthannāmo saṅghaṁ upasampadaṁ yācatī’’ti vuttattā parivāsādīsu viya yācanānuguṇaṁ ‘‘itthannāmassa upasampadaṁ dadeyyā’’ti avatvā ‘‘itthannāmaṁ upasampādeyyā’’ti vuttattā idaṁ upasampadākammaṁ dāne asaṅgahetvā kammalakkhaṇe eva saṅgahitanti daṭṭhabbaṁ. Iminā nayena ‘‘itthannāmaṁ upasampādeti, upasampanno saṅghenā’’ti etthāpi attho veditabbo. Kevalañhi tattha vattamānakālaatītakālavasena, idha pana anāmaṭṭhakālavasenāti ettakameva viseso.",
  "tika-vin07t16:283": "Esā ñattīti ‘‘saṅgho ñāpetabbo’’ti vuttañāpanā esā. Idañca anussāvanānampi sabbhāvasūcanatthaṁ vuccati. Avassañcetaṁ vattabbameva, ñattikamme eva taṁ na vattabbaṁ. Tattha pana yya-kāre vuttamatte eva ñattikammaṁ niṭṭhitaṁ hotīti daṭṭhabbaṁ. Khamatīti ruccati. Upasampadāti saṅghena diyyamānā nipphādiyamānā upasampadā yassa khamati. So tuṇhassāti yojanā. Tuṇhīti ca akathanatthe nipāto, akathanako assa bhaveyyāti attho. Khamati saṅghassa itthannāmassa upasampadāti pakatena sambandho. Tattha kāraṇamāha ‘‘tasmā tuṇhī’’ti. Tattha ‘‘āsī’’ti seso. Yasmā ‘‘yassa nakkhamati, so bhāseyyā’’ti tikkhattuṁ vuccamānopi saṅgho tuṇhī niravo ahosi, tasmā khamati saṅghassāti attho. Evanti iminā pakārena. Tuṇhībhāvenevetaṁ saṅghassa ruccanabhāvaṁ dhārayāmi bujjhāmi pajānāmīti attho. Iti-saddo parisamāpanatthe kato, so ca kammavācāya anaṅgaṁ. Tasmā anussāvakena ‘‘dhārayāmī’’ti ettha mi-kārapariyosānameva vatvā niṭṭhāpetabbaṁ, iti-saddo na payujjitabboti daṭṭhabbaṁ. Iminā nayena sabbattha kammavācānamattho veditabbo.",
  "tika-vin07t16:284": "Upasampadāvidhikathāvaṇṇanā niṭṭhitā.",
  "tika-vin07t16:285": "Cattāronissayādikathāvaṇṇanā",
  "tika-vin07t16:286": "128.Ekaporisā vātiādi sattānaṁ sarīracchāyaṁ pādehi minitvā jānanappakāradassanaṁ. Chasattapadaparamatā hi chāyā ‘‘porisā’’ti vuccati. Idañca utuppamāṇācikkhanādi ca āgantukehi saddhiṁ vīmaṁsitvā vuḍḍhanavabhāvaṁ ñatvā vandanavandāpanādikaraṇatthaṁ vuttaṁ. Eti āgacchati, gacchati cāti utu, sova pamiyate anena saṁvaccharanti pamāṇanti āha ‘‘utuyeva utuppamāṇa’’nti. Aparipuṇṇāti upasampadādivasena aparipuṇṇā. Yadi utuvemajjhe upasampādito, tadā tasmiṁ utumhi avasiṭṭhadivasācikkhanaṁ ‘‘divasabhāgācikkhana’’nti dasseti. Tenāha ‘‘yattakehi divasehi yassa yo utu aparipuṇṇo, te divase’’ti. Tattha yassa taṁ khaṇaṁ laddhūpasampadassa puggalassa sambandhī yo utu yattakehi divasehi aparipuṇṇo, te divaseti yojanā.",
  "tika-vin07t16:287": "Chāyādikameva sabbaṁ saṅgahetvā gāyitabbato kathetabbato saṅgītīti āha ‘‘idamevā’’tiādi. Tattha ekato katvā ācikkhitabbaṁ. Tvaṁ kiṁ labhasīti tvaṁ upasampādanakāle kataravassaṁ, katarautuñca labhasi, katarasmiṁ te upasampadā laddhāti attho. Vassanti vassānautu. Idañca saṁvaccharācikkhanaṁ vinā vuttampi na ñāyatīti iminā utuācikkhaneneva sāsanavassesu vā kaliyugavassādīsu vā sahassime vā satime vā asukaṁ utuṁ labhāmīti dassitanti daṭṭhabbaṁ. ‘‘Chāyā’’ti idaṁ pāḷiyaṁ āgatapaṭipāṭiṁ sandhāya vuttaṁ. Vattabbakamato pana kaliyugavassādīsu sabbadesapasiddhesu asukavasse asukautumhi asukamāse asuke kaṇhe vā sukke vā pakkhe asukatithivāravisesayutte nakkhatte pubbaṇhādidivasabhāge ettake chāyāpamāṇe, nāḍikāpamāṇe vā mayā upasampadā laddhāti vadeyyāsīti evaṁ ācikkhitabbaṁ. ‘‘Idaṁ suṭṭhu uggahetvā āgantukehi vuḍḍhapaṭipāṭiṁ ñatvā paṭipajjāhī’’ti vattabbaṁ. Pāḷiyaṁ kissa tvanti kiṁ tvaṁ ettakaṁ kālaṁ akāsīti attho.",
  "tika-vin07t16:288": "130.Upasampadaṁ yācīti pabbajjañca upasampadañca yācīti attho. Passissāmīti ettha vadatīti seso, evaṁ uparipi. ‘‘Osāretabbo’’ti iminā purimo ukkhittabhāvo vibbhamitvā puna laddhūpasampadampi na muñcati. Tena ca sambhuñjanādīsupi bhikkhūnaṁ pācittiyamevāti dasseti. Anāpatti sambhoge saṁvāseti ettha sahaseyyāpi saṅgahitāti daṭṭhabbaṁ. Ettha cāyamadhippāyo – yasmā ayaṁ osāritattā pakatatto, tasmā ukkhittasambhogādipaccayena pācittiyenettha anāpattīti. Yo pana āpattiṭṭhāne anāpattidiṭṭhitāya āpattiṁ na passati, teneva paṭikammampi na karoti, so yasmā ettāvatā alajjī nāma na hoti. Paṇṇattiṁ ñatvā vītikkamaṁ karonto eva hi alajjī nāma hoti. ‘‘Sañcicca āpattiṁ āpajjatī’’tiādi (pari. 359) hi vuttaṁ. Tasmā ettha alajjisambhogādipaccayā dukkaṭāpattiniyamo natthi. Tena sāpettha āpatti na vuttāti daṭṭhabbaṁ. Yo panettha imaṁ adhippāyaṁ asallakkhentena kenaci ‘‘anāpatti sambhoge saṁvāse’’ti iminā pācittiyena anāpatti vuttā, alajjisambhogapaccayā dukkaṭaṁ pana āpajjati evāti āpattiniyamo vutto, so alajjitte sati eva vutto, nāsatīti daṭṭhabbaṁ.",
  "tika-vin07t16:289": "131.Vinayamhītiādigāthāsu niggahānanti niggahakaraṇesu. Pāpiccheti pāpapuggalānaṁ niggahakaraṇesu, lajjīnaṁ paggahesu ca pesalānaṁ sukhāvahe mahante vinayamhi yathā atthakārī atthānuguṇaṁ karontova yasmā yoniso paṭipajjati nāma hoti, tasmā uddānaṁ pavakkhāmīti sambandhayojanā daṭṭhabbā. Sesaṁ sabbattha suviññeyyameva.",
  "tika-vin07t16:290": "Cattāronissayādikathāvaṇṇanā niṭṭhitā.",
  "tika-vin07t16:291": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t16:292": "Mahākhandhakavaṇṇanānayo niṭṭhito."
}