{
  "tika-abh02t4:0": "5. Indriyavibhaṅgo",
  "tika-abh02t4:1": "1. Abhidhammabhājanīyavaṇṇanā",
  "tika-abh02t4:2": "219.Cakkhudvāreindaṭṭhaṁ kāretīti cakkhudvārabhāve taṁdvārikehi attano indabhāvaṁ paramissarabhāvaṁ kārayatīti attho. Tañhi te rūpaggahaṇe attānaṁ anuvatteti, te ca taṁ anuvattantīti. Esa nayo itaresupi. Yena taṁsamaṅgīpuggalo taṁsampayuttadhammā vā aññātāvino honti, so aññātāvibhāvo pariniṭṭhitakiccajānanaṁ.",
  "tika-abh02t4:3": "Katthaci dveti ‘‘dvinnaṁ kho, bhikkhave, indriyānaṁ bhāvitattā bahulīkatattā khīṇāsavo bhikkhu aññaṁ byākaroti…pe… ariyāya ca paññāya ariyāya ca vimuttiyā. Yā hissa, bhikkhave, ariyā paññā, tadassa paññindriyaṁ. Yā hissa ariyā vimutti, tadassa samādhindriya’’ntiādīsu (saṁ. ni. 5.516) dve, ‘‘tiṇṇaṁ kho, bhikkhave, indriyānaṁ bhāvitattā bahulīkatattā piṇḍolabhāradvājena bhikkhunā aññā byākatā…pe… satindriyassa samādhindriyassa paññindriyassā’’ti (saṁ. ni. 5.519), ‘‘tīṇimāni, bhikkhave, indriyāni. Katamāni tīṇi? Anaññātaññassāmītindriyaṁ aññindriyaṁ aññātāvindriya’’nti (saṁ. ni. 5.493), ‘‘tīṇimāni…pe… itthindriyaṁ purisindriyaṁ jīvitindriya’’nti (saṁ. ni. 5.492) ca evamādīsu tīṇi, ‘‘pañcimāni, brāhmaṇa, indriyāni nānāvisayāni…pe… cakkhundriyaṁ…pe… kāyindriya’’nti (saṁ. ni. 5.512), ‘‘pañci…pe… sukhindriyaṁ…pe… upekkhindriya’’nti (saṁ. ni. 5.501 ādayo), ‘‘pañci…pe… saddhindriyaṁ…pe… paññindriya’’nti (saṁ. ni. 5.486 ādayo) ca evamādīsu pañca. Tattha suttante dukādivacanaṁ nissaraṇupāyādibhāvato dukādīnaṁ. Sabbāni pana indriyāni abhiññeyyāni, abhiññeyyadhammadesanā ca abhidhammoti idha sabbāni ekato vuttāni.",
  "tika-abh02t4:4": "Khīṇāsavassa bhāvabhūto hutvā uppattito ‘‘khīṇāsavasseva uppajjanato’’ti vuttaṁ.",
  "tika-abh02t4:5": "Liṅgeti gameti ñāpetīti liṅgaṁ, liṅgīyati vā etenāti liṅgaṁ, kiṁ liṅgeti, kiñca vā liṅgīyatīti? Indaṁ indo vā, indassa liṅgaṁ indaliṅgaṁ, indaliṅgassa attho taṁsabhāvo indaliṅgaṭṭho, indaliṅgameva vā indriya-saddassa attho indaliṅgaṭṭho. Sajjitaṁ uppāditanti siṭṭhaṁ, indena siṭṭhaṁ indasiṭṭhaṁ. Juṭṭhaṁ sevitaṁ. Kammasaṅkhātassa indassa liṅgāni, tena ca siṭṭhānīti kammajāneva yojetabbāni, na aññāni. Te ca dve atthā kamme eva yojetabbā, itare ca bhagavati evāti ‘‘yathāyoga’’nti āha. Tenāti bhagavato kammassa ca indattā. Etthāti etesu indriyesu. Ulliṅgenti pakāsenti phalasampattivipattīhi kāraṇasampattivipattiavabodhato. ‘‘So taṁ nimittaṁ āsevatī’’tiādīsu (a. ni. 9.35) gocarakaraṇampi āsevanāti vuttāti āha ‘‘kānici gocarāsevanāyā’’ti. Tattha sabbesaṁ gocarīkātabbattepi ‘‘kānicī’’ti vacanaṁ avipassitabbānaṁ bahulīmanasikaraṇena anāsevanīyattā. Paccavekkhaṇāmattameva hi tesu hotīti. ‘‘Tassa taṁ maggaṁ āsevato’’tiādīsu (a. ni. 4.170) bhāvanā ‘‘āsevanā’’ti vuttāti bhāvetabbāni saddhādīni sandhāyāha ‘‘kānici bhāvanāsevanāyā’’ti. Ādhipaccaṁ indriyapaccayabhāvo, asati ca indriyapaccayabhāve itthipurisindriyānaṁ attano paccayavasena pavattamānehi taṁsahitasantāne aññākārena anuppajjamānehi liṅgādīhi anuvattanīyabhāvo, imasmiñcatthe indanti paramissariyaṁ karonticceva indriyāni. Cakkhādīsu dassitena nayena aññesañca tadanuvattīsu ādhipaccaṁ yathārahaṁ yojetabbaṁ.",
  "tika-abh02t4:6": "Heṭṭhāti aṭṭhasāliniyaṁ. Amoho eva, na visuṁ cattāro dhammā, tasmā amohassa paññindriyapade vibhāvitāni lakkhaṇādīni tesañca veditabbānīti adhippāyo. Sesāni aṭṭhasāliniyaṁ lakkhaṇādīhi sarūpeneva āgatāni. Nanu ca sukhindriyadukkhindriyānaṁ tattha lakkhaṇādīni na vuttānīti? Kiñcāpi na vuttāni, somanassadomanassindriyānaṁ pana vuttalakkhaṇādivasena viññeyyato etesampi vuttāneva honti. Kathaṁ? Iṭṭhaphoṭṭhabbānubhavanalakkhaṇaṁ sukhindriyaṁ, iṭṭhākārasambhogarasaṁ, kāyikassādapaccupaṭṭhānaṁ, kāyindriyapadaṭṭhānaṁ . Aniṭṭhaphoṭṭhabbānubhavanalakkhaṇaṁ dukkhindriyaṁ, aniṭṭhākārasambhogarasaṁ, kāyikābādhapaccupaṭṭhānaṁ, kāyindriyapadaṭṭhānanti. Ettha ca iṭṭhāniṭṭhākārānameva ārammaṇānaṁ sambhogarasatā veditabbā, na viparītepi iṭṭhākārena aniṭṭhākārena ca sambhogarasatāti.",
  "tika-abh02t4:7": "Sattānaṁ ariyabhūmipaṭilābho bhagavato desanāya sādhāraṇaṁ padhānañca payojananti āha ‘‘ajjhattadhammaṁ pariññāyā’’tiādi. Aṭṭhakathāyaṁ itthipurisindriyānantaraṁ jīvitindriyadesanakkamo vutto, so indriyayamakadesanāya sameti. Idha pana indriyavibhaṅge manindriyānantaraṁ jīvitindriyaṁ vuttaṁ, taṁ purimapacchimānaṁ ajjhattikabāhirānaṁ anupālakattena tesaṁ majjhe vuttanti veditabbaṁ. Yañca kiñci vedayitaṁ, sabbaṁ taṁ dukkhaṁ. Yāva ca duvidhattabhāvānupālakassa jīvitindriyassa pavatti, tāva dukkhabhūtānaṁ etesaṁ vedayitānaṁ anivattīti ñāpanatthaṁ. Tena ca cakkhādīnaṁ dukkhānubandhatāya pariññeyyataṁ ñāpeti. Tato anantaraṁ bhāvetabbattāti bhāvanāmaggasampayuttaṁ aññindriyaṁ sandhāya vuttaṁ. Dassanānantarā hi bhāvanāti.",
  "tika-abh02t4:8": "Satipi purejātādipaccayabhāve indriyapaccayabhāvena sādhetabbameva kiccaṁ ‘‘kicca’’nti āha tassa anaññasādhāraṇattā indriyakathāya ca pavattattā. Pubbaṅgamabhāvena manindriyassa vasavattāpanaṁ hoti, nāññesaṁ. Taṁsampayuttānipi hi indriyāni sādhetabbabhūtāneva attano attano indriyakiccaṁ sādhenti cetasikattāti. ‘‘Sabbattha ca indriyapaccayabhāvena sādhetabba’’nti ayaṁ adhikāro anuvattatīti daṭṭhabbo. Anuppādane anupatthambhe ca tappaccayānaṁ tappavattane nimittabhāvo anuvidhānaṁ. Chādetvā pharitvā uppajjamānā sukhadukkhavedanā sahajāte abhibhavitvā sayameva pākaṭā hoti, sahajātā ca tabbasena sukhadukkhabhāvappattā viyāti āha ‘‘yathāsakaṁ oḷārikākārānupāpana’’nti. Asantassa apaṇītassapi akusalatabbipākādisampayuttassa majjhattākārānupāpanaṁ yojetabbaṁ, samānajātiyaṁ vā sukhadukkhehi santapaṇītākārānupāpanañca. Pasannapaggahitaupaṭṭhitasamāhitadassanākārānupāpanaṁ yathākkamaṁ saddhādīnaṁ. Ādi-saddena uddhambhāgiyasaṁyojanāni gahitāni, maggasampayuttasseva ca indriyassa kiccaṁ dassitaṁ, teneva phalasampayuttassa taṁtaṁsaṁyojanānaṁyeva paṭippassaddhipahānakiccatā dassitā hotīti. Sabbakatakiccaṁ aññātāvindriyaṁ aññassa kātabbassa abhāvā amatābhimukhameva tabbhāvapaccayo ca hoti, na itarāni viya kiccantarapasutañca. Tenāha ‘‘amatābhimukhabhāvapaccayatā cā’’ti.",
  "tika-abh02t4:9": "220.Evaṁsantepīti satipi sabbasaṅgāhakatte vīriyindriyapadādīhi saṅgahetabbāni kusalākusalavīriyādīni, cakkhundriyapadādīhi saṅgahetabbāni kālapuggalapaccayādibhedena bhinnāni cakkhādīni saṅgaṇhanticceva sabbasaṅgāhakāni, na yassā bhūmiyā yāni na vijjanti, tesaṁ saṅgāhakattāti attho. Tena ca avisesitattā sabbesaṁ sabbabhūmikattagahaṇappasaṅge taṁnivattanena sabbasaṅgāhakavacanaṁ avijjamānassa saṅgāhakattadīpakaṁ na hotīti dasseti.",
  "tika-abh02t4:10": "Abhidhammabhājanīyavaṇṇanā niṭṭhitā.",
  "tika-abh02t4:11": "2. Pañhapucchakavaṇṇanā",
  "tika-abh02t4:12": "223.Idha anābhaṭṭhanti ekantānārammaṇattena bhāsitaṁ. ‘‘Rūpamissakattā anārammaṇesu rūpadhammesu saṅgahita’’nti kasmā vuttaṁ, nanu missakattā eva jīvitindriyaṁ anārammaṇesu asaṅgahitaṁ. Na hi aṭṭhindriyā anārammaṇāti vuttāti? Saccametaṁ, jīvitindriyaekadesassa pana anārammaṇesu rūpadhammesu saṅgahitataṁ sandhāyetaṁ vuttaṁ, arūpakoṭṭhāsena parittārammaṇāditā atthīti siyāpakkhe saṅgahitanti adhippāyo. Arūpakoṭṭhāsena pana parittārammaṇāditā, rūpakoṭṭhāsena ca navattabbatā atthīti missakassa samudāyasseva vasena siyāpakkhe saṅgahitaṁ, na ekadesavasenāti daṭṭhabbaṁ. Na hi anārammaṇaṁ parittārammaṇādibhāvena navattabbaṁ na hotīti. ‘‘Rūpañca nibbānañca anārammaṇā, sattindriyā anārammaṇā’’tiādivacanañca avijjamānārammaṇānārammaṇesu navattabbesu anārammaṇattā navattabbataṁ dasseti, na sārammaṇasseva navattabbataṁ, navattabbassa vā sārammaṇataṁ. Na hi navattabba-saddo sārammaṇe niruḷho. Yadipi siyā, ‘‘tisso ca vedanā rūpañca nibbānañca ime dhammā navattabbā sukhāya vedanāya sampayuttā’’tiādi na vucceyya, athāpi parittārammaṇādisambandho navattabba-saddo sārammaṇesveva vattati, ‘‘dvāyatanā siyā parittārammaṇā’’tiādiṁ avatvā ‘‘manāyatanaṁ siyā parittārammaṇaṁ…pe… appamāṇārammaṇa’’ntipi, ‘‘dhammāyatanaṁ siyā parittārammaṇaṁ…pe… appamāṇārammaṇa’’ntipi, ‘‘siyā anārammaṇa’’ntipi vattabbaṁ siyā. Na hi pañhapucchake sāvasesā desanā atthīti . ‘‘Aṭṭhindriyā siyā ajjhattārammaṇā’’ti ettha ca jīvitindriyassa ākiñcaññāyatanakāle arūpassa rūpassa ca anārammaṇattā navattabbatā veditabbā.",
  "tika-abh02t4:13": "Pañhapucchakavaṇṇanā niṭṭhitā.",
  "tika-abh02t4:14": "Indriyavibhaṅgavaṇṇanā niṭṭhitā."
}