{
  "tika-vin07t22:0": "7. Kathinakkhandhako",
  "tika-vin07t22:1": "Kathinānujānanakathāvaṇṇanā",
  "tika-vin07t22:2": "306. Kathinakkhandhake sīsavasenāti padhānavasena. Kathinanti pañcānisaṁse antokaraṇasamatthatāya thiranti attho. So nesaṁ bhavissatīti yujjatīti ‘‘so tumhāka’’nti avatvā ‘‘nesa’’nti vacanaṁ yujjati. Ye atthatakathināti na kevalaṁ tumhākameva, ye aññepi atthatakathinā, tesaṁ bhavissatīti attho. Atha vā voti tadā sammukhībhūtehi saddhiṁ asammukhībhūte ca anāgate ca bhikkhū sabbe ekato sampiṇḍetvā vuttaṁ, tumhākanti attho. So nesanti ettha so tesanti yojetabbaṁ. Tenāha ‘‘atthatakathinānaṁ vo, bhikkhave, imāni pañca kappissantī’’ti. Matakacīvaranti matassa cīvaraṁ. ‘‘Vutthavassavasenā’’ti idaṁ pacchimavassaṁvutthānampi sādhāraṇanti āha ‘‘purimikāya vassaṁ upagantvā paṭhamapavāraṇāya pavāritā labhantī’’ti. Upagatā vā na labhantīti pacchimikāya vutthavassepi sandhāya vuttaṁ.",
  "tika-vin07t22:3": "Khalimakkhitasāṭakoti ahatavatthaṁ sandhāya vuttaṁ. ‘‘Akātuṁ na labbhatī’’ti iminā anādariye sati dukkaṭanti dīpeti.",
  "tika-vin07t22:4": "‘‘Apaloketvā’’ti idaṁ aññesaṁ vassaṁvutthabhikkhūnaṁ adatvā dātukāmehi kattabbavidhidassanaṁ. Yadi evaṁ kammavācāya eva dānaṁ avuttanti āha ‘‘kammavācā panā’’tiādi. Kathinacīvaraṁ viya kammavācāya dātuṁ na vaṭṭatīti apaloketvāva dātabbanti adhippāyo.",
  "tika-vin07t22:5": "308.Mahābhūmikanti mahāvisayaṁ, catuvīsatiākāravantatāya mahāvitthārikanti vuttaṁ hoti. Pañcakanti pañcakhaṇḍaṁ. Eseva nayo sesesupi. Paṭhamacimilikāti kathinavatthato aññā attano pakaticimilikā. Kucchicimilikaṁ katvā sibbitamattenāti thirajiṇṇānaṁ cimilikānaṁ ekato katvā sibbanassetaṁ adhivacananti vadanti. Mahāpaccariyaṁ, kurundiyañca vuttavacananti dassanaṁ, byañjanato eva bhedo, na atthatoti dassanatthaṁ katantipi vadanti. Piṭṭhianuvātāropanamattenāti dīghato anuvātassa āropanamattena. Kucchianuvātāropanamattenāti puthulato anuvātassa āropanamattena. Rattinissaggiyenāti rattiatikkantena.",
  "tika-vin07t22:6": "309.Hatavatthakasāṭakenāti atijiṇṇasāṭako. Na hi tenātiādīsu tena parivārāgatapāṭhena idha ānetvā avuccamānena kathinatthārakassa jānitabbesu na kiñci parihāyati, tassa sabbassa idheva vuttattāti adhippāyo.",
  "tika-vin07t22:7": "310. Mātā viyāti mātikā, ivatthe ka-paccayo daṭṭhabbo. Tena siddhamatthaṁ dassento āha ‘‘mātikāti mātaro’’tiādi. Assāti etissā mātikāya. Pakkamanantiko kathinubbhāro eva hi sayaṁ attano uppajjatīti evamabhedūpacārena ‘‘mātikā’’ti vutto ubbhārasseva pakkamanante samuppattito, tabbinimuttāya ca mātikāya abhāvā, tappakāsikāpi cettha pāḷi ‘‘mātikā’’ti vattuṁ yujjati. Sāpi hi pakkamanantikubbhārappakāsanena ‘‘pakkamanantikā’’ti vuttā. Eseva nayo sesubbhāresupi. Pakkamananti cettha upacārasīmātikkamanaṁ daṭṭhabbaṁ.",
  "tika-vin07t22:8": "Kathinānujānanakathāvaṇṇanā niṭṭhitā.",
  "tika-vin07t22:9": "Ādāyasattakakathāvaṇṇanā",
  "tika-vin07t22:10": "311.‘‘Na puna āgamissa’’nti idaṁ āvāsapalibodhupacchedakāraṇadassanaṁ. Pañcasu hi cīvaramāsesu yadā kadāci na paccessanti cittena upacārasīmātikkamena āvāsapalibodho chijjati. Paccessanti bahiupacāragatassa pana yattha katthaci na paccessanti citte uppannamatte chijjati. Paṭhamaṁ cīvarapalibodho chijjatīti na paccessanti pakkamanato puretarameva cīvarassa niṭṭhitattā vuttaṁ. ‘‘Katacīvaramādāyā’’ti hi vuttaṁ. Atthatakathinassa hi bhikkhuno yāva ‘‘saṅghato vā dāyakakulādito vā cīvaraṁ labhissāmī’’ti cīvarāsā vā laddhavatthānaṁ sahāyasampadādiyogaṁ labhitvā saṅghāṭiādibhāvena ‘‘chinditvā karissāmī’’ti karaṇicchā vā pavattati, tāva cīvarapalibodho anupacchinno eva. Yadā pana yathāpatthitaṭṭhānato cīvarādīnaṁ sabbathā alābhena vā cīvarāsā ceva laddhānaṁ katvā niṭṭhānena vā naṭṭhavinaṭṭhādibhāvena vā cīvare nirapekkhatāya vā karaṇicchā ca vigacchati, tadā cīvarapalibodho upacchinno hoti.",
  "tika-vin07t22:11": "So ca idha ‘‘katacīvaraṁ ādāyā’’ti vacanena pakāsito. Evaṁ upari sabbattha pāḷivacanakkamaṁ nissāya nesaṁ paṭhamaṁ, pacchā ca upacchijjanaṁ vuttanti daṭṭhabbaṁ. Sabbathāpi ca imesaṁ ubhinnaṁ palibodhānaṁ upacchedeneva kathinubbhāro, na ekassa. Tesañca pubbāpariyena, ekakkhaṇe ca upacchijjanaṁ dassetuṁ imā aṭṭha mātikā ṭhapitāti veditabbā. Antosīmāyanti cīvaraniṭṭhānakkhaṇeyeva chinnattā vuttaṁ. Nevimaṁ cīvaraṁ kāressanti cīvare apekkhāya vigatattā karaṇapalibodhassāpi upacchinnataṁ dasseti. Yo pana appicchatāya vā anatthikatāya vā sabbathā cīvaraṁ na sampaṭicchati, tassa bahisīmāgatassa sabbathāpi cīvarapalibodhābhāvena na paccessanti sanniṭṭhānamattena sanniṭṭhānantiko kathinubbhāro veditabbo. So panāti palibodhupacchedo. Ayaṁ panāti āsāvacchedako kathinubbhāro visuṁ vitthāretvā vutto, idha na vuttoti sambandho.",
  "tika-vin07t22:12": "Anāsāya labhatīti ‘‘yasmiṁ kule cīvaraṁ labhissāmā’’ti āsā anuppannapubbā, tattha cīvarāsāya anuppannaṭṭhāne yattha katthaci labhatīti attho. Āsāya na labhatīti āsīsitaṭṭhāne na labhatīti attho. Idha na vuttoti idha savanantikānantare na vutto. Tatthāti tasmiṁ sīmātikkantike. Sīmātikkantiko nāma cīvaramāsānaṁ pariyantadivasasaṅkhātāya sīmāya atikkamanato sañjāto. Keci ‘‘bahisīmāya kālātikkamo sīmātikkamo’’ti maññanti, tesaṁ antoupacāre cīvarakālātikkamepi kathinubbhāro asammato nāma siyāti na cetaṁ yuttaṁ. Tasmā yattha katthaci kālātikkamo sīmātikkamoti veditabbo. Ettha ca pāḷiyaṁ ‘‘katacīvaro’’ti idaṁ upalakkhaṇamattaṁ, akatacīvarassapi kālātikkamena sīmātikkantiko hoti, dve ca palibodhā ekato chijjanti. Evaṁ aññatthāpi yathāsambhavaṁ taṁtaṁ visesanābhāvepi kathinubbhāratā, palibodhupacchedappakāro ca veditabbo. ‘‘Sahubbhāre dvepi palibodhā apubbaṁ acarimaṁ chijjantī’’ti idaṁ akatacīvarassa paccessanti adhiṭṭhānasambhavapakkhaṁ sandhāya vuttaṁ, tesu aññatarābhāvepi sahubbhārova hoti.",
  "tika-vin07t22:13": "312-325. Samādāyavāro ādāyavārasadisova. Upasaggamevettha viseso. Tenāha ‘‘puna samādāyavārepi…pe… teyeva dassitā’’ti . Vippakatacīvare pakkamanantikassa abhāvato ‘‘yathāsambhava’’nti vuttaṁ. Teneva vippakatacīvaravāre chaḷeva ubbhārā vuttā, cīvare hatthagate ca āsāvacchedikassa asambhavā, so etesu vāresu yattha katthaci na vutto, visuññeva vutto. Vippakatavāre cettha ādāyavārasamādāyavāravasena dve chakkavārā vuttā.",
  "tika-vin07t22:14": "Tato paraṁ niṭṭhānasanniṭṭhānanāsanantikānaṁ vasena tīṇi tikāni dassitāni. Tattha tatiyattike anadhiṭṭhitenāti ‘‘paccessaṁ, na paccessa’’nti evaṁ anadhiṭṭhitena, na evaṁ manasikatvāti attho. Tatiyattikato pana paraṁ ekaṁ chakkaṁ dassitaṁ. Evaṁ tīṇi tikāni, ekaṁ chakkañcāti paṭhamaṁ pannarasakaṁ vuttaṁ, iminā nayena dutiyapannarasakādīni veditabbāni.",
  "tika-vin07t22:15": "Pāḷiyaṁ āsādvādasake bahisīmāgatassa kathinuddhāresu tesampi cīvarāsādivasena cīvarapalibodho yāva cīvaraniṭṭhānā tiṭṭhatīti āha ‘‘so bahisīmāgato suṇāti ‘ubbhataṁ kira tasmiṁ āvāse kathinanti…pe… savanantiko kathinuddhāro’’’ti. Ettha ca savanakkhaṇe āvāsapalibodho paṭhamaṁ chijjati, niṭṭhite cīvarapalibodhoti veditabbo.",
  "tika-vin07t22:16": "Disaṁgamikanavake disaṁgamiko pakkamatīti na paccessanti pakkamati, iminā āvāsapalibodhābhāvo dassito hoti. Teneva vassaṁvutthāvāse puna gantvā cīvaraniṭṭhāpitamatte niṭṭhānantiko kathinuddhāro vutto. ‘‘Cīvarapaṭivisaṁ apavilāyamāno’’ti iminā cīvarapalibodhasamaṅgikattamassa dasseti, apavilāyamānoti ākaṅkhamāno. Sesaṁ suviññeyyameva.",
  "tika-vin07t22:17": "Ādāyasattakakathāvaṇṇanā niṭṭhitā.",
  "tika-vin07t22:18": "Kathinakkhandhakavaṇṇanānayo niṭṭhito."
}