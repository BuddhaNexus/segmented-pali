{
  "tika-s0403t7:0": "(8) 3. Yodhājīvavaggo",
  "tika-s0403t7:1": "1-2. Paṭhamacetovimuttiphalasuttādivaṇṇanā",
  "tika-s0403t7:2": "71-72. Tatiyassa paṭhame avijjāpalighanti ettha avijjāti vaṭṭamūlikā avijjā, ayaṁ pacurajanehi ukkhipituṁ asakkuṇeyyabhāvato dukkhipanaṭṭhena nibbānadvārappavesavibandhanena ca ‘‘paligho viyāti paligho’’ti vuccati. Tenesa tassā ukkhittattā ‘‘ukkhittapaligho’’ti vutto. Punabbhavassa karaṇasīlo, punabbhavaṁ vā phalaṁ arahatīti ponobhavikā, punabbhavadāyikāti attho. Jātisaṁsāroti jāyanavasena ceva saṁsaraṇavasena ca evaṁladdhanāmānaṁ punabbhavakkhandhānaṁ paccayo kammābhisaṅkhāro. Jātisaṁsāroti hi phalūpacārena kāraṇaṁ vuttaṁ. Tañhi punappunaṁ uppattikāraṇavasena parikkhipitvā ṭhitattā ‘‘parikhā’’ti vuccati santānassa parikkhipanato. Tenesa tassa saṁkiṇṇattā vikiṇṇattā sabbaso khittattā vināsitattā ‘‘saṁkiṇṇaparikho’’ti vutto.",
  "tika-s0403t7:3": "Taṇhāsaṅkhātanti ettha taṇhāti vaṭṭamūlikā taṇhā. Ayañhi gambhīrānugataṭṭhena ‘‘esikā’’ti vuccati. Luñcitvā uddharitvā. Orambhāgiyānīti orambhāgajanakāni kāmabhave upapattipaccayāni kāmarāgasaṁyojanādīni. Etāni hi kavāṭaṁ viya nagaradvāraṁ cittaṁ pidahitvā ṭhitattā ‘‘aggaḷā’’ti vuccanti. Tenesa tesaṁ niggatattā bhinnattā ‘‘niraggaḷo’’ti vuttoti. Aggamaggena panno apacito mānaddhajo etassāti pannaddhajo. Pannabhāroti khandhabhārakilesabhāraabhisaṅkhārabhārā oropitā assāti pannabhāro. Visaṁyuttoti catūhi yogehi sabbakilesehi ca visaṁyutto. Asmimānoti rūpe asmīti māno, vedanāya, saññāya, saṅkhāresu, viññāṇe asmimāno. Ettha hi pañcapi khandhe avisesato ‘‘asmī’’ti gahetvā pavattamāno asmimānoti adhippeto.",
  "tika-s0403t7:4": "Nagaradvārassa parissayapaṭibāhanatthañceva sodhanatthañca ubhosu passesu esikāthambhe nikhaṇitvā ṭhapetīti āha ‘‘nagaradvāre ussāpite esikāthambhe’’ti. Pākāraviddhaṁsaneneva parikhābhūmisamakaraṇaṁ hotīti āha ‘‘pākāraṁ bhinditvā parikhaṁ vikiritvā’’ti. ‘‘Eva’’ntiādi upamāsaṁsandanaṁ. Santo saṁvijjamāno kāyo dhammasamūhoti sakkāyo, upādānakkhandhapañcakaṁ. Dvattiṁsakammakāraṇā dukkhakkhandhe āgatadukkhāni. Akkhirogasīsarogādayo. Aṭṭhanavuti rogā, rājabhayādīni pañcavīsatimahābhayāni. Dutiyaṁ uttānameva.",
  "tika-s0403t7:5": "Paṭhamacetovimuttiphalasuttādivaṇṇanā niṭṭhitā.",
  "tika-s0403t7:6": "3-4. Paṭhamadhammavihārīsuttādivaṇṇanā",
  "tika-s0403t7:7": "73-74. Tatiye niyakajjhatteti attano santāne. Mettāya upasaṁharaṇavasena hitaṁ esantena. Karuṇāya vasena anukampamānena. Pariggahetvāti parito gahetvā, pharitvāti attho. Pariccāti parito katvā, samantato pharitvā icceva attho. ‘‘Paṭiccā’’tipi pāṭho. Mā pamajjitthāti ‘‘jhāyathā’’ti vuttasamathavipassanānaṁ ananuyuñjanena aññena vā kenaci pamādakāraṇena mā pamādaṁ āpajjittha. Niyyānikasāsane akattabbakaraṇaṁ viya kattabbākaraṇampi pamādoti. Vipattikāleti sattaasappāyādivipattiyutte kāle. Sabbepi sāsane guṇā idheva saṅgahaṁ gacchantīti āha ‘‘jhāyatha mā pamādattha…pe… anusāsanī’’ti. Catutthe natthi vattabbaṁ.",
  "tika-s0403t7:8": "Paṭhamadhammavihārīsuttādivaṇṇanā niṭṭhitā.",
  "tika-s0403t7:9": "5. Paṭhamayodhājīvasuttavaṇṇanā",
  "tika-s0403t7:10": "75. Pañcame yujjhanaṁ yodho, so ājīvo etesanti yodhājīvā. Tenāha ‘‘yuddhūpajīvino’’ti. Santhambhitvā ṭhātuṁ na sakkotīti baddho dhitisampanno ṭhātuṁ na sakkoti. Samāgateti sampatte. Byāpajjatīti vikāramāpajjati. Tenāha ‘‘pakatibhāvaṁ jahatī’’ti.",
  "tika-s0403t7:11": "Rajaggasminti paccatte bhummavacananti āha ‘‘kiṁ tassa puggalassa rajaggaṁ nāmā’’ti. Vinibbeṭhetvāti gahitaggahaṇaṁ vissajjāpetvā. Mocetvāti sarīrato apanetvā.",
  "tika-s0403t7:12": "Paṭhamayodhājīvasuttavaṇṇanā niṭṭhitā.",
  "tika-s0403t7:13": "6. Dutiyayodhājīvasuttavaṇṇanā",
  "tika-s0403t7:14": "76. Chaṭṭhe cammanti iminā cammamayaṁ cammamiti sibbitaṁ, aññaṁ vā keṭakaphalakādiṁ saṅgaṇhāti. Dhanukalāpaṁ sannayhitvāti dhanuñceva tūṇirañca sannayhitvā sajjetvā. Dhanudaṇḍassa jiyāyattabhāvakaraṇādipi hi dhanuno sannayhanaṁ. Tenevāha ‘‘dhanuñca sarakalāpañca sannayhitvā’’ti. Yuddhasannivesena ṭhitanti dvinnaṁ senānaṁ byūhanasaṁvidhānanayena kato yo sanniveso, tassa vasena ṭhitaṁ, senābyūhasaṁvidhānavasena sanniviṭṭhanti vuttaṁ hoti. Ussāhañca vāyāmañca karotīti yujjhanavasena ussāhaṁ vāyāmañca karoti. Pariyāpādentīti maraṇapariyantikaṁ aparaṁ pāpenti. Tenāha ‘‘pariyāpādayantī’’ti, jīvitaṁ pariyāpādayanti maraṇaṁ paṭipajjāpentīti vuttaṁ hoti.",
  "tika-s0403t7:15": "Arakkhitenevakāyenātiādīsu hatthapāde kīḷāpento gīvaṁ viparivattento kāyaṁ na rakkhati nāma. Nānappakāraṁ duṭṭhullaṁ karonto vācaṁ na rakkhati nāma. Kāmavitakkādayo vitakkento cittaṁ na rakkhati nāma. Anupaṭṭhitāya satiyāti kāyagatāya satiyā anupaṭṭhitāya. Rāgena anugatoti rāgena anupahato. Rāgaparetoti vā rāgena phuṭṭho phuṭṭhavisena viya sappena.",
  "tika-s0403t7:16": "Anudahanaṭṭhenāti anupāyappaṭipattiyā. Sampati āyatiñca mahābhitāpaṭṭhena. Anavatthitasabhāvatāya ittarapaccupaṭṭhānaṭṭhena. Muhuttaramaṇīyatāya tāvakālikaṭṭhena. Byattehi abhibhavanīyatāya sabbaṅgapaccaṅgapalibhañjanaṭṭhena. Chedanabhedanādiadhikaraṇabhāvena ugghaṭṭanasadisatāya adhikuṭṭanaṭṭhena. Avaṇe vaṇaṁ uppādetvā anto anupavisanasabhāvatāya vinivijjhanaṭṭhena. Diṭṭhadhammikasamparāyika anatthanimittatāya sāsaṅkasappaṭibhayaṭṭhena.",
  "tika-s0403t7:17": "Dutiyayodhājīvasuttavaṇṇanā niṭṭhitā.",
  "tika-s0403t7:18": "7-8. Paṭhamaanāgatabhayasuttādivaṇṇanā",
  "tika-s0403t7:19": "77-78. Sattame visesassa pattiyā visesassa pāpuṇanatthaṁ. Vīriyanti padhānavīriyaṁ. Taṁ pana caṅkamanavasena karaṇe ‘‘kāyika’’ntipi vattabbataṁ labhatīti āha – ‘‘duvidhampī’’ti. Satthakavātāti sandhibandhanāni kattariyā chindantā viya pavattavātā. Tenāha – ‘‘satthaṁ viyā’’tiādi. Katakammehīti katacorakammehi. Te kira katakammā yaṁ nesaṁ devataṁ āyācitvā kammaṁ nipphannaṁ, tassa upakāratthāya manusse māretvā galalohitāni gaṇhanti. Te ‘‘aññesu manussesu māriyamānesu kolāhalaṁ uppajjissati, pabbajitaṁ pariyesanto nāma natthī’’ti maññamānā bhikkhū gahetvā mārenti. Taṁ sandhāyetaṁ vuttaṁ. Akatakammehīti aṭavito gāmaṁ āgamanakāle kammanipphattatthaṁ puretaraṁ balikammaṁ kātukāmehi. Tenevāha – ‘‘corikaṁ katvā nikkhantā katakammā nāmā’’tiādi. Aṭṭhame natthi vattabbaṁ.",
  "tika-s0403t7:20": "Paṭhamaanāgatabhayasuttādivaṇṇanā niṭṭhitā.",
  "tika-s0403t7:21": "9. Tatiyaanāgatabhayasuttavaṇṇanā",
  "tika-s0403t7:22": "79. Navame pāḷigambhīrāti (saṁ. ni. ṭī. 2.2.229) pāḷivasena gambhīrā agādhā dukkhogāhā sallasuttasadisā. Sallasuttañhi (su. ni. 579) ‘‘animittamanaññāta’’ntiādinā pāḷivasena gambhīraṁ, na atthagambhīraṁ. Tathā hi tattha tā tā gāthā duviññeyyarūpā tiṭṭhanti. Duviññeyyañhi ñāṇena dukkhogāhanti katvā ‘‘gambhīra’’nti vuccati. Pubbāparaṁpettha kāsañci gāthānaṁ duviññeyyatāya dukkhogāhameva, tasmā pāḷivasena gambhīraṁ. Atthagambhīrāti atthavasena gambhīrā mahāvedallasuttasadisā, mahāvedallasuttassa (ma. ni. 1.449 ādayo) atthavasena gambhīratā pākaṭāyeva. Lokaṁ uttaratīti lokuttaro, so atthabhūto etesaṁ atthīti lokuttarā. Tenāha – ‘‘lokuttaradhammadīpakā’’ti. Suññatāpaṭisaṁyuttāti sattasuññadhammappakāsakā . Tenāha ‘‘khandhadhātuāyatanapaccayākārappaṭisaṁyuttā’’ti. Uggahetabbaṁ pariyāpuṇitabbanti ca liṅgavacanavipallāsena vuttanti āha ‘‘uggahetabbe ceva vaḷañjetabbe cā’’ti. Kavino kammaṁ kavitā. Yassa pana yaṁ kammaṁ, taṁ tena katanti vuccatīti āha ‘‘kavitāti kavīhi katā’’ti. Kāveyyanti kabyaṁ, kabyanti ca kavinā vuttanti attho. Tenāha ‘‘tasseva vevacana’’nti. Cittakkharāti citrākāraakkharā. Itaraṁ tasseva vevacanaṁ. Sāsanato bahiddhā ṭhitāti na sāsanāvacarā. Bāhirakasāvakehīti ‘‘buddhā’’ti appaññātānaṁ yesaṁ kesañci sāvakehi. Sussūsissantīti akkharacittatāya ceva sarasampattiyā ca attamanā hutvā sāmaṇeradaharabhikkhumātugāmamahāgahapatikādayo ‘‘esa dhammakathiko’’ti sannipatitvā sotukāmā bhavissanti.",
  "tika-s0403t7:23": "Tatiyaanāgatabhayasuttavaṇṇanā niṭṭhitā.",
  "tika-s0403t7:24": "10. Catutthaanāgatabhayasuttavaṇṇanā",
  "tika-s0403t7:25": "80. Dasame pañcavidhena saṁsaggenāti ‘‘savanasaṁsaggo, dassanasaṁsaggo, samullāpasaṁsaggo, sambhogasaṁsaggo, kāyasaṁsaggo’’ti evaṁ vuttena pañcavidhena saṁsaggena. Saṁsajjati etenāti saṁsaggo, rāgo. Savanahetuko, savanavasena vā pavatto saṁsaggo savanasaṁsaggo. Esa nayo sesesupi. Kāyasaṁsaggo pana kāyaparāmāso. Tesu parehi vā kathiyamānaṁ rūpādisampattiṁ attanā vā sitalapitagītasaddaṁ suṇantassa sotaviññāṇavīthivasena uppanno rāgo savanasaṁsaggo nāma. Visabhāgarūpaṁ olokentassa pana cakkhuviññāṇavīthivasena uppanno rāgo dassanasaṁsaggo nāma. Aññamaññaālāpasallāpavasena uppannarāgo samullāpasaṁsaggo nāma. Bhikkhuno bhikkhuniyā santakaṁ, bhikkhuniyā bhikkhussa santakaṁ gahetvā paribhogakaraṇavasena uppannarāgo sambhogasaṁsaggo nāma. Hatthaggāhādivasena uppanno rāgo kāyasaṁsaggo nāma.",
  "tika-s0403t7:26": "Anekavihitanti annasannidhipānasannidhivatthasannidhiyānasannidhisayanasannidhigandhasannidhi- āmisasannidhivasena anekappakāraṁ. Sannidhikatassāti etena ‘‘sannidhikāraparibhoga’’nti (dha. sa. tikamātikā 10) ettha kāra-saddassa kammatthataṁ dasseti. Yathā vā ‘‘ācayaṁ gāmino’’ti vattabbe anunāsikalopena ‘‘ācayagāmino’’ti niddeso kato, evaṁ ‘‘sannidhikāraṁ paribhoga’’nti vattabbe anunāsikalopena ‘‘sannidhikāraparibhoga’’nti vuttaṁ, sannidhiṁ katvā paribhoganti attho.",
  "tika-s0403t7:27": "‘‘Sannidhikatassa paribhoga’’nti ettha (dī. ni. aṭṭha. 1.12) pana duvidhā kathā vinayavasena sallekhavasena ca. Vinayavasena tāva yaṁ kiñci annaṁ ajja paṭiggahitaṁ aparajju sannidhikāraṁ hoti, tassa paribhoge pācittiyaṁ. Attanā laddhaṁ pana sāmaṇerānaṁ datvā tehi laddhaṁ vā pāpetvā dutiyadivase bhuñjituṁ vaṭṭati, sallekho pana na hoti. Pānasannidhimhipi eseva nayo. Vatthasannidhimhi anadhiṭṭhitāvikappitaṁ sannidhi ca hoti, sallekhañca kopeti. Ayaṁ nippariyāyakathā. Pariyāyato pana ticīvarasantuṭṭhena bhavitabbaṁ, catutthaṁ labhitvā aññassa dātabbaṁ. Sace yassa kassaci dātuṁ na sakkoti, yassa pana dātukāmo hoti, so uddesatthāya vā paripucchatthāya vā gato, āgatamatte dātabbaṁ, adātuṁ na vaṭṭati. Cīvare pana appahonte, satiyā vā paccāsāya anuññātakālaṁ ṭhapetuṁ vaṭṭati. Sūcisuttacīvarakārakānaṁ alābhe tatopi vinayakammaṁ katvā ṭhapetuṁ vaṭṭati ‘‘imasmiṁ jiṇṇe puna īdisaṁ kuto labhissāmī’’ti pana ṭhapetuṁ na vaṭṭati, sannidhi ca hoti, sallekhañca kopeti.",
  "tika-s0403t7:28": "Yānasannidhimhi yānaṁ nāma vayhaṁ ratho sakaṭaṁ sandamānikā pāṭaṅkīti. Na panetaṁ pabbajitassa yānaṁ, upāhanaṁ pana yānaṁ. Ekabhikkhussa hi eko araññavāsatthāya, eko dhotapādakatthāyāti ukkaṁsato dve upāhanasaṅghāṭakā vaṭṭanti, tatiyaṁ labhitvā aññassa dātabbo. ‘‘Imasmiṁ jiṇṇe aññaṁ kuto labhissāmī’’ti ṭhapetuṁ na vaṭṭati, sannidhi ca hoti, sallekhañca kopeti. Sayanasannidhimhi sayananti mañco. Ekassa bhikkhuno eko sayanagabbhe, eko divāṭṭhāneti ukkaṁsato dve mañcā vaṭṭanti. Tato uttariṁ labhitvā aññassa bhikkhuno, gaṇassa vā dātabbo, adātuṁ na vaṭṭati, sannidhi ceva hoti, sallekho ca kuppati. Gandhasannidhimhi bhikkhuno kaṇḍukacchuchavidosādiābādhe sati gandhā vaṭṭanti. Gandhatthikena gandhañca āharāpetvā tasmiṁ roge vūpasante aññesaṁ vā ābādhikānaṁ dātabbaṁ, dvāre pañcaṅguligharadhūpanādīsu vā upanetabbaṁ. ‘‘Puna roge sati bhavissatī’’ti ṭhapetuṁ na vaṭṭati, gandhasannidhi ca hoti, sallekhañca kopeti.",
  "tika-s0403t7:29": "Āmisanti vuttāvasesaṁ daṭṭhabbaṁ. Seyyathidaṁ – idhekacco bhikkhu ‘‘tathārūpe kāle upakārāya bhavissantī’’ti tilataṇḍulamuggamāsanāḷikeraloṇamacchasappitelakulālabhājanādīni āharāpetvā ṭhapeti. So vassakāle kālasseva sāmaṇerehi yāguṁ pacāpetvā paribhuñjitvā ‘‘sāmaṇera udakakaddame dukkhaṁ gāmaṁ pavisituṁ, gaccha asukakulaṁ gantvā mayhaṁ vihāre nisinnabhāvaṁ ārocehi, asukakulato dadhiādīni āharā’’ti peseti. Bhikkhūhi ‘‘kiṁ, bhante , gāmaṁ pavisissāmā’’ti vuttepi ‘‘duppaveso, āvuso, idāni gāmo’’ti vadati. Te ‘‘hotu, bhante, acchatha tumhe, mayaṁ bhikkhaṁ pariyesitvā āharissāmā’’ti gacchanti. Atha sāmaṇero dadhiādīni āharitvā bhattañca byañjanañca sampādetvā upaneti, taṁ bhuñjantasseva upaṭṭhākā bhattaṁ pahiṇanti, tatopi manāpamanāpaṁ bhuñjati. Atha bhikkhū piṇḍapātaṁ gahetvā āgacchanti, tatopi manāpamanāpaṁ bhuñjatiyeva. Evaṁ catumāsampi vītināmeti. Ayaṁ vuccati bhikkhu muṇḍakuṭumbikajīvikaṁ jīvati, na samaṇajīvikanti. Evarūpo āmisasannidhi nāma hoti. Bhikkhuno pana vasanaṭṭhāne ekā taṇḍulanāḷi eko guḷapiṇḍo kuḍuvamattaṁ sappīti ettakaṁ nidhetuṁ vaṭṭati akāle sampattacorānaṁ atthāya. Te hi ettakaṁ āmisapaṭisanthāraṁ alabhantā jīvitā voropeyyuṁ, tasmā sace hi ettakaṁ natthi, āharāpetvāpi ṭhapetuṁ vaṭṭati. Aphāsukakāle ca yadettha kappiyaṁ, taṁ attanāpi paribhuñjituṁ vaṭṭati. Kappiyakuṭiyaṁ pana bahuṁ ṭhapentassapi sannidhi nāma natthi.",
  "tika-s0403t7:30": "Catutthaanāgatabhayasuttavaṇṇanā niṭṭhitā.",
  "tika-s0403t7:31": "Yodhājīvavaggavaṇṇanā niṭṭhitā."
}