{
  "tika-abh08t13:0": "14. Cuddasamo paricchedo",
  "tika-abh08t13:1": "Rūpāvacarasamādhibhāvanāniddesavaṇṇanā",
  "tika-abh08t13:2": "789-93.Hitānayanti hitāvahaṁ. Mānasañca sugatanti suṭṭhu pavattamānasañca. Madhurā atthavaṇṇanā etassāti madhuratthavaṇṇanaṁ. Uttaraṁ tu manussānaṁ, dhammato ñāṇadassananti manussānaṁ lokiyadhammato uttaribhūtañāṇadassanalokuttaraṁ. Saṅkassarasamācāreti saṅkāya kaṅkhāya saritabbasamācāre. Acchiddaṁ akkhaṇḍaṁ akammāsaṁ. Atthakāmenāti attano hitakāmena.",
  "tika-abh08t13:3": "797.Duvidhalakkhaṇaṁ cārittavārittalakkhaṇaṁ.",
  "tika-abh08t13:4": "805.Tesaṁ caritānaṁ vomissakanayā.",
  "tika-abh08t13:5": "807.Savaṇṇakasiṇāti nīlapītaodātalohitavaṇṇakasiṇā.",
  "tika-abh08t13:6": "808. Taṁ ekakaṁ ānāpānaṁ assāsapassāso.",
  "tika-abh08t13:7": "809-10.Maraṇūpasamāyuttā satīti maraṇānussati upasamānussati. Āhāranissitasaññāti āhāre paṭikūlasaññā. Dhātuvavatthānanti catudhātuvavatthānaṁ.",
  "tika-abh08t13:8": "811-2.Anukūlā ime sabba-caritānanti vaṇṇitāti yaṁ kammaṭṭhānaṁ saddhācaritassa anukūlaṁ, tameva paññācaritassa anukūlanti adhippāyo. Idaṁ sabbaṁ pana vacanaṁ ekantavipaccanīkabhāvato ekantapaṭipakkhabhāvato atisappāyato vuttaṁ, iti vibhāvinā ñeyyaṁ.",
  "tika-abh08t13:9": "835.Vipassanābhavasampatti-sukhānaṁ paccayā siyuṁ vipassanāsampattisukhānaṁ bhavasampattisukhānaṁ paccayā siyuṁ.",
  "tika-abh08t13:10": "838.Sammaṭṭhānaṁmanobhunoti manobhuhadayo tassa hadayassa sammaṭṭhānaṁ.",
  "tika-abh08t13:11": "844. Pattukāmena dhīmatā kasiṇaṁ kattabbaṁ.",
  "tika-abh08t13:12": "845.Saṁhārimanti ito cito ca haritabbakasiṇaṁ. Tatraṭṭhakanti tasmiṁ ṭhāne ṭhitaṁ ito cito ca anāharitabbaṁ kasiṇaṁ.",
  "tika-abh08t13:13": "849.Vivaṭṭaṁ pana micchatāti nibbānaṁ icchantena vidatthicaturaṅgulaṁ vaṭṭaṁ kātuṁ taṁ kasiṇaṁ vaṭṭati.",
  "tika-abh08t13:14": "851-2.Hatthapāsappamāṇasmiṁ, tamhā kasiṇamaṇḍalāti tato kasiṇamaṇḍalato hatthapāsappamāṇasmiṁ padese vidatthicaturaṅgule ucce. Parimukhaṁ satinti kammaṭṭhānābhimukhaṁ satiṁ.",
  "tika-abh08t13:15": "853-4.Nekkhammanti jhānaṁ. Khemato daṭṭhuṁ disvā ahaṁ imāya paṭipattiyā addhā ekantena pavivekasukhassa nibbānasukhassa bhāgī assaṁ bhaveyyaṁ.",
  "tika-abh08t13:16": "856. So kasiṇassa vaṇṇo tena yoginā na pekkhitabbo, kasiṇassa lakkhaṇaṁ na pekkhitabbaṁ ussadassa vasena vaṇṇaṁ amuñcitvā.",
  "tika-abh08t13:17": "860.Evaṁ iminā vuttappakārena ekaggacetaso ekaggacittassa yogino nimīletvā āvajjantassa yathā yena pakārena kammaṭṭhānaṁ hoti ummīlite kālepi, tathā tena pakārena taṁ kammaṭṭhānaṁ āpāthaṁ yāti ce yadi āgacchati, uggahameva uggahanimittaṁ.",
  "tika-abh08t13:18": "864. Pādānaṁ dhovane papañcaparihāratthaṁ. Ekatalikāti ekatalamattā.",
  "tika-abh08t13:19": "865.Taṁ saṁhārimaṁ kasiṇamādāya.",
  "tika-abh08t13:20": "866.Samannāharitabbanti kammaṭṭhānaṁ sumanena āharitabbaṁ, manasikātabbanti attho. Takkāhaṭanti vitakkena āhaṭaṁ phusitaṁ kare kareyya.",
  "tika-abh08t13:21": "868.Tanti taṁ nimittaṁ.",
  "tika-abh08t13:22": "871-4.Imassāti paṭibhāganimittassa. Purimassāti uggahanimittassa. Ko pana ayaṁ viseso? Thavikā nīharitaṁ ādāsamaṇḍalaṁ majjitaṁ viya. Toyade kāḷameghe setabalākā viya. Tadā taṁ uggahanimittaṁ padāletvāva niggataṁ paṭibhāganimittaṁ. Tato uggahanimittato. Tanti taṁ paṭibhāganimittaṁ. Saṇṭhānavantañca vaṇṇavantañca na ca upaṭṭhākāramattaṁ. Paññajanti paññāya jātaṁ.",
  "tika-abh08t13:23": "877-8.Upacārakkhaṇe tassāti tassa samādhino upacārakkhaṇe. Nīvaraṇappahānena samādhino paṭilābhakkhaṇe pana aṅgānaṁ vitakkādīnaṁ pātubhāvena iti dvīhi ākārehi.",
  "tika-abh08t13:24": "879.Dvinnaṁsamādhīnanti upacārappanāsamādhīnaṁ.",
  "tika-abh08t13:25": "882. Cakkavattiyagabbhova ratanaṁ viya assa anena sudullabhaṁ.",
  "tika-abh08t13:26": "884.Ayanti paṭisandhisanthāro.",
  "tika-abh08t13:27": "891-2.Samataṁ vīriyassevāti vīriyasamabhāvaṁ. Layaṁ līnabhāvaṁ īsakampi yantaṁ gacchantaṁ mānasaṁ āvajjanacittaṁ.",
  "tika-abh08t13:28": "895-9. Bhavaṅgaṁ pana pacchijja ucchinditvā tadeva pathavīkasiṇaṁ ārammaṇaṁ katvā yogino manodvāramhi jāyati. Tatoti āvajjanato tatrevārammaṇe tasmiṁ pathavīkasiṇasaṅkhāte ārammaṇe tassa yogino javanāni cattāri vā pañca vā jāyante. Avasāne ekaṁ javanamānasaṁ rūpāvacarikaṁ hoti, tasmiṁ rūpāvacarike vitakkādayo aṅgā. Aññehi aññesaṁ cittānaṁ aññehi vitakkādīhi balavatarā honti. Tāni appanābhāvaṁ appattāni appanācetaso parikammopacārato parikammabhāvato parikammānīti vuccante, upacārabhāvato upacārānīti ca vuccante. Tāni javanāni appanāyānulomattā anulomāni eva ca vuccanti. Ettha anulomakesu yaṁ sabbantimaṁ javanaṁ, taṁ gotrabhūti pavuccati.",
  "tika-abh08t13:29": "901.Gotrabhu diṭṭhanti gotrabhu nāma uddiṭṭhaṁ.",
  "tika-abh08t13:30": "904-5.Purimehi javanehi yaṁ āsevanaṁ, taṁ balavapaccayaṁ laddhā labhitvā chaṭṭhaṁ javanaṁ, sattamaṁ vā javanaṁ appeti. Iti vacanaṁ pavuccati, ettha vāde godatto nāma ābhidhammiko ācariyo āha. Chinnataṭe mukhaṁ yassa chinnataṭamukho.",
  "tika-abh08t13:31": "908. Paccavekkhaṇā hetu yassa āvajjanassāti paccavekkhaṇahetukaṁ.",
  "tika-abh08t13:32": "911-2. Kāmacchandassa nānāvisaye paluddhassa. Cetaso ekasmiṁ visaye samādhānena samādhi.",
  "tika-abh08t13:33": "915. Sayañca atisantato sukhaṁ avūpasantasabhāvassa uddhaccakukkuccadvayassa paṭipakkhato vuttaṁ.",
  "tika-abh08t13:34": "917.Pañcaṅgavippayuttanti pañcanīvaraṇavippayuttaṁ. Pañcaṅgasaṁyutanti vitakkādīhi yuttaṁ.",
  "tika-abh08t13:35": "920-1.Vepullanti kammaṭṭhānassa vipulabhāvaṁ. Tañca paṭibhāganimittaṁ upacāraṁ vicāretvā vaḍḍhetuṁ vaṭṭati.",
  "tika-abh08t13:36": "928-31.Pamādayoginoti pamādavasena yogisampannassa kāmasahagatā saññāmanakkārā manasikārā ce caranti, tassa yogino taṁ jhānaṁ hānabhāgiyaṁ hoti. Sati santiṭṭhate tasmiṁ, santā tadanudhammatā tasmiṁ paṭhamajjhāne tadanudhammatā tassa paṭhamajjhānassa anurūpā sati nikanti santā saṁvijjamānā santiṭṭhate santiṭṭhati, taṁ jhānaṁ mandassa yogino ṭhitibhāgiyaṁ hoti, ṭhitiṁ bhajati. Visesabhāgiyaṁ hoti, visesaṁ dutiyādibhāvanaṁ pāpuṇātīti attho. Nibbidāsaṁyutāsaññā, manakkārāti nibbidāvipassanāsaṁyuttā saññāmanakkārā. Nibbedhabhāgiyanti lokuttarabhāgiyaṁ, lokuttaramaggabhāgiyanti attho.",
  "tika-abh08t13:37": "933. Ayaṁ samāpatti āsannākusalārayo āsannākusalārikā yasmā takkacārānaṁ thūlattā ca, tasmā kāraṇā ayaṁ samāpatti aṅgadubbalā.",
  "tika-abh08t13:38": "935.Nikantinti taṇhaṁ. Pariyādāyāti sosāpetvā.",
  "tika-abh08t13:39": "936.Vidhināti pubbe vuttavidhinā. Satassāti satisampannassa.",
  "tika-abh08t13:40": "938.Nimittaṁ tu tadeva cāti tameva paṭhamanimittaṁ ‘‘pathavī pathavī’’iti evaṁ manasā karontassa.",
  "tika-abh08t13:41": "943.Sampasādananti saddhā. Majjhattanti tatramajjhattatā.",
  "tika-abh08t13:42": "944.Duvaṅgahīnanti vitakkavicārahīnaṁ.",
  "tika-abh08t13:43": "948. Pīti nāma cetaso cittassa uppilāpanaṁ uppilāpitattaṁ yato yasmā kāraṇā.",
  "tika-abh08t13:44": "961-2.Āsannapītidosāti pītiyeva dosā. Ettha etasmiṁ tatiyajjhāne yadeva yaṁ eva sukhaṁ iti evaṁ sukhaṁ cetaso ābhogo manasikāro. Evaṁ iminā pakārena sukhassa thūlattā ayaṁ samāpatti aṅgadubbalā hoti.",
  "tika-abh08t13:45": "974-5. Sukhaṁ upekkhāya āsevanaṁ pana na hoti yasmā upekkhāya āsevanaṁ pana na hoti, yasmā upekkhāsahagatāni javanāni javanti, tasmā catutthajjhānaṁ upekkhāsahagataṁ samudīritaṁ.",
  "tika-abh08t13:46": "976. Dutiyajjhānaṁ dvidhā dvīhi koṭṭhāsehi ṭhitaṁ.",
  "tika-abh08t13:47": "979.Ayaṁ abhidhammāvatāro sumadhuravarataravacano kaṁ nu janaṁ neva rañjayati, atinisitavisado buddhippacāro yassa so atinisitavisadabuddhippacāro, so tena janena vedanīyo jānitabbo.",
  "tika-abh08t13:48": "Iti abhidhammāvatāraṭīkāya",
  "tika-abh08t13:49": "Rūpāvacarasamādhibhāvanāniddesavaṇṇanā niṭṭhitā.",
  "tika-abh08t13:50": "Cuddasamo paricchedo."
}