{
  "tika-s0403t5:0": "(6) 1. Nīvaraṇavaggo",
  "tika-s0403t5:1": "1-2. Āvaraṇasuttādivaṇṇanā",
  "tika-s0403t5:2": "51-52. Dutiyassa paṭhame āvarantīti āvaraṇā, nīvārayantīti nīvaraṇā. Ettha ca āvarantīti kusaladhammuppattiṁ ādito parivārenti. Nīvārayantīti niravasesato vārayantīti attho, tasmā āvaraṇavasenāti ādito kusaluppattivāraṇavasena. Nīvaraṇavasenāti niravasesato vāraṇavasenāti evamettha attho daṭṭhabbo. Yasmā pañca nīvaraṇā uppajjamānā anuppannāya lokiyalokuttarāya paññāya uppajjituṁ na denti, uppannāpi aṭṭha samāpattiyo pañca vā abhiññā upacchinditvā pātenti, tasmā ‘‘paññāya dubbalīkaraṇā’’ti vuccanti. Upacchindanaṁ pātanañcettha tāsaṁ paññānaṁ anuppannānaṁ uppajjituṁ appadānameva. Iti mahaggatānuttarapaññānaṁ ekaccāya ca parittapaññāya anuppattihetubhūtā nīvaraṇadhammā itarāsaṁ samatthataṁ vihanantiyevāti paññāya dubbalīkaraṇā vuttā. Bhāvanāmanasikārena vinā pakatiyā manussehi nibbattetabbo dhammoti manussadhammo, manussattabhāvāvaho vā dhammo manussadhammo, anuḷāraṁ parittakusalaṁ. Yaṁ asatipi buddhuppāde vattati, yañca sandhāyāha ‘‘hīnena brahmacariyena, khattiye upapajjatī’’ti (jā. 1.8.75). Alaṁ ariyāya ariyabhāvāyāti alamariyo, ariyabhāvāya samatthoti vuttaṁ hoti. Ñāṇadassanameva ñāṇadassanaviseso, alamariyo ca so ñāṇadassanaviseso cāti alamariyañāṇadassanaviseso.",
  "tika-s0403t5:3": "Ñāṇadassananti ca dibbacakkhupi vipassanāpi maggopi phalampi paccavekkhaṇañāṇampi sabbaññutaññāṇampi vuccati. ‘‘Appamatto samāno ñāṇadassanaṁ ārādhetī’’ti (ma. ni. 1.311) hi ettha dibbacakkhu ñāṇadassanaṁ nāma. ‘‘Ñāṇadassanāya cittaṁ abhinīharati abhininnāmetī’’ti (dī. ni. 1.234) ettha vipassanāñāṇaṁ. ‘‘Abhabbā te ñāṇāya dassanāya anuttarāya sambodhāyā’’ti (a. ni. 4.196) ettha maggo. ‘‘Ayamañño uttarimanussadhammā alamariyañāṇadassanaviseso adhigato phāsuvihāro’’ti (ma. ni. 1.328) ettha phalaṁ. ‘‘Ñāṇañca pana me dassanaṁ udapādi, akuppā me vimutti, ayamantimā jāti, natthi dāni punabbhavo’’ti (saṁ. ni. 5.1081; mahāva. 16; paṭi. ma. 2.30) ettha paccavekkhaṇañāṇaṁ. ‘‘Ñāṇañca pana me dassanaṁ udapādi ‘sattāhakālakato āḷāro kālāmo’’’ti (ma. ni. 1.284; 2.340) ettha sabbaññutaññāṇaṁ. Idha pana lokuttaradhammo adhippeto. Ettha ca rūpāyatanaṁ jānāti cakkhuviññāṇaṁ viya passati cāti ñāṇadassanaṁ, dibbacakkhu. Sammasanūpacāre ca dhammalakkhaṇattayañca tathā jānāti passati cāti ñāṇadassanaṁ, vipassanā. Nibbānaṁ cattāri vā saccāni asammohappaṭivedhato jānāti passati cāti ñāṇadassanaṁ, maggo. Phalaṁ pana nibbānavaseneva yojetabbaṁ. Paccavekkhaṇā maggādhigatassa atthassa sabbaso jotanaṭṭhena ñāṇadassanaṁ. Sabbaññutā anāvaraṇatāya samantacakkhutāya ca ñāṇadassanaṁ. Byādiṇṇakāloti pariyādinnakālo. Dutiyaṁ uttānameva.",
  "tika-s0403t5:4": "Āvaraṇasuttādivaṇṇanā niṭṭhitā.",
  "tika-s0403t5:5": "3-4. Padhāniyaṅgasuttādivaṇṇanā",
  "tika-s0403t5:6": "53-54. Tatiye padahatīti padahano, bhāvanamanuyutto yogī, tassa bhāvo bhāvanānuyogo padahanabhāvo. Padhānamassa atthīti padhāniko, ka-kārassa ya-kāraṁ katvā ‘‘padhāniyo’’ti vuttaṁ. ‘‘Abhinīhārato paṭṭhāya āgatattā’’ti vuttattā paccekabodhisattasāvakabodhisattānampi paṇidhānato pabhuti āgatasaddhā āgamanasaddā eva, ukkaṭṭhaniddesena pana ‘‘sabbaññubodhisattāna’’nti vuttaṁ. Adhigamato samudāgatattā aggamaggaphalasampayuttā cāpi adhigamasaddhā nāma, yā sotāpannassa aṅgabhāvena vuttā. Acalabhāvenāti paṭipakkhena anadhibhavanīyattā niccalabhāvena. Okappananti okkanditvā adhimuccanaṁ, pasāduppattiyā pasādanīyavatthusmiṁ pasīdanameva. Suppaṭividdhanti suṭṭhu paṭividdhaṁ. Yathā tena paṭividdhena sabbaññutaññāṇaṁ hatthagataṁ ahosi, tathā paṭividdhaṁ. Yassa buddhasubuddhatāya saddhā acalā asampavedhi, tassa dhammasudhammatāya saṅghasuppaṭipannatāya tena paṭivedhena saddhā na tathāti aṭṭhānametaṁ anavakāso. Tenāha bhagavā – ‘‘yo, bhikkhave, buddhe pasanno dhamme pasanno saṅghe pasanno’’tiādi. Padhānavīriyaṁ ijjhati ‘‘addhā imāya paṭipadāya jarāmaraṇato muccissāmī’’ti sakkaccaṁ padahanato.",
  "tika-s0403t5:7": "Appa-saddo abhāvattho ‘‘appasaddassa…pe… kho panā’’tiādīsu viyāti āha ‘‘arogo’’ti. Samavepākiniyāti yathābhuttamāhāraṁ samākāreneva pacanasīlāya. Daḷhaṁ katvā pacantī hi gahaṇī ghorabhāvena pittavikārādivasena rogaṁ janeti, sithilaṁ katvā pacantī mandabhāvena vātavikārādivasena tenāha ‘‘nātisītāya nāccuṇhāyā’’ti. Gahaṇitejassa mandapaṭutāvasena sattānaṁ yathākkamaṁ sītuṇhasahatāti āha ‘‘atisītalaggahaṇiko’’tiādi. Yāthāvato accayadesanā attano āvikaraṇaṁ nāmāti āha ‘‘yathābhūtaṁ attano aguṇaṁ pakāsetā’’ti. Udayatthagāminiyāti saṅkhārānaṁ udayañca vayañca paṭivijjhantiyāti ayamettha atthoti āha ‘‘udayañcā’’tiādi. Parisuddhāyāti nirupakkilesāya. Nibbijjhituṁ samatthāyāti tadaṅgavasena savisesaṁ pajahituṁ samatthāya. Tassa dukkhassa khayagāminiyāti yaṁ dukkhaṁ imasmiṁ ñāṇe anadhigate pavattirahaṁ, adhigate na pavatti, taṁ sandhāya vadati. Tathāhesa yogāvacaro ‘‘cūḷasotāpanno’’ti vuccati. Catutthaṁ uttānameva.",
  "tika-s0403t5:8": "Padhāniyaṅgasuttādivaṇṇanā niṭṭhitā.",
  "tika-s0403t5:9": "5. Mātāputtasuttavaṇṇanā",
  "tika-s0403t5:10": "55. Pañcame vissāsoti visacchāyasantāno bhāvo. Otāroti tattha cittassa anuppaveso. Gahetvāti attano eva okāsaṁ gahetvā. Khepetvāti kusalavāraṁ khepetvā.",
  "tika-s0403t5:11": "Ghaṭṭeyyāti akkamanādivasena bādheyya. Tīhi pariññāhīti ñātatīraṇappahānasaṅkhātāhi tīhi pariññāhi. Natthi etesaṁ kutoci bhayanti akutobhayā, nibbhayāti attho. Catunnaṁ oghānaṁ, saṁsāramahoghasseva vā pāraṁ pariyantaṁ gatā. Tenāha ‘‘pāraṁ vuccati nibbāna’’ntiādi.",
  "tika-s0403t5:12": "Mātāputtasuttavaṇṇanā niṭṭhitā.",
  "tika-s0403t5:13": "6. Upajjhāyasuttavaṇṇanā",
  "tika-s0403t5:14": "56. Chaṭṭhe madhurakabhāvo nāma sarīrassa thambhitattaṁ, taṁ pana garubhāvapubbakanti āha ‘‘sañjātagarubhāvo’’ti . Na pakkhāyantīti nappakāsenti, nānākāraṇato na upaṭṭhahanti. Tenāha ‘‘catasso disā ca anudisā ca mayhaṁ na upaṭṭhahantī’’ti. Sesamettha uttānameva.",
  "tika-s0403t5:15": "Upajjhāyasuttavaṇṇanā niṭṭhitā.",
  "tika-s0403t5:16": "7. Abhiṇhapaccavekkhitabbaṭṭhānasuttavaṇṇanā",
  "tika-s0403t5:17": "57. Sattame jarādhammoti dhamma-saddo ‘‘asammosadhammo nibbāna’’ntiādīsu (su. ni. 763) viya pakatipariyāyo, tasmā jarāpakatiko jiṇṇasabhāvoti attho. Tenāha ‘‘jarāsabhāvo’’tiādi. Sesapadesupi eseva nayo. Kammunā dātabbaṁ ādiyatīti kammadāyādo, attanā yathūpacitakammaphalabhāgīti attho. Taṁ pana dāyajjaṁ kāraṇūpacārena vadanto ‘‘kammaṁ mayhaṁ dāyajjaṁ santakanti attho’’ti āha yathā ‘‘kusalānaṁ, bhikkhave, dhammānaṁ samādānahetu, evamidaṁ puññaṁ vaḍḍhatī’’ti (dī. ni. 3.80). Yonīhi phalaṁ sabhāvato bhinnampi abhinnaṁ viya missitaṁ hoti. Tenāha ‘‘kammaṁ mayhaṁ yoni kāraṇa’’nti. Mamattavasena bajjhantīti bandhū, ñāti sālohito ca, kammaṁ pana ekantasambandhavāti āha ‘‘kammaṁ mayhaṁ bandhū’’ti. Patiṭṭhāti avassayo. Kammasadiso hi sattānaṁ avassayo natthi.",
  "tika-s0403t5:18": "Yobbanaṁ ārabbha uppannamadoti ‘‘mahallakakāle puññaṁ karissāma, daharamha tāvā’’ti yobbanaṁ apassāya mānakaraṇaṁ. ‘‘Ahaṁ nirogo saṭṭhi vā sattati vā vassāni atikkantāni, na me harītakakhaṇḍampi khāditabbaṁ, ime panaññe ‘asukaṁ no ṭhānaṁ rujjati, bhesajjaṁ khādāmā’ti vicaranti, ko añño mayā sadiso nirogo nāmā’’ti evaṁ mānakaraṇaṁ ārogyamado. Sabbesampi jīvitaṁ nāma pabhaṅguraṁ dukkhānubandhañca, tadubhayaṁ anoloketvā pabandhaṭṭhitiṁ paccayasulabhatañca nissāya ‘‘ciraṁ jīviṁ, ciraṁ jīvāmi, ciraṁ jīvissāmi, sukhaṁ jīviṁ, sukhaṁ jīvāmi, sukhaṁ jīvissāmī’’ti evaṁ mānakaraṇaṁ jīvitamado.",
  "tika-s0403t5:19": "Upadhirahitanti kāmūpadhirahitaṁ. Cattāro hi upadhī – kāmūpadhi, khandhūpadhi, kilesūpadhi, abhisaṅkhārūpadhīti. Kāmāpi ‘‘yaṁ pañca kāmaguṇe paṭicca uppajjati sukhaṁ somanassaṁ, ayaṁ kāmānaṁ assādo’’ti (ma. ni. 1.166) evaṁ vuttassa sukhassa adhiṭṭhānabhāvato ‘‘upadhiyati ettha sukha’’nti iminā vacanatthena ‘‘upadhī’’ti vuccati, khandhāpi khandhamūlakassa dukkhassa adhiṭṭhānabhāvato, kilesāpi apāyadukkhassa adhiṭṭhānabhāvato, abhisaṅkhārāpi bhavadukkhassa adhiṭṭhānabhāvato. Sesaṁ suviññeyyameva.",
  "tika-s0403t5:20": "Abhiṇhapaccavekkhitabbaṭṭhānasuttavaṇṇanā niṭṭhitā.",
  "tika-s0403t5:21": "8-10. Licchavikumārakasuttādivaṇṇanā",
  "tika-s0403t5:22": "58-60. Aṭṭhame sāpateyyanti ettha saṁ vuccati dhanaṁ, tassa patīti sapati, dhanasāmiko. Tassa hitāvahattā sāpateyyaṁ, drabyaṁ, dhananti attho. Attano rucivasena gāmakiccaṁ netīti gāmaniyo, gāmaniyoyeva gāmaṇiko.",
  "tika-s0403t5:23": "Anvāya upanissāya jīvanasīlā anujīvinoti āha ‘‘ye ca etaṁ upanissāya jīvantī’’ti. Ekaṁ mahākulaṁ nissāya paṇṇāsampi saṭṭhipi kulāni jīvanti, te manusse sandhāyetaṁ vuttaṁ. Sesaṁ suviññeyyameva. Navamādīni uttānatthāneva.",
  "tika-s0403t5:24": "Licchavikumārakasuttādivaṇṇanā niṭṭhitā.",
  "tika-s0403t5:25": "Nīvaraṇavaggavaṇṇanā niṭṭhitā."
}