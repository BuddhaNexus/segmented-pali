{
  "tika-s0519t1:0": "1. Saṅgahavāravaṇṇanā",
  "tika-s0519t1:1": "Yanti aniyamattho sabbanāmasaddo kammasādhanavasena vutto. Atthāvabodhanattho saddappayogo atthaparādhīno kevalo atthapadatthako , so padatthavipariyesakārinā iti-saddena parabhūtena saddapadatthako jāyatīti āha ‘‘yanti aniyamato upayoganiddeso’’ti. Lokoti kattuniddesotiādīsupi eseva nayo.",
  "tika-s0519t1:2": "Evaṁ ‘‘ya’’ntiādīnaṁ gāthāpadānaṁ kammakattukiriyākattuvisesanādidassanavasena atthaṁ vatvā idāni avayavajotanavasena padatthaṁ dassetuṁ ‘‘lokiyanti etthā’’tiādimāha. Lokasaddo idha sāmatthiyato sattalokavacano daṭṭhabbo. Tenāha ‘‘pūjanakiriyāyogyabhūtatāvasenā’’ti. Sāsanantaradhānato paraṁ pūjanā aññabuddhuppādena veditabbā, yathetarahi vipassīādisammāsambuddhānaṁ. ‘‘Dīpaṅkaro’’tiādinā yadipi buddhavaṁsadesanāyaṁ (bu. vaṁ. 2.75) bhagavatāva vuttaṁ, sumedhapaṇḍitattabhāvena pana pavattiṁ sandhāya vuttanti āha ‘‘yathāha bhagavā sumedhabhūto’’ti.",
  "tika-s0519t1:3": "Pariññākkamenāti ñātapariññādipaṭipāṭiyā. Lakkhaṇāvabodhappaṭipattiyāti vipassanāya. Tena vuttaṁ ‘‘suññatamukhādīhī’’ti. Tathā ca vuttanti viññūhi vedanīyatāya eva sāsanavarassa vuttaṁ bhagavatā –",
  "tika-s0519t1:4": "‘‘Etu viññū puriso asaṭho amāyāvī ujujātiko, ahamanusāsāmi, ahaṁ dhammaṁ desemi, yathānusiṭṭhaṁ tathā paṭipajjamāno na cirasseva sāmaññeva ussati, sāmaṁ dakkhitī’’tiādi (ma. ni. 2.281).",
  "tika-s0519t1:5": "Yaṁ-saddo sāsanavisayo, lokapālasaddo satthuvisayopi lokaṁ pati guṇībhūtoti ‘‘tassā’’ti paṭiniddesassa kathaṁ satthuvisayatāti codanaṁ manasikatvā āha ‘‘salokapāloti cetthā’’tiādi, guṇībhūtopi lokapālasaddo padhānabhūto viya paṭiniddesaṁ arahati. Añño hi saddakkamo, añño atthakkamoti.",
  "tika-s0519t1:6": "Dhammagāravena bhagavā dhammaṁ pūjento veneyyabandhave acintetvā samāpattisamāpajjanadhammapaccavekkhaṇāhi sattasattāhaṁ vītināmesīti āha ‘‘bhagavato…pe… dīpetabbā’’ti. Tattha ādisaddena sāvakehi dhammassavanassa, tesaṁ paccuggamanādīnañca saṅgaho veditabbo.",
  "tika-s0519t1:7": "Iccassāti iti assa, evaṁ bhagavato aviparītaanantarāyikaniyyānikadhammadesanāya sabbaññutānāvaraṇabhāvadīpanenāti attho. Tenāti catuvesārajjayogena. Tadavinābhāvinā dasabala…pe… pakāsitā hoti. Āveṇikabuddhadhammādīti ettha ādisaddena tīsu kālesu appaṭihatañāṇāni, catusaccañāṇāni, catupaṭisambhidāñāṇāni, pañcagatiparicchedakañāṇāni, cha abhiññāñāṇāni, satta ariyadhanāni, satta bojjhaṅgā, aṭṭha vijjā, aṭṭhasu parisāsu akampanañāṇāni, aṭṭha vimokkhā, nava samādhicariyā, nava anupubbavihārā, dasa nāthakaraṇā dhammā, dasa ariyavāsā, dvādasa dhammacakkākārā, terasa dhutadhammā, cuddasa buddhañāṇāni, pannarasa caraṇadhammā, soḷasa ñāṇacariyā, soḷasa ānāpānassatī, ekūnavīsati paccavekkhaṇañāṇāni, catuvīsati paccayavibhāvanañāṇāni, catucattārīsa ñāṇavatthūni, sattasattati ñāṇavatthūni, catuvīsatikoṭisatasahassasamāpattisañcārimahāvajirañāṇaṁ, anantanayasamantapaṭṭhānapavicayadesanākārappavattañāṇāni cāti evamādīnaṁ bhagavato guṇavisesānaṁ saṅgaho daṭṭhabbo.",
  "tika-s0519t1:8": "Aparo nayo – guṇavisiṭṭhataṁ dīpeti, sā ca guṇavisiṭṭhatā mahākaruṇāmahāpaññāhi veditabbā tāhi satthusampattisiddhito. Tattha mahākaruṇāya pavattibhedo ‘‘bahukehi ākārehi passantānaṁ buddhānaṁ bhagavantānaṁ sattesu mahākaruṇā okkamatī’’tiādinā paṭisambhidāmagge (paṭi. ma. 1.117) vuttanayena veditabbo. Mahāpaññāya pana pavattibhedo vutto eva. Tattha karuṇāya bhagavato caraṇasampatti, paññāya vijjāsampatti. Karuṇāya sattādhipatitā, paññāya dhammādhipatitā. Karuṇāya lokanāthatā, paññāya attanāthatā. Karuṇāya pubbakāritā, paññāya kataññutā. Karuṇāya aparantapatā, paññāya anattantapatā. Karuṇāya buddhakaradhammasiddhi, paññāya buddhabhāvasiddhi. Karuṇāya paresaṁ tāraṇaṁ, paññāya sayaṁ tāraṇaṁ. Karuṇāya sabbasattesu anuggahacittatā, paññāya sabbadhammesu virattacittatā pakāsitā hotīti anavasesato parahitapaṭipattiyā, attahitasampattiyā ca pāripūrī veditabbā. Tīsupi avatthāsūti hetuphalasattūpakārāvatthāsu.",
  "tika-s0519t1:9": "Abhisamayo paṭivedhasāsanassa, manasikaraṇaṁ paṭipattisāsanassa, savanādīhi paricayakaraṇaṁ pariyattisāsanassāti tiṇṇampi vasena yojetabbo. Tenāha ‘‘yathāraha’’nti. ‘‘Sakkaccaṁ dhammadesanenā’’ti iminā idha ‘‘sāsana’’nti vuttassa tividhassāpi saddhammassa avisesena desanāpūjaṁ vatvā thomanāpūjanassa vasena taṁ vibhajitvā dassento ‘‘ariyaṁ, vo bhikkhave’’tiādimāha. Tattha ‘‘thomanenā’’ti padenāpi ‘‘sakkacca’’nti padaṁ yojetabbaṁ. Pūjanādvayassāpi vā vasena idhāpi padayojanā veditabbā. Ariyabhāvādayoti ariyaseṭṭhaaggabhāvādayo. Niyyānādayoti niyyānahetudassanādayo. Svākkhātatādayoti svākkhātasandiṭṭhikatādayo.",
  "tika-s0519t1:10": "Idāni ariyasaṅghaguṇānampi imāya gāthāya pakāsitabhāvaṁ dassetuṁ ‘‘yasmā panā’’tiādi vuttaṁ. Bālyādisamatikkamanatoti bālaabyattabhāvādisamatikkamanato.",
  "tika-s0519t1:11": "Ñāṇaviseso sutacintābhāvanāmayañāṇāni. Sotabbamanasikātabbapaṭivijjhitabbāvatthā avatthābhedo. Ubhayanti byañjanapadaṁ, atthapadañca. Ubhayathāti karaṇakammasādhanavasena paccekaṁ yojetabbaṁ. Paṭipajjitabbattāti ñātabbattā.",
  "tika-s0519t1:12": "‘‘Ayañca gāthā’’tiādi kesañci vādo. Tathā hi apare ‘‘therenevāyaṁ gāthā bhāsitā’’ti vadanti. Attūpanāyikāpi hi kadāci dhammadesanā hoti eva yathā ‘‘dasabalasamannāgato , bhikkhave, tathāgato catuvesārajjavisārado’’tiādi (saṁ. ni. 2.21-22). Evañca katvā ‘‘katame soḷasa hārā’’tiādivacanaṁ samatthitaṁ hoti.",
  "tika-s0519t1:13": "Yathāvuttaatthamukhenevāti mūlapadasaṅkhātaatthuddhāreneva. Parato āgamissatīti niddesavārassa pariyosāne āgamissati ‘‘tīṇi ca nayā anūnā’’tiādinā (netti. 4 dvādasapada).",
  "tika-s0519t1:14": "Vuccatīti kattari kammaniddesoti āha ‘‘vadatī’’ti. Atha vā vuccatīti kammakattuniddesoyaṁ. Ayañhettha attho – hārā, nayā cāti ubhayaṁ pariggahitaṁ saṁvaṇṇakena sabbathā gahitañce, vuccati suttaṁ, sayameva suttaṁ saṁvaṇṇetīti , etena hāranayesu vasībhāvena suttasaṁvaṇṇanāya sukarataṁ dasseti.",
  "tika-s0519t1:15": "Pakārantarenāti pubbe ‘‘sāsana’’nti vuttamatthaṁ ‘‘desanā, desita’’nti tato aññena pakārena. Niyametvāti tassa ekantato viññeyyataṁ avadhāretvā. Viññeyyatā visiṭṭhesu desanādesitesu viññeyyapade labbhamānā vijānanakiriyā.",
  "tika-s0519t1:16": "Desanādesitāni ca yāvadeva vijānanatthānīti vijānanaṁ padhānanti tameva niddhārento ‘‘tatrāti tasmiṁ vijānane’’ti āha.",
  "tika-s0519t1:17": "Etthāhāti navaṅgasāsananavavidhasuttantāti etasmiṁ atthavacane āha codako. Tassāyaṁ adhippāyo – navahi aṅgehi vavatthitehi aññamaññasaṅkararahitehi bhavitabbaṁ, tathā ca sati asuttasabhāvāneva geyyaṅgādīnīti navavidhasuttantavacanaṁ virujjheyya. Atha suttasabhāvāni geyyaṅgādīni, evaṁ sati ‘‘sutta’’nti visuṁ suttaṅgaṁ na siyā, evaṁ sante aṭṭhaṅgasāsanaṁ āpajjatīti. Tenāha ‘‘kathaṁ panā’’tiādi. Geyyaṅgādīsu katipayānampi suttabhāve yathāvuttadosānativatti, pageva sabbesanti dasseti ‘‘yañcā’’tiādinā. Saṅgahesūti aṭṭhakathāsu. Porāṇaṭṭhakathānañhi saṅkhepabhūtā idāni aṭṭhakathā ‘‘saṅgahā’’ti vuttā. Suttaṁ nāma sagāthakaṁ vā siyā, niggāthakaṁ vāti aṅgadvayeneva tadubhayaṅgaṁ katanti visuṁ suttaṅgassa asambhavo tadubhayavinimuttassa suttassa abhāvato. Tena vuttaṁ ‘‘suttaṅgameva na siyā’’ti. Athāpi kathañci. Siyāti vakkhamānaṁ sāmaññavidhiṁ sandhāyāha. Evampi ayaṁ dosoti dassento ‘‘maṅgalasuttādīna’’ntiādimāha.",
  "tika-s0519t1:18": "Tabbhāvanimittanti geyyaṅgabhāvanimittaṁ. Veyyākaraṇassa tabbhāvanimittanti sambandho. Codako ‘‘gāthāvirahe’’ti vacanaṁ aggaṇhanto ‘‘pucchāvissajjanaṁ byākaraṇa’’nti vacanamattameva gahetvā ‘‘evaṁ sante’’tiādinā codeti. Itaro pana okāsavidhito anokāso vidhi balavāti ñāyaṁ gāthāvirahitaṁyeva veyyākaraṇanti, idhādhippetanti ca dassento ‘‘nāpajjatī’’tiādinā pariharati. Tathā hīti teneva kāraṇena, satipi saññantaranimittayoge anokāsasaññānaṁ balavabhāvenevāti attho.",
  "tika-s0519t1:19": "Saṅgahavāravaṇṇanā niṭṭhitā."
}