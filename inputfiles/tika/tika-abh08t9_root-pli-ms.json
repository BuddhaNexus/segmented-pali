{
  "tika-abh08t9:0": "10. Dasamo paricchedo",
  "tika-abh08t9:1": "Rūpavibhāgavaṇṇanā",
  "tika-abh08t9:2": "622.Vuttamādimhi yaṁ rūpaṁ, cittajānamanantaraṁ yaṁ rūpaṁ cittacetasikānaṁ anantaraṁ ādimhi pakaraṇādimhi ‘‘cittaṁ cetasikaṁ rūpa’’ntiādinā vacanena ācariyena vuttaṁ, ito paraṁ idāni tassa rūpassa vibhāvanaṁ samāsena saṅkhepena karissaṁ.",
  "tika-abh08t9:3": "623.Yaṁ ruppatīti rūpanti yaṁ dhammajātaṁ ruppati sītādinā viruddhapaccayena vikāramāpajjati. Tathā rūpayatīti rūpaṁ yaṁ dhammajātaṁ vaṇṇavikāramāpajjamānaṁ hadayaṅgatabhāvaṁ ajjhāsayaṁ pakāseti, iti tasmā rūpaṁ, kiṁ taṁ? Vaṇṇāyatanaṁ. Rūpārūpabhavātīto, surūpo rūpamabrvi bhagavā rūpārūpabhavaatīto surūpo rūpaṁ abrvi kathesi.",
  "tika-abh08t9:4": "625-6.Mahābhūtenāti mahanto bhūto uppatti etassāti mahābhūto, tena. Vañcakattā mahābhūtasamāti vā.",
  "tika-abh08t9:5": "630.Nirupādānamānasoti upādānavirahitacitto.",
  "tika-abh08t9:6": "633.Tassasampattīti tassa kiccassa sampatti.",
  "tika-abh08t9:7": "634.Upabrūhanarasāti vaḍḍhanakiccā.",
  "tika-abh08t9:8": "637.Āsayānusaye ñāṇanti ettha āsayo nāma",
  "tika-abh08t9:9": "Sassatucchedadiṭṭhī ca, khantī saccānulomikaṁ;",
  "tika-abh08t9:10": "Yathābhūtañca yaṁ ñāṇaṁ, etaṁ āsayasadditaṁ.",
  "tika-abh08t9:11": "Atthīti kho, kaccāna, ayameko anto, anto kho, kaccāna, atthi iti ayaṁ eko anto koṭṭhāso, ayaṁ sassatadiṭṭhi. Natthīti kho, kaccāna, ayaṁ dutiyo anto, ayaṁ ucchedadiṭṭhi. Khantī saccānulomikanti catunnaṁ saccānaṁ anulomikañāṇaṁ, saṅkhārupekkhāñāṇanti attho. Yathābhūtañca yaṁ ñāṇanti sappaccayanāmarūpadassanaṁ ñāṇaṁ. Etaṁāsayasadditanti etaṁ āsayaṁ iti kathitaṁ. Evaṁ vuttappakārena āsaye ñāṇaṁ nāma. Anusayo nāma diṭṭhānusayādayo anusayā satta. Indriyānaṁ paropareti pare adhikabhāvena opare ca tikkhānubhāvena ayaṁ satto tikkhasaddhindriyo mudusaddhindriyo hīnasaddhindriyoti attho. Samādhindriyādīsupi eseva nayo. Iti sattānaṁ indriyānaṁ paraopare ñāṇaṁ.",
  "tika-abh08t9:12": "638.Sabbaññutā ñāṇanti tihetukakāmāvacarakriyācatukkaṁ gahetabbaṁ.",
  "tika-abh08t9:13": "641. Akkhikūṭehi matthaluṅgena paricchinno antato.",
  "tika-abh08t9:14": "645.Bhāvasambhavasaṇṭhānāti itthipumasambhavabhūtavaṇṇāyatanaṁ.",
  "tika-abh08t9:15": "647. Ete dasa catusamuṭṭhānā sambhārā catūhi paccayehi cattālīsa bhavanti.",
  "tika-abh08t9:16": "652.Niviṭṭheti patiṭṭhite.",
  "tika-abh08t9:17": "658.Ubbiadhikānaṁ pathavīadhikānaṁ.",
  "tika-abh08t9:18": "660-2.Visese satīti nissayabhūtānaṁ catunnaṁ visese sati, sabbaso sabbesaṁ visesaparikappanaṁ pahāya eva kammavisesena pasādānaṁ visesatā ñeyyā.",
  "tika-abh08t9:19": "663.Saddīyatīti uccārīyate. Rasantīti assādenti.",
  "tika-abh08t9:20": "668.Paratoti paṭhamakappato aparabhāge paṭisandhiyaṁ bhāvadvayaṁ samuṭṭhātīti viññeyyaṁ. ‘‘Pavattepi samuṭṭhāyā’’tiādikaṁ soṇakumārādayo sandhāya vuttaṁ.",
  "tika-abh08t9:21": "672.Na taṁ byañjanakāraṇanti taṁ indriyadvayaṁ byañjanassa kāraṇaṁ na siyā. Tassāti byañjanassa.",
  "tika-abh08t9:22": "674.Ubbāhananti nīharaṇaṁ.",
  "tika-abh08t9:23": "676-7. Annapānādikaṁ vatthu yaṁ kammajaṁ aggiṁ harati, kevalaṁ ekaṁ hutvā taṁ annapānādikaṁ vatthu jīvitaṁ pana pāletuṁ na ca sakkoti. Ekato jīvitaṁ pāletuñca sakkonti.",
  "tika-abh08t9:24": "Kāyena rūpakāyena attano bhāvaṁ viññāpentānaṁ bhāvo kāyaggahaṇānusārena kāyaggahaṇassa anucintanena gahitāya vāyodhātuvikārasaṅkhātāya etāya dhammajātiyā paṇḍitehi viññāyate. Itipi tasmā kāyaviññatti.",
  "tika-abh08t9:25": "681. Ekāvajjanavīthiyaṁ heṭṭhā chahi cittehi vāyodhātusamuṭṭhitaṁ upatthambhaṁ labhitvā.",
  "tika-abh08t9:26": "684.Saha saddena vāti saddena saheva.",
  "tika-abh08t9:27": "690-1.Etāsaṁ pana lahutādīnaṁ tissannaṁ pavattiyaṁ nidassanaṁ kamato ārogyaṁ lahutā , madditaṁ dhammaṁ mudutā, dhantahemaṁ kammaññatā hoti. Lahutādittayaṁ pana kammaṁ kātuṁ na sakkoti, āhārādittayaṁyeva lahutādittayaṁ karoti yasmā, tato taṁ tijaṁ nāma.",
  "tika-abh08t9:28": "693.Vuttamākāranānattāti ettha ākāranānattā nāma ācayākāraanubandhatākāravasena vuttaṁ. Veneyyānaṁ vasena vāti eke veneyyā ācayavasena jātirūpaṁ jānanti, eke anubandhatāvasena jānanti. Iti veneyyānaṁ jānanavasena jātirūpaṁ dvidhā vuttaṁ.",
  "tika-abh08t9:29": "694.Sabhāvānapagame attano sabhāvassa anapagame sati.",
  "tika-abh08t9:30": "Te middharūpavādācariyā paṭikkhipitabbā. Kathaṁ? Addhā munisi sambuddho, natthi nīvaraṇā tavāti yo tvaṁ addhā ekantena muni asi sambuddho asi nīvaraṇā dhammā tava tuyhaṁ natthi, iti vacane sace middhaṁ nīvaraṇaṁ rūpe paviṭṭhaṁ siyā. Bhagavatā rūpakāyassa vijjamānattā ‘‘natthi nīvaraṇā tavā’’ti vacanaṁ vattabbaṁ siyā. Thinamiddhanīvaraṇaṁ avijjānīvaraṇena saha nīvaraṇañceva hoti, nīvaraṇasampayuttañca hoti. Iti sampayuttavacanato sampayuttassa rūpassa abhāvato tampi na vattabbaṁ siyā. Na purejātapaccayāti aññamaññapaccayāti attho. Sace thinamiddhaṁ rūpaṁ siyā, kathaṁ arūpepi aññamaññaṁ siyā, na siyāti attho. Arūpepi kāmacchandanīvaraṇaṁ paṭicca thinamiddhanīvaraṇaṁ uppajjati. Iti vacanena ca na middharūpaṁ siyā, arūpe kathaṁ siyāti attho. Arūpameva middhaṁ iti paṭikkhipitabbā. Arūpepi etassa middhassa uppattiyā sādhakavacanato niṭṭhaṁ ettha ca avagantabbaṁ ‘‘arūpa’’nti viññunā.",
  "tika-abh08t9:31": "705-6.Kammena vīsati rūpāti aṭṭhindriyavatthuaṭṭhāvinibbhogasantatūpacayākāsā kammajā. Cetasā viññattidvayasaddalahutādittayaavinibbhogasantatūpacayākāsā cittajā. Utunā saddalahutādittayaavinibbhogasantatūpacayākāsā utujā. Āhārato lahutādittayaavinibbhogasantatūpacayākāsā āhārajā.",
  "tika-abh08t9:32": "707-17.Jāyeyyuṁ yadi tānipīti tāni jaratāaniccatārūpā yadi jāyeyyuṁ, evaṁ sante tu tesaṁ jaratāaniccatā bhedā siyuṁ. Hi saccaṁ vacanaṁ pāko na paccati, bhedo vā na ca bhijjati yasmā, tasmā tesaṁ pākabhedā siyunti, taṁ vacanaṁ natthi. Etaṁ jaratāaniccatādvayaṁ jātassa nipphannarūpassa pākabhedattā na jāyati. Siyā kassaci buddhetthāti ettha jaratāaniccatāvinicchayādhikāre kassaci janassa buddhi ñāṇaṁ yadi siyā, ‘‘rūpassūpacayo’’ti vacanena ‘‘jāti jāyatī’’ti vacanaṁ dīpitaṁ yathā, evaṁ tathā pākopi paccatu, bhedopi paribhijjatu, evaṁ buddhi siyā. Jāti na ceva jāyate. Iti iminā pakārena vibhāvinā ñeyyā. Jāti jāyamānassa nipphannarūpassa nibbatti nāma pakāsitā. Tattha yassa siyā tattha vacane yassa janassa buddhi siyā. Yesaṁ nipphannarūpadhammānaṁ jāti atthi, sā jāti abhinibbattisammutiṁ tappaccayattavohāraṁ tesaṁ nipphannarūpadhammānaṁ paccayaṭṭhena laddhavohāraṁ kammajādikaṁ vohāraṁ labhateva yathā, tathā tesaṁ nipphannarūpadhammānaṁ te pākabhedā abhinibbattisammutiṁ nāma tappaccayattavohāraṁ labhanti, iti buddhi siyā. Tassa janassa evaṁ vattabbaṁ – idaṁ santatūpacayadvayaṁ kammādisambhavaṁ hoti yathā, evaṁ pākabhedā taṁ kammādisambhavavohāraṁ kadācipi na labhanti. Hi saccaṁ vacanaṁ kasmā kāraṇā janakānaṁ kammādipaccayānaṁ ānubhāvasaṅkhāte khaṇuppāde tesaṁ pākabhedānaṁ abhāvato na labhanti. Vuttappakārena khaṇuppāde jātiparamparābhāvato sā jāti labbhate, tasmā kāraṇā jāti eva abhinibbattisammutiṁ paccayattavohāraṁ labhati, itaraṁ jaratāaniccatādvayaṁ pana na labhati. Taṁ jaratāaniccatādvayaṁ jiyyati iti bhijjati iti vā na vattabbaṁ hoti. Kasmā? Kammādipaccayānaṁ ānubhāvakkhaṇe tassa jaratāaniccatādvayassa paccayānaṁ abhāvato.",
  "tika-abh08t9:33": "718-23.Aniccaṁ saṅkhatañcetaṁ jarāmaraṇaṁ aniccasaṅkhātaṁ itipi vacanassa bhagavatā vuttattā jaratāaniccatādvayaṁ jāyati, evaṁ iti tvaṁ ce maññasi, evaṁ ‘‘jāyati evā’’ti vacanaṁ bhagavatā na vattabbaṁ. Hi kasmā kāraṇā? ‘‘Aniccaṁ saṅkhatañcetaṁ, jarāmaraṇamiccapī’’tivuttabhāvādinā ākāradesanāpariyāyena lesena bhagavatā aniccānaṁ nipphannarūpadhammānaṁ jarāmaraṇasaṅkhātaṁ sabhāvato jarāmaraṇaṁ aniccaṁ saṅkhatañcāpi cittajānaṁ vikārattā viññattiyo ‘‘cittajā’’ti vuttā viya, tathā evaṁ bhagavatā vuttaṁ. Yadi evaṁ atthe sati etaṁ ruppanalakkhaṇattayaṁ ajātattā ca sabbathā sabbākārena khaṁpupphaṁva natthi, asaṅkhataṁ nibbānaṁ viya niccaṁvāti ca codako vadeyya, natthi niccanti idaṁ ubhayavacanaṁ no bhagavatā vattabbaṁ. Kasmā? Nissayadhammānaṁ āyattabhāvena pavattito pathaviyādīnaṁ nissayānaṁ bhāve sati tassa lakkhaṇattayassa bhāvato, tasmā khaṁpupphaṁva taṁ lakkhaṇattayaṁ na natthi, atthīti attho. Pathavīādīnaṁ abhāve taṁ lakkhaṇattayaṁ na ca labbhati yasmā, tasmā nibbānaṁ viya, tathā niccaṁ na.",
  "tika-abh08t9:34": "724-5. Paricchedādayo anipphannā. Tesameva ca rūpānaṁ tesameva nipphannarūpadhammānaṁ vikārattā nipphannā ceva saṅkhatā sesavasena vuttānaṁ pabhedakatoti dassanato. Sesaṁ uttānatthameva.",
  "tika-abh08t9:35": "767.",
  "tika-abh08t9:36": "Gantuṁ panicche piṭakebhidhamme,",
  "tika-abh08t9:37": "Yo dhammasenāpatinā samattaṁ;",
  "tika-abh08t9:38": "Hitatthinā tena ca bhikkhunāyaṁ,",
  "tika-abh08t9:39": "Sakkacca sammā pana sikkhitabbo.",
  "tika-abh08t9:40": "Yo bhikkhu abhidhamme piṭake dhammasenāpatinā samattaṁ sabhāvaṁ gantuṁ pāpuṇituṁ iccheyya, tena ca bhikkhunā hitatthinā sakkaccaṁ ādarena sammā tīraṇacintanasajjhāyanehi ayaṁ abhidhammāvatāro sikkhitabbo.",
  "tika-abh08t9:41": "Iti abhidhammāvatāraṭīkāya",
  "tika-abh08t9:42": "Rūpavibhāgavaṇṇanā niṭṭhitā.",
  "tika-abh08t9:43": "Dasamo paricchedo."
}