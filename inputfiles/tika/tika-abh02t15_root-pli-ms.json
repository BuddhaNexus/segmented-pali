{
  "tika-abh02t15:0": "16. Ñāṇavibhaṅgo",
  "tika-abh02t15:1": "1. Ekakamātikādivaṇṇanā",
  "tika-abh02t15:2": "751.Okāsaṭṭhena sampayuttā dhammā ārammaṇañcāpi ñāṇassa vatthu. Yāthāvakavatthuvibhāvanāti nahetādiavitathekappakāravatthuvibhāvanā. Yathā ekaṁ nahetu, tathā ekaṁ aññampīti hi gahetabbaṁ avitathasāmaññayuttaṁ ñāṇārammaṇaṁ yāthāvakavatthu. Yāthāvakena vā avitathasāmaññena vatthuvibhāvanā yāthāvakavatthuvibhāvanā.",
  "tika-abh02t15:3": "Dukānurūpehīti dukamātikānurūpehīti vadanti. Osānadukassa pana dukamātikaṁ anissāya vuttattā dukabhāvānurūpehīti vattabbaṁ. Evaṁ tikānurūpehīti etthāpi daṭṭhabbaṁ. Osānaduke pana atthoti phalaṁ, anekatthattā dhātusaddānaṁ taṁ janetīti atthajāpikā, kāraṇagatā paññā. Jāpito janito attho etissāti jāpitatthā, kāraṇapaññāsadisī phalappakāsanabhūtā phalasampayuttā paññā.",
  "tika-abh02t15:4": "10. Dasakamātikāvaṇṇanā",
  "tika-abh02t15:5": "760. ‘‘Catasso kho imā, sāriputta, yoniyo. Katamā…pe… yo kho maṁ, sāriputta, evaṁ jāna’’nti (ma. ni. 1.152) vacanena catuyoniparicchedakañāṇaṁ vuttaṁ, ‘‘nirayañcāhaṁ, sāriputta, pajānāmī’’tiādinā (ma. ni. 1.153) pañcagatiparicchedakaṁ. ‘‘Saṁyuttake āgatāni tesattati ñāṇāni, sattasattati ñāṇānī’’ti vuttaṁ, tattha pana nidānavagge sattasattati āgatāni catucattārīsañca, tesattati pana paṭisambhidāmagge sutamayādīni āgatāni dissanti, na saṁyuttaketi. Aññānipīti etena idha ekakādivasena vuttaṁ, aññattha ca ‘‘pubbante ñāṇa’’ntiādinā, brahmajālādīsu ca ‘‘tayidaṁ tathāgato pajānāti ‘imāni diṭṭhiṭṭhānāni evaṁ gahitānī’ti’’ādinā vuttaṁ anekañāṇappabhedaṁ saṅgaṇhāti. Yāthāvapaṭivedhato sayañca akampiyaṁ puggalañca taṁsamaṅgiṁ ñeyyesu adhibalaṁ karotīti āha ‘‘akampiyaṭṭhena upatthambhakaṭṭhena cā’’ti.",
  "tika-abh02t15:6": "Seṭṭhaṭṭhānaṁ sabbaññutaṁ. Paṭijānanavasena sabbaññutaṁ abhimukhaṁ gacchanti, aṭṭha vā parisā upasaṅkamantīti āsabhā, buddhā. Idaṁ panāti buddhānaṁ ṭhānaṁ sabbaññutameva vadati. Tiṭṭhamānovāti avadantopi tiṭṭhamānova paṭijānāti nāmāti attho. Aṭṭhasu parisāsu ‘‘abhijānāmahaṁ, sāriputta, anekasataṁ khattiyaparisaṁ…pe… tatra vata maṁ bhayaṁ vā sārajjaṁ vā okkamissatīti nimittametaṁ, sāriputta, na samanupassāmī’’ti (ma. ni. 1.151) vacanena dassitaakampiyañāṇayutto dasabalohanti abhītanādaṁ nadati. Sīhanādasuttena khandhakavagge āgatena.",
  "tika-abh02t15:7": "‘‘Devamanussānaṁ catucakkaṁ vattatī’’ti (a. ni. 4.31) suttasesena sappurisūpassayādīnaṁ phalasampatti pavatti, purimasappurisūpassayādiṁ upanissāya pacchimasappurisūpassayādīnaṁ sampatti pavatti vā vuttāti ādi-saddena tattha ca cakka-saddassa gahaṇaṁ veditabbaṁ. Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti vuttaṁ. Tena paṭiladdhassapi desanāñāṇassa kiccanipphattiparassa bujjhanamattena hotīti ‘‘aññāsikoṇḍaññassa sotāpattiphalakkhaṇe pavattaṁ nāmā’’ti vuttaṁ. Tato paraṁ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṁ, pavattitacakkassa cakkavattino cakkaratanaṭṭhānaṁ viya.",
  "tika-abh02t15:8": "Samādīyantīti samādānāni, tāni pana samādiyitvā katāni hontīti āha ‘‘samādiyitvā katāna’’nti. Kammameva vā kammasamādānanti etena samādāna-saddassa apubbatthābhāvaṁ dasseti muttagata-sadde gata-saddassa viya.",
  "tika-abh02t15:9": "Agatigāmininti nibbānagāminiṁ. Vuttañhi ‘‘nibbānañcāhaṁ, sāriputta, pajānāmi nibbānagāminiñca paṭipada’’nti (ma. ni. 1.153).",
  "tika-abh02t15:10": "Hānabhāgiyadhammanti hānabhāgiyasabhāvaṁ, kāmasahagatasaññādidhammaṁ vā. Taṁ kāraṇanti pubbeva katābhisaṅkhārādiṁ.",
  "tika-abh02t15:11": "‘‘Idānī’’ti etassa ‘‘iminā anukkamena vuttānīti veditabbānī’’ti iminā saha yojanā kātabbā. Kilesāvaraṇaṁ tadabhāvañcāti kilesāvaraṇābhāvaṁ. Kilesakkhayādhigamassa hi kilesāvaraṇaṁ aṭṭhānaṁ, tadabhāvo ṭhānaṁ. Anadhigamassa kilesāvaraṇaṁ ṭhānaṁ, tadabhāvo aṭṭhānanti. Tattha tadabhāvaggahaṇena gahitaṁ ‘‘atthi dinna’’ntiādikāya sammādiṭṭhiyā ṭhitiṁ tabbiparītāya ṭhānābhāvañca adhigamassa ṭhānaṁ passantena iminā ñāṇena adhigamānadhigamānaṁ ṭhānāṭṭhānabhūte kilesāvaraṇatadabhāve passati bhagavāti imamatthaṁ sādhento āha ‘‘lokiyasammādiṭṭhiṭhitidassanato niyatamicchādiṭṭhiṭhānābhāvadassanato cā’’ti. Ettha ca adhigamaṭṭhānadassanameva adhippetaṁ upari bhabbapuggalavaseneva vipākāvaraṇābhāvadassanādikassa vakkhamānattā. Iminā pana ñāṇena sijjhanato pasaṅgena itarampi vuttanti veditabbaṁ. Dhātuvemattadassanatoti rāgādīnaṁ adhimattatādivasena taṁsahitānaṁ dhātūnaṁ vemattatādassanato, ‘‘ayaṁ imissā dhātuyā adhimattattā rāgacarito’’tiādinā cariyāhetūnaṁ vā, rāgādayo eva vā pakatibhāvato dhātūti rāgādivemattadassanatoti attho. Payogaṁ anādiyitvāti santatimahāmattaaṅgulimālādīnaṁ viya kāmarāgabyāpādādivasena payogaṁ anādiyitvā.",
  "tika-abh02t15:12": "(1.) Ekakaniddesavaṇṇanā",
  "tika-abh02t15:13": "761.Na hetumevāti ettha ca na hetū evāti attho, byañjanasiliṭṭhatāvasena pana rassattaṁ ma-kāro ca kato ‘‘adukkhamasukhā’’ti ettha viya. Imināpi nayenāti ettha purimanayena hetubhāvādipaṭikkhepo, pacchimanayena nahetudhammādikoṭṭhāsasaṅgahoti ayaṁ viseso veditabbo. Cutiggahaṇena cutiparicchinnāya ekāya jātiyā gahaṇaṁ daṭṭhabbaṁ, bhavaggahaṇena navadhā vuttabhavassa. Tadantogadhatāya tattha tattha pariyāpannatā vuttā. Uppannaṁ manoviññāṇaviññeyyamevāti ‘‘na rūpaṁ viya uppannā chaviññāṇaviññeyyā’’ti rūpato etesaṁ visesanaṁ karoti.",
  "tika-abh02t15:14": "762.Kappato kappaṁ gantvāpi na uppajjatīti na kadāci tathā uppajjati. Na hi khīrādīnaṁ viya etesaṁ yathāvuttalakkhaṇavilakkhaṇatā atthīti dasseti.",
  "tika-abh02t15:15": "763.Samodhānetvāti loke vijjamānaṁ sabbaṁ rūpaṁ samodhānetvā. Etena mahattepi avibhāvakattaṁ dassento sukhumattā na vibhāvessatīti vādapathaṁ chindati. Cakkhupasāde mama vatthumhīti attho. Visayoti issariyaṭṭhānanti adhippāyo.",
  "tika-abh02t15:16": "764.Abbokiṇṇāti abyavahitā, anantaritāti attho. Vavatthitānampi paṭipāṭiniyamo tena paṭikkhittoti attho. Anantaratāti anantarapaccayatā etena paṭikkhittāti attho.",
  "tika-abh02t15:17": "765.Samanantaratāti ca samanantarapaccayatā.",
  "tika-abh02t15:18": "766.Ābhujanatoti ābhuggakaraṇato, nivattanato icceva attho. Ettha ca ‘‘pañca viññāṇā anābhogā’’ti ābhogasabhāvā na hontīti attho, ‘‘pañcannaṁ viññāṇānaṁ natthi āvaṭṭanā vā’’tiādīsupi āvaṭṭanabhāvo vātiādinā attho daṭṭhabbo.",
  "tika-abh02t15:19": "Na kañci dhammaṁ paṭivijānātīti ettha na sabbe rūpādidhammā dhammaggahaṇena gahitāti yathādhippetadhammadassanatthaṁ ‘‘manopubbaṅgamā dhammāti evaṁ vutta’’nti āha.",
  "tika-abh02t15:20": "Rūpādīsu abhinipatanaṁ tehi samāgamo tesantipi vattuṁ yujjatīti āha ‘‘rūpādīnaṁ abhinipātamatta’’nti. Kammatthe vā sāmivacanaṁ. Viññāṇehi abhinipatitabbāni hi rūpādīnīti. Idaṁ vuttaṁ hotītiādīsu hi ayaṁ adhippāyo – ārammaṇakaraṇena paṭivijānitabbāni rūpādīni ṭhapetvā kusalākusalacetanāya taṁsampayuttānañca yathāvuttānaṁ sahajapubbaṅgamadhammena paṭivijānitabbānaṁ paṭivijānanaṁ etesaṁ natthīti. Evañca katvā ‘‘dassanādimattatopana muttā aññā etesaṁ kusalādipaṭiviññatti nāma natthī’’ti kiccantaraṁ paṭisedheti.",
  "tika-abh02t15:21": "Avipākabhāvena aññaṁ abyākatasāmaññaṁ anivārento kusalākusalaggahaṇañca karotīti cavanapariyosānañca kiccaṁ. Pi-saddena sahajavanakāni vīthicittāni sampiṇḍetvā pañcadvāre paṭisedhane ayaṁ adhippāyo siyā – ‘‘manasā ce paduṭṭhena…pe… pasannena bhāsati vā karoti vā’’ti (dha. pa. 1-2) evaṁ vuttā bhāsanakaraṇakarā, taṁsadisā ca sukhadukkhuppādakā balavanto chaṭṭhadvārikā eva dhammaggahaṇena gahitāti na tesaṁ pañcadvārikajavanena paṭivijānanaṁ atthi, dubbalānaṁ pana pubbaṅgamapaṭivijānanaṁ tattha na paṭisiddhaṁ ‘‘na kāyakammaṁ na vacīkammaṁ paṭṭhapetī’’ti viññattidvayajanakasseva paṭṭhapanapaṭikkhepena dubbalassa manokammassa anuññātattā. Tathā kāyasucaritādikusalakammaṁ karomīti, tabbiparītaṁ akusalaṁ kammaṁ karomīti ca kusalākusalasamādānaṁ pañcadvārikajavanena na hoti. Tathā paṭiccasamuppādavaṇṇanāyaṁ vuttā ‘‘pañcadvārikacuti ca na pañcadvārikacittehi hoti cuticittassa ataṁdvārikattā’’ti. Yā panāyaṁ pāḷi ‘‘pañcahi viññāṇehi na kañci dhammaṁ paṭivijānāti aññatra abhinipātamattā’’ti, tassā rūpādīnaṁ āpāthamattaṁ muñcitvā aññaṁ kañci dhammasabhāvaṁ na paṭivijānātīti ayamattho dissati. Na hi rūpaṁ paṭiggaṇhantampi cakkhuviññāṇaṁ rūpanti ca gaṇhātīti. Sampaṭicchanassapi rūpanīlādiākārapaṭivijānanaṁ natthīti kiñci dhammassa paṭivijānanaṁ paṭikkhittaṁ, pañcahi pana viññāṇehi sātisayaṁ tassa vijānananti ‘‘aññatra abhinipātamattā’’ti na vuttaṁ. Yassa pāḷiyaṁ bahiddhāpaccuppannārammaṇatā vuttā, tato aññaṁ niruttipaṭisambhidaṁ icchantehi pañcadvārajavanena paṭisambhidāñāṇassa sahuppatti paṭisiddhā. Rūpārūpadhammeti rūpārūpāvacaradhammeti attho.",
  "tika-abh02t15:22": "Pañcadvārikacittena na paṭibujjhatīti kasmā vuttaṁ, nanu rūpādīnaṁ āpāthagamane niddāpaṭibodho hotīti? Na, paṭhamaṁ manodvārikajavanassa uppattitoti dassento āha ‘‘niddāyantassa hī’’tiādi. Palobhetvā saccasupinena.",
  "tika-abh02t15:23": "Abyākatoyeva āvajjanamattasseva uppajjanatoti vadanti. Evaṁ vadantehi manodvārepi āvajjanaṁ dvattikkhattuṁ uppajjitvā javanaṭṭhāne ṭhatvā bhavaṅgaṁ otaratīti adhippetanti daṭṭhabbaṁ.",
  "tika-abh02t15:24": "Tassāeva vasenāti tassā vasena ekavidhena ñāṇavatthu hotīti ca, veditabbanti ca yojanā kātabbā.",
  "tika-abh02t15:25": "Ekakaniddesavaṇṇanā niṭṭhitā.",
  "tika-abh02t15:26": "(2.) Dukaniddesavaṇṇanā",
  "tika-abh02t15:27": "767. Attha-saddo aññatra sabhāvaṁ gahetvā adhikaraṇesu pavattamāno adhikaraṇavasena liṅgaparivattiṁ gacchatīti adhippāyena jāpitā ca sā atthā cāti jāpitatthāti ayamattho vibhāvitoti daṭṭhabbo.",
  "tika-abh02t15:28": "Dukaniddesavaṇṇanā niṭṭhitā.",
  "tika-abh02t15:29": "(3.) Tikaniddesavaṇṇanā",
  "tika-abh02t15:30": "768.Paññāpariṇāmitesūti paññāya paripācitesu. ‘‘Yogavihitesūti idañca visayavisesanamattameva, tasmā yāni paññāya vihitāni ahesuṁ honti bhavissanti ca, sabbāni tāni yogavihitānīti daṭṭhabbāni. Sikkhitvā kātabbaṁ sippaṁ, itaraṁ kammaṁ. Ayametesaṁ viseso. Vaḍḍhakīkammanti ca asikkhitvāpi kātabbaṁ thūlakammaṁ ‘‘kamma’’nti daṭṭhabbaṁ, paññā eva vā tattha tattha ‘‘kammaṁ sippa’’nti ca veditabbā. Nāgamaṇḍalaṁ nāma maṇḍalaṁ katvā sappe vijjāya pakkositvā baliṁ datvā visāpanayanaṁ. Parittaṁ rakkhā, yena ‘‘phū’’ti mukhavātaṁ datvā visaṁ apanayanti, so uṇṇanābhiādimanto phudhamanakamanto. ‘‘A ā’’tiādikā mātikā ‘‘ka kā’’tiādiko tappabhedo ca lekhā.",
  "tika-abh02t15:31": "Kusalaṁ dhammaṁ sakaṁ, itaraṁ nosakaṁ. Catunnaṁ saccānaṁ paṭivijjhitabbānaṁ tappaṭivedhapaccayabhāvena anulomanaṁ daṭṭhabbaṁ. Pubbe ‘‘yogavihitesu vā kammāyatanesū’’tiādinā paññā vuttā, puna tassā vevacanavasena ‘‘anulomikaṁ khanti’’ntiādi vuttanti adhippāyena ‘‘anu…pe… paññāvevacanānī’’ti āha. Ettha ca evarūpinti yathāvuttakammāyatanādivisayaṁ kammassakatasaccānulomikasabhāvaṁ aniccādipavattiākārañcāti attho. Yathāvuttā ca bhūmisabhāvapavattiākāraniddesā khantiādīhi yojetabbā. Yassā paññāya dhammā nijjhānapajānanakiccasaṅkhātaṁ olokanaṁ khamanti aviparītasabhāvattā, sā paññā dhammānaṁ nijjhānakkhamanaṁ etissā atthīti dhammanijjhānakkhantīti attho.",
  "tika-abh02t15:32": "769. Asaṁvaraṁ muñcatīti samādānasampattaviratisampayuttacetanā ‘‘sīlaṁ pūrentassa muñcacetanā’’ti vuttā. Pubbāparapaññāya ca dānasīlamayatāvacanato muñcaaparacetanāvasena ‘‘ārabbhā’’ti, pubbacetanāvasena ‘‘adhikiccā’’ti ca vattuṁ yuttanti ‘‘adhikiccā’’tipi pāṭho yujjati.",
  "tika-abh02t15:33": "770. Pañcasīladasasīlāni viññāṇassa jātiyā ca paccayabhūtesu saṅkhārabhavesu antogadhānīti ‘‘uppādā vā’’tiādikāya dhammaṭṭhitipāḷiyā saṅgahitāni. Bhavanibbattakasīlassa paññāpanaṁ satipi savane na tathāgatadesanāyattanti bhikkhuādīnampi taṁ vuttaṁ.",
  "tika-abh02t15:34": "Adhipaññāya paññāti adhipaññāya antogadhā paññā. Atha vā adhipaññānibbattesu, tadadhiṭṭhānesu vā dhammesu adhipaññā-saddo daṭṭhabbo, tattha paññā adhipaññāya paññā.",
  "tika-abh02t15:35": "771. Apāyuppādanakusalatā apāyakosallaṁ siyāti maññamāno pucchati ‘‘apāyakosallaṁ kathaṁ paññā nāma jātā’’ti. Taṁ pana parassa adhippāyaṁ nivattento ‘‘paññavāyeva hī’’tiādimāha. Tatrupāyāti tatra tatra upāyabhūtā. Ṭhāne uppatti etassāti ṭhānuppattiyaṁ. Kiṁ taṁ? Kāraṇajānanaṁ, bhayādīnaṁ uppattikkhaṇe tasmiṁyeva ṭhāne lahuuppajjanakanti vuttaṁ hoti.",
  "tika-abh02t15:36": "Tikaniddesavaṇṇanā niṭṭhitā.",
  "tika-abh02t15:37": "(4.) Catukkaniddesavaṇṇanā",
  "tika-abh02t15:38": "793.Naparitassatīti ‘‘api nāma me taṇḍulādīni siyu’’nti na pattheti, tadabhāvena vā na uttasati.",
  "tika-abh02t15:39": "796.Aparappaccayeti parena napattiyāyitabbe. Dhamme ñāṇanti saccavisayaṁ ñāṇaṁ. Ariyasaccesu hi dhamma-saddo tesaṁ aviparītasabhāvattāti. Saṅkhatapavaro vā ariyamaggo tassa ca phalaṁ dhammo, tattha paññā taṁsahagatā dhamme ñāṇaṁ. Na aññañāṇuppādanaṁ nayanayanaṁ, ñāṇasseva pana pavattivisesoti adhippāyenāha ‘‘paccavekkhaṇañāṇassa kicca’’nti. Ettha ca iminā dhammenāti maggañāṇenāti vuttaṁ, duvidhampi pana maggaphalañāṇaṁ paccavekkhaṇāya ca mūlaṁ, kāraṇañca nayanayanassāti duvidhenapi tena dhammenāti na na yujjati, tathā catusaccadhammassa ñātattā, maggaphalasaṅkhātassa ca dhammassa saccapaṭivedhasampayogaṁ gatattā nayanaṁ hotīti tena iminā dhammena ñāṇavisayabhāvena, ñāṇasampayogena vā ñātenāti ca attho na na yujjati.",
  "tika-abh02t15:40": "Yadipi sabbena sabbaṁ atītānāgatapaccuppannaṁ dukkhaṁ abhijānanti, tathāpi paccuppanne sasantatipariyāpanne savisese abhiniveso hotīti āha ‘‘na taññeva ima’’nti. Diṭṭhena adiṭṭhena nayato nayanañāṇaṁ, adiṭṭhassa diṭṭhatāya kāraṇabhūtattā kāraṇañāṇaṁ, anurūpatthavācako vā kāraṇa-saddoti dhamme ñāṇassa anurūpañāṇanti attho.",
  "tika-abh02t15:41": "Sammutimhi ñāṇanti dhamme ñāṇādīnaṁ viya sātisayassa paṭivedhakiccassa abhāvā visayobhāsanamattajānanasāmaññena ñāṇanti sammatesu antogadhanti attho. Sammutivasena vā pavattaṁ sammutimhi ñāṇaṁ, avasesaṁ pana itarañāṇattayavisabhāgaṁ ñāṇaṁ tabbisabhāgasāmaññena sammutiñāṇamhi paviṭṭhattā sammutiñāṇaṁ nāma hotīti.",
  "tika-abh02t15:42": "797.Kilesamūlake cāti nīvaraṇamūlake ca kāmabhavadhamme.",
  "tika-abh02t15:43": "798.Sā hissāti ettha assāti yo ‘‘kāmesu vītarāgo hotī’’ti evaṁ vutto, assa paṭhamajjhānasamaṅgissāti attho. Svevāti etena kāmesu vītarāgabhāvanāvatthasseva paṭhamajjhānasamaṅgissa gahaṇe pavatte tassa tato paraṁ avatthaṁ dassetuṁ ‘‘kāmesu vītarāgo samāno’’ti vuttaṁ. Catutthamaggapaññā chaṭṭhābhiññābhāvappattiyā taṁ paṭivijjhati nāma, itarā tadupanissayattā. Yathānurūpaṁ vā āsavakkhayabhāvato, phale vā āsavakkhaye sati yathānurūpaṁ taṁnibbattanato catūsupi maggesu paññā chaṭṭhaṁ abhiññaṁ paṭivijjhatīti daṭṭhabbā.",
  "tika-abh02t15:44": "799.Kāmasahagatāti vatthukāmārammaṇā. Codentīti kāmābhimukhaṁ tanninnaṁ karontīti attho. Tadanudhammatāti tadanudhammā icceva vuttaṁ hoti. Tā-saddassa apubbatthābhāvatoti adhippāyenāha ‘‘tadanurūpasabhāvā’’ti. Nikantiṁ, nikantisahagatacittuppādaṁ vā ‘‘micchāsatī’’ti vadati. ‘‘Aho vata me avitakkaṁ uppajjeyyā’’ti avitakkārammaṇā avitakkasahagatā.",
  "tika-abh02t15:45": "801. Adhigamabhāvena abhimukhaṁ jānantassa abhijānantassa, abhivisiṭṭhena vā ñāṇena jānantassa, anārammaṇabhūtañca taṁ ṭhānaṁ pākaṭaṁ karontassāti attho.",
  "tika-abh02t15:46": "802. Vasitāpañcakarahitaṁ jhānaṁ appaguṇaṁ. Ettha catasso paṭipadā cattāri ārammaṇānīti paññāya paṭipadārammaṇuddesena paññā eva uddiṭṭhāti sā eva vibhattāti.",
  "tika-abh02t15:47": "Catukkaniddesavaṇṇanā niṭṭhitā.",
  "tika-abh02t15:48": "(5.) Pañcakaniddesavaṇṇanā",
  "tika-abh02t15:49": "804.Pañcaṅgiko sammāsamādhīti samādhiaṅgabhāvena paññā uddiṭṭhāti. Pītipharaṇatādivacanena hi tameva vibhajati, ‘‘so imameva kāyaṁ vivekajena pītisukhena abhisandetī’’tiādinā (dī. ni. 1.226; ma. ni. 1.427) nayena pītiyā sukhassa ca pharaṇaṁ veditabbaṁ. Pītipharaṇatāsukhapharaṇatāhi ārammaṇe ṭhatvā catutthajjhānassa uppādanato ‘‘pādā viyā’’ti tā vuttā.",
  "tika-abh02t15:50": "Dutiyapañcake ca ‘‘pañcañāṇiko’’ti samādhimukhena pañcañāṇāneva uddiṭṭhāni niddiṭṭhāni cāti daṭṭhabbāni. Lokiyasamādhissa paccanīkāni nīvaraṇapaṭhamajjhānanikantiādīni niggahetabbāni. Aññe kilesā vāretabbā, imassa pana arahattasamādhissa paṭippassaddhasabbakilesattā na niggahetabbaṁ vāretabbañca atthīti maggānantaraṁ samāpattikkhaṇe ca appayogeneva adhigatattā ca ṭhapitattā ca, aparihānivasena ṭhapitattā vā na sasaṅkhāraniggayhavāritagato. Sativepullappattattāti etena appavattamānāyapi satiyā satibahulatāya sato eva nāmāti dasseti. Yathāparicchinnakālavasenāti etena paricchindanasatiyā satoti.",
  "tika-abh02t15:51": "Pañcakaniddesavaṇṇanā niṭṭhitā.",
  "tika-abh02t15:52": "(6.) Chakkaniddesavaṇṇanā",
  "tika-abh02t15:53": "805. Visuddhibhāvaṁ dassento ‘‘dūra…pe… rammaṇāyā’’ti āha. Sotadhātuvisuddhīti ca cittacetasikā dhammā vuttāti tattha ñāṇaṁ sotadhātuvisuddhiyā ñāṇaṁ. ‘‘Cetopariyañāṇa’’nti idameva atthavasena ‘‘paracitte ñāṇa’’nti uddhaṭanti daṭṭhabbaṁ. Cutūpapātañāṇassa dibbacakkhuñāṇekadesattā ‘‘vaṇṇadhātuārammaṇā’’ti vuttaṁ. Muddhappattena cutūpapātañāṇasaṅkhātena dibbacakkhuñāṇena sabbaṁ dibbacakkhuñāṇanti vuttanti daṭṭhabbaṁ.",
  "tika-abh02t15:54": "Chakkaniddesavaṇṇanā niṭṭhitā.",
  "tika-abh02t15:55": "(7.) Sattakaniddesavaṇṇanā",
  "tika-abh02t15:56": "806.Tadeva ñāṇanti chabbidhampi paccavekkhaṇañāṇaṁ vipassanārammaṇabhāvena saha gahetvā vuttanti adhippāyo. Dhammaṭṭhitiñāṇenāti chapi ñāṇāni saṅkhipitvā vuttena ñāṇena. Khayadhammantiādinā hi pakārena pavattañāṇassa dassanaṁ, ñāṇavipassanādassanato vipassanāpaṭivipassanādassanamattamevāti na taṁ aṅganti adhippāyo. Pāḷiyaṁ pana sabbattha ñāṇavacanena aṅgānaṁ vuttattā nirodhadhammanti ñāṇanti iti-saddena pakāsetvā vuttaṁ vipassanāñāṇaṁ sattamaṁ ñāṇanti ayamattho dissati. Na hi yampi taṁ dhammaṭṭhitiñāṇaṁ, tampi ñāṇanti sambandho hoti taṁñāṇaggahaṇe etasmiṁ ñāṇabhāvadassanassa anadhippetattā, ‘‘khayadhammaṁ…pe… nirodhadhamma’’nti etesaṁ sambandhābhāvappasaṅgato cāti.",
  "tika-abh02t15:57": "Sattakaniddesavaṇṇanā niṭṭhitā.",
  "tika-abh02t15:58": "(8.) Aṭṭhakaniddesavaṇṇanā",
  "tika-abh02t15:59": "808.Vihāritabbaṭṭhenāti paccanīkadhamme, dukkhaṁ vā vicchinditvā pavattetabbaṭṭhena.",
  "tika-abh02t15:60": "Aṭṭhakaniddesavaṇṇanā niṭṭhitā.",
  "tika-abh02t15:61": "(10.) Dasakaniddeso",
  "tika-abh02t15:62": "Paṭhamabalaniddesavaṇṇanā",
  "tika-abh02t15:63": "809. Avijjamānaṁ ṭhānaṁ aṭṭhānaṁ, natthi ṭhānanti vā aṭṭhānaṁ. Esa ‘‘anavakāso’’ti etthāpi nayo. Tadatthanigamanamattameva hi ‘‘netaṁ ṭhānaṁ vijjatī’’ti vacananti. Asukhe sukhanti diṭṭhivipallāsova idha sukhato upagamanassa ṭhānanti adhippetanti dassento ‘‘ekanta…pe… attadiṭṭhivasenā’’ti padhānadiṭṭhimāha. Bhedānurūpassa sāvanaṁ anussāvanaṁ, bhedānurūpena vā vacanena viññāpanaṁ.",
  "tika-abh02t15:64": "Liṅge parivatte ca so eva ekakammanibbattito bhavaṅgappabandho jīvitindriyappabandho ca, nāññoti āha ‘‘api parivattaliṅga’’nti. Ayaṁ pañhoti ñāpanicchānibbattā kathā.",
  "tika-abh02t15:65": "Saṅgāmacatukkaṁ sapattavasena yojetabbaṁ. Sabbattha ca purimaṁ abhisandhicittaṁ appamāṇaṁ, vadhakacittaṁ pana tadārammaṇañca jīvitindriyaṁ ānantariyānānantariyabhāve pamāṇanti daṭṭhabbaṁ. Puthujjanasseva taṁ dinnaṁ hoti. Kasmā? Yathā vadhakacittaṁ paccuppannārammaṇampi jīvitindriyappabandhavicchedanavasena ārammaṇaṁ katvā pavattati, na evaṁ cāgacetanā. Sā hi cajitabbaṁ ārammaṇaṁ katvā cajanamattameva hoti, aññasakakaraṇañca tassa cajanaṁ, tasmā yassa taṁ sakaṁ kataṁ, tasseva dinnaṁ hotīti.",
  "tika-abh02t15:66": "Saṇṭha…pe… kappavināseyeva muccatīti idaṁ kappaṭṭhakathāya na sameti. Tattha hi aṭṭhakathāyaṁ (kathā. aṭṭha. 654-657) vuttaṁ ‘‘āpāyikoti idaṁ suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya, taṁ āyukappaṁ sandhāya vutta’’nti. Kappavināseyevāti pana āyukappavināseyevāti atthe sati natthi virodho. Ettha ca saṇṭhahanteti idaṁ sve vinassissatīti viya abhūtaparikappavasena vuttaṁ. Ekadivasameva paccati tato paraṁ kappābhāvena āyukappassapi abhāvatoti avirodhato atthayojanā daṭṭhabbā.",
  "tika-abh02t15:67": "Pakatattoti anukkhitto. Samānasaṁvāsakoti apārājiko.",
  "tika-abh02t15:68": "Kiṁpana tanti yo so ‘‘niyato’’ti vutto, taṁ kiṁ niyametīti attho. Tasseva pana yathāpucchitassa niyatassa micchattasammattaniyatadhammānaṁ viya sabhāvato vijjamānataṁ yathāpucchitañca niyāmakahetuṁ paṭisedhetvā yena ‘‘niyato’’ti ‘‘sattakkhattuparamādiko’’ti ca vuccati, taṁ yathādhippetakāraṇaṁ dassetuṁ ‘‘sammāsambuddhena hī’’tiādimāha. Jātassa kumārassa viya ariyāya jātiyā jātassa nāmamattametaṁ niyatasattakkhattuparamādikaṁ, niyatāniyatabhedaṁ nāmanti attho. Yadi pubbahetu niyāmako, sotāpanno ca niyatoti sotāpattimaggato uddhaṁ tiṇṇaṁ maggānaṁ upanissayabhāvato pubbahetukiccaṁ, tato pubbe pana pubbahetukiccaṁ natthīti sotāpattimaggassa upanissayābhāvo āpajjati. Yadi hi tassapi pubbahetu upanissayo siyā, so ca niyāmakoti sotāpattimagguppattito pubbe eva niyato siyā, tañca aniṭṭhaṁ, tasmāssa pubbahetunā ahetukatā āpannāti imamatthaṁ sandhāyāha ‘‘iccassa ahetu appaccayā nibbattiṁ pāpuṇātī’’ti.",
  "tika-abh02t15:69": "Paṭiladdhamaggo sotāpattimaggo, teneva sattakkhattuparamādiniyame sati sattamabhavādito uddhaṁ pavattanakassa dukkhassa mūlabhūtā kilesā teneva khīṇāti upari tayo maggā akiccakā hontīti attho. Yadi upari tayo maggā sattakkhattuparamādikaṁ niyamenti, tato ca añño sotāpanno natthīti sotāpattimaggassa akiccakatā nippayojanatā āpajjatīti attho. Atha sakkāyadiṭṭhādippahānaṁ dassanakiccaṁ, tesaṁ pahānena sattakkhattuparamāditāya bhavitabbaṁ. Sā cuparimaggehi eva hotīti sattamabhavādito uddhaṁ pavattito tena vinā vuṭṭhāne sakkāyadiṭṭhādippahānena ca tena vinā bhavitabbanti āha ‘‘paṭhamamaggena ca anuppajjitvāva kilesā khepetabbā hontī’’ti. Na añño koci niyametīti nāmakaraṇanimittato vipassanāto añño koci niyāmako nāma natthīti attho. Vipassanāva niyametīti ca nāmakaraṇanimittataṁyeva sandhāya vuttaṁ. Tenevāha ‘‘iti sammāsambuddhena gahitanāmamattameva ta’’nti.",
  "tika-abh02t15:70": "Na uppajjantīti pana atthīti ‘‘na me ācariyo atthi, sadiso me na vijjatī’’tiādiṁ (ma. ni. 1.285; 2.341; mahāva. 11; kathā. 405) imissā lokadhātuyā ṭhatvā vadantena bhagavatā ‘‘kiṁ panāvuso sāriputta, atthetarahi aññe samaṇā vā brāhmaṇā vā bhagavatā samasamā sambodhiyanti evaṁ puṭṭhāhaṁ, bhante, noti vadeyya’’nti (dī. ni. 3.161) vatvā tassa kāraṇaṁ dassetuṁ ‘‘aṭṭhānametaṁ anavakāso, yaṁ ekissā lokadhātuyā dve arahanto sammāsambuddhā’’ti (ma. ni. 3.129) imaṁ suttaṁ dassentena dhammasenāpatinā ca buddhakkhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-abh02t15:71": "‘‘Yo pana bhikkhū’’tiādinā vuttāni sikkhāpadāni mātikā, tāya antarahitāya nidānuddesasaṅkhāte pātimokkhe pabbajjūpasampadākammesu ca sāsanaṁ tiṭṭhatīti attho. Pātimokkhe vā antogadhā pabbajjā upasampadā ca tadubhayābhāve pātimokkhābhāvato, tasmā pātimokkhe, tāsu ca sāsanaṁ tiṭṭhatīti vuttaṁ. Osakkitaṁ nāmāti pacchimapaṭivedhasīlabhedadvayaṁ ekato katvā tato paraṁ vinaṭṭhaṁ nāma hotīti attho.",
  "tika-abh02t15:72": "Tāti rasmiyo. Kāruññanti paridevanakāruññaṁ.",
  "tika-abh02t15:73": "Anacchariyattāti dvīsu uppajjamānesu acchariyattābhāvadosatoti attho. Vivādabhāvatoti vivādābhāvatthaṁ dve na uppajjantīti attho.",
  "tika-abh02t15:74": "Ekaṁ buddhaṁ dhāretīti ekabuddhadhāraṇī. Etena evaṁsabhāvā ete buddhaguṇā, yena dutiyabuddhaguṇe dhāretuṁ asamatthā ayaṁ lokadhātūti dasseti. Paccayavisesanipphannānañhi dhammānaṁ sabhāvaviseso na sakkā dhāretunti. Samaṁ uddhaṁ pajjatīti samupādikā, udakassopari samaṁ gāminīti attho. Dvinnampīti dvepi, dvinnampi vā sarīrabhāraṁ. Chādentanti rocayamānaṁ. Sakiṁ bhuttovāti ekampi ālopaṁ ajjhoharitvāva mareyyāti attho.",
  "tika-abh02t15:75": "Atidhammabhārenāti dhammena nāma pathavī tiṭṭheyya, sā kiṁ teneva calatīti adhippāyo. Puna thero ‘‘ratanaṁ nāma loke kuṭumbaṁ sandhārentaṁ abhimatañca lokena attano garusabhāvatāya sakaṭabhaṅgassa kāraṇaṁ atibhārabhūtaṁ diṭṭhaṁ. Evaṁ dhammo ca hitasukhavisesehi taṁsamaṅginaṁ dhārento abhimato ca viññūhi gambhīrāppameyyabhāvena garusabhāvattā atibhārabhūto pathavīcalanassa kāraṇaṁ hotī’’ti dassento ‘‘idha, mahārāja, dve sakaṭā’’tiādimāha. Ekassāti ekasmā, ekassa vā sakaṭassa ratanaṁ, tasmā sakaṭato gahetvāti attho. Osāritanti pavesitaṁ āhaṭaṁ vuttanti attho.",
  "tika-abh02t15:76": "Sabhāvapakatikāti akittimapakatikāti attho. Kāraṇamahantattāti mahantehi pāramitākāraṇehi buddhaguṇānaṁ nibbattitoti vuttaṁ hoti. Pathavīādayo mahantā attano attano visaye ekekāva, evaṁ sammāsambuddhopi mahanto attano visaye eko eva. Ko ca tassa visayo? Yāvatakaṁ ñeyyaṁ, evaṁ ākāso viya anantavisayo bhagavā eko eva hotīti vadanto lokadhātvantaresupi dutiyassa abhāvaṁ dasseti.",
  "tika-abh02t15:77": "Pubbabhāge āyūhanavasena āyūhanasamaṅgitā sanniṭṭhānacetanāvasena cetanāsamaṅgitā ca veditabbā, santatikhaṇavasena vā. Vipākārahanti dutiyabhavādīsu vipaccanapakatitaṁ sandhāya vadati. Calatīti parivattati. Sunakhehi vajanasīlo sunakhavājiko.",
  "tika-abh02t15:78": "Paṭhamabalaniddesavaṇṇanā niṭṭhitā.",
  "tika-abh02t15:79": "Dutiyabalaniddesavaṇṇanā",
  "tika-abh02t15:80": "810. Gatito aññā gatisampatti nāma natthīti dassento ‘‘sampannā gatī’’ti āha. Mahāsudassanādisurājakālo paṭhamakappikādisumanussakālo ca kālasampatti.",
  "tika-abh02t15:81": "Ekantaṁ kusalasseva okāsoti idaṁ yadipi koci kāyasucaritādipayogasampattiyaṁ ṭhitaṁ bādheyya, taṁ pana bādhanaṁ bādhakasseva issādinimittena viparītaggāhena jātaṁ. Sā payogasampatti sabhāvato sukhavipākasseva paccayo, na dukkhavipākassāti imamatthaṁ sandhāya vuttaṁ. Makkaṭo bhattapuṭaṁ bandhaṭṭhāne muñcitvā bhuñjituṁ na jānāti, yattha vā tattha vā bhinditvā vināseti, evaṁ anupāyaññūpi bhoge. Susāne chaḍḍetvātiādinā ghātetvā chaḍḍitassa vuṭṭhānābhāvo viya apāyato vuṭṭhānābhāvoti dasseti.",
  "tika-abh02t15:82": "‘‘Paccarī’’tipi uḷumpassa nāmaṁ, tena ettha katā ‘‘mahāpaccarī’’ti vuccati. Udake maraṇaṁ thale maraṇañca ekamevāti kasmā vuttaṁ, nanu sakkena ‘‘samuddārakkhaṁ karissāmī’’ti vuttanti? Saccaṁ vuttaṁ, jīvitassa lahuparivattitaṁ pakāsentehi therehi evaṁ vuttaṁ, lahuparivattitāya jīvitahetu na gamissāmāti adhippāyo. Atha vā udaketi nāgadīpaṁ sandhāya vuttaṁ, thaleti jambudīpaṁ.",
  "tika-abh02t15:83": "Thero na detīti kathamahaṁ etena ñāto, kenaci kiñci ācikkhitaṁ siyāti saññāya na adāsi. Teneva ‘‘mayampi na jānāmā’’ti vuttaṁ. Aparassāti aparassa bhikkhuno pattaṁ ādāya…pe… therassa hatthe ṭhapesīti yojanā. Anāyataneti nikkāraṇe, ayutte vā nassanaṭṭhāne. Tuvaṁ attānaṁ rakkheyyāsi, mayaṁ pana mahallakattā kiṁ rakkhitvā karissāma, mahallakattā eva ca rakkhituṁ na sakkhissāmāti adhippāyo. Anāgāmittā vā thero attanā vattabbaṁ jānitvā ovadati.",
  "tika-abh02t15:84": "Sammāpayogassa gatamaggoti sammāpayogena nipphāditattā tassa sañjānanakāraṇanti attho.",
  "tika-abh02t15:85": "Bhūtamatthaṁ katvā abhūtopamaṁ kathayissatīti adhippāyo. Manussāti bhaṇḍāgārikādiniyuttā manussā mahantattā sampaṭicchituṁ nāsakkhiṁsu.",
  "tika-abh02t15:86": "Dutiyabalaniddesavaṇṇanā niṭṭhitā.",
  "tika-abh02t15:87": "Tatiyabalaniddesavaṇṇanā",
  "tika-abh02t15:88": "811.Añcitāti gatā. Peccāti puna, maritvāti vā attho. Ussannattāti vitakkabahulatāya ussannattāti vadanti, sūratādīhi vā ussannattā. Dibbantīti kīḷanti.",
  "tika-abh02t15:89": "Sañjīvakāḷasuttasaṅghātaroruvamahāroruvatāpanamahātāpanaavīciyo aṭṭha mahānirayā. Ekekassa cattāri dvārāni, ekekasmiṁ dvāre cattāro cattāro gūthanirayādayoti evaṁ soḷasa ussadaniraye vaṇṇayanti.",
  "tika-abh02t15:90": "Sakkasuyāmādayo viya jeṭṭhakadevarājā. Pajāpativaruṇaīsānādayo viya dutiyādiṭṭhānantarakārako paricārako hutvā.",
  "tika-abh02t15:91": "Tatiyabalaniddesavaṇṇanā niṭṭhitā.",
  "tika-abh02t15:92": "Catutthabalaniddesavaṇṇanā",
  "tika-abh02t15:93": "812.Kappoti dvedhābhūtaggo. Ettha ca bījādidhātunānattavasena khandhādidhātunānattaṁ veditabbaṁ.",
  "tika-abh02t15:94": "Catutthabalaniddesavaṇṇanā niṭṭhitā.",
  "tika-abh02t15:95": "Pañcamabalaniddesavaṇṇanā",
  "tika-abh02t15:96": "813.Ajjhāsayadhātūti ajjhāsayasabhāvo. Yathā gūthādīnaṁ dhātusabhāvo eso, yaṁ gūthādīheva saṁsandati, evaṁ puggalānaṁ ajjhāsayassevesa sabhāvo, yaṁ dussīlādayo dussīlādikeheva saṁsandantīti vuttaṁ hoti. Bhikkhūpi āhaṁsūti aññamaññaṁ āhaṁsu. Āvuso ime manussā ‘‘yathāsabhāgena paribhuñjathā’’ti vadantā amhe sabhāgāsabhāge viditvā hīnajjhāsayapaṇītajjhāsayataṁ paricchinditvā dhātusaṁyuttakamme upanenti tassa payogaṁ daṭṭhukāmāti attho, evaṁ sabhāgavaseneva ajjhāsayadhātuparicchindanato ajjhāsayadhātusabhāgavasena niyametīti adhippāyo.",
  "tika-abh02t15:97": "Pañcamabalaniddesavaṇṇanā niṭṭhitā.",
  "tika-abh02t15:98": "Chaṭṭhabalaniddesavaṇṇanā",
  "tika-abh02t15:99": "Caritanti idha duccaritaṁ sucaritanti vuttaṁ. Apparajaṁ akkhaṁ etesanti apparajakkhāti attho vibhāvito, apparajaṁ akkhimhi etesanti apparajakkhātipi saddattho sambhavati. Ettha ca āsayajānanādinā yehi indriyehi paroparehi sattā kalyāṇapāpāsayādikā honti, tesaṁ jānanaṁ vibhāvetīti veditabbaṁ. Evañca katvā indriyaparopariyattaāsayānusayañāṇānaṁ visuṁ asādhāraṇatā, indriyaparopariyattanānādhimuttikatāñāṇānaṁ visuṁ balatā ca siddhā hoti.",
  "tika-abh02t15:100": "815.Yadariyāti ye ariyā. Āvasiṁsūti nissāya vasiṁsu. Ke pana te? ‘‘Idha, bhikkhave, bhikkhu pañcaṅgavippahīno hoti chaḷaṅgasamannāgato ekārakkho caturāpasseno panuṇṇapaccekasacco samavayasaṭṭhesano anāvilasaṅkappo passaddhakāyasaṅkhāro suvimuttacitto suvimuttapañño’’ti (dī. ni. 3.348; a. ni. 10.19) evaṁ vuttā. Etesu pañcaṅgavippahīnapaccekasaccapanodanaesanāsamavayasajjanāni ‘‘saṅkhāyekaṁ paṭisevati adhivāseti parivajjeti vinodetī’’ti (ma. ni. 2.168) vuttesu apassenesu vinodanañca maggakiccāneva, itare ca maggeneva samijjhanti. Tenāha ‘‘etañhi suttaṁ…pe… dīpetī’’ti.",
  "tika-abh02t15:101": "816. Ārammaṇasantānānusayanesu iṭṭhārammaṇe ārammaṇānusayanena anuseti. Āciṇṇasamāciṇṇāti etena samantato veṭhetvā viya ṭhitabhāvena anusayitataṁ dasseti. Bhavassapi vatthukāmattā, rāgavasena vā samānattā ‘‘bhavarāgānusayo…pe… saṅgahito’’ti āha.",
  "tika-abh02t15:102": "818. ‘‘Paṇītādhimuttikā tikkhindriyā, itare mudindriyā’’ti evaṁ indriyavisesadassanatthameva adhimuttiggahaṇanti āha ‘‘tikkhindriyamudindriyabhāvadassanattha’’nti.",
  "tika-abh02t15:103": "819.Pahānakkamavasenāti ettha pahātabbapajahanakkamo pahānakkamoti daṭṭhabbo, yassa pahānena bhavitabbaṁ, taṁ teneva pahānena paṭhamaṁ vuccati, tato appahātabbanti ayaṁ vā pahānakkamo.",
  "tika-abh02t15:104": "820. Maggassa upanissayabhūtāni indriyāni upanissayaindriyāni.",
  "tika-abh02t15:105": "826. Nibbutichandarahitattā acchandikaṭṭhānaṁ paviṭṭhā. Yasmiṁ bhavaṅge pavattamāne taṁsantatiyaṁ lokuttaraṁ nibbattati, taṁ tassa pādakaṁ.",
  "tika-abh02t15:106": "Chaṭṭhabalaniddesavaṇṇanā niṭṭhitā.",
  "tika-abh02t15:107": "Sattamabalaniddesavaṇṇanā",
  "tika-abh02t15:108": "828.Niddāyitvāti kammaṭṭhānaṁ manasi karonto niddaṁ okkamitvā paṭibuddho samāpattiṁ samāpannomhīti attho. Nīvaraṇādīhi visuddhacittasantati eva cittamañjūsā, samādhi vā, kammaṭṭhānaṁ vā. Cittaṁ ṭhapetunti samāpatticittaṁ ṭhapetuṁ. Saññāvedayitānaṁ apagamo eva apagamavimokkho.",
  "tika-abh02t15:109": "Saññāmanasikārānaṁ kāmādidutiyajjhānādipakkhandanāni ‘‘hānabhāgiyavisesabhāgiyadhammā’’ti dassitāni, tehi pana jhānānaṁ taṁsabhāvatā dhamma-saddena vuttā. Paguṇabhāvavodānaṁ paguṇavodānaṁ. Tadeva paṭhamajjhānādīhi vuṭṭhahitvā dutiyajjhānādiadhigamassa paccayattā ‘‘vuṭṭhānaṁ nāmā’’ti vuttaṁ. ‘‘Vodānampi vuṭṭhānaṁ, tamhā tamhā samādhimhā vuṭṭhānampi vuṭṭhāna’’nti imāya vuṭṭhānapāḷiyā asaṅgahitattā nirodhasamāpattiyā vuṭṭhānaṁ ‘‘pāḷimuttakavuṭṭhānaṁ nāmā’’ti vuttaṁ. Ye pana ‘‘nirodhato phalasamāpattiyā vuṭṭhāna’’nti pāḷi natthīti vadeyyuṁ, te ‘‘nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena paccayo’’ti (paṭṭhā. 1.1.417) imāya pāḷiyā paṭisedhetabbā.",
  "tika-abh02t15:110": "Sattamabalaniddesavaṇṇanā niṭṭhitā.",
  "tika-abh02t15:111": "Dasamabalaniddesavaṇṇanā",
  "tika-abh02t15:112": "831. Rāgādīhi cetaso vimuttibhūto samādhi cetovimutti. Paññāva vimutti paññāvimutti. Kammantaravipākantaramevāti kammantarassa vipākantaramevāti attho. Cetanācetanāsampayuttakadhamme nirayādinibbānagāminipaṭipadābhūte kammanti gahetvā āha ‘‘kammaparicchedamevā’’ti. Appetuṁ na sakkoti aṭṭhamanavamabalāni viya, taṁsadisaṁ iddhividhañāṇaṁ viya vikubbituṁ. Etena dasabalasadisatañca vāreti, jhānādiñāṇaṁ viya vā appetuṁ vikubbituñca. Yadipi hi jhānādipaccavekkhaṇañāṇaṁ sattamabalanti tassa savitakkasavicāratā vuttā, tathāpi jhānādīhi vinā paccavekkhaṇā natthīti jhānādisahagataṁ ñāṇaṁ tadantogadhaṁ katvā evaṁ vuttanti veditabbaṁ. Atha vā sabbaññutaññāṇaṁ jhānādikiccaṁ viya na sabbaṁ balakiccaṁ kātuṁ sakkotīti dassetuṁ ‘‘tañhi jhānaṁ hutvā appetuṁ iddhi hutvā vikubbituñca na sakkotī’’ti vuttaṁ, na pana kassaci balassa jhānaiddhibhāvatoti daṭṭhabbaṁ.",
  "tika-abh02t15:113": "Dasamabalaniddesavaṇṇanā niṭṭhitā.",
  "tika-abh02t15:114": "Ñāṇavibhaṅgavaṇṇanā niṭṭhitā."
}