{
  "tika-s0301t8:0": "8. Vaṅgīsasaṁyuttaṁ",
  "tika-s0301t8:1": "1. Nikkhantasuttavaṇṇanā",
  "tika-s0301t8:2": "209.Āḷaviyanti āḷavinagarasamīpe. Aggacetiyeti gotamakacetiyādīhi uttamacetiye. Taṁ kira bhūmirāmaṇeyyakabhāvena manuññatāya padhānayuttatādisampattiyā ca itaracetiyehi seṭṭhasammataṁ. Kappattherenāti ‘‘kappo’’ti gottato āgatanāmo thero, sahassapurāṇajaṭilānaṁ abbhantare ayaṁ mahāthero. Ohīnakoti theresu gāmaṁ piṇḍāya paviṭṭhesu vihāre eva avahīnako ṭhito. Tattha kāraṇamāha ‘‘vihārapālo’’tiādi. Samalaṅkaritvāti samaṁ alaṅkārena alaṅkaritvā. Kusalacittaṁ viddhaṁseti pavattituṁ appadānavasena. Etasminti etasmiṁ rāge uppanne. ‘‘Ekasmi’’nti vā pāṭho, ekasmiṁ visabhāgavatthuke rāge uppanne. Dhammo vāti mama citte uppajjanakato añño dhammo vā. Yena kāraṇena paro anabhiratiṁ vinodetvā idāneva abhiratiṁ uppādeyya, taṁ kāraṇaṁ kuto labbhāti yojanā, taṁ kāraṇaṁ natthīti attho, tassa abhāvakāraṇavacanaṁ.",
  "tika-s0301t8:3": "Anagāriyanti agāravirahato anagāraṁ pabbajjā. Tattha niyuttattā anagāriyaṁ ka-kārassa ya-kāraṁ katvā, pabbajitanti attho. Ādhāvantīti hadayaṁ abhibhavitvā dhāvanti. Uggatānanti uḷārānaṁ puttā. Tenāha ‘‘mahesakkhā rājaññabhūtā’’ti. Uttamappamāṇanti sahassapalaṁ samantāti samantato. Parikireyyunti vijjheyyuṁ. Etasmā sahassāti yathāvuttā dhanuggahasahassato. Atirekatarā anekasahassā. Itthiyo olokanasitalapitaroditasare khipantiyo. Neva maṁ byādhayissanti neva maṁ nijjhāyissanti. ‘‘Byādhayissatī’’ti pāṭhoti vuttaṁ ‘‘cāletuṁ na sakkhissatīti attho’’ti. Dhamme samhīti sake santike patiṭṭhite sāsanadhamme. Tenāha ‘‘anabhiratiṁvinodetvā’’tiādi.",
  "tika-s0301t8:4": "Magganti ‘‘maggo’’ti vattabbe liṅgavipallāsena vuttaṁ. Tenāha ‘‘so hi nibbānassa pubbabhāgamagggo’’ti.",
  "tika-s0301t8:5": "Nikkhantasuttavaṇṇanā niṭṭhitā.",
  "tika-s0301t8:6": "2. Aratisuttavaṇṇanā",
  "tika-s0301t8:7": "210.Vihāragarukokiresa theroti etena thero attano saddhivihārikaṁ vaṅgīsaṁ ovadituṁ anavasaro. Tena antarantarā tassa cittaṁ rāgo anuddhaṁsetīti dasseti. Sāsane aratinti sīlaparipūraṇe samathavipassanābhāvanāya ca anabhiratiṁ. Kāmaguṇesu ca ratinti pañcasu kāmakoṭṭhāsesu assādaṁ. Pāpavitakkanti kāmasaṅkappaṁ. Sabbākārenāti sabbe tadaṅgavikkhambhanasamucchindanākārena. Yathā mahantaṁ araññaṁ vanathanti, evaṁ mahantaṁ kilesavanaṁ ‘‘vanatha’’nti vuttaṁ.",
  "tika-s0301t8:8": "Pathaviñca vehāsanti bhummatthe paccattavacanaṁ, tasmā pathaviyaṁ ākāse cāti attho. Tenāha ‘‘pathaviṭṭhita’’ntiādi. Jagatīti ca pathaviyā vevacanaṁ. Tenāha ‘‘antopathaviya’’nti. Parijīratīti sabbbaso jaraṁ pāpuṇāti. Samāgantvāti ñāṇena samāgantvāti attho. Tenāha ‘‘mutattāti viññātattabhāvā’’ti.",
  "tika-s0301t8:9": "Paṭighapadena gandharasā gahitā ghānajivhānaṁ paṭihananavasena pavattanato. Mutapadena phoṭṭhabbārammaṇaṁ gahitaṁ mutvā gahetabbato. Na lippatīti na makkhīyati.",
  "tika-s0301t8:10": "Saṭṭhi-saddo cha-saddena samānatthoti ‘‘saṭṭhinissitā’’ti padassa ‘‘chaārammaṇanissitā’’ti attho vutto. Puthū adhammavitakkāti rūpavitakkādivasena bahū nānāvitakkā micchāsaṅkappā. Janatāya niviṭṭhāti mahājane patiṭṭhitā. Tesaṁ vasenāti tesampi micchāvitakkānaṁ vasena. Na katthaci ārammaṇe. Kilesavaggagatoti kilesasaṅgaṇikaṁ upagato na bhaveyya, kilesavitakkā na uppādetabbāti attho. Duṭṭhullavacanaṁ kāmapaṭisaṁyuttakathā.",
  "tika-s0301t8:11": "Dabbajātikoti dabbarūpo. Nepakkenāti kosallena. Nibbānaṁ paṭiccāti asaṅkhatadhātuṁ ārammaṇavasena paṭicca. Parinibbānakālanti anupādisesanibbānakālaṁ.",
  "tika-s0301t8:12": "Aratisuttavaṇṇanā niṭṭhitā.",
  "tika-s0301t8:13": "3. Pesalasuttavaṇṇanā",
  "tika-s0301t8:14": "211.Etesanti etesaṁ mahallakānaṁ. Na pāḷi āgacchati appaguṇabhāvato. Na ca pāḷi upaṭṭhāti, ekāya pāḷiyā sati pāḷigatiyā tathā tathā upaṭṭhānampi nesaṁ natthīti vadati. Na aṭṭhakathāti etthāpi eseva nayo. Sithiladhanitāditaṁtaṁbyañjanabuddhiṁ ahāpetvā uccāraṇaṁ padabyañjanamadhuratā. Atikkamitvā maññati aññe bhikkhū. Hīḷanavasena abhibhavitvā paṭibhānasutena attānaṁ pasaṁsati sambhāveti. Mānassa pavattitāya sahajātanissayādipaccayadhammā taṁsahabhudhammā. Mānavasena vippaṭisārī ahuvā. Mā ahosīti yojanā. Vaṇṇabhaṇananti parehi kiriyamānaṁ guṇābhitthavaṁ. Akhiloti pañcacetokhilarahito. Nissesaṁ navavidhanti navavidhampi mānaṁ kassaci ekadesassapi asesato. Vijjāyāti aggamaggavijjāya. Accantameva samitatāya vūpasamitatāya samitāvī.",
  "tika-s0301t8:15": "Pesalasuttavaṇṇanā niṭṭhitā.",
  "tika-s0301t8:16": "4. Ānandasuttavaṇṇanā",
  "tika-s0301t8:17": "212.Rāgoti ettha āyasmato vaṅgīsassa rāgassa uppattiyā kāraṇaṁ vibhāvetuṁ ‘‘āyasmā ānando’’tiādi vuttaṁ. Tanti ānandattheraṁ. Ārammaṇaṁ pariggahetunti kāyavedanādibhedaṁ ārammaṇaṁ satigocaraṁ. Asubhadukkhādito, rūpādiekekameva vā chaḷārammaṇaṁ aniccadukkhādito pariggaṇhituṁ paricchijja jānituṁ. Itthirūpārammaṇeti itthisantāne rūpasabhāve ārammaṇe.",
  "tika-s0301t8:18": "Nibbāpananti nibbāpayati etenāti nibbāpanaṁ. Vipallāsenāti asubhe ‘‘subha’’nti vipallāsabhāvahetu. Rāgaṭṭhāniyanti rāguppattihetu. Iṭṭhārammaṇanti subhārammaṇaṁ. Ettha ca iṭṭhārammaṇasīsena tattha iṭṭhākāraggahaṇaṁ vadati. Tañhi vajjanīyaṁ. Paratoti avasavattanatthena aññato. Saṅkhārā hi ‘‘mā bhijjantū’’ti icchitāpi bhijjanteva, tasmā te avasavattittā paro nāma, sā ca nesaṁ paratā aniccadassanena pākaṭā hotīti vuttaṁ ‘‘parato passāti aniccato passā’’ti. Kāmaṁ vipassanā saṅkhāranimittaṁ na pariccajati saṅkhāre ārabbha vattanato, yesaṁ pana nimittānaṁ aggahaṇena animittāti gahituṁ arahati, taṁ dassetuṁ ‘‘niccādīnaṁ nimittāna’’ntiādi vuttaṁ. Salakkhaṇa-sāmaññalakkhaṇa-dassanavasena mānassa dassanābhisamayo, vipassanāya pahānābhisamayo. ‘‘Maggenā’’ti vadanti, maggeneva pana asammohato pariññāpaṭivedhavasena dassanābhisamayo, pahānapaṭivedhavasena pahānābhisamayo. Rāgādisantatāyāti rāgādīnaṁ samucchedavasena paṭippassaddhivasena vūpasametabbato santabhāvena.",
  "tika-s0301t8:19": "Ānandasuttavaṇṇanā niṭṭhitā.",
  "tika-s0301t8:20": "5. Subhāsitasuttavaṇṇanā",
  "tika-s0301t8:21": "213. Aṅgīyanti hetubhāvena āgamabhāvena avayavabhāvena vā ñāyantīti aṅgāni, kāraṇāni, avayavā vāti āha ‘‘aṅgehīti kāraṇehi, avayavehi vā’’ti. Viratiyo subhāsitavācāya pubbaṁ patiṭṭhitā hontīti musāvādāveramaṇiādayo tassā visesahetūti āha ‘‘musāvādā…pe… kāraṇānī’’ti. Yasmā ariyavohārā visesato cetanāsabhāvā, tasmā vacīsucaritasamudāyassa saccavācādayo aṅgabhūtāti āha ‘‘saccavacanādayo cattāro avayavā’’ti. Nissakkavacananti hetumhi nissakkavacanaṁ. Tenāha ‘‘samanuāgatā pavattā’’ti. Vācā hi tāya viratiyā sammā anurūpato āgatā pavattāti ‘‘samannāgatā’’ti vuccati. Karaṇavacananti sahayoge karaṇavacanaṁ. Tenāha ‘‘yuttā’’ti. Sahajātāpi hi cetanā yathāsamādinnāya viratiyā sammā anurūpato yuttāti vattuṁ arahati.",
  "tika-s0301t8:22": "Samullapanavācāti saddavācā, sā vuccatīti vācā nāma. Viññatti pana vuccati etāyāti vācā nāma, tathā virati cetanāvācā. Na sā idha adhippetāti sā cetanāvācā viññattivācā viya idha imasmiṁ sutte na adhippetā ‘‘subhāsitā hotī’’ti vacanato. Tenāha ‘‘abhāsitabbato’’ti. Suṭṭhu bhāsitāti sammā ñāyena bhāsitā vacīsucaritabhāvato. Atthāvahatanti hitāvahakālaṁ pati āha. Kāraṇasuddhinti yonisomanasikārena kāraṇavisuddhiṁ. Dosābhāvanti agatigamanādidosābhāvaṁ. Rāgadosādivinimuttañhi taṁ bhāsato anurodhavirodhavivajjanato agatigamanaṁ dūrasamugghāṭitamevāti. Anuvādavimuttāti apavādavirahitā. Sabbākārasampattiṁ dīpeti, asati hi sabbākārasampatiyaṁ anuvajjatāpi.",
  "tika-s0301t8:23": "Kiñcāpi pubbe dhammādhiṭṭhānā desanā āraddhā, puggalajjhāsayato pana puggalādhiṭṭhānāya…pe… vacanametaṁ. Kāmañcettha ‘‘aññataraniddosavacana’’nti avisesato vuttaṁ, ‘‘dhammaṁyeva bhāsatī’’tiādinā pana adhammadosādirahitāya vācāya vuccamānattā idhāpi subhāsitā vācā adhippetāti. ‘‘Subhāsitaṁyevā’’ti avadhāraṇena nivattitaṁ sarūpato dasseti ‘‘no dubbhāsita’’nti iminā. Tenāha ‘‘tasseva vācaṅgassa paṭipakkhabhāsananivāraṇa’’nti. Paṭiyogīnivattanattho hi eva-saddo, tena pisuṇavācāpaṭikkhepo dassito. ‘‘Subhāsita’’nti vā iminā catubbidhaṁ vacīsucaritaṁ gahitanti ‘‘no dubbhāsitanti iminā micchāvācappahānaṁ dīpetī’’ti vuttaṁ. Sabbavacīsucaritasādhāraṇavacanañhi subhāsitanti. Tena parabhedanādikaṁ asabbhādikañca bodhisattānaṁ vacanaṁ apisuṇādivisayanti daṭṭhabbaṁ. Bhāsitabbavacanalakkhaṇanti bhāsitabbassa vacanassa sabhāvalakkhaṇaṁ dīpetīti ānetvā sambandho. Yadi evaṁ nanu abhāsitabbaṁ paṭhamaṁ vatvā bhāsitabbaṁ pacchā vattabbaṁ yathā ‘‘vāmaṁ muñca, dakkhiṇaṁ gaṇhā’’ti āha ‘‘aṅgaparidīpanatthaṁ panā’’tiādi.",
  "tika-s0301t8:24": "Paṭhamenāti ‘‘subhāsita’’nti padena. Dhammato anapetanti attano paresañca hitasukhāvahadhammato anapetaṁ. Mantāvacananti mantāya pavattetabbavacanaṁ. Paññavā avikiṇṇavāco hi na ca anatthāvahaṁ vācaṁ bhāsati. Itarehi dvīhīti tatiyacatutthapadehi. ‘‘Imehi khotiādīnīti karaṇe etaṁ upayogavacana’’nti keci. Taṁ vācanti yathāvuttaṁ caturaṅgikaṁ. Yañca vācaṁ maññantīti sambandho. Aññeti ito bāhirakā ñāyavādino akkharacintakā ca. ‘‘Paṭiññāhetuudāharaṇūpanayanigamanāni avayavā vākyassā’’ti vadanti. Nāmādīhīti nāmākhyātapadehi. Liṅgaṁ itthiliṅgādi vacanaṁ ekavacanādi. Paṭhamādi vibhatti atītādi kālaṁ. Kattā sampadānaṁ apādānaṁ karaṇaṁ adhikaraṇaṁ kammañca kārakaṁ. Sampattīhi samannāgatanti ete avayavādike sampādetvā vuttaṁ. Taṁ paṭisedhetīti taṁ yathāvuttavisesampi vācaṁ ‘‘imehi kho’’ti vadanto bhagavā paṭisedheti. Kho-saddo hettha avadhāraṇattho. Tenāha ‘‘avayavādī’’tiādi. Yā kāci asabhāvaniruttilakkhaṇā. Sā milakkhubhāsā. Sīhaḷakenevāti sīhaḷabhāsāya pariyāpannena vacanena. Arahattaṁ pāpuṇiṁsūti saṁsāre ativiya sañjātasaṁvegā tannissaraṇe ninnapoṇamānasā hutvā vipassanaṁ ussukkāpetvā maggapaṭipāṭiyā arahattaṁ pāpuṇiṁsu.",
  "tika-s0301t8:25": "Pātova phullitakokanadanti pātova saṁphullapadumaṁ. Bhijjiyateti nibbhijjiyati nibbhiggo jāyati. Manussattaṁ gatāti manussattabhāvaṁ upagatā.",
  "tika-s0301t8:26": "Buddhantareti buddhuppādantare dvinnaṁ buddhuppādānaṁ antarā. Tadā hi paccekabuddhānaṁ sāsane, na buddhasāsane dippamāne.",
  "tika-s0301t8:27": "Jarāya parimadditanti yathā hatthacaraṇādiaṅgāni sithilāni honti, cakkhādīni indriyāni savisayaggahaṇe asamatthāni honti, yobbanaṁ sabbaso vigataṁ, kāyabalaṁ apagataṁ, satimatidhitiādayo vippayuttā, pubbe attano ovādapaṭikarā puttadārādayopi apasādakā, parehi vuṭṭhāpanīyasaṁvesanīyatā punadeva bālabhāvappatti ca honti, evaṁ jarāya sabbaso vimadditaṁ. Etanti sarīraṁ vadati. Milātachavicammanissitanti jiṇṇabhāvena appamaṁsalohitattā milātehi gatayobbanehi dhammehi sannissitaṁ. Ghāsamāmisanti ghāsabhūtaṁ āmisaṁ maccunā gilitvā viya patiṭṭhapetabbato. Kesalomādinānākuṇapapūritaṁ. Tato eva asucibhājanaṁ etaṁ. Sabbathāpi nissāratāya kadalikkhandhasamaṁ.",
  "tika-s0301t8:28": "Anucchavikāhīti sammāsambuddhassa anurūpāhi. Na tāpeyyāti cittañca kāyañca na tāpeyya. Tāpanā cettha sampati āyati ca visādanā. Na bādheyyāti ‘‘nābhibhaveyyā’’ti padassa atthadassanaṁ. Apisuṇavācāvasenāti sabbaso pahīnapisuṇavācatāvasena. Pāpānīti lāmakāni nikiṭṭhakāni. Tenāha ‘‘appiyānī’’tiādi. Anādāyāti aggahetvā.",
  "tika-s0301t8:29": "Sādhubhāvenāti niddosamadhurabhāvena. Amatasadisāti sadise tabbohāroti, kāraṇe vāyaṁ kāriyavohāroti āha ‘‘nibbānāmatapaccayattā vā’’ti. Paccayavasena hi sā tadā dassanappavatti. Cariyāti cārittaṁ. Porāṇā nāma paṭhamakappikā, buddhādayo vā ariyā.",
  "tika-s0301t8:30": "Patiṭṭhitāti niccalabhāvena aṭṭhiṁ katvā paccayāyattabhāvato avisaṁvādanakā. Ubhayathā paṭipattiṁ āha ‘‘attano ca paresañca atthe patiṭṭhitā’’ti. Atthe diṭṭhadhammikasamparāyikādihite patiṭṭhitattā eva dhamme avihiṁsādidhamme patiṭṭhitā. Anuparodhakaranti etena hitapariyāyoyaṁ attha-saddoti dasseti. Dhammikanti dhammato anapetaṁ, atthadhammūpasaṁhitaṁ vā.",
  "tika-s0301t8:31": "Nibbānappattiyāti nibbānappattiyatthaṁ. Dukkhassa antakiriyāya antakaraṇatthaṁ. Yasmā buddho khemāya bhāsati, tasmā khemuppattihetuyā khemā, tasmā sā sabbavācānaṁ uttamāti evampettha attho daṭṭhabbo. Mantāvacanavasenāti sabbadosarahitavasena.",
  "tika-s0301t8:32": "Subhāsitasuttavaṇṇanā niṭṭhitā.",
  "tika-s0301t8:33": "6. Sāriputtasuttavaṇṇanā",
  "tika-s0301t8:34": "214. Vākkaraṇacāturiyato vacanaguṇahetūnaṁ pūriyā pūre bhavāti porī, tāya poriyā. Tenāha ‘‘akkharādiparipuṇṇāyā’’ti. Avibaddhāyāti pittādīhi na vibaddhāya anupaddutāya. Tenāha ‘‘apalibuddhāyā’’tiādi. Niddosāyāti atthato byañjanato vigatadosāya. Akkhalitapadabyañjanāyāti agalitapadabyañjanāya, atthassa viññāpaniyāti diṭṭhadhammikādiatthassa bodhane pariyattāya. Bhikkhunanti gāthāsukhatthaṁ rassaṁ katvā vuttaṁ.",
  "tika-s0301t8:35": "‘‘Saṁkhittenapi deseti, vitthārenapi bhāsatī’’ti nayidaṁ paṭhamaṁ uddisitvā tassa atthassa kittanavasena pavattitaṁ vacanaṁ sandhāya vuttaṁ. Sā hi vitthāradesanā eva hoti. Yā pana desanā kadāci dhammapaṭiggāhakānaṁ ajjhāsayavasena saṁkhitteneva dassetvā nikkhipati, yā ca kadāci vitthārena, tadubhayaṁ sandhāya vuttaṁ. Tenāha ‘‘cattārimānī’’tiādi. Sabhāvamadhuro paccayavasena madhurataro hotīti dassetuṁ ‘‘yathā’’tiādi vuttaṁ. Vividhākāraṁ katvā dhammaṁ kathetuṁ paṭibhātīti paṭibhānaṁ, desanāpakārañāṇaṁ. Tenāha ‘‘samuddato’’tiādi. Odahantīti avajānanavasena gamenti.",
  "tika-s0301t8:36": "Sāriputtasuttavaṇṇanā niṭṭhitā.",
  "tika-s0301t8:37": "7. Pavāraṇāsuttavaṇṇanā",
  "tika-s0301t8:38": "215.Tasmiṁ ahūti tasmiṁ ahanīti āha ‘‘tasmiṁ divase’’ti. Anasanenāti sabbaso āhārassa abhuñjanena. Sāsanikasīlena bāhirakaanasanena vā upetā hutvāti yojanā. Vā-saddena khīrapānamadhusāyanādīnipi saṅgaṇhāti. Pakārehi diṭṭhādīhi vāreti kāyakammādike sarāpeti gārayhe karoti etāyāti pavāraṇā, paṭipattivisodhanāya attano attano vajjasodhanāya okāsadānaṁ. Yasmā yebhuyyena vassaṁvuṭṭhehi kātabbā esā visuddhidesanā, tasmā vuttaṁ ‘‘vassaṁvuṭṭhapavāraṇāya. Visuddhipavāraṇātipi etissāva nāma’’nti. Tadā tassa bhikkhusaṅghassa tuṇhībhāvassa anavasesatāyapi vaṇṇaṁ dassetuṁ pāḷiyaṁ ‘‘tuṇhībhūta’’nti vuttanti āha ‘‘yato yato…pe…natthī’’ti. Hatthassa kukkuccatā asaṁyamo asampajaññakiriyā hatthakukkuccaṁ. Tathā pādakukkuccaṁ veditabbaṁ, vā-saddo avuttavikappattho, tena tadaññesamabhāvo vibhāvitoti daṭṭhabbaṁ.",
  "tika-s0301t8:39": "Pañcapasādehīti pañcavaṇṇehi pasādehi. Vossaggattho yathāruci kiriyāya vossajjanaṁ. Pucchanattheti paṭikkhepamukheneva pucchanatthe nakāro, me kiñci kiriyaṁ vā vācasikaṁ vā na garahatha, kiṁ nu garahatha kāyavācāhīti attho. Keci ‘‘dvārānevā’’ti dvārasīsena dvārappavattacariyaṁ vadanti. Visuddhipavāraṇāya adhippetattā yena pavāritaṁ, teneva visuddhīti ñāyati, yena na pavāritaṁ. Kiṁ nu taṁ avisuddhanti siyā kassaci puthujjanassa āsaṅkā? Tannivāraṇatthamāha ‘‘no aparisuddhattā’’ti. Manodvāraṁparisuddhaṁ asucikārakaupakkilesānaṁ dūrīkatattā. Idāni etarahi buddhakāle. Etthāti manodvāraparisuddhiyaṁ.",
  "tika-s0301t8:40": "Kāyavacīsamācāraparisuddhiyā paveditāya manosamācāraparisuddhi atthato paveditāva hotīti ‘‘kāyikaṁ vā vācasikaṁ vā’’iccevāha. Tathā hi vuttaṁ ‘‘kāyikaṁ vā vācasikaṁ vāti idaṁ catunnaṁ arakkhiyataṁ sandhāya thero āhā’’ti. ‘‘Bhikkhave, pavāremi vo’’ti bhikkhusaṅghavisayattā pavāraṇāya tattha bhikkhusaṅghena vattabbaṁ paṭivacanaṁ dento dhammasenāpati ‘‘bhikkhusaṅghassa bhāraṁ vahanto’’ti vutto. Tenāha ‘‘na kho mayaṁ, bhante’’tiādi. Arakkhiyānīti parānuvādato na bhāyitabbāni suparisuddhabhāvato.",
  "tika-s0301t8:41": "‘‘Anuppannassā’’ti idaṁ adhippāyikavacananti tadadhippāyaṁ vivaranto ‘‘kassapasammāsambuddhato paṭṭhāyā’’tiādimāha. Kassapasammāsambuddhatoti vibhatte nissakkaṁ, tasmā kassapasammāsambuddhato oranti atthoti. Aññenāti ito bhagavato aññena. Anuppāditapubbassāti parasantāne na uppāditapubbassa. Sasantāne pana paccekabuddhānaṁ vasena na uppāditoti na sakkā vattuṁ. Samanuāgatāti sammā anu upagatā. Bhagavato sīlādayo guṇāti buddhabhūtassa guṇā adhippetāti āha ‘‘arahattamaggameva nissāya āgatā’’ti. Sabbaguṇāti dasabalañāṇādayo sabbe buddhaguṇā. Bhanteti ettha itisaddo ādiattho. Tena ‘‘imesaṁ pana…pe… vācasikaṁ vā’’ti yāvāyaṁ pāḷipadeso, taṁ sabbaṁ gaṇhāti. Tenāha ‘‘idaṁ thero…pe… pavārento āhā’’ti.",
  "tika-s0301t8:42": "Yaṁ attano puññānubhāvasiddhaṁ cakkaratanaṁ nippariyāyato tena pavattitaṁ nāma, na itaranti paṭhamanayo vutto. Yasmā pavattitasseva anupavattanaṁ, paṭhamanayo ca taṁsadise tabbohāravasena vuttoti taṁ anādiyitvā dutiyanayo vutto. Dasavidhanti antojanasmiṁ, balakāye rakkhāvaraṇaguttiyā saṁvidhānaṁ, khattiyesu anuyuttesu, brāhmaṇagahapatikesu, negamajānapadesu, samaṇabrāhmaṇesu, migapakkhīsu adhammacārapaṭikkhepo, adhanānaṁ dhanānuppadānaṁ, samaṇabrāhmaṇe upasaṅkamitvā pañhapucchananti evaṁ dasavidhaṁ. Tattha gahapatike pakkhijāte ca visuṁ katvā gahaṇavasena dvādasavidhaṁ. Cakkavattivattanti cakkavattibhāvāvahaṁ vattaṁ. Yasmā yāthāvato pavattitaṁ, tadanurūpakaṁ pana ñāyena yuttakena pavattitaṁ nāma hotīti āha ‘‘sammā nayena hetunā kāraṇenā’’ti. Ubhatobhāgavimuttāti ubhayabhāgehi ubhayabhāgato vimuttāti ayamettha atthoti dasseti ‘‘dvīhi bhāgehi vimuttā, arūpā…pe… nāmakāyato’’ti iminā. Tevijjādibhāvanti tevijjachaḷabhiññacatuppaṭisambhidabhāvaṁ. Paññāvimuttā hi taṁ tividhaṁ appattā kevalaṁ paññāya eva vimuttā.",
  "tika-s0301t8:43": "Visuddhatthāyāti visuddhipavāraṇatthāya. Saṁyojanaṭṭhena saṁyojanasaṅkhāte ceva bandhanaṭṭhena bandhanasaṅkhāte ca. Vijitasaṅgāmanti yathā rāgādayo puna na sīsaṁ ukkhipanti, evaṁ ariyamaggasenāya vasena vijitasaṅgāmaṁ. Tenāha ‘‘vijitarāgadosamohasaṅgāma’’nti. Mārabalassāti mārasenāya, mārassa vā sāmatthiyassa. Veneyyasatthanti vinetabbajanasamūhaṁ. Sakaṭādisatthasabhāgato vineyyova satthoti taṁ veneyyasatthaṁ. Sīlasārādiabhāvato antotuccho.",
  "tika-s0301t8:44": "Pavāraṇāsuttavaṇṇanā niṭṭhitā.",
  "tika-s0301t8:45": "8. Parosahassasuttavaṇṇanā",
  "tika-s0301t8:46": "216. Sahassato paraṁ aḍḍhateyyabhikkhusataṁ tadā bhagavantaṁ payirupāsatīti āha ‘‘parosahassanti atirekasahassa’’nti. Nibbāne kutoci bhayaṁ natthīti kutocipi kāraṇato nibbāne bhayaṁ natthi asaṅkhatabhāvena sabbaso khemattā. Tenāha bhagavā – ‘‘khemañca vo, bhikkhave, dhammaṁ desessāmi khemagāminiñca paṭipada’’ntiādi (saṁ. ni. 4.379-408). Na kutoci bhayaṁ etasmiṁ adhigateti akutobhayaṁ, nibbānaṁ. Tenāha ‘‘nibbānappattassā’’tiādi. Vipassito paṭṭhāyāti amhākaṁ bhagavato nāmavasena isīnaṁ sattamabhāvadassanatthaṁ vuttaṁ. Te hi tattha tattha sutte bahuso kittitā. Isīnanti vā paccekabuddhasāvakabāhirakaisīnaṁ sattamo uttaro seṭṭhoti attho.",
  "tika-s0301t8:47": "Aṭṭhuppattivasenāti kāraṇasamuṭṭhānavasena. Tadassa aṭṭhuppattiṁ vibhāvetuṁ ‘‘saṅghamajjhe’’tiādi vuttaṁ. Paṭibhānasampannavācāya aññe īsati abhibhavatīti vaṅgīso. Tenāha ‘‘paṭibhānasampatti’’ntiādi.",
  "tika-s0301t8:48": "Kilesummujjanasatānīti rāgādikilesānaṁ rajjanadussanādinayehi savisaye ayoniso uṭṭhānāni. Yadi anekāni satāni, atha kasmā ‘‘ummaggapatha’’nti? Vuttanti āha ‘‘vaṭṭapathattā pana patha’’nti. Rāgadosamohamānadiṭṭhivasena rāgakhilādīni pañcakhilāni. Vibhajantanti vibhajanavasena kathentaṁ. Vibhajitvāti ñāṇena vivecetvā.",
  "tika-s0301t8:49": "Amateakkhāteti amatāvahe dhamme desite. Dhammassa passitāro saccasampaṭivedhena. Asaṁhīrā diṭṭhivātehi.",
  "tika-s0301t8:50": "Ativijjhitvāti paṭivijjhitvā. Atikkamabhūtanti atikkamanaṭṭhena bhūtaṁ. Dasaddhānanti dasannaṁ upaḍḍhānaṁ. Tenāha ‘‘pañcanna’’nti. Jānantenāti dhammassa sudullabhataṁ jānantena.",
  "tika-s0301t8:51": "Parosahassasuttavaṇṇanā niṭṭhitā.",
  "tika-s0301t8:52": "9. Koṇḍaññasuttavaṇṇanā",
  "tika-s0301t8:53": "217.Evaṁgahitanāmoti ‘‘aññāsi vata, bho, koṇḍañño’’ti satthu vacanaṁ nissāya bhikkhūhi aññehi koṇḍaññanāmakehi visesanatthaṁ evaṁgahitanāmo. Dvādasannaṁ saṁvaccharānaṁ vasena cirassaṁ. Chaddantabhavaneti chaddantanāgarājabhavanaṭṭhāne. Paññavā mahāsāvako rattaññutāya. ‘‘Dasasahassacakkavāḷe devamanussānanti dasasahassacakkavāḷe devānaṁ, imasmiṁ cakkavāḷe devamanussānañcāti evaṁ dasasahassacakkavāḷe devamanussāna’’nti vadanti. Aggantiādito. Tatthāti mandākinitīre.",
  "tika-s0301t8:54": "Vassaggenāti vassapaṭipāṭiyā. Tanti aññāsikoṇḍaññattheraṁ. Mahābrahmānaṁ viya lokiyamanussā harāyanti. Pāmokkhabhūto āyasmā thero antarantarā tattha tattha janapade vasitvā tadanukkamena mandākinitīraṁ upagato, tasmā vuttaṁ – ‘‘icchāmahaṁ, bhante, janapade vasitu’’nti.",
  "tika-s0301t8:55": "Ānubhāvasampannā dibbāyukā te hatthināgāti vuttaṁ ‘‘pubbe paccekabuddhānaṁ pāricariyāya kataparicayā’’ti. Therassa sañcaraṇaṭṭhāne āvaraṇasākhā haritvā apanetvā. Mukhodakañceva dantakaṭṭhañca ṭhapetīti saḷaladevadārukaṭṭhādīni aññamaññaṁ ghaṁsitvā aggiṁ nibbattetvā jāletvā tattha pāsāṇakhaṇḍāni tāpetvā tāni daṇḍakehi vaṭṭetvā taḷākāsu udakasoṇḍīsu khipitvā udakassa tattabhāvaṁ ñatvā nāgalatādantakaṭṭhaṁ upanento mukhodakañca ṭhapeti. Vattaṁ karotīti antokuṭiyā bahi ca pamukhepi aṅgaṇepi sākhābhaṅgehi sammajjanto vakkhamānanayena āhāraṁ upanento vattaṁ karoti.",
  "tika-s0301t8:56": "Patiṭṭhappamāṇeti kaṭippamāṇe, ayameva vā pāṭho tāva mahantamevāti yāva mahantaṁ setapadumavanaṁ , tāva mahantameva. Eseva nayo rattakumudavanādīsu. Khādantā manussā. Pakkapayoghanikā viyāti supakkapayoghanaṁ viya. Ghanabhāvena pana pakkhittakhuddamadhu viya hoti. Tenāha ‘‘etaṁ pokkharamadhu nāmā’’ti. Muḷālanti setapadumānaṁ mūlaṁ. Bhisanti tesaṁyeva kandaṁ. Ekasmiṁ pabbeti ekekasmiṁ pabbantare. Pādaghaṭakanti doṇassa catubhāgo saṇṭhānato khuddako, tasmā pādaghaṭakappamāṇanti tumbamattaṁ. Soṇḍiāvāṭeti khuddakasoṇḍiyo ceva khuddakaāvāṭe ca.",
  "tika-s0301t8:57": "Etaṁ bhojananti yathāvuttaṁ nirudakapāyasabhojanaṁ. Keci sañjānanti ye therā vuḍḍhatarā. Keci na sañjānanti ye navā acirapabbajitā.",
  "tika-s0301t8:58": "Buddhānubuddhoti buddhassa anubuddho. Bāḷhavīriyoti catunnaṁ sammappadhānānaṁ vasena ciranicitavīriyo. Tiṇṇaṁ vivekānanti kāyacittaupadhivivekānaṁ lābhīti yojanā. Catasso vadati vaṅgīsatthero sayaṁpaṭibhānaṁ, na sesābhiññānaṁ abhāvatoti āha ‘‘itarā’’tiādi. Parisā sannisīdi nissaddabhāvena tuṇhī ahosīti attho. Anujānāpesīti paṭhamaṁ attanā ñātaṁ upaṭṭhitaṁ attano parinibbānakālaṁ anu pacchā satthāraṁ jānāpesīti evaṁ ettha attho daṭṭhabbo.",
  "tika-s0301t8:59": "Tanti āsāḷhipuṇṇamāya isipatane yaṁ dassanaṁ, yaṁ vā dukkaracariyāyaṁ tumhākaṁ upaṭṭhānaṁ ādito dassanaṁ, taṁ, bhante, paṭhamadassanaṁ. Onatavinatāti heṭṭhā upari ca onatā vinatā. Kampetvāti thokaṁ cāletvā dassanatthaṁ ekaninnādo tesaṁ hatthināgānañceva nāgayakkhakumbhaṇḍānaṁ devatānañca saddena. Brahmāno devānaṁ adaṁsūti sambandho.",
  "tika-s0301t8:60": "Sajjhāyamakaṁsu pasādanīyesu pasādavasena sannipatitaparisāya pasādajananatthaṁ bhagavati nikkhamitvāti bhagavati gandhakuṭito nikkhamitvā. Dharatiyevāti aduṭṭhataṁ patvā tiṭṭhateva.",
  "tika-s0301t8:61": "Koṇḍaññasuttavaṇṇanā niṭṭhitā.",
  "tika-s0301t8:62": "10. Moggallānasuttavaṇṇanā",
  "tika-s0301t8:63": "218.Paccavekkhatīti tesaṁ ariyānaṁ cittaṁ attano ñāṇacakkhunā pati avekkhati paccavekkhati. Pabbatassāti isigilipabbatassa. Dukkhapāraṁ gatanti vaṭṭadukkhassa pāraṁ pariyantaṁ gataṁ . Sabbaguṇasampannanti sabbehi buddhaguṇehi ca sāvakaguṇehi ca paripuṇṇaṁ. Anekākārasampannanti rūpaghosalūkhadhammappamāṇikānaṁ sattānaṁ tehi tehi ākārehi sabbesañca anekehi anantāparimeyyehi pasīditabbākārehi samannāgataṁ. Te pana ākārā yasmā anaññasādhāraṇā buddhaguṇā eva, tasmā āha ‘‘anekehi guṇehi samannāgata’’nti.",
  "tika-s0301t8:64": "Moggallānasuttavaṇṇanā niṭṭhitā.",
  "tika-s0301t8:65": "11. Gaggarāsuttavaṇṇanā",
  "tika-s0301t8:66": "219.Teti te devamanusse. ‘‘Sarīravaṇṇenāti sarīre chavivaṇṇenā’’ti vadanti. Sarīravaṇṇenāti vā dhammarūpakāyaguṇena. ‘‘Yasasā’’tipi pāṭho, so evattho. Vigatamaloti abbhāmahikādīhi vigatūpakkileso . Bhāṇu vuccati pabhā, sātisayo bhāṇu etassa atthīti bhāṇumā. Sūriyoti āha ‘‘ādicco viyā’’ti.",
  "tika-s0301t8:67": "Gaggarāsuttavaṇṇanā niṭṭhitā.",
  "tika-s0301t8:68": "12. Vaṅgīsasuttavaṇṇanā",
  "tika-s0301t8:69": "220. So kira vicaratīti sambandho. ‘‘Yathāyaṁ dīpo jambudīpoti jambunā paññāto, evāhampi tena jambunā paññāyissa’’nti jambusākhaṁ pariharitvā. Vādaṁ katvāti ‘‘imasmiṁ vāde sace te parājayo hoti, tvaṁ me dāso hohi. Sace me parājayo, ahaṁ te bhariyā’’ti evaṁ katikaṁ katvā. Vāde jayaparājayānubhāvenāti tathāpavattite vāde paribbājakassa jayānubhāvena ceva attano parājayena ca. Vayaṁ āgammāti sippuggahaṇavayaṁ āgamma. Vijjanti mantaṁ.",
  "tika-s0301t8:70": "Nibbattagativibhāvanavasena chavasīsabhāvaṁ dūseti vināsetīti chavadūsakaṁ sippaṁ, tathāpavattaṁ mantapadaṁ. Attano ānubhāvenāti niraye nibbattasattassa sīsaṁ yattha katthaci ṭhitaṁ buddhānubhāvena ānetvā dassetvā. Khīṇāsavassa sīsanti paramappicchatāya kañcipi ajānāpetvā araññaṁ pavisitvā parinibbutassa khīṇāsavassa chaḍḍitaṁ sīsakaṭāhaṁ. Dassesīti attano ānubhāvena ānetvā dassesi.",
  "tika-s0301t8:71": "‘‘Tumhe, bho gotama, jānāthā’’ti kāmaṁ vaṅgīso nibbattaṭṭhānaṁ sandhāya pucchati, bhagavā pana anupādisesanibbānaṁ sandhāya ‘‘āma, vaṅgīsa…pe… gatiṁ jānāmī’’ti āha. Vuttañhetaṁ ‘‘nibbānaṁ arahato gatī’’ti. Vaṅgīso sayaṁ mantabalena gatipariyāpannassa gatiṁ jānanto bhagavantampi ‘‘ayampi tathā’’ti maññamāno ‘‘mantena jānāsi, bho gotamā’’ti āha. Bhagavā attano buddhañāṇameva mantaṁ katvā dīpento ‘‘āma, vaṅgīsa, ekena manteneva jānāmī’’ti āha. Mudhā eva dātabbanti amūliko. Anantarahitāya bhūmiyā sayanaṁ thaṇḍilaseyyā. Ādi-saddena sāyatatiyaṁ udakorohaṇabhūmiharaṇādiṁ saṅgaṇhāti. So taṁ…pe… arahattaṁ pāpuṇīti iminā vaṅgīsatthero pabbajitvā na cirasseva sukhāya paṭipadāya arahattaṁ patto viya dissati, na kho panetaṁ evaṁ daṭṭhabbaṁ, āyatiṁ thero pabbajitvā samathavipassanāsu kammaṁ ārabhitvāpi dukkhāya paṭipadāya tādisaṁ kālaṁ vītināmetvā arahattaṁ pāpuṇi. Tenāha –",
  "tika-s0301t8:72": "‘‘Nikkhantaṁ vata maṁ santaṁ, agārasmānagāriyaṁ;",
  "tika-s0301t8:73": "Vitakkā upadhāvanti, pagabbhā kaṇhato ime’’. (saṁ. ni. 1.209; theragā. 1218);",
  "tika-s0301t8:74": "Āyasmato vaṅgīsassa anabhirati uppannā hoti, rāgo cittaṁ anuddhaṁseti, ‘‘kāmarāgena ḍayhāmi, cittaṁ me pariḍayhatī’’tiādi (theragā. 1232).",
  "tika-s0301t8:75": "Vimuttisukhanti sabbaso kilesavimuttiyaṁ nibbāne ca uppannaṁ sampatiarahattaphalasukhaṁ paṭisaṁvedentoti yathāparicchinnaṁ kālaṁ pati sammadeva vedento anubhavanto. Kavinā kataṁ, tato vā āgataṁ, tassa vā idanti kāveyaṁ, tadevettha ‘‘kāveyya’’nti vuttaṁ. Ye niyāmagataddasāti ye bhikkhū ariyā buddhānaṁ sāvakā phalaṭṭhabhāvena niyāmagatā ceva maggaṭṭhabhāvena niyāmadasā ca. Niyāmoti hi sammattaniyāmo adhippeto. Suāgamananti mama imassa satthuno santike āgamanaṁ upagamanaṁ, imasmiñca dhammavinaye āgamanaṁ pabbajanaṁ upasampadā sundaraṁ āgamanaṁ. Tattha kāraṇamāha ‘‘tisso vijjā’’tiādi. Avuttampi gāthāya atthato gahitameva therassa chaḷabhiññabhāvato.",
  "tika-s0301t8:76": "Vaṅgīsasuttavaṇṇanā niṭṭhitā.",
  "tika-s0301t8:77": "Sāratthappakāsiniyā saṁyuttanikāya-aṭṭhakathāya",
  "tika-s0301t8:78": "Vaṅgīsasaṁyuttavaṇṇanāya līnatthappakāsanā samattā."
}