{
  "tika-abh07t6:0": "7. Samuccayaparicchedo",
  "tika-abh07t6:1": "1. Dvāsattatividhā vuttā, vatthudhammā salakkhaṇā.",
  "tika-abh07t6:2": "Tesaṁ dāni yathāyogaṁ, pavakkhāmi samuccayaṁ.",
  "tika-abh07t6:3": "2. Akusalasaṅgaho missakasaṅgaho bodhipakkhiyasaṅgaho sabbasaṅgaho ceti samuccayasaṅgaho catubbidho veditabbo.",
  "tika-abh07t6:4": "Akusalasaṅgaho",
  "tika-abh07t6:5": "3. Kathaṁ? Akusalasaṅgahe tāva cattāro āsavā – kāmāsavo bhavāsavo diṭṭhāsavo avijjāsavo.",
  "tika-abh07t6:6": "4. Cattāro oghā – kāmogho bhavogho diṭṭhogho avijjogho.",
  "tika-abh07t6:7": "5. Cattāro yogā – kāmayogo bhavayogo diṭṭhiyogo avijjāyogo.",
  "tika-abh07t6:8": "6. Cattāro ganthā – abhijjhākāyagantho, byāpādo kāyagantho, sīlabbataparāmāso kāyagantho, idaṁsaccābhiniveso kāyagantho.",
  "tika-abh07t6:9": "7. Cattāro upādānā – kāmupādānaṁ diṭṭhupādānaṁ sīlabbatupādānaṁ attavādupādānaṁ.",
  "tika-abh07t6:10": "8. Cha nīvaraṇāni – kāmacchandanīvaraṇaṁ byāpādanīvaraṇaṁ thinamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ avijjānīvaraṇaṁ.",
  "tika-abh07t6:11": "9. Satta anusayā – kāmarāgānusayo bhavarāgānusayo paṭighānusayo mānānusayo diṭṭhānusayo vicikicchānusayo avijjānusayo.",
  "tika-abh07t6:12": "10. Dasa saṁyojanāni – kāmarāgasaṁyojanaṁ rūparāgasaṁyojanaṁ arūparāgasaṁyojanaṁ paṭighasaṁyojanaṁ mānasaṁyojanaṁ diṭṭhisaṁyojanaṁ sīlabbataparāmāsasaṁyojanaṁ vicikicchāsaṁyojanaṁ uddhaccasaṁyojanaṁ avijjāsaṁyojanaṁ suttante.",
  "tika-abh07t6:13": "11. Aparānipi dasa saṁyojanāni – kāmarāgasaṁyojanaṁ bhavarāgasaṁyojanaṁ paṭighasaṁyojanaṁ mānasaṁyojanaṁ diṭṭhisaṁyojanaṁ sīlabbataparāmāsasaṁyojanaṁ vicikicchāsaṁyojanaṁ issāsaṁyojanaṁ macchariyasaṁyojanaṁ avijjāsaṁyojanaṁ abhidhamme (vibha. 969).",
  "tika-abh07t6:14": "12. Dasa kilesā – lobho doso moho māno diṭṭhi vicikicchā thinaṁ uddhaccaṁ ahirikaṁ anottappaṁ.",
  "tika-abh07t6:15": "13. Āsavādīsu panettha kāmabhavanāmena tabbatthukā taṇhā adhippetā, sīlabbataparāmāso idaṁsaccābhiniveso attavādupādo ca tathāpavattaṁ diṭṭhigatameva pavuccati.",
  "tika-abh07t6:16": "14. Āsavoghā ca yogā ca,",
  "tika-abh07t6:17": "Tayo ganthā ca vatthuto;",
  "tika-abh07t6:18": "Upādānā duve vuttā,",
  "tika-abh07t6:19": "Aṭṭha nīvaraṇā siyuṁ.",
  "tika-abh07t6:20": "Chaḷevānusayā honti, nava saṁyojanā matā;",
  "tika-abh07t6:21": "Kilesā dasa vuttoyaṁ, navadhā pāpasaṅgaho.",
  "tika-abh07t6:22": "Missakasaṅgaho",
  "tika-abh07t6:23": "15.Missakasaṅgahe cha hetū – lobho doso moho alobho adoso amoho.",
  "tika-abh07t6:24": "16. Satta jhānaṅgāni – vitakko vicāro pīti ekaggatā somanassaṁ domanassaṁ upekkhā.",
  "tika-abh07t6:25": "17. Dvādasa maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi micchādiṭṭhi micchāsaṅkappo micchāvāyāmo micchāsamādhi.",
  "tika-abh07t6:26": "18. Bāvīsatindriyāni – cakkhundriyaṁ sotindriyaṁ ghānindriyaṁ jivhindriyaṁ kāyindriyaṁ itthindriyaṁ purisindriyaṁ jīvitindriyaṁ manindriyaṁ sukhindriyaṁ dukkhindriyaṁ somanassindriyaṁ domanassindriyaṁ upekkhindriyaṁ saddhindriyaṁ vīriyindriyaṁ satindriyaṁ samādhindriyaṁ paññindriyaṁ anaññātaññassāmītindriyaṁ aññindriyaṁ aññātāvindriyaṁ.",
  "tika-abh07t6:27": "19. Nava balāni – saddhābalaṁ vīriyabalaṁ satibalaṁ samādhibalaṁ paññābalaṁ hiribalaṁ ottappabalaṁ ahirikabalaṁ anottappabalaṁ.",
  "tika-abh07t6:28": "20. Cattāro adhipatī – chandādhipati vīriyādhipati cittādhipati vīmaṁsādhipati.",
  "tika-abh07t6:29": "21. Cattāro āhārā – kabaḷīkāro āhāro, phasso dutiyo, manosañcetanā tatiyā, viññāṇaṁ catutthaṁ.",
  "tika-abh07t6:30": "22. Indriyesu panettha sotāpattimaggañāṇaṁ anaññātaññassāmītindriyaṁ.",
  "tika-abh07t6:31": "23. Arahattaphalañāṇaṁ aññātāvindriyaṁ.",
  "tika-abh07t6:32": "24. Majjhe cha ñāṇāni aññindriyānīti pavuccanti.",
  "tika-abh07t6:33": "25. Jīvitindriyañca rūpārūpavasena duvidhaṁ hoti.",
  "tika-abh07t6:34": "26. Pañcaviññāṇesu jhānaṅgāni, avīriyesu balāni, ahetukesu maggaṅgāni na labbhanti.",
  "tika-abh07t6:35": "27. Tathā vicikicchācitte ekaggatā maggindriyabalabhāvaṁ na gacchati.",
  "tika-abh07t6:36": "28. Dvihetukatihetukajavanesveva yathāsambhavaṁ adhipati ekova labbhatīti.",
  "tika-abh07t6:37": "29. Cha hetū pañca jhānaṅgā, maggaṅgā nava vatthuto.",
  "tika-abh07t6:38": "Soḷasindriyadhammā ca, baladhammā naveritā.",
  "tika-abh07t6:39": "Cattārodhipati vuttā, tathāhārāti sattadhā;",
  "tika-abh07t6:40": "Kusalādisamākiṇṇo, vuttomissakasaṅgaho.",
  "tika-abh07t6:41": "Bodhipakkhiyasaṅgaho",
  "tika-abh07t6:42": "30.Bodhipakkhiyasaṅgahe cattāro satipaṭṭhānā kāyānupassanāsatipaṭṭhānaṁ vedanānupassanāsatipaṭṭhānaṁ cittānupassanāsatipaṭṭhānaṁ dhammānupassanāsatipaṭṭhānaṁ.",
  "tika-abh07t6:43": "31. Cattāro sammappadhānā uppannānaṁ pāpakānaṁ pahānāya vāyāmo, anuppannānaṁ pāpakānaṁ anuppādāya vāyāmo, anuppannānaṁ kusalānaṁ uppādāya vāyāmo, uppannānaṁ kusalānaṁ bhiyyobhāvāya vāyāmo.",
  "tika-abh07t6:44": "32. Cattāro iddhipādā – chandiddhipādo vīriyiddhipādo cittiddhipādo vīmaṁsiddhipādo.",
  "tika-abh07t6:45": "33. Pañcindriyāni – saddhindriyaṁ vīriyindriyaṁ satindriyaṁ samādhindriyaṁ paññindriyaṁ.",
  "tika-abh07t6:46": "34. Pañca balāni – saddhābalaṁ vīriyabalaṁ satibalaṁ samādhibalaṁ paññābalaṁ.",
  "tika-abh07t6:47": "35. Satta bojjhaṅgā – satisambojjhaṅgo dhammavicayasambojjhaṅgo vīriyasambojjhaṅgo pītisambojjhaṅgo passaddhisambojjhaṅgo samādhisambojjhaṅgo upekkhāsambojjhaṅgo.",
  "tika-abh07t6:48": "36. Aṭṭha maggaṅgāni – sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi.",
  "tika-abh07t6:49": "37. Ettha pana cattāro satipaṭṭhānāti sammāsati ekāva pavuccati.",
  "tika-abh07t6:50": "38. Tathā cattāro sammappadhānāti ca sammāvāyāmo.",
  "tika-abh07t6:51": "39. Chando cittamupekkhā ca, saddhāpassaddhipītiyo.",
  "tika-abh07t6:52": "Sammādiṭṭhi ca saṅkappo, vāyāmo viratittayaṁ.",
  "tika-abh07t6:53": "Sammāsati samādhīti, cuddasete sabhāvato;",
  "tika-abh07t6:54": "Sattatiṁsappabhedena, sattadhā tattha saṅgaho.",
  "tika-abh07t6:55": "40. Saṅkappapassaddhi ca pītupekkhā,",
  "tika-abh07t6:56": "Chando ca cittaṁ viratittayañca;",
  "tika-abh07t6:57": "Navekaṭhānā viriyaṁ navaṭṭha,",
  "tika-abh07t6:58": "Satī samādhī catu pañca paññā;",
  "tika-abh07t6:59": "Saddhā duṭhānuttamasattatiṁsa-",
  "tika-abh07t6:60": "Dhammānameso pavaro vibhāgo.",
  "tika-abh07t6:61": "41. Sabbe lokuttare honti, na vā saṅkappapītiyo.",
  "tika-abh07t6:62": "Lokiyepi yathāyogaṁ, chabbisuddhipavattiyaṁ.",
  "tika-abh07t6:63": "Sabbasaṅgaho",
  "tika-abh07t6:64": "42.Sabbasaṅgahe pañcakkhandhā – rūpakkhandho vedanākkhandho saññākkhandho saṅkhārakkhandho viññāṇakkhandho.",
  "tika-abh07t6:65": "43. Pañcupādānakkhandhā – rūpupādānakkhandho vedanupādānakkhandho saññupādānakkhandho saṅkhārupādānakkhandho viññāṇupādānakkhandho.",
  "tika-abh07t6:66": "44. Dvādasāyatanāni – cakkhāyatanaṁ sotāyatanaṁ ghānāyatanaṁ jivhāyatanaṁ kāyāyatanaṁ manāyatanaṁ rūpāyatanaṁ saddāyatanaṁ gandhāyatanaṁ rasāyatanaṁ phoṭṭhabbāyatanaṁ dhammāyatanaṁ.",
  "tika-abh07t6:67": "45. Aṭṭhārasa dhātuyo – cakkhudhātu sotadhātu ghānadhātu jivhādhātu kāyadhātu rūpadhātu saddadhātu gandhadhātu rasadhātu phoṭṭhabbadhātu cakkhuviññāṇadhātu sotaviññāṇadhātu ghānaviññāṇadhātu jivhāviññāṇadhātu kāyaviññāṇadhātu manodhātu dhammadhātu manoviññāṇadhātu.",
  "tika-abh07t6:68": "46. Cattāri ariyasaccāni – dukkhaṁ ariyasaccaṁ, dukkhasamudayo ariyasaccaṁ, dukkhanirodho ariyasaccaṁ, dukkhanirodhagāminī paṭipadā ariyasaccaṁ.",
  "tika-abh07t6:69": "47. Ettha pana cetasikasukhumarūpanibbānavasena ekūnasattati dhammā dhammāyatanadhammadhātūti saṅkhaṁ gacchanti.",
  "tika-abh07t6:70": "48. Manāyatanameva sattaviññāṇadhātuvasena bhijjati.",
  "tika-abh07t6:71": "49. Rūpañca vedanā saññā, sesacetasikā tathā.",
  "tika-abh07t6:72": "Viññāṇamiti pañcete, pañcakkhandhāti bhāsitā.",
  "tika-abh07t6:73": "50. Pañcupādānakkhandhāti , tathā tebhūmakā matā.",
  "tika-abh07t6:74": "Bhedābhāvena nibbānaṁ, khandhasaṅgahanissaṭaṁ.",
  "tika-abh07t6:75": "51. Dvārārammaṇabhedena, bhavantāyatanāni ca.",
  "tika-abh07t6:76": "Dvārālambataduppanna-pariyāyena dhātuyo.",
  "tika-abh07t6:77": "52. Dukkhaṁ tebhūmakaṁ vaṭṭaṁ, taṇhā samudayo bhave.",
  "tika-abh07t6:78": "Nirodho nāma nibbānaṁ, maggo lokuttaro mato.",
  "tika-abh07t6:79": "53. Maggayuttā phalā ceva, catusaccavinissaṭā.",
  "tika-abh07t6:80": "Iti pañcappabhedena, pavutto sabbasaṅgaho.",
  "tika-abh07t6:81": "Iti abhidhammatthasaṅgahe samuccayasaṅgahavibhāgo nāma",
  "tika-abh07t6:82": "Sattamo paricchedo."
}