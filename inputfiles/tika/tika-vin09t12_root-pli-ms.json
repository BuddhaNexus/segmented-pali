{
  "tika-vin09t12:0": "Pācittiyakaṇḍaṁ",
  "tika-vin09t12:1": "1. Paṭhamavaggavaṇṇanā",
  "tika-vin09t12:2": "Paṭhame haritapattavaṇṇo haritako. Cāpalasuṇaṁ amiñjako. Aṅkuramattameva hi tassa hoti. Palaṇḍukādayo sabhāveneva vaṭṭanti. Sūpasampākādī vināpi antamaso yāgubhattepi pakkhipituṁ vaṭṭatīti likhitaṁ, ‘‘bhikkhuniyāpi gilānāya purebhattameva lasuṇaṁ kappati, na agilānāyā’’ti abhayagirīnaṁ uggahoti.",
  "tika-vin09t12:3": "Dutiye ābādhapaccayā bhikkhunisaṅghaṁ āpucchitvā saṁharāpetuṁ vaṭṭati, bhikkhussa ettha ca lasuṇe ca dukkaṭaṁ.",
  "tika-vin09t12:4": "Sattame ‘‘samuṭṭhānādīni addhānamaggasikkhāpadasadisānī’’ti pāṭho.",
  "tika-vin09t12:5": "Navame kuṭṭo nāma gharakuṭṭo. Pākāro nāma parikkhepapākāro.",
  "tika-vin09t12:6": "Chaḍḍitakhetteti purāṇakhette. Saṅghasantake bhikkhussa chaḍḍetuṁ vaṭṭati saṅghapariyāpannattā. Bhikkhunīnampi saṅghasantake bhikkhusaṅghasantake vuttanayeneva vaṭṭati. Evaṁ santepi sāruppavasena kātabbanti likhitaṁ.",
  "tika-vin09t12:7": "Dasame ‘‘sayaṁ tāni vatthūni karontiyā’’tiādi idha sikkhāpade natthi. Kasmā? Eḷakalomasamuṭṭhānattā. Yadi evaṁ kasmā vuttanti ce? Suttānulomamahāpadesato. Yadi naccādīni passituṁ vā suṇituṁ vā na labhati, pageva attanā kātunti nayato labbhamānattā vuttaṁ. Itarathā mahāpadesā niratthakā siyuṁ. ‘‘Evaṁ aññatthapi nayo netabbo. Samuṭṭhānampi idha vuttameva aggahetvā chasamuṭṭhānavasena gahetabba’’nti ācariyā. Idha vuttaṁ samuṭṭhānaṁ nāma mūlabhūtassa antarā vuttāpattiyā, tasmā eḷakalomasamuṭṭhānamevāti apare. Ārāme ṭhatvāti na kevalaṁ ṭhatvā, tato gantvā pana sabbiriyāpathehipi labhati. Ārāme ṭhitāti pana ārāmapariyāpannāti attho. Itarathā nisinnāpi na labheyyāti.",
  "tika-vin09t12:8": "Paṭhamavaggavaṇṇanā niṭṭhitā.",
  "tika-vin09t12:9": "2. Dutiyavaggavaṇṇanā",
  "tika-vin09t12:10": "Pañcame upacāro dvādasahattho. ‘‘Samuṭṭhānādīni kathinasadisāni, idaṁ pana kiriyākiriya’’nti pāṭho.",
  "tika-vin09t12:11": "Sattame dhuvapaññatteti bhikkhunīnaṁ atthāya. Kulānīti kulagharāni.",
  "tika-vin09t12:12": "Dutiyavaggavaṇṇanā niṭṭhitā.",
  "tika-vin09t12:13": "3. Tatiyavaggavaṇṇanā",
  "tika-vin09t12:14": "Catutthe saṅghāṭiādivasena adhiṭṭhitānaṁ saṅghāṭicāraṁ.",
  "tika-vin09t12:15": "Pañcame ‘‘idaṁ pana kiriyākiriya’’nti pāṭho.",
  "tika-vin09t12:16": "Chaṭṭhe aññasmiṁ parikkhāre dukkaṭanti thālakādīnaṁ vā sappitelādīnaṁ vā aññatarasmiṁ.",
  "tika-vin09t12:17": "Tatiyavaggavaṇṇanā niṭṭhitā.",
  "tika-vin09t12:18": "4. Catutthavaggavaṇṇanā",
  "tika-vin09t12:19": "Chaṭṭhe saṁsaṭṭhavihārasikkhāpade ‘‘sesamettha paṭhamaariṭṭhasikkhāpade vuttavinicchayasadisamevā’’ti pāṭho.",
  "tika-vin09t12:20": "Catutthavaggavaṇṇanā niṭṭhitā.",
  "tika-vin09t12:21": "5. Pañcamavaggavaṇṇanā",
  "tika-vin09t12:22": "‘‘Cittāgāraṁ nāma yattha katthaci manussānaṁ kīḷituṁ ramituṁ kataṁ hotī’’tiādinā (pāci. 979) pāḷiyaṁ vuttattā cittāgārādīni sabbesaṁ atthāya katāni, na rañño eva.",
  "tika-vin09t12:23": "Sattame etena nissajjituṁ kappiyaṁ vuttaṁ. ‘‘Nissajjitvā paribhuñjatī’’ti (pāci. 1007) pāḷi ca atthi. ‘‘Samuṭṭhānādīni kathinasadisāni, idaṁ pana kiriyākiriya’’nti pāṭho. Aṭṭhamepi esova pāṭho.",
  "tika-vin09t12:24": "Pañcamavaggavaṇṇanā niṭṭhitā.",
  "tika-vin09t12:25": "6. Chaṭṭhavaggavaṇṇanā",
  "tika-vin09t12:26": "Dasame ‘‘samuṭṭhānādīni kathinasadisāni, idaṁ pana kiriyākiriya’’nti pāṭho.",
  "tika-vin09t12:27": "Chaṭṭhavaggavaṇṇanā niṭṭhitā.",
  "tika-vin09t12:28": "8. Aṭṭhamavaggavaṇṇanā",
  "tika-vin09t12:29": "Paṭhamadutiyatatiyesu ‘‘gihigatā’’ti vā ‘‘kumāribhūtā’’ti vā na vattabbā. Vadanti ce, kammaṁ kuppati.",
  "tika-vin09t12:30": "Ekādasame chandaṁ avissajjetvāti ‘‘yathāsukha’’nti avatvā. Ettha pana ayaṁ vinicchayo – ‘‘pārivāsikachandadānenā’’ti idaṁ uddharitvā ‘‘vuṭṭhitāya parisāyā’’ti (pāci. 1168) padabhājanaṁ vuttaṁ. Etassa pana samantapāsādikāyaṁ ‘‘vuṭṭhitāya parisāyāti chandaṁ vissajjetvā kāyena vā vācāya vā chandavissajjanamattena vā vuṭṭhitāyā’’ti (pāci. aṭṭha. 1167) vuttaṁ. Idha chandassa pana avissaṭṭhattā kammaṁ kātuṁ vaṭṭatīti vuttaṁ. Tasmā chandaṁ avissajjetvāva dvādasahatthapāse viharitvā puna sannipātakaraṇañca vaṭṭatīti likhitaṁ.",
  "tika-vin09t12:31": "Aṭṭhamavaggavaṇṇanā niṭṭhitā.",
  "tika-vin09t12:32": "9. Navamavaggavaṇṇanā",
  "tika-vin09t12:33": "Tatiye ‘‘sesaṁ vuttanayena veditabbaṁ, idaṁ pana akusalacitta’’nti pāṭho.",
  "tika-vin09t12:34": "Catutthe vuttanayenāti tatiye vuttanayena.",
  "tika-vin09t12:35": "Ekādasame ‘‘samuṭṭhānādīni kathinasadisāni, idaṁ pana kiriyākiriya’’nti pāṭho.",
  "tika-vin09t12:36": "Dvādasame ‘‘samuṭṭhānādīni padasodhammasadisāni, idaṁ pana kiriyākiriya’’nti pāṭho.",
  "tika-vin09t12:37": "Terasame ‘‘saṁkaccikaṁ nāma adhakkhakaṁ ubbhanābhi, tassā paṭicchādanatthāyā’’ti (pāci. 1226) pāḷiyaṁ vuttattā idhāpi ‘‘adhakkhakaubbhanābhisaṅkhātassa sarīrassa paṭicchādanattha’’nti pāṭho. Aparikkhepe āpattiparicchedaṁ samantapāsādikavasena aggahetvā idha vuttanayena gahetabbanti likhitaṁ.",
  "tika-vin09t12:38": "Navamavaggavaṇṇanā niṭṭhitā.",
  "tika-vin09t12:39": "Suddhapācittiyavaṇṇanā niṭṭhitā.",
  "tika-vin09t12:40": "Samuṭṭhānavinicchayavaṇṇanā",
  "tika-vin09t12:41": "Samuṭṭhānānaṁ vinicchaye pana giraggasamajjādīni ‘‘acittakāni lokavajjānī’’ti vuttattā ‘‘nacca’’nti vā ‘‘gandha’’nti vā ajānitvāpi dassanena, vilimpanena vā āpajjanato vatthuajānanacittena acittakāni. ‘‘Nacca’’nti vā ‘‘gandha’’nti vā jānitvā passantiyā, vilimpantiyā vā akusalattā eva lokavajjāni. Corivuṭṭhāpanādīni ‘‘corī’’tiādinā vatthuṁ jānitvā karaṇeyeva āpajjanattā sacittakāni. Upasampadādīnaṁ ekantākusalacitteneva akattabbattā paṇṇattivajjāni. ‘‘Idha sacittakācittakatā paṇṇattijānanājānanatāya aggahetvā vatthujānanājānanatāya gahetabba’’nti likhitaṁ. Adhippetattā saṅkhepato dassanābhāvā –",
  "tika-vin09t12:42": "Acittakattaṁ dvidhā mataṁ, vatthupaṇṇattiaññāṇā;",
  "tika-vin09t12:43": "Vuttaṁ ñāṇaṁ dvidhā idha, sakanāmena aññātaṁ.",
  "tika-vin09t12:44": "Paranāmañca jānanaṁ, vatthussekaṁ balakkāre;",
  "tika-vin09t12:45": "Ekadhā samacārike, tasmiṁ tappaṭibandhoti.",
  "tika-vin09t12:46": "Paranāmena jānanaṁ, dvidhā muttādike ekaṁ;",
  "tika-vin09t12:47": "Ekaṁ lomādike matanti, ayaṁ bhedo veditabbo.",
  "tika-vin09t12:48": "Sesamettha uttānaṁ, anuttānatthe vuttavinicchayattā na uddhaṭanti;",
  "tika-vin09t12:49": "Samuṭṭhānavinicchayavaṇṇanā niṭṭhitā.",
  "tika-vin09t12:50": "Bhikkhunīpātimokkhavaṇṇanā niṭṭhitā.",
  "tika-vin09t12:51": "Kaṅkhāvitaraṇīpurāṇaṭīkā niṭṭhitā.",
  "tika-vin09t12:52": " Namo tassa bhagavato arahato sammāsambuddhassa",
  "tika-vin09t12:53": "Kaṅkhāvitaraṇī-abhinavaṭīkā",
  "tika-vin09t12:54": "Ganthārambhakathā",
  "tika-vin09t12:55": "Tilokatilakaṁ buddhaṁ, vande suddhaguṇākaraṁ;",
  "tika-vin09t12:56": "Karuṇāsītalībhūta-hadayaṁ mahitodayaṁ.",
  "tika-vin09t12:57": "Tenāpi dhammarājena, lokekācariyena yo;",
  "tika-vin09t12:58": "Pūjito tañca saddhammaṁ, vande gambhīramuttamaṁ.",
  "tika-vin09t12:59": "Munindacandasaddhamma-raṁsīhi vimalehi yo;",
  "tika-vin09t12:60": "Bodhitohaṁ sadā vande, taṁ saṅghaṁ kumudākaraṁ.",
  "tika-vin09t12:61": "Vinaye nayagambhīre, sabbathā pāradassinā;",
  "tika-vin09t12:62": "Vādinā duttarāgādha-sabbasatthamahaṇṇave.",
  "tika-vin09t12:63": "Yā katā buddhaghosena, therena thiracetasā;",
  "tika-vin09t12:64": "Kaṅkhāvitaraṇī nāma, mātikaṭṭhakathā subhā.",
  "tika-vin09t12:65": "Thirānekaguṇoghena, therena vinayaññunā;",
  "tika-vin09t12:66": "Kalyāṇācārayuttena, dhīmatā munisūnunā;",
  "tika-vin09t12:67": "Vinayaṭṭhitikāmena, sumedhenābhiyācito.",
  "tika-vin09t12:68": "Tamahaṁ vaṇṇayissāmi, suvisuddhamanākulaṁ;",
  "tika-vin09t12:69": "Sādhavo taṁ nisāmetha, sakkaccaṁ mama bhāsatoti.",
  "tika-vin09t12:70": "Ganthārambhakathāvaṇṇanā",
  "tika-vin09t12:71": "Sabbakusaladhammappamukhassa vipuloḷāraguṇavisesāvahassa paramagambhīrassa pātimokkhassa atthasaṁvaṇṇanaṁ kattukāmoyamācariyo paṭhamaṁ tāva ‘‘buddhaṁ dhamma’’ntiādinā ratanattayappaṇāmakaraṇena attano cittasantānaṁ punāti. Visuddhacittasantānanissayā hi paññā tikkhavisadabhāvappattiyā yathādhippetasaṁvaṇṇanāya pariyosānagamanasamatthā hotīti . Apica ratanattayappaṇāmena vidhutasabbakibbise cittasantāne bhavantarūpacitānipi antarāyikakammāni paccayavekallato yathādhippetāya atthasaṁvaṇṇanāya nālamantarāyakaraṇāyātipi ācariyassa ratanattayavandanā.",
  "tika-vin09t12:72": "Tattha buddhasaddassa tāva ‘‘bujjhitā saccānīti buddho, bodhetā pajāyāti buddho’’tiādinā (mahāni. 192; cūḷani. pārāyanatthutigāthāniddesa 97; paṭi. ma. 1.162) niddesanayena attho veditabbo. Atha vā savāsanāya aññāṇaniddāya accantavigamato, buddhiyā vā vikasitabhāvato buddhavāti buddho jāgaraṇavikasanatthavasena. Atha vā kassacipi ñeyyadhammassa anavabuddhassa abhāvena, ñeyyavisesassa ca kammabhāvena aggahaṇato kammavacanicchāya abhāvena avagamanatthavaseneva kattuniddeso labbhatīti buddhavāti buddho yathā ‘‘dikkhito na dadātī’’ti. Atthato pana pāramitāparibhāvitena sayambhuñāṇena sahavāsanāya vigataviddhastaniravasesupakkileso mahākaruṇāsabbaññutaññāṇādiaparimeyyaguṇagaṇādhārova khandhasantāno buddho. Yathāha –",
  "tika-vin09t12:73": "‘‘Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāva’’nti (mahāni. 192; cūḷani. pārāyanatthutigāthāniddesa 97; paṭi. ma. 1.161),",
  "tika-vin09t12:74": "Taṁ buddhaṁ.",
  "tika-vin09t12:75": "Dhāretīti dhammo. Ayañhi yathānusiṭṭhaṁ paṭipajjamāne apāyadukkhe, saṁsāradukkhe ca apatamāne dhāretīti, tannibbattakakilesaviddhaṁsanañcettha dhāraṇaṁ. Evañca katvā ariyamaggo, tassa tadatthasiddhihetutāya nibbānañcāti ubhayameva nippariyāyato dhāreti. Ariyaphalañca pana taṁsamucchinnakilesapaṭippassambhanena tadanukūlatāya, pariyattidhammo ca tadadhigamahetutāyāti ubhayampi pariyāyato dhāretīti veditabbaṁ, taṁ dhammaṁ. Ca-saddo samuccayattho. Tena yathāvuttaṁ buddhaṁ, imañca dhammaṁ vanditvāti buddharatanena saha vandanakiriyāya dhammaratanaṁ samuccinoti.",
  "tika-vin09t12:76": "Na kevalaṁ idaṁ dvayamevāti āha ‘‘saṅghañcā’’ti. Ariyena diṭṭhisīlasāmaññena saṁhato ghaṭitoti saṅgho, aṭṭhaariyapuggalasamūho. Tehi tehi vā maggaphalehi kilesadarathānaṁ samucchedapaṭippassambhanavasena sammadeva ghātitattā saṅgho, pothujjanikasaṅghassāpi pubbabhāgappaṭipadāya ṭhitattā purimacetanāya viya dāne ettheva saṅgaho daṭṭhabbo. Sopi hi kiñcāpi ariyena diṭṭhisīlasāmaññena asaṁhato, niyyānikapakkhiyena pana pothujjanikena saṁhatattā dakkhiṇeyyapaṇipātāraho saṅghoyevāti, taṁ saṅghaṁ. Ca-saddassattho etthāpi vuttanayeneva veditabbo.",
  "tika-vin09t12:77": "Kiṁvisiṭṭhaṁ buddhaṁ, dhammaṁ, saṅghañcāti āha ‘‘vandanāmānapūjāsakkārabhājana’’nti. Idañca visesanaṁ paccekaṁ yojetabbaṁ ‘‘vandanāmānapūjāsakkārabhājanaṁ. Buddhaṁ…pe… vandanāmānapūjāsakkārabhājanaṁ saṅghañcā’’ti. Tattha sadevakena lokena arahatādīhi guṇehi seṭṭhabhāvena kariyamāno paṇāmo vandanā, sammāno māno, gandhapupphādīhi upahāro pūjā, abhisaṅkhatapaccayadānaṁ sakkāro, vandanā ca māno ca pūjā ca sakkāro ca vandanāmānapūjāsakkārā, tesaṁ mahapphalabhāvakaraṇena bhājanattā ādhārattā vandanāmānapūjāsakkārabhājanaṁ. Iminā ratanattayassa arahatādīhi guṇehi asamabhāvaṁ dasseti. Tandassanampi takkatassa nipaccakārassa sasantānapavanādivasena yathādhippetāya atthasaṁvaṇṇanāya nipphādanasamatthabhāvadīpanatthanti veditabbaṁ.",
  "tika-vin09t12:78": "Vippasannena cetasā vanditvāti arahatādianekappakāraguṇavisesānussaraṇavasena vividhena, visesena vā pasannena manasā saddhiṁ kāyavācāhi karaṇabhūtāhi abhivandiyāti attho, tīhi dvārehi namassitvāti vuttaṁ hoti. Tividhā cāyaṁ vandanā kāyavacīmanovandanānaṁ vasena. Tattha buddhādiguṇārammaṇā kāmāvacarakusalakiriyānaṁ aññataracetanā kāyavacīviññattiyo samuṭṭhāpetvā kāyavacīdvāravasena uppannā kāyavacīvandanāti vuccati, ubhayaviññattiyo pana asamuṭṭhāpetvā manodvāravasena uppannā manovandanāti. Imassa padassa ‘‘vaṇṇanaṁ vaṇṇayissāmī’’ti iminā sambandho.",
  "tika-vin09t12:79": "Evaṁ ratanattayassa paṇāmaṁ dassetvā idāni attano nissayabhūtānaṁ aṭṭhakathācariyānañca paṇāmaṁ dassento ‘‘theravaṁsappadīpāna’’ntiādimāha. Tattha katañjalī pubbācariyasīhānaṁ namo katvāti sambandho. Kato añjali karapuṭo etenāti katañjalī. Chandānurakkhaṇatthañhettha dīgho , katañjalī hutvāti vuttaṁ hoti. Pubbācariyā porāṇaṭṭhakathākārā tambapaṇṇiyā mahātherā, te eva parissayasahanato, paṭipakkhabhūtakilesahananato, paravādimigehi apadhaṁsanīyato ca sīhasadisattā sīhāti pubbācariyasīhā, tesaṁ pubbācariyasīhānaṁ. Kīdisā te pubbācariyasīhā, yesaṁ tayā namo karīyatīti āha ‘‘theravaṁsappadīpāna’’ntiādi. Tattha theravaṁsappadīpānanti thirehi sīlakkhandhādīhi samannāgatāti therā, mahākassapādayo, tesaṁ vaṁso anvayoti theravaṁso. Etena bhinnaladdhikānaṁ sattarasabhedānaṁ mahāsaṅghikādīnaṁ vaṁsaṁ paṭikkhipati, theravaṁsapariyāpannā hutvā pana āgamādhigamasampannattā paññāpajjotena tassa theravaṁsassa dīpanato theravaṁsappadīpā, pubbācariyasīhā, tesaṁ theravaṁsappadīpānaṁ. Asaṁhīrattā thirānaṁ. Vinayakkameti ārambhānurūpavacanametaṁ, te pana suttābhidhammesupi thirā eva.",
  "tika-vin09t12:80": "Evaṁ aṭṭhakathācariyānampi paṇāmaṁ dassetvā idāni saṁvaṇṇetabbadhammavisesassa abhidhānānisaṁsaṁ, desakasampattiyo ca dassento ‘‘pāmokkha’’ntiādimāha. Tattha mahesinā yaṁ pātimokkhaṁ pakāsitanti sambandho. Tattha mahesināti mahante sīlādike pañca dhammakkhandhe esī gavesīti mahesi. Mahantehi esitoti vā puthujjanasekhāsekhaisīhi visiṭṭhattā mahanto isīti vā mahesi, sammāsambuddho, tena mahesinā. Pātimokkhanti sattāpattikkhandhasaṁvarabhūtaṁ sikkhāpadasīlaṁ, taddīpanato ubhatovibhaṅgasuttasaṅkhātaṁ ganthapātimokkhameva vā. Kimbhūtanti āha ‘‘pāmokkha’’ntiādi. Pamukhe sādhūti pamokkhaṁ, pamokkhameva pāmokkhaṁ, vajjapaṭipakkhattā anavajjānaṁ samādhipaññāsaṅkhātānaṁ parittamahaggatalokuttarānaṁ kusalānaṁ dhammānaṁ ādi patiṭṭhābhūtanti attho. ‘‘Sīle patiṭṭhāya naro sapañño, cittaṁ paññañca bhāvaya’’nti (saṁ. ni. 1.23, 192; peṭako. 22; mi. pa. 2.1.9) hi vuttaṁ. Mukhamivāti mukhaṁ, dvāraṁ. Yathā hi sattānaṁ khajjabhojjaleyyapeyyavasena catubbidhopi āhāro mukhena pavisitvā aṅgapaccaṅgāni pharati, evaṁ yoginopi cātubhūmakakusalaṁ sīlamukhena pavisitvā atthasiddhiṁ sampādeti. Tena vuttaṁ ‘‘mukhamivāti mukha’’nti. Atha vā mukhaṁ dvāraṁ mokkhappavesāya nibbānasacchikiriyāyāti attho. Vuttañhi –",
  "tika-vin09t12:81": "‘‘Avippaṭisāratthāni kho, ānanda, kusalāni sīlānī’’ti (a. ni. 11.1).",
  "tika-vin09t12:82": "Tathā –",
  "tika-vin09t12:83": "‘‘Avippaṭisāro pāmojjatthāya, pāmojjaṁ pītatthāya, pīti passaddhatthāya, passaddhi sukhatthāya, sukhaṁ samādhatthāya, samādhi yathābhūtañāṇadassanatthāya, yathābhūtañāṇadassanaṁ nibbidatthāya, nibbidā virāgatthāya, virāgo vimuttatthāya, vimutti vimuttiñāṇadassanatthāya, vimuttiñāṇadassanaṁ anupādāparinibbānatthāyā’’ti (pari. 366) ca.",
  "tika-vin09t12:84": "Evaṁ saṁvaṇṇetabbadhammassa abhidhānādiṁ dassetvā idāni saṁvaṇṇanāya nimittaṁ dassetuṁ ‘‘sūratenā’’tiādinā catutthagāthamāha. Tattha sūratenāti sobhane ratoti sūrato u-kārassa dīghaṁ katvā, tena sūratena, sobhane kāyikavācasikakamme ratenāti attho, vinītenāti vuttaṁ hoti. Nivātenāti nīcavuttinā. Sucisallekhavuttināti sucibhūtā kilesasallikhanasamatthā vutti paṭipatti etassāti sucisallekhavutti, tena sucisallekhavuttinā, parisuddhāya appicchavuttiyā samannāgatenāti attho. Vinayācārayuttenāti vārittacārittasīlasampannena. Atha vā vinayoti cettha pātimokkhasaṁvarādibhedo saṁvaravinayo. Ācāroti ācāragocaraniddese āgatasamaṇasāruppācāro . Soṇattherenāti ettha soṇoti tassa nāmaṁ. Thirehi sīlakkhandhādīhi samannāgatattā thero. Yācitoti abhiyācito. Thero hi pātimokkhassa gambhīratāya duravagāhataṁ, ācariyassa ca taṁsaṁvaṇṇanāya sāmatthiyaṁ ñatvā ‘‘pātimokkhassa tayā atthasaṁvaṇṇanā kātabbā. Evañhi sāsanassa suciraṭṭhitikatā hotī’’ti sānisaṁsagāravena yācanaṁ akāsi. Tadassa yācanaṁ attano saṁvaṇṇanāya nidānabhūtaṁ dassento ‘‘yācito’’ti āha.",
  "tika-vin09t12:85": "Ettha ca ‘‘sūratenā’’ti imināssa soraccaṁ vuccati. ‘‘Nivātenā’’ti iminā nīcamanatā nivātavuttitā, yāya nivātavuttitāya samannāgato puggalo nihatamāno, nihatadappo, pādapuñchanacoḷakasamo, bhinnavisāṇūsabhasamo, uddhaṭadāṭhasappasamo ca hutvā saṇho sakhilo sukhasambhāso hoti. ‘‘Sucisallekhavuttinā’’ti iminā indriyasaṁvarapaccayasannissitaājīvapārisuddhisīlaṁ. ‘‘Vinayācārayuttenā’’ti iminā pātimokkhasaṁvarasīlaṁ vuttanti veditabbaṁ. Evamanekaguṇehi tassa abhitthavanaṁ yathāvuttaguṇasamannāgatassa sabrahmacārino ajjhesanaṁ na sakkā paṭibāhitunti paramagambhīrassāpi pātimokkhassa atthasaṁvaṇṇanāyaṁ pavattāti dassanatthaṁ. Kiñca – tādisassa ajjhesanaṁ nissāya kariyamānā atthasaṁvaṇṇanā tassa ajjhesanādhipaccena, mamañca ussāhasampattiyā na cirena pariyosānaṁ gacchatīti katanti veditabbaṁ.",
  "tika-vin09t12:86": "Evaṁ saṁvaṇṇanāya nimittaṁ dassetvā idāni tassavane sotujanassādaraṁ janetuṁ tappayojanakaraṇappakāranissayābhidhānādiṁ dassento ‘‘tatthā’’tiādigāthādvayamāha. Tattha tatthāti ‘‘yaṁ mahesinā pātimokkhaṁ pakāsita’’nti vuttaṁ, tasmiṁ pātimokkhe. Sañjātakaṅkhānanti padapadatthavinicchayavasena sañjātakaṅkhānaṁ, samuppannasaṁsayānanti attho. Kaṅkhāvitaraṇatthāyāti yathāvuttasaṁsayassa atikkamanatthāya. Tassāti pātimokkhassa. Vaṇṇīyati attho kathīyati etāyāti vaṇṇanā, aṭṭhakathā, taṁ vaṇṇanaṁ. Imassa ca ‘‘vaṇṇayissāmī’’ti iminā sambandho. Kiṁbhūtanti āha ‘‘paripuṇṇavinicchaya’’ntiādi. Paripuṇṇavinicchayanti khandhakaparivārapadabhājanādivasena asādhāraṇavinicchayassa ca nidānādivasena sattarasappabhedassa ca sabbasikkhāpadasādhāraṇavinicchayassa pakāsanato sampuṇṇavinicchayaṁ.",
  "tika-vin09t12:87": "Mahāvihāravāsīnanti mahāmeghavanuyyānabhūmibhāge patiṭṭhito vihāro mahāvihāro, yo satthuno mahābodhinā vibhūsito, tattha vasanti sīlenāti mahāvihāravāsino, tesaṁ mahāvihāravāsīnaṁ . Vācanāmagganissitanti kathāmagganissitaṁ, aṭṭhakathānissitanti attho, mahāvihāravāsīnaṁ sīhaḷaṭṭhakathānayaṁ idha nissāyāti vuttaṁ hoti. Vaṇṇayissāmīti pavattayissāmi. Nāmenāti attano guṇanāmena. Kaṅkhāvitaranti etāyāti kaṅkhāvitaraṇī, taṁ kaṅkhāvitaraṇiṁ. Subhanti atthabyañjanasampannattā sundaraṁ, saddalakkhaṇasubhato, vinicchayasubhato, viññeyyasubhato ca subhaṁ parisuddhaṁ. Ettha ca ‘‘kaṅkhāvitaraṇatthāyā’’ti iminā payojanaṁ dasseti, puripuṇṇavinicchaya’’nti iminā saṁvaṇṇanāppakāraṁ, ‘‘mahāvihāravāsīnaṁ vācanāmagganissita’’nti iminā saṁvaṇṇanāya nissayavisuddhiṁ nikāyantaraladdhisaṅkaradosavivajjanato, ‘‘vaṇṇayissāmī’’ti iminā attano ajjhāsayaṁ dassetīti daṭṭhabbaṁ. ‘‘Vattayissāmī’’tipi pāṭho.",
  "tika-vin09t12:88": "Ganthārambhakathāvaṇṇanā niṭṭhitā.",
  "tika-vin09t12:89": "Nidānavaṇṇanā",
  "tika-vin09t12:90": "Evaṁ ratanattayapaṇāmādisahitaṁ saññādikaṁ dassetvā idāni ‘‘pātimokkhassa vaṇṇanaṁ vaṇṇayissāmī’’ti vuttattā pātimokkhaṁ tāva vacanatthato, sarūpabhedato, ganthabhedato, uddesavibhāgato, uddesaparicchedato ca vavatthapetvā taduddesakkamenāyaṁ vaṇṇanā bhavissatīti dassetuṁ ‘‘tattha pātimokkha’’ntiādi āraddhaṁ.",
  "tika-vin09t12:91": "Tattha tatthāti tasmiṁ gāthāpade. Paatimokkhanti pakārato ativiya sīlesu mukhabhūtaṁ. Atipamokkhanti tameva padaṁ upasaggabyattayena vadati. Atha vā pa ati mokkhanti padacchedo, tassa upasaggabyattayenatthamāha ‘‘atipamokkha’’nti. Evaṁ pabhedato padavaṇṇanaṁ katvā saddatthato vadati ‘‘atiseṭṭhaṁ atiuttamanti attho’’ti. Ettha ca sīlapātimokkhaṁ sabbaguṇānaṁ mūlabhāvato seṭṭhaṁ, ganthapātimokkhaṁ pana seṭṭhaguṇasahacaraṇato seṭṭhanti veditabbaṁ. Uttamanti etthāpi eseva nayo. Itīti evaṁ. Iminā yathāvuttavacanatthaṁ nidasseti. Nidassanattho hi ayaṁ iti-saddo ‘‘sabbamatthīti kho, kaccāna, ayameko anto, sabbaṁ natthīti kho, kaccāna, ayaṁ dutiyo anto’’tiādīsu (saṁ. ni. 2.15; 3.90) viya. Imināti āsannapaccakkhavacanaṁ iti-saddena anantaranidassitassa, paṭiggāhakehi ca sotaviññāṇādivīthiyā paṭipannassa vacanatthassa vacanato. Atha vā imināti āsannapaccakkhabhāvakaraṇavacanaṁ yathāvuttassa vacanatthassa abhimukhīkaraṇato. Vacanatthenāti ‘‘atiseṭṭha’’nti saddatthena. Ekavidhampīti ekakoṭṭhāsampi. Sīlaganthabhedato duvidhaṁ hotīti puna sīlaganthasaṅkhātena pabhedena duvidhaṁ hoti, sīlapātimokkhaṁ, ganthapātimokkhañcāti duvidhaṁ hotīti attho.",
  "tika-vin09t12:92": "Idāni tadubhayassāpi sutte āgatabhāvaṁ dassetuṁ ‘‘tathā hī’’tiādi vuttaṁ. Tattha pāti rakkhatīti pāti, taṁ mokkheti moceti āpāyikādīhi dukkhehīti pātimokkhaṁ, saṁvaraṇaṁ saṁvaro, kāyavācāhi avītikkamo, pātimokkhameva saṁvaro pātimokkhasaṁvaro, pātimokkhasaṁvarena saṁvuto samannāgato pātimokkhasaṁvarasaṁvuto. Viharatīti vattati.",
  "tika-vin09t12:93": "Ādimetanti etaṁ sikkhāpadasīlaṁ pubbuppattiatthena ādi. Vuttampi cetaṁ –",
  "tika-vin09t12:94": "‘‘Tasmātiha tvaṁ, uttiya, ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddhaṁ, diṭṭhi ca ujukā’’ti (saṁ. ni. 5.382).",
  "tika-vin09t12:95": "Yathā hi nagaravaḍḍhakī nagaraṁ māpetukāmo paṭhamaṁ nagaraṭṭhānaṁ sodheti, tato aparabhāge vīthicatukkasiṅghāṭakādiparicchedena vibhajitvā nagaraṁ māpeti, yathā vā pana rajako paṭhamaṁ tīhi khārehi vatthaṁ dhovitvā parisuddhe vatthe yadicchakaṁ raṅgajātaṁ upaneti, yathā vā pana cheko cittakāro rūpaṁ likhitukāmo āditova bhittiparikammaṁ karoti, tato aparabhāge rūpaṁ samuṭṭhāpeti, evameva yogāvacaro āditova sīlaṁ visodhetvā aparabhāge samathavipassanādayo dhamme sacchikaroti. Tasmā sīlaṁ ‘‘ādī’’ti vuttaṁ. ‘‘Mukhameta’’ntiādīni vuttatthāneva. Ādisaddena ‘‘pātimokkhe ca saṁvaro’’tiādipāḷiṁ (dī. ni. 2.90; dha. pa. 185) saṅgaṇhāti.",
  "tika-vin09t12:96": "Sīlanti cārittavārittavasena duvidhaṁ vinayapiṭakapariyāpannaṁ sikkhāpadasīlaṁ, dhammato pana sīlaṁ nāma pāṇātipātādīhi vā viramantassa, vattapaṭipattiṁ vā pūrentassa cetanādayo dhammā veditabbā. Vuttañhetaṁ paṭisambhidāyaṁ ‘‘kiṁ sīlanti cetanā sīlaṁ cetasikaṁ sīlaṁ saṁvaro sīlaṁ avītikkamo sīla’’nti (paṭi. ma. 1.39) ‘‘ubhayāni kho panassa pātimokkhānī’’ti bhikkhubhikkhunīpātimokkhavasena ubhayāni pātimokkhāni, dve mātikāti attho. Assāti bhikkhunovādakassa . Vitthārenāti ubhatovibhaṅgena saddhiṁ. Svāgatānīti suṭṭhu āgatāni. Ādisaddena ‘‘pātimokkhaṁ uddiseyyā’’tiādipāḷiṁ (mahāva. 134) saṅgaṇhāti. Tatthāti tesu sīlaganthapātimokkhesu. Yoti aniyamaniddeso, yo koci puggalo. Nanti vinayapariyāpannasīlaṁ. Rakkhatīti samādiyitvā avikopento pāleti. Taṁ ‘‘pātī’’ti laddhanāmaṁ pātimokkhasīle ṭhitaṁ. Mocetīti sahakārikāraṇabhāvato mokkheti. Apāye jātaṁ āpāyikaṁ, dukkhaṁ, taṁ ādi yesaṁ tāni āpāyikādīni. Ādisaddena tadaññaṁ sabbaṁ saṁsāradukkhaṁ saṅgaṇhāti. Attānuvādādīhīti attānaṁ anuvādo attānuvādo, so ādi yesaṁ tāni attānuvādādīni, tehi attānuvādādīhi. Ādisaddena parānuvādadaṇḍaduggatibhayāni saṅgaṇhāti. Tassa pātimokkhassa jotakattāti tassa sīlapātimokkhassa dīpanattā. Ādimhi pana vutto vacanatthoti ‘‘atiseṭṭha’’ntiādinā ādimhi vutto vacanattho. Ubhinnampi sādhāraṇo hoti sīlapātimokkhaṁ sabbaguṇānaṁ mūlabhāvato seṭṭhaṁ, ganthapātimokkhaṁ seṭṭhaguṇasahacaraṇato seṭṭhanti.",
  "tika-vin09t12:97": "Tatthāti tesu sīlapātimokkhaganthapātimokkhesu. ‘‘Ayaṁ vaṇṇanā’’ti vakkhamānavaṇṇanamāha. Ganthapātimokkhassa tāva yujjatu, kathaṁ sīlapātimokkhassa yujjatīti āha ‘‘ganthe hī’’tiādi. Hīti kāraṇatthe nipāto. Tassāti ganthassa. Atthoti sīlaṁ. Vaṇṇitova hotīti ganthavaṇṇanāmukhena atthasseva vaṇṇanato. Idaṁ vuttaṁ hoti – yasmā ganthe vaṇṇite tadavinābhāvato tassattho vaṇṇito hoti, tasmā sīlapātimokkhassapi yujjatīti.",
  "tika-vin09t12:98": "Evaṁ sarūpabhedato vavatthapetvā idāni ganthabhedato vavatthapetuṁ ‘‘taṁ paneta’’ntiādimāha. Tatthāti tesu bhikkhupātimokkhabhikkhunīpātimokkhesu dvīsu. Uddesā paricchijjanti yehi vakkhamānavacanappabandhehi, te uddesaparicchedā, tehi. Vavatthitanti asaṅkarato ṭhitaṁ.",
  "tika-vin09t12:99": "Evaṁ ganthabhedato vavatthapetvā idāni uddesavibhāgato vavatthapetuṁ ‘‘tatthā’’tiādimāha. Uddisīyati sarūpena kathīyati ettha, etenāti vā uddeso, nidānassa uddesoti nidānuddeso. Evaṁ sesesupi. Vitthārova uddeso vitthāruddeso.",
  "tika-vin09t12:100": "Idāni nidānuddesādīnaṁ paricchedadassanatthaṁ ‘‘tattha nidānuddeso’’tiādi āraddhaṁ. Tattha tatthāti tesu pañcasu uddesesu. Nidānuddeso uddiṭṭho hotīti sambandho. Yaṁ panettha nidānuddesaparicchedaṁ dassentena ‘‘suṇātu me, bhante, saṅgho…pe… āvikatā hissa phāsu hotī’’ti idhāgatanidānapāḷiṁ dassetvā tadanantaraṁ uddesakāle vattabbassāpi ‘‘uddiṭṭhaṁ kho āyasmanto nidāna’’nti imassa pāṭhassa yojanaṁ akatvā ‘‘tatthāyasmante pucchāmī’’tiādinā anusāvanādikameva yojetvā dassitaṁ, taṁ pana aparipuṇṇanidānapāḷidassanapubbakanidānuddesaparicchedadassanatthaṁ, khuddakapeyyālavasena vā pākaṭattā tassa ayojanaṁ katanti veditabbaṁ, uddesakāle pana yojetvāva vattabbaṁ. Vakkhati hi ‘‘taṁ panetaṁ pārājikādīnaṁ avasāne dissati, na nidānāvasāne. Kiñcāpi na dissati, atha kho uddesakāle ‘āvikatā hissa phāsu hotī’ti vatvā ‘uddiṭṭhaṁ kho āyasmanto nidānaṁ, tatthāyasmante pucchāmī’tiādinā nayena vattabbamevā’’tiādi. Avasese sutena sāviteti avasiṭṭhaṁ pārājikuddesādicatukkaṁ ‘‘sutā kho panāyasmantehi cattāro pārājikā dhammā…pe… avivadamānehi sikkhitabba’’nti evaṁ sutavasena sāvite.",
  "tika-vin09t12:101": "Eteneva nayena sesā tayo pātimokkhuddesaparicchedā veditabbāti dassetuṁ ‘‘pārājikuddesādīna’’ntiādimāha. Pārājikuddesādīnaṁ paricchedā yojetabbāti sambandho. Nidānassa ādito paṭṭhāya pārājikādīni osāpetvāti nidānaṁ, pārājikañca, tadubhayaṁ saṅghādisesañca, taṁtikaṁ aniyatañcāti evaṁ yathākkamaṁ uddisitvā pārājikādīni pariyosāpetvā. Yojetabbāti ‘‘avasese sutena sāvite uddiṭṭho hoti pārājikuddeso’’tiādinā yojetabbā. Avasesaṁ sutena sāvetabbanti vacanatoti uposathakkhandhake –",
  "tika-vin09t12:102": "‘‘Pañcime, bhikkhave, pātimokkhuddesā nidānaṁ uddisitvā avasesaṁ sutena sāvetabbaṁ, ayaṁ paṭhamo pātimokkhuddeso. Nidānaṁ uddisitvā cattāri pārājikāni uddisitvā avasesaṁ sutena sāvetabbaṁ, ayaṁ dutiyo pātimokkhuddeso’’tiādīsu (mahāva. 150) –",
  "tika-vin09t12:103": "Evaṁ vuttattā. Yasmiṁ vippakateti yasmiṁ uddese apariyosite. Antarāyo uppajjatīti dasasu antarāyesu yo koci antarāyo uppajjati . Dasa antarāyā nāma – rājantarāyo, corantarāyo, agyantarāyo, udakantarāyo, manussantarāyo, amanussantarāyo, vāḷantarāyo, sarīsapantarāyo, jīvitantarāyo, brahmacariyantarāyoti. Tattha sace bhikkhūsu ‘‘uposathaṁ karissāmā’’ti (mahāva. aṭṭha. 150) nisinnesu rājā āgacchati, ayaṁ rājantarāyo. Corā āgacchanti, ayaṁ corantarāyo. Davadāho vā āgacchati, āvāse vā aggi uṭṭhahati, ayaṁ agyantarāyo. Megho vā uṭṭhahati, ogho vā āgacchati, ayaṁ udakantarāyo. Bahū manussā āgacchanti, ayaṁ manussantarāyo. Bhikkhuṁ yakkho gaṇhāti, ayaṁ amanussantarāyo. Byagghādayo caṇḍamigā āgacchanti, ayaṁ vāḷantarāyo. Bhikkhuṁ sappādayo ḍaṁsanti, ayaṁ sarīsapantarāyo. Bhikkhu gilāno vā hoti, kālaṁ vā karoti, verino vā taṁ māretukāmā gaṇhanti, ayaṁ jīvitantarāyo. Manussā ekaṁ vā bahū vā bhikkhū brahmacariyā cāvetukāmā gaṇhanti, ayaṁ brahmacariyantarāyo. Iti yaṁ vuttaṁ ‘‘antarāyo uppajjatīti dasasu antarāyesu yo koci antarāyo uppajjatī’’ti, tassattho pakāsito hotīti.",
  "tika-vin09t12:104": "Tena saddhinti vippakatuddesena saddhiṁ. Avasesaṁ sutena sāvetabbaṁ uddiṭṭhauddesāpekkhattā avasesavacanassa. Yathāha ‘‘nidānaṁ uddisitvā’’tiādi (mahāva. 150). Tenāha ‘‘nidānuddese panā’’tiādi. Sutena sāvetabbaṁ nāma natthi uposathassa antarāyova hotīti adhippāyo. Aniyatuddeso parihāyatīti bhikkhunīnaṁ aniyatasikkhāpadapaññattiyā abhāvato. Tadabhāvo ca ‘‘idameva lakkhaṇaṁ tatthāpi anugata’’nti katvāti veditabbaṁ. Sesanti avasesuddesaparicchedadassanaṁ. Etesaṁ dvinnaṁ pātimokkhānanti sambandho. Tāvāti paṭhamaṁ. Idanti idāni vattabbaṁ buddhiyaṁ viparivattamānaṁ sāmaññena dasseti, idaṁ akkharapadaniyamitaganthitaṁ vacanaṁ vuccati kathīyatīti attho. Kiṁ tanti āha, ‘‘suṇātu metiādīna’’ntiādi.",
  "tika-vin09t12:105": "Tattha suṇātu metiādīnanti ‘‘suṇātu me, bhante, saṅgho ajjuposatho’’tiādīnaṁ bhikkhupātimokkhe āgatānaṁ suttapadānaṁ. Atthanicchayanti abhidheyyatthassa ceva adhippāyatthassa ca nicchayanaṁ, vavatthāpananti attho. Imāya hi aṭṭhakathāya tesaṁ abhidheyyattho ceva adhippāyattho ca anekadhā vavatthāpīyati. Atha vā nicchinnoti nicchayo. Gaṇṭhiṭṭhānesu khīlamaddanākārena pavattā vimaticchedakathā, attho ca nicchayo ca atthanicchayo, taṁ atthanicchayaṁ, mayā vuccamānaṁ atthañca vinicchayañcāti vuttaṁ hoti. Sīlasampannāti samantato pannaṁ pattaṁ puṇṇanti sampannaṁ, sīlaṁ sampannametesanti sīlasampannā, paripuṇṇasīlāti attho. Atha vā sammadeva pannā gatā upāgatāti sampannā, sīlena sampannā sīlasampannā, pātimokkhasaṁvarena upetāti attho. Adhisīlaadhicittaadhipaññāsaṅkhātā tissopi sikkhitabbaṭṭhena sikkhā, taṁ kāmentīti sikkhākāmā. Suṇantu meti te sabbepi bhikkhavo mama santikā nisāmentu. Iminā attano saṁvaṇṇanāya sakkaccaṁ savane niyojeti. Sakkaccasavanapaṭibaddhā hi sabbāpi sāsanasampattīti. Ettha ca sīlasampannānaṁ sikkhākāmānaṁyeva bhikkhūnaṁ gahaṇaṁ tadaññesaṁ imissā saṁvaṇṇanāya abhājanabhāvato. Na hi te vinayaṁ sotabbaṁ, paṭipajjitabbañca maññissanti.",
  "tika-vin09t12:106": "Etthāti etasmiṁ gāthāpade, etesaṁ vā gāthāya saṅgahitānaṁ ‘‘suṇātu me’’tiādīnaṁ padānamantare. Savane āṇattivacanaṁ savanāṇattivacanaṁ. Kiñcāpi savanāṇattivacanaṁ, tathāpi pātimokkhuddesakena evaṁ vattabbanti bhagavatā vuttattā bhagavato āṇatti, na uddesakassāti navakatarenāpi idaṁ vattuṁ vaṭṭati saṅghagāravena, saṅghabahumānena ca sahitattā sagāravasappatissavacanaṁ. Saṅgho hi suppaṭipannatādiguṇavisesayuttattā uttamaṁ gāravappatissavaṭṭhānaṁ. Idañca sabbaṁ kena kattha kadā vuttanti āha ‘‘sabbameva ceta’’ntiādi. Pātimokkhuddesaṁ anujānantenāti –",
  "tika-vin09t12:107": "‘‘Anujānāmi, bhikkhave, pātimokkhaṁ uddisituṁ, evañca pana, bhikkhave, uddisitabbaṁ, byattena bhikkhunā paṭibalena saṅgho ñāpetabbo ‘suṇātu me, bhante, saṅgho’’’ti (mahāva. 133-134) –",
  "tika-vin09t12:108": "Evamādinā anujānantena. Rājagaheti evaṁnāmake nagare. Tañhi mandhātumahāgovindādīhi pariggahitattā ‘‘rājagaha’’nti vuccati. Taṁ panetaṁ buddhakāle, cakkavattikāle ca nagaraṁ hoti, sesakāle suññaṁ hoti yakkhapariggahitaṁ, tesaṁ vasanaṭṭhānaṁ hutvā tiṭṭhati. Tasmāti yasmā idaṁ pātimokkhuddesakena vattabbavacanaṁ, tasmā. Kiṁ te ubhopi pātimokkhaṁ uddisanti, yenevaṁ vattabbanti āha ‘‘saṅghatthero vā hī’’tiādi. Therādhikanti therādhīnaṁ, therāyattaṁ bhavitunti attho. ‘‘Therādheyya’’nti vā pāṭho, soyevattho. Tatthāti tissaṁ parisāyaṁ. Byattoti paññāveyyattiyena samannāgato, paguṇamātikoti attho. Paṭibaloti vattuṁ samattho, abhītoti vuttaṁ hoti. Ettha ca kiñcāpi daharassāpi byattassa pātimokkho anuññāto, atha kho etthāyaṁ adhippāyo – sace therassa pañca vā cattāro vā tayo vā pātimokkhuddesā nāgacchanti, dve pana akkhaṇḍā suvisadā vācuggatā honti, therāyattova pātimokkho. Sace pana ettakampi visadaṁ kātuṁ na sakkoti, byattassa bhikkhuno āyattoti.",
  "tika-vin09t12:109": "Idāni ‘‘saṅgho’’ti avisesena vuttattā idhādhippetasaṅghaṁ visesetvā dassetuṁ ‘‘saṅghoti iminā pana padenā’’tiādimāha kiñcāpīti anuggahatthe nipāto, tassa yadi nāmāti attho veditabbo. Dakkhanti etāya sattā yathādhippetāhi sampattīhi vaḍḍhantīti dakkhiṇā, paralokaṁ saddahitvā dātabbaṁ dānaṁ, taṁ dakkhiṇaṁ arahati, dakkhiṇāya vā hito, yasmā naṁ mahapphalakāritāya visodhetīti dakkhiṇeyyo, diṭṭhisīlasaṅghātena saṁhatoti saṅgho, dakkhiṇeyyo ca so saṅgho cāti dakkhiṇeyyasaṅgho. Sammutiyā catuvaggādivinayapaññattiyā siddho saṅgho sammutisaṅgho. Avisesenāti ‘‘ariyā’’ti vā ‘‘puthujjanā’’ti vā avisesetvā sāmaññena. Soti sammutisaṅgho. Idhāti imissaṁ uposathañattiyaṁ. Adhippeto uposathañattiyā avisesattā. Nanu ca sopi pañcavidho hoti, tattha katamo idhādhippetoti anuyogaṁ sandhāyāha ‘‘so panesā’’tiādi. Kammavasenāti vinayakammavasena. Pañca vidhā pakārā assa sammutisaṅghassāti pañcavidho. Tathā hi vidhayuttagatappakārasadde samānatthe vaṇṇayanti. Catunnaṁ vaggo samūhoti catuvaggo, catuparimāṇayutto vā vaggo catuvaggo. Evaṁ pañcavaggādi.",
  "tika-vin09t12:110": "Idāni yesaṁ kammānaṁ vasenāyaṁ pañcavidho hoti, taṁ visesetvā dassetuṁ ‘‘tatthā’’tiādimāha. Tattha tatthāti pañcavidhe saṅghe. Majjhimesu janapadesu upasampadakammassa dasavaggakaraṇīyattā vuttaṁ ‘‘ṭhapetvā…pe… upasampadañcā’’ti. ‘‘Tathā’’ti iminā ‘‘na kiñci saṅghakammaṁ kātuṁ na vaṭṭatī’’ti imamatthaṁ atidisati. Yadi evaṁ kimatthaṁ atirekavīsativaggo vuttoti āha ‘‘so panā’’tiādi. Atirekatarenāti catuvaggādikaraṇīyaṁ pañcavaggādinā atirekatarena, dasavaggakaraṇīyañca ekādasavaggādinā atirekatarena. Dassanatthanti ñāpanatthaṁ. Idameva cānena kattabbaṁ kammanti ‘‘kammavasena pañcavidho’’ti vuttaṁ. Kammassāniyame kathametaṁ yujjeyyāti īdisī codanā anavakāsāti daṭṭhabbaṁ. Imasmiṁ panattheti uposathe.",
  "tika-vin09t12:111": "Uposathasaddo panāyaṁ pātimokkhuddesasīlaupavāsapaññattidivasesu vattati. Tathā hesa ‘‘āyāmāvuso kappina, uposathaṁ gamissāmā’’tiādīsu (dī. ni. aṭṭha. 1.150; ma. ni. aṭṭha. 3.85) timokkhuddese āgato, ‘‘evaṁ aṭṭhaṅgasamannāgato kho, visākhe, uposatho upavuttho’’tiādīsu (a. ni. 8.43) sīle, ‘‘suddhassa ve sadā phaggu, suddhassuposatho sadā’’tiādīsu (ma. ni. 1.79) upavāse, ‘‘uposatho nāma nāgarājā’’tiādīsu (dī. ni. 2.246) paññattiyaṁ, ‘‘na, bhikkhave, tadahuposathe sabhikkhukā āvāsā’’tiādīsu (mahāva. 181) divase, idhāpi divaseyeva vattamāno adhippetoti āha ‘‘ajja uposathadivaso’’tiādi. Upavasanti etthāti uposatho. Upavasantīti sīlena vā sabbaso āhārassa abhuñjanasaṅkhātena anasanena vā khīrapānamadhupānādimattena vā upetā hutvā vasantīti attho.",
  "tika-vin09t12:112": "Sabbesampi vākyānaṁ eva-kāratthasahitattā ‘‘uposatho’’ti etassa ‘‘uposatho evā’’ti ayamattho labbhatīti āha ‘‘etena anuposathadivasaṁ paṭikkhipatī’’ti. Iminā avadhāraṇena nirākataṁ dasseti, atha vā saddantaratthāpohanavasena saddo atthaṁ vadatīti ‘‘uposatho’’ti etassa ‘‘anuposatho na hotī’’ti ayamatthoti vuttaṁ ‘‘etena anuposathadivasaṁ paṭikkhipatī’’ti. ‘‘Esa nayo pannaraso’’ti iminā aññaṁ uposathadivasaṁpaṭikkhipatīti etthāpi. Etenāti ‘‘uposatho’’ti etena saddena. Pañcadasannaṁ tithīnaṁ pūraṇavasena pannaraso. Pannarasoti iminā aññaṁ uposathadivasaṁ paṭikkhipatī’’ti saṁkhittena vuttamatthaṁ vitthārato dassetuṁ ‘‘divasavasena hī’’tiādimāha. Catuddasiyaṁ niyutto cātuddasiko. Evaṁ pannarasiko. Sāmaggiuposatho nāma saṅghasāmaggikatadivase kātabbauposatho. Hemantagimhavassānānaṁ tiṇṇaṁ utūnanti ettha hemantautu nāma aparakattikassa kāḷapakkhapāṭipadato paṭṭhāya phaggunapuṇṇamapariyosānā cattāro māsā, gimhautu nāma phaggunassa kālapakkhapāṭipadato paṭṭhāya āsāḷhapuṇṇamapariyosānā cattāro māsā, vassānautu nāma āsāḷhassa kāḷapakkhapāṭipadato paṭṭhāya aparakattikapuṇṇamapariyosānā cattāro māsā. Tatiyasattamapakkhesu dve dve katvā cha cātuddasikāti hemantassa utuno tatiye ca sattame ca pakkhe dve cātuddasikā, evamitaresaṁ utūnanti cha cātuddasikā. Sesā pannarasikāti sesā aṭṭhārasa pannarasikā. Honti cettha –",
  "tika-vin09t12:113": "‘‘Kattikassa ca kāḷamhā, yāva phaggunapuṇṇamā;",
  "tika-vin09t12:114": "‘Hemantakālo’ti viññeyyo, aṭṭha honti uposathā.",
  "tika-vin09t12:115": "‘‘Phaggunassa ca kāḷamhā, yāva āsāḷhapuṇṇamā;",
  "tika-vin09t12:116": "‘Gimhakālo’ti viññeyyo, aṭṭha honti uposathā.",
  "tika-vin09t12:117": "‘‘Āsāḷhassa ca kāḷamhā, yāva kattikapuṇṇamā;",
  "tika-vin09t12:118": "‘Vassakālo’ti viññeyyo, aṭṭha honti uposathā.",
  "tika-vin09t12:119": "‘‘Utūnaṁ pana tiṇṇannaṁ, pakkhe tatiyasattame;",
  "tika-vin09t12:120": "‘Cātuddaso’ti pātimokkhaṁ, uddisanti nayaññuno’’ti.",
  "tika-vin09t12:121": "Pakatiyā nabahutarāvāsikādipaccayena kātabbaṁ pakaticārittaṁ. Bahutarāvāsikādipaccaye pana sati aññasmiṁ cātuddasepi kātuṁ vaṭṭati. Tenāha ‘‘saki’’ntiādi. Sakinti ekasmiṁ vāre . Āvāsikānaṁ anuvattitabbanti āvāsikehi ‘‘ajjuposatho cātuddaso’’ti pubbakicce kariyamāne anuvattitabbaṁ, na paṭikkositabbaṁ. Ādisaddena ‘‘āvāsikehi āgantukānaṁ anuvattitabba’’nti (mahāva. 178) vacanaṁ, ‘‘anujānāmi, bhikkhave, tehi bhikkhūhi dve tayo uposathe cātuddasike kātuṁ, kathaṁ mayaṁ tehi bhikkhūhi paṭhamataraṁ pavāreyyāmā’’ti (mahāva. 240) vacanañca saṅgaṇhāti. Ettha ca paṭhamasuttassa ekekassa utuno tatiyasattamapakkhassa cātuddase vā avasesassa pannarase vā sakiṁ pātimokkhaṁ uddisitabbanti pakaticārittavasenapi atthasambhavato ‘‘āgantukehī’’tiādīni suttāni dassitānīti veditabbaṁ. Tathārūpapaccaye satīti aññasmimpi cātuddasike uposathaṁ kātuṁ anurūpe ‘‘āvāsikā bahutarā hontī’’ti evamādike paccaye sati. Aññasmimpi cātuddaseti tiṇṇaṁ utūnaṁ tatiyasattamapakkhacātuddasato aññasmiṁ cātuddase.",
  "tika-vin09t12:122": "Na kevalaṁ uposathadivasāva hontīti āha ‘‘purimavassaṁvuṭṭhānaṁ panā’’tiādi. Mā iti cando vuccati tassa gatiyā divasassa minitabbato, so ettha sabbakalāpāripūriyā puṇṇoti puṇṇamā, pubbakattikāya puṇṇamā pubbakattikapuṇṇamā, assayujapuṇṇamā. Sā hi pacchimakattikaṁ nivattetuṁ evaṁ vuttā. Tesaṁyevāti purimavassaṁvuṭṭhānaṁyeva. Bhaṇḍanakārakehīti kalahakārakehi. Paccukkaḍḍhantīti ukkaḍḍhanti. Bhaṇḍanakārakehi anuvādavasena assayujapuṇṇamādiṁ pariccajantā pavāraṇaṁ kāḷapakkhaṁ, juṇhapakkhanti uddhaṁ kaḍḍhantīti attho. ‘‘Suṇantu me āyasmanto āvāsikā, yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame kāḷe pavāreyyāmā’’ti (mahāva. 240) ‘‘suṇantu me āyasmanto āvāsikā, yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame juṇhe pavāreyyāmā’’ti ca evaṁ ñattiyā pavāraṇaṁ ukkaḍḍhantīti vuttaṁ hoti.",
  "tika-vin09t12:123": "Athāti anantaratthe nipāto. Catuddasannaṁ pūraṇo cātuddaso, divaso. Yaṁ sandhāya ‘‘āgame juṇhe pavāreyyāmā’’ti ñattiṁ ṭhapayiṁsu, tasmiṁ pana āgame juṇhe komudiyā cātumāsiniyā avassaṁ pavāretabbaṁ. Na hi taṁ atikkamitvā pavāretuṁ labbhati. Vuttañhetaṁ –",
  "tika-vin09t12:124": "‘‘Te ce, bhikkhave, bhikkhū bhaṇḍanakārakā kalahakārakā vivādakārakā bhassakārakā saṅghe adhikaraṇakārakā tampi juṇhaṁ anuvaseyyuṁ, tehi, bhikkhave, bhikkhūhi sabbeheva āgame juṇhe komudiyā cātumāsiniyā akāmā pavāretabba’’nti (mahāva. 240).",
  "tika-vin09t12:125": "Tenevāha ‘‘pacchimavassaṁvuṭṭhānañca pacchimakattikapuṇṇamā evā’’ti. Yadi hi taṁ atikkamitvā pavāreyya, dukkaṭāpattiṁ āpajjeyya. Vuttañhetaṁ ‘‘na ca, bhikkhave, apavāraṇāya pavāretabbaṁ aññatra saṅghasāmaggiyā’’ti (mahāva. 233). Visuddhipavāraṇāyogato pavāraṇādivasā. Pisaddena na kevalaṁ pavāraṇādivasāyeva, atha kho uposathadivasāpi hontīti dasseti. Idāni yo so sāmaggiuposathadivaso vutto, tañca tappasaṅgena sāmaggipavāraṇādivasañca dassento ‘‘yadā panā’’tiādimāha. Osārite tasmiṁ bhikkhusminti ukkhittake bhikkhusmiṁ osārite, taṁ gahetvā sīmaṁ gantvā āpattiṁ desāpetvā kammavācāya kammappaṭippassaddhivasena pavesiteti vuttaṁ hoti. Tassa vatthussāti tassa adhikaraṇassa. Tadā ṭhapetvā…pe… uposathadivaso nāma hotīti sambandho. Kiṁ kāraṇanti āha ‘‘tāvadevā’’tiādi. Tattha tāvadevāti taṁ divasameva. Vacanatoti kosambakakkhandhake (mahāva. 475) vuttattā. Yattha pana pattacīvarādīnaṁ atthāya appamattakena kāraṇena vivadantā uposathaṁ vā pavāraṇaṁ vā ṭhapenti, tattha tasmiṁ adhikaraṇe vinicchite ‘‘samaggā jātamhā’’ti antarā sāmaggiuposathaṁ kātuṁ na labhanti. Karontehi anuposathe uposatho kato nāma hoti. Kattikamāsabbhantareti ettha kattikamāso nāma pubbakattikamāsassa kāḷapakkhapāṭipadato paṭṭhāya yāva aparakattikapuṇṇamā, tāva ekūnatiṁsarattidivo, tassabbhantare, tato pacchā vā pana pure vā na vaṭṭati. Ayameva yo koci divasoyeva. Idhāpi kosambakakkhandhake sāmaggiyā sadisāva sāmaggī veditabbā. Ye pana kismiñcideva appamattake pavāraṇaṁ ṭhapetvā samaggā honti, tehi pavāraṇāyameva pavāraṇā kātabbā, tāvadeva na kātabbā. Karontehi appavāraṇāya pavāraṇā katā hoti. Na kātabboyevāti niyamena yadi karoti, dukkaṭanti dasseti. Tattha hi uposathakaraṇe dukkaṭaṁ. Vuttañhetaṁ ‘‘na, bhikkhave, anuposathe uposatho kātabbo aññatra saṅghasāmaggiyā’’ti (mahāva. 183).",
  "tika-vin09t12:126": "‘‘Pattakālamevapattakalla’’nti iminā sakatthe bhāvappaccayoti dasseti. Nāsatīti anvayato vuttameva byatirekato daḷhaṁ karoti.",
  "tika-vin09t12:127": "Anurūpāti arahā anucchavikā, sāminoti vuttaṁ hoti. Sabbantimenāti sabbaheṭṭhimena cattāro, na tehi vinā taṁ uposathakammaṁ karīyati, na tesaṁ chando vā pārisuddhi vā eti. Avasesā pana sacepi sahassamattā honti, sace samānasaṁvāsakā, sabbe chandārahāva honti, chandapārisuddhiṁ datvā āgacchantu vā, mā vā, kammaṁ na kuppati. Pakatattāti anukkhittā, pārājikaṁ anajjhāpannā ca. Hatthapāso nāma diyaḍḍhahatthappamāṇo.",
  "tika-vin09t12:128": "Sīmā ca nāmesā katamā, yattha hatthapāsaṁ avijahitvā ṭhitā kammappattā nāma hontīti anuyogaṁ sandhāya sīmaṁ dassento vibhāgavantānaṁ sabhāvavibhāvanaṁ vibhāgadassanamukheneva hotīti ‘‘sīmā ca nāmesā’’tiādimāha. Sambhindantenāti missīkarontena. Ajjhottharantenāti maddantena, anto karontenāti vuttaṁ hoti. Imā vipattisīmāyo nāmāti sambandho. Kasmā vipattisīmāyo nāmāti āha ‘‘ekādasahī’’tiādi. Ākārehīti kāraṇehi. Vacanatoti kammavagge (pari. 482 ādayo) kathitattā. Saṅghakammaṁ nāmetaṁ vīsativaggakaraṇīyaparamanti āha ‘‘yattha ekavīsati bhikkhū nisīdituṁ na sakkontī’’ti. Yassaṁ sīmāyaṁ heṭṭhimaparicchedena kammārahena saddhiṁ ekavīsati bhikkhū parimaṇḍalākārena nisīdituṁ na sakkonti, ayaṁ atikhuddakā nāmāti attho. Evarūpā ca sīmā sammatāpi asammatā, gāmakhettasadisāva hoti, tattha kataṁ kammaṁ kuppati. Esa nayo sesasīmāsupi.",
  "tika-vin09t12:129": "Sammatāti baddhā, vācitakammavācāti attho. Kammavācāya vācanameva hi bandhanaṁ nāma. Nimittaṁ na upagacchatīti animittupago, taṁ animittupagaṁ, animittārahanti vuttaṁ hoti. Tacasārarukkho nāma tālanāḷikerādikā. Paṁsupuñjavālukāpuñjānanti paṁsurāsivālukārāsīnaṁ majjhe. Niddhāraṇe cetaṁ sāmivacanaṁ. Potthakesu pana katthaci ‘‘paṁsupuñjaṁ vā vālukāpuñjaṁ vā aññatara’’nti pāṭho dissati, so pana apāṭho. Na hi so ‘‘aññatara’’nti iminā yujjatīti. Antarāti nimittupaganimittānamantarā. Ettha ca yā tīhi nimittehi bajjhamānā animittupagesu tacasārarukkhādīsu aññataraṁ antarā ekaṁ nimittaṁ katvā sammatā, sā khaṇḍanimittā nāma hoti. Yā pana catupañcanimittādīhi bajjhamānā imesu tacasārarukkhādīsu aññataraṁ antarā ekaṁ nimittaṁ katvā sammatā, sā khaṇḍanimittā nāma na hotīti viññāyati nimittupagānaṁ nimittānaṁ tiṇṇaṁ sabbhāvato. Aṭṭhakathāsu pana avisesena vuttaṁ, tasmā upaparikkhitvā gahetabbaṁ. Sabbena sabbanti sabbappakārena. Nimittānaṁ bahi ṭhitena sammatāti tesaṁ bahi ṭhitena vācitakammavācā. Nimittāni pana anto ca bahi ca ṭhatvā kittetuṁ vaṭṭanti.",
  "tika-vin09t12:130": "Evaṁ sammatāpīti nimittāni kittetvā kammavācāya sammatāpi. Imassa ‘‘asammatāva hotī’’ti iminā sambandho. Sabbā, bhikkhave, nadī asīmāti yā kāci nadīlakkhaṇappattā nadī nimittāni kittetvā ‘‘etaṁ baddhasīmaṁ karomā’’ti katāpi asīmā, baddhasīmā na hotīti attho. Attano sabhāvena pana sā baddhasīmāsadisā. Sabbattha saṅghakammaṁ kātuṁ vaṭṭati. Samuddajātassaresupi eseva nayo. ‘‘Saṁsaṭṭhaviṭapā’’ti iminā aññamaññassa āsannataṁ dīpeti. Baddhā hotīti pacchimadisābhāge sīmaṁ sandhāya vuttaṁ. Tassā padesanti tassā ekadesaṁ. Yattha ṭhatvā bhikkhūhi kammaṁ kātuṁ sakkā hoti, tādisaṁ ekadesanti vuttaṁ hoti. Yattha pana ṭhitehi kammaṁ kātuṁ na sakkā, tādisaṁ padesaṁ anto karitvā bandhantā sīmāya sīmaṁ sambhindanti nāma, na tu ajjhottharanti nāmāti gahetabbaṁ. Gaṇṭhipadesu pana ‘‘sambhindanaṁ paresaṁ sīmāya ekaṁ vā dve vā nimitte kittetvā lekhāmattaṁ gahetvā bandhanaṁ. Ajjhottharaṇaṁ nāma paresaṁ sīmāya nimitte kittetvā taṁ sakalaṁ vā tassekadesaṁ vā anto karontena tassā bahi ekissaṁ dvīsu vā disāsu nimitte kittetvā bandhana’’nti vuttaṁ.",
  "tika-vin09t12:131": "Pabbatādīnaṁ nimittānaṁ sampadā nimittasampatti. Pabbatova nimittaṁ pabbatanimittaṁ. Evaṁ sesesupi. Evaṁ vuttesūti uposathakkhandhake (mahāva. 138 ādayo) sīmāsammutiyaṁ vuttesu. Imehi ca pana aṭṭhahi nimittehi asammissehipi aññamaññamissehipi sīmaṁ sammannituṁ vaṭṭati. Tenāha ‘‘tasmiṁ tasmiṁ disābhāge yathāladdhāni nimittupagāni nimittānī’’ti. Ekena, pana dvīhi vā nimittehi sammannituṁ na vaṭṭati, tīṇi pana ādiṁ katvā vuttappakārānaṁ nimittānaṁ satenāpi vaṭṭati. ‘‘Puratthimāya disāya kiṁ nimitta’’nti vinayadharena pucchitabbaṁ, ‘‘pabbato, bhante’’ti vutte puna vinayadhareneva ‘‘eso pabbato nimitta’’nti evaṁ nimittaṁ kittetabbaṁ. ‘‘Etaṁ pabbataṁ nimittaṁ karoma, nimittaṁ karissāma, nimittaṁ kato, nimittaṁ hotu, hoti bhavissatī’’ti evaṁ pana kittetuṁ na vaṭṭati. Pāsāṇādīsupi eseva nayo. Tenāha ‘‘puratthimāya disāya kiṁ nimitta’’ntiādi. ‘‘Pabbato, bhante, udakaṁ, bhante’’ti evaṁ pana upasampanno vā ācikkhatu, anupasampanno vā, vaṭṭatiyeva. Ādisaddena ‘‘puratthimāya anudisāya kiṁ nimittaṁ? Pāsāṇo, bhante, eso pāsāṇo nimittaṁ. Dakkhiṇāya disāya, dakkhiṇāya anudisāya, pacchimāya disāya, pacchimāya anudisāya, uttarāya disāya, uttarāya anudisāya kiṁ nimittaṁ? Udakaṁ, bhante, etaṁ udakaṁ nimitta’’nti idaṁ saṅgaṇhāti. Ettha pana aṭṭhatvā puna ‘‘puratthimāya disāya kiṁ nimittaṁ? Pabbato, bhante, eso pabbato nimitta’’nti evaṁ paṭhamaṁ kittitanimittaṁ kittetvāva ṭhapetabbaṁ. Evañhi nimittena nimittaṁ ghaṭitaṁ hoti. Sammā kittetvāti aññamaññanāmavipariyāyena, animittānaṁ nāmena ca akittetvā yathāvutteneva nayena kittetvā. Sammatāti ‘‘suṇātu me, bhante’’tiādinā nayena uposathakkhandhake (mahāva. 139 ādayo) vuttāya parisuddhāya ñattidutiyakammavācāya baddhā. Tattha nimittāni sakiṁ kittitānipi kittitāneva honti. Andhakaṭṭhakathāyaṁ pana tikkhattuṁ sīmamaṇḍalaṁ sambandhantena nimittaṁ kittetabba’’nti (mahāva. aṭṭha. 138) vuttaṁ.",
  "tika-vin09t12:132": "Tatrāti tesu aṭṭhasu nimittesu. Nimittupagatāti nimittayogyatā. ‘‘Hatthippamāṇato paṭṭhāyā’’ti vacanato hatthippamāṇopi nimittupagoyeva. Hatthī pana sattaratano vā aḍḍhaṭṭharatano (sārattha. ṭī. mahāvagga 3.138) vā. Tato omakataroti tato hatthippamāṇato khuddakataro. Sace catūsu disāsu cattāro vā tīsu vā tayo pabbatā honti, catūhi, tīhi vā pabbatanimitteheva sammannitumpi vaṭṭati, dvīhi pana nimittehi, ekena vā sammannituṁ na vaṭṭati. Ito paresu pāsāṇanimittādīsupi eseva nayo. Tasmā pabbatanimittaṁ karontena pucchitabbaṁ ‘‘ekābaddho, na ekābaddho’’ti. Sace ekābaddho hoti, na kātabbo. Tañhi catūsu vā aṭṭhasu vā disāsu kittentenāpi ekameva nimittaṁ kittitaṁ hoti. Tasmā yo evaṁ cakkasaṇṭhānena vihāraṁ parikkhipitvā ṭhito pabbato, taṁ ekadisāya kittetvā aññāsu disāsu taṁ bahiddhā katvā anto aññāni nimittāni kittetabbāni. Sace pabbatassa tatiyabhāgaṁ vā upaḍḍhaṁ vā antosīmāya kattukāmā honti, pabbataṁ akittetvā yattakaṁ padesaṁ anto kattukāmā, tassa parato tasmiṁyeva pabbate jātarukkhavammikādīsu aññataraṁ nimittaṁ kittetabbaṁ. Sace yojanadviyojanappamāṇaṁ sabbaṁ pabbataṁ anto kattukāmā honti, pabbatassa parato bhūmiyaṁ jātarukkhavammikādīni nimittāni kittetabbāni (mahāva. aṭṭha. 138; vi. saṅga. aṭṭha. 158).",
  "tika-vin09t12:133": "Saṅkhaṁ gacchatīti gaṇanaṁ vohāraṁ gacchatīti attho. Dvattiṁsapalaguḷapiṇḍaparimāṇoti thūlatāya, na tulagaṇanāya. Tattha ‘‘ekapalaṁ nāma dasakalañja’’nti vadanti. Iṭṭhakā mahantāpi na vaṭṭati. Tathā animittupagapāsāṇānaṁ rāsi, pageva paṁsuvālukārāsi. Bhūmisamo khalamaṇḍalasadiso piṭṭhipāsāṇo vā bhūmito khāṇuko viya uṭṭhitapāsāṇo vā hoti, sopi pamāṇūpago ce, vaṭṭati. ‘‘Piṭṭhipāsāṇo pana atimahantopi pāsāṇasaṅkhameva gacchatīti āha ‘‘piṭṭhipāsāṇo panā’’tiādi. Tasmā sace mahato piṭṭhipāsāṇassa ekaṁ padesaṁ antosīmāyaṁ kattukāmā honti, taṁ akittetvā tassupari añño pāsāṇo kittetabbo. Sace piṭṭhipāsāṇupari vihāraṁ karonti, vihāramajjhena ca piṭṭhipāsāṇo vinivijjhitvā gacchati, evarūpo piṭṭhipāsāṇo na vaṭṭati. Sace hi taṁ kittenti, nimittassupari vihāro hoti, nimittañca nāma bahisīmāyaṁ hoti, vihāropi bahisīmāyaṁ āpajjati. Vihāraṁ parikkhipitvā ṭhitapiṭṭhipāsāṇo pana ekattha kittetvā aññattha na kittetabbo.",
  "tika-vin09t12:134": "Vananimitte tiṇavanaṁ vā tacasārarukkhavanaṁ vā na vaṭṭatīti āha ‘‘antosārehī’’tiādi. Antosārā nāma ambajambupanasādayo. Antosāramissakehīti anto sāro yesaṁ te antosārā, tehi missakā antosāramissakā, tehi. Catupañcarukkhamattampīti heṭṭhimaparicchedanāha . Ukkaṁsato pana yojanasatikampi vanaṁ vaṭṭati. Ettha pana caturukkhamattañce, tayo sārato, eko asārato. Pañcarukkhamattañce, tayo sārato, dve asāratoti gahetabbaṁ. Sace pana vanamajjhe vihāraṁ karonti, taṁ vanaṁ na kittetabbaṁ. Ekadesaṁ antosīmāyaṁ kattukāmehipi vanaṁ akittetvā tattha rukkhapāsāṇādayo kittetabbā, vihāraṁ parikkhipitvā ṭhitavanaṁ ekattha kittetvā aññattha na kittetabbaṁ (mahāva. aṭṭha. 138).",
  "tika-vin09t12:135": "Rukkhanimittepi tacasārarukkho na vaṭṭatīti āha ‘‘antosāro’’ti. ‘‘Bhūmiyaṁ patiṭṭhito’’ti iminā kuṭasarāvādīsu ṭhitaṁ paṭikkhipati. Tato apanetvā pana taṅkhaṇampi bhūmiyaṁ ropetvā koṭṭhakaṁ katvā udakaṁ āsiñcitvā kittetuṁ vaṭṭati, navamūlasākhāniggamanaṁ akāraṇaṁ. Khandhaṁ chinditvā ropite pana etaṁ yujjati. Sūcidaṇḍakappamāṇoti ‘‘sīhaḷadīpe lekhanadaṇḍappamāṇo’’ti vadanti (sārattha. ṭī. mahāvagga 3.138), so ca kaniṭṭhaṅguliparimāṇoti daṭṭhabbo. Idaṁ pana rukkhanimittaṁ kittentena ‘‘rukkho’’tipi, ‘‘sākarukkho, sālarukkho’’tipi vattuṁ vaṭṭati. Ekābaddhaṁ pana suppatiṭṭhitanigrodhasadisaṁ rukkhaṁ ekattha kittetvā aññattha kittetuṁ na vaṭṭati.",
  "tika-vin09t12:136": "Magganimitte araññakhettanadītaḷākamaggādayo na vaṭṭantīti āha ‘‘jaṅghamaggo vā hotū’’tiādi. Yo pana jaṅghamaggo sakaṭamaggato okkamitvā puna sakaṭamaggameva otarati, ye vā jaṅghamaggasakaṭamaggā avalañjitā, te na vaṭṭanti. Tenāha ‘‘jaṅghasatthasakaṭasatthehī’’tiādi. Ettha ca sace sakaṭamaggassa antimacakkamaggaṁ nimittaṁ karonti, maggo bahisīmāya hoti. Sace bāhiracakkamaggaṁ nimittaṁ karonti, bāhiracakkamaggova bahisīmāya hoti, sesaṁ antosīmaṁ bhajatīti veditabbaṁ. Sacepi dve maggā nikkhamitvā pacchā sakaṭadhuramiva ekībhavanti, dvidhā bhinnaṭṭhāne vā sambandhaṭṭhāne vā sakiṁ kittetvā puna na kittetabbā. Ekābaddhanimittañhetaṁ hoti.",
  "tika-vin09t12:137": "Sace vihāraṁ parikkhipitvā cattāro maggā catūsu disāsu gacchanti, majjhe ekaṁ kittetvā aparaṁ kittetuṁ na vaṭṭati. Ekābaddhanimittañhetaṁ. Koṇaṁ vinivijjhitvā gataṁ pana parabhāge kittetuṁ vaṭṭati. Vihāramajjhena vinivijjhitvā gatamaggo pana na kittetabbo. Kittite pana nimittassa upari vihāro hoti. Imañca maggaṁ kittentena ‘‘maggo pajjo patho’’tiādinā (cūḷani. pārāyanatthutigāthāniddesa 101) vuttesu dasasu nāmesu yena kenaci nāmena kittetuṁ vaṭṭati. Parikhāsaṇṭhānena vihāraṁ parikkhipitvā gatamaggo ekattha kittetvā aññattha kittetuṁ na vaṭṭati.",
  "tika-vin09t12:138": "Yaṁ pana abaddhasīmālakkhaṇe nadiṁ vakkhāmāti ‘‘yassā dhammikānaṁ rājūnaṁ kāle’’tiādinā (kaṅkhā. aṭṭha. nidānavaṇṇanā) udakukkhepasīmāyaṁ nadiyā vakkhamānattā vuttaṁ. Yā pana nadī maggo viya sakaṭadhurasaṇṭhānena vā parikhāsaṇṭhānena vā vihāraṁ parikkhipitvā gatā, naṁ ekattha kittetvā aññattha kittetuṁ na vaṭṭati. Vihārassa catūsu disāsu aññamaññaṁ vinivijjhitvā gate nadīcatukkepi eseva nayo. Asammissanadiyo pana catassopi kittetuṁ vaṭṭati. Sace vatiṁ karonto viya rukkhapāde nikhaṇitvā vallipalālādīhi nadīsotaṁ rumbhanti, udakampi ajjhottharitvā āvaraṇaṁ pavattatiyeva, nimittaṁ kātuṁ vaṭṭati. Yathā pana udakaṁ nappavattati, evaṁ setumhi kate appavattamānā nadī nimittaṁ kātuṁ na vaṭṭati. Pavattanaṭṭhāne nadīnimittaṁ, appavattanaṭṭhāne udakanimittaṁ kātuṁ vaṭṭati.",
  "tika-vin09t12:139": "Yā pana dubbuṭṭhikāle vā gimhe vā nirudakabhāvena nappavattati, sā vaṭṭati. Mahānadito udakamātikaṁ nīharanti, sā kunnadīsadisā hutvā tīṇi sassāni sampādentī niccaṁ pavattati. Kiñcāpi pavattati, nimittaṁ kātuṁ na vaṭṭati. Yā pana mūle mahānadito niggatāpi kālantarena teneva niggatamaggena nadiṁ bhinditvā sayameva gacchati, gacchantī ca parato susumārādisamākiṇṇā nāvādīhi sañcaritabbā nadī hoti, taṁ nimittaṁ kātuṁ vaṭṭati.",
  "tika-vin09t12:140": "Asandamānanti appavattamānaṁ. Sandamānaṁ nāma oghanadīudakavāhakamātikāsu udakaṁ. Vuttaparicchedakālaṁ atiṭṭhantanti ‘‘yāva kammavācāpariyosānā saṇṭhamānaka’’nti vuttaparicchedakālaṁ atiṭṭhantaṁ. Bhājanagatanti nāvācāṭiādīsu bhājanesu gataṁ. Yaṁ pana andhakaṭṭhakathāyaṁ ‘‘gambhīresu āvāṭādīsu ukkhepimaṁ udakaṁ nimittaṁ na kātabba’’nti (mahāva. aṭṭha. 138; vi. saṅga. aṭṭha. 158) vuttaṁ, taṁ duvuttaṁ , attano matimattameva. Ṭhitaṁ pana antamaso sūkarakhatāyapi gāmadārakānaṁ kīḷanavāpiyampi sace yāva kammavācāpariyosānaṁ tiṭṭhati, appaṁ vā hotu, bahu vā, vaṭṭatiyeva. Tasmiṁ pana ṭhāne nimittasaññākaraṇatthaṁ pāsāṇavālikāpaṁsuādirāsi vā pāsāṇatthambho vā dārutthambho vā kātabbo.",
  "tika-vin09t12:141": "Evaṁ nimittasampattiyuttataṁ dassetvā idāni yehi ākārehi baddhā parisāsampattiyuttā nāma hoti, taṁ dassetuṁ ‘‘parisāsampattiyā yuttā nāmā’’tiādimāha. Imassa pana kammassa catuvaggakaraṇīyattā ‘‘catūhi bhikkhūhī’’ti vuttaṁ. Imañca sīmaṁ bandhitukāmehi sāmantavihāresu bhikkhū tassa tassa vihārassa sīmāparicchedaṁ pucchitvā baddhasīmavihārānaṁ sīmāya sīmantarikaṁ, abaddhasīmavihārānaṁ sīmāya upacāraṁ ṭhapetvā disācārikabhikkhūnaṁ nissañcārasamaye sace ekasmiṁ gāmakhette sīmaṁ bandhitukāmā, ye tattha baddhasīmavihārā, tesu bhikkhūnaṁ ‘‘mayaṁ ajja sīmaṁ bandhissāma, tumhe sakasakasīmāparicchedato mā nikkhamitthā’’ti pesetabbaṁ. Ye abaddhasīmavihārā, tesu bhikkhū ekajjhaṁ sannipātāpetabbā, chandārahānaṁ chando āharāpetabbo. Tena vuttaṁ ‘‘yāvatikā tasmiṁ gāmakhette’’tiādi. Tasmiṁ gāmakhetteti yasmiṁ gāmakhette ṭhatvā kammavācaṁ vācenti, tasmiṁ gāmakhette. ‘‘Sace aññānipi gāmakhettāni anto kattukāmā, tesu gāmesu ye bhikkhū vasanti, tehipi āgantabbaṁ, anāgacchantānaṁ chando āharitabbo’’ti mahāsumatthero āha. Mahāpadumatthero panāha ‘‘nānāgāmakhettāni nāma pāṭiyekkaṁ baddhasīmāsadisāni, na tato chandapārisuddhi āgacchati. Antonimittagatehi pana bhikkhūhi āgantabba’’nti vatvā puna āha ‘‘samānasaṁvāsakasīmāsammannanakāle āgamanampi anāgamanampi vaṭṭati, avippavāsasīmāsammannanakāle pana antonimittagatehi āgantabbaṁ. Anāgacchantānaṁ chando āharitabbo’’ti (mahāva. aṭṭha. 138).",
  "tika-vin09t12:142": "Idāni yehi ākārehi sammatā kammavācāsampattiyuttā nāma hoti, taṁ dassetuṁ ‘‘kammavācāsampattiyā yuttā nāmā’’tiādimāha. Ādisaddena. ‘‘Yadi saṅghassa pattakallaṁ, saṅgho etehi nimittehi sīmaṁ sammanneyya samānasaṁvāsaṁ ekūposathaṁ, esā ñatti. Suṇātu me, bhante, saṅgho, yāvatā samantā nimittā kittitā, saṅgho etehi nimittehi sīmaṁ sammannati samānasaṁvāsaṁ ekūposathaṁ, yassāyasmato khamati etehi nimittehi sīmāya sammuti samānasaṁvāsāya ekūposathāya, so tuṇhassa. Yassa nakkhamati, so bhāseyya. Sammatā sīmā saṅghena etehi nimittehi samānasaṁvāsā ekūposathā, khamati saṅghassa, tasmā tuṇhī, evametaṁ dhārayāmī’’ti (mahāva. 139) imaṁ pāḷisesaṁ saṅgaṇhāti. Vuttāyāti uposathakkhandhake vuttāya. Ñattidosaanussāvanadosehi virahitattā parisuddhāya.",
  "tika-vin09t12:143": "Khaṇḍasīmā (mahāva. aṭṭha. 138; sārattha. ṭī. mahāvagga 3.138; vajira. ṭī. mahāvagga 138) nāma khuddakasīmā. Samānasaṁvāsakatthaṁ sammatā sīmā samānasaṁvāsakasīmā. Avippavāsatthaṁ sammatā sīmā avippavāsasīmā. Imāsu pana tīsu sīmaṁ sammannantehi pabbajjupasampadādīnaṁ saṅghakammānaṁ sukhakaraṇatthaṁ paṭhamaṁ khaṇḍasīmā bandhitabbā. Taṁ pana bandhantehi vattaṁ jānitabbaṁ. Sace hi bodhicetiyabhattasālādīni sabbavatthūni patiṭṭhāpetvā katavihāre bandhanti, vihāramajjhe bahūnaṁ samosaraṇaṭṭhāne abandhitvā vihārapaccante vivittokāse bandhitabbā. Akatavihāre bandhantehi bodhicetiyādīnaṁ sabbavatthūnaṁ ṭhānaṁ sallakkhetvā yathā patiṭṭhitesu vatthūsu vihārapaccante vivittokāse hoti, evaṁ bandhitabbā. Sā heṭṭhimaparicchedena sace ekavīsatibhikkhū gaṇhāti, vaṭṭati. Tato oraṁ na vaṭṭati. Paraṁ bhikkhusahassaṁ gaṇhantīpi vaṭṭati. Taṁ bandhantehi sīmāmāḷakassa samantā nimittupagā pāsāṇā ṭhapetabbā, na khaṇḍasīmāya ṭhitehi mahāsīmā bandhitabbā, na mahāsīmāya ṭhitehi khaṇḍasīmā. Khaṇḍasīmāyameva pana ṭhatvā khaṇḍasīmā bandhitabbā, mahāsīmāyameva ṭhatvā mahāsīmā.",
  "tika-vin09t12:144": "Tatrāyaṁ bandhanavidhi – samantā ‘‘eso pāsāṇo nimitta’’nti evaṁ nimittāni kittetvā kammavācāya sīmā sammannitabbā. Atha tassā eva daḷhīkammatthaṁ avippavāsakammavācā kātabbā. Evañhi ‘‘sīmaṁ samūhanissāmā’’ti āgatā samūhanituṁ na sakkhissanti. Sīmaṁ sammannitvā bahi sīmantarikapāsāṇā ṭhapetabbā, sīmantarikā pacchimakoṭiyā caturaṅgulappamāṇāpi (mahāva. aṭṭha. 138; vi. saṅga. aṭṭha. 163) vaṭṭati. Sace pana vihāro mahā hoti, dvepi tissopi tatuttaripi khaṇḍasīmāyo bandhitabbā.",
  "tika-vin09t12:145": "Evaṁ khaṇḍasīmaṁ sammannitvā mahāsīmāsammutikāle khaṇḍasīmato nikkhamitvā mahāsīmāyaṁ ṭhatvā samantā anupariyāyantehi sīmantarikapāsāṇā kittetabbā. Tato avasesanimitte kittetvā hatthapāsaṁ avijahantehi kammavācāya samānasaṁvāsakasīmaṁ sammannitvā tassā daḷhīkammatthaṁ avippavāsakammavācāpi kātabbā. Evañhi ‘‘sīmaṁ samūhanissāmā’’ti āgatā samūhanituṁ na sakkhissanti. Sace pana khaṇḍasīmāya nimittāni kittetvā tato sīmantarikāya nimittāni kittetvā mahāsīmāya nimittāni kittenti, evaṁ tīsu ṭhānesu nimittāni kittetvā yaṁ sīmaṁ icchanti, taṁ paṭhamaṁ bandhituṁ vaṭṭati. Evaṁ santepi yathāvuttanayena khaṇḍasīmatova paṭṭhāya bandhitabbā. Evaṁ baddhāsu pana sīmāsu khaṇḍasīmāyaṁ ṭhitā bhikkhū mahāsīmāyaṁ kammaṁ karontānaṁ na kopenti, mahāsīmāyaṁ vā ṭhitā khaṇḍasīmāyaṁ karontānaṁ. Sīmantarikāya pana ṭhitā ubhinnampi na kopanti. Gāmakhette ṭhatvā kammaṁ karontānaṁ pana sīmantarikāya ṭhitā kopenti. Sīmantarikā hi gāmakhettaṁ bhajati. Avippavāsasīmāsammannane kate sati sā ca avippavāsasīmā nāma hoti. Tenāha ‘‘tassāyeva pabhedo’’ti. Tassāyevāti baddhasīmāya eva.",
  "tika-vin09t12:146": "Ayaṁ pana viseso – ‘‘ṭhapetvā gāmañca gāmūpacārañcā’’ti (mahāva. 144) vacanato avippavāsasīmā gāmañca gāmūpacārañca na otarati, samānasaṁvāsakasīmā pana tatthāpi otarati. Samānasaṁvāsakasīmā cettha attano dhammatāya gacchati, avippavāsasīmā pana yattha samānasaṁvāsakasīmā, tattheva gacchati. Na hi tassā visuṁ nimittakittanaṁ atthi. Tattha sace avippavāsāya sammutikāle gāmo atthi, taṁ sā na otarati. Sace pana sammatāya sīmāya pacchā gāmo nivisati, sopi sīmāsaṅkhameva gacchati. Yathā ca pacchā niviṭṭho, evaṁ paṭhamaṁ niviṭṭhassa pacchā vaḍḍhitappadesopi sīmāsaṅkhameva gacchati. Sacepi sīmāsammutikāle gehāni katāni, ‘‘pavisissāmā’’ti ālayopi atthi, manussā pana appaviṭṭhā, porāṇagāmaṁ vā sagehameva chaḍḍetvā aññattha gatā, agāmoyeva esa, sīmā otarati. Sace pana ekampi kulaṁ paviṭṭhaṁ vā agataṁ vā atthi, gāmoyeva, sīmā na otarati.",
  "tika-vin09t12:147": "Evaṁ baddhasīmaṁ dassetvā idāni abaddhasīmaṁ dassento ‘‘abaddhasīmā panā’’tiādimāha. Gāmo eva sīmā gāmasīmā. Gāmaggahaṇena cettha nigamanagarānampi saṅgaho veditabbo. Yattake padese tassa gāmassa gāmabhojakā baliṁ labhanti, so padeso appo vā hotu, mahanto vā, ekaṁ gāmakhettaṁ nāma. Yampi ekasmiṁyeva gāmakhette ekaṁ padesaṁ ‘‘ayaṁ visuṁ gāmo hotū’’ti paricchinditvā rājā kassaci deti, sopi visuṁgāmasīmā hotiyeva. Tasmā sā ca itarā ca pakatigāmasīmā baddhasīmāsadisāva hoti. Kevalaṁ pana ticīvaravippavāsaparihāraṁ na labhatīti (mahāva. aṭṭha. 147).",
  "tika-vin09t12:148": "Agāmake araññeti viñjhāṭavisadise araññe. Tenāha ‘‘agāmakaṁ nāmā’’tiādi. Ayaṁ pana sīmā ticīvaravippavāsaparihārampi labhati. Macchabandhānanti kevaṭṭānaṁ. Agamanapathesūti gantuṁ asakkuṇeyyapathesu. Yattha tadaheva gantvā tadaheva paccāgantuṁ na sakkā hoti, tādisesūti vuttaṁ hoti. Tesaṁ gamanapariyantassa orato pana gāmasīmāsaṅkhaṁ gacchati. Tattha gāmasīmaṁ asodhetvā kammaṁ kātuṁ na vaṭṭati. Majjhe ṭhitānaṁ sabbadisāsu sattabbhantarāti majjhe ṭhitānaṁ bhikkhūnaṁ ṭhitokāsato sabbadisāsu sattabbhantarā. Tatthāti tesu abbhantaresu. Tasmāti yasmā parisavasena vaḍḍhati, tasmā. Upacāratthāyāti sīmopacāratthāya. Sīmābhāvaṁ paṭikkhipitvāti baddhasīmābhāvaṁ paṭikkhipitvā. Samāno saṁvāso etthāti samānasaṁvāsā. Eko uposatho etthāti ekūposathā. Ettha ca uposathassa visuṁ gahitattā avasesakammavasena samānasaṁvāsatā veditabbā. Vuttāti abaddhasīmāparicchedaṁ dassetuṁ uposathakkhandhake (mahāva. 149) vuttā. Anu anu aḍḍhamāsaṁ anvaḍḍhamāsaṁ, aḍḍhamāse aḍḍhamāseti attho. Evaṁ ‘‘anudasāha’’ntiādīsupi. Deveti meghe. Valāhakesu vigatamattesūti bhāvenabhāvalakkhaṇe bhummaṁ. Sotanti udakappavāho vuccati. Titthena vā atitthena vā otaritvāti pāṭhaseso. Timaṇḍalaṁ paṭicchādetvāti yathā timaṇḍalapaṭicchādanaṁ hoti, evaṁ nivāsetvā. Uttarantiyāti yattha katthaci uttarantiyā. Bhikkhunīvibhaṅge (pāci. 692) bhikkhuniyā vasena nadīlakkhaṇassa pāḷiyaṁ āgatattā ‘‘bhikkhuniyā’’ti vuttaṁ, na pana visesasabbhāvato.",
  "tika-vin09t12:149": "Kenacikhaṇitvā akatoti antamaso tiracchānenapi khaṇitvā akato. Nadiṁ vā samuddaṁ vā bhinditvāti nadīkūlaṁ vā samuddavelaṁ vā bhinditvā. Etaṁ lakkhaṇanti ‘‘yattha nadiyaṁ vuttappakāre vassakāle udakaṁ santiṭṭhatī’’ti (kaṅkhā. aṭṭha. nidānavaṇṇanā) vuttappakāralakkhaṇaṁ. Loṇīpi jātassarasaṅkhameva gacchati. Yattha pana vuttappakāre vassakāle vasse pacchinnamatte pivituṁ vā hatthapāde dhovituṁ vā udakaṁ na hoti sukkhati, ayaṁ jātassaro gāmakhettasaṅkhameva gacchati.",
  "tika-vin09t12:150": "Udakukkhepāti karaṇatthe nissakkavacananti āha ‘‘udakukkhepenā’’ti. Kathaṁ pana udakaṁ khipitabbanti āha ‘‘tatthā’’tiādi. Majjhimena purisenāti thāmamajjhimena purisena. Ayaṁ udakukkhepo nāmāti ayaṁ udakukkhepena paricchinnā sīmā nāmāti attho. Yāva parisā vaḍḍhati, tāva ayaṁ sīmāpi vaḍḍhati, parisapariyantato udakukkhepoyeva pamāṇaṁ. Sace pana nadī nātidīghā hoti, pabhavato paṭṭhāya yāva mukhadvāraṁ sabbattha saṅgho nisīdati, udakukkhepasīmākammaṁ natthi. Sakalāpi nadī etesaṁyeva bhikkhūnaṁ pahoti.",
  "tika-vin09t12:151": "Pakativassakāleti pubbe vuttappakāre pakativassakāle. Catūsu māsesūti vassānassa catūsu māsesu. Ativuṭṭhikāle oghena otthatokāso na gahetabbo. So hi gāmasīmāsaṅkhameva gacchati. Antonadiyaṁ jātassare jātapiṭṭhipāsāṇadīpakesupi ayameva vinicchayo veditabbo. Sace pana nadī paripuṇṇā hoti samatitthikā, udakasāṭikaṁ nivāsetvāpi antonadiyaṁyeva kammaṁ kātabbaṁ. Sace na sakkonti, nāvāyapi ṭhatvā kātabbaṁ. Gacchantiyā pana nāvāya kātuṁ na vaṭṭati. Kasmā? Udakukkhepamattameva hi sīmā, taṁ nāvā sīghameva atikkāmeti. Evaṁ sati aññissā sīmāya ñatti, aññissā anussāvanā hoti, tasmā nāvaṁ arittena vā ṭhapetvā, pāsāṇe vā lambitvā, antonadiyaṁ jātarukkhe vā bandhitvā kammaṁ kātabbaṁ. Antonadiyaṁ baddhaaṭṭakepi antonadiyaṁ jātarukkhepi ṭhitehi kammaṁ kātuṁ vaṭṭati.",
  "tika-vin09t12:152": "Sace pana rukkhassa sākhā vā tato nikkhantapāroho vā bahinadītīre vihārasīmāya vā gāmasīmāya vā patiṭṭhito, sīmaṁ vā sodhetvā, sākhaṁ vā chinditvā kammaṁ kātabbaṁ. Bahinadītīre jātarukkhassa antonadiyaṁ paviṭṭhasākhāya vā pārohe vā nāvaṁ bandhitvā kammaṁ kātuṁ na vaṭṭati. Karontehi sīmā vā sodhetabbā, sākhaṁ chinditvā vā tassa bahipatiṭṭhitabhāgo nāsetabbo. Nadītīre pana khāṇukaṁ koṭṭetvā tattha bandhanāvāya na vaṭṭatiyeva.",
  "tika-vin09t12:153": "Nadiyaṁ setuṁ karonti, sace antonadiyaṁyeva setu vā setupādā vā, setumhi ṭhitehi kammaṁ kātuṁ vaṭṭati. Sace pana setu vā setupādā vā bahitīre patiṭṭhitā, kammaṁ kātuṁ na vaṭṭati, sīmaṁ sodhetvā kammaṁ kātabbaṁ. Atha setupādā anto, setu pana ubhinnampi tīrānaṁ upariākāse ṭhito, vaṭṭati. Jātassarepi eseva nayo.",
  "tika-vin09t12:154": "‘‘Yasmiṁ padese pakativīciyo ottharitvā saṇṭhahantī’’ti etena yaṁ padesaṁ uddhaṁ vaḍḍhanakaudakaṁ vā pakativīciyo vā vegena āgantvā ottharanti, tattha kammaṁ kātuṁ na vaṭṭatīti (mahāva. aṭṭha. 147) dasseti. Sace ūmivego bādhati, nāvāya vā aṭṭake vā ṭhatvā kātabbaṁ. Tesu vinicchayo nadiyaṁ vuttanayeneva veditabbo. Sace pana samuddo gāmasīmaṁ vā nigamasīmaṁ vā ottharitvā tiṭṭhati, samuddova hoti. Tattha kammaṁ kātuṁ vaṭṭati. Tato paṭṭhāya kappiyabhūmīti ottharitvā saṇṭhitaudakantato paṭṭhāya anto nadījātassarasamuddo nāmāti attho. Dubbuṭṭhikāleti vassānahemante sandhāya vuttaṁ. Sukkhesupīti nirudakesupi. Yathā ca vāpikhaṇane, evaṁ āvāṭapokkharaṇīādīnaṁ khaṇanepi gāmakhettaṁ hotiyevāti daṭṭhabbaṁ. Vappaṁ vā karontīti lābutipusakādivappaṁ vā karonti. Taṁ ṭhānanti yattha vāpiādikaṁ kataṁ, taṁ ṭhānaṁ. Aññaṁ pana kappiyabhūmi. Sace pana jātassaraṁ pūretvā thalaṁ karonti, ekasmiṁ disābhāge pāḷiṁ bandhitvā sabbameva naṁ mahātaḷākaṁ vā karonti, sabbopi ajātassaro hoti. Gāmasīmāsaṅkhameva gacchati.",
  "tika-vin09t12:155": "Sace nadimpi vināsetvā taḷākaṁ karonti, heṭṭhā pāḷi baddhā, udakaṁ āgantvā taḷākaṁ pūretvā tiṭṭhati, ettha kammaṁ kātuṁ na vaṭṭati. Upari pavattanaṭṭhāne chaḍḍitaṁ udakaṁ nadiṁ ottharitvā sandanaṭṭhānato paṭṭhāya vaṭṭati. Kāci nadī kālantarena uppatitvā gāmanigamasīmaṁ ottharitvā pavattati, nadīyeva hoti, kammaṁ kātuṁ vaṭṭati. Sace vihārasīmaṁ ottharati ‘‘vihārasīmā’’tveva saṅkhaṁ gacchati. Tasmāti yasmā anto gacchati, tasmā. Samantā udakukkhepaparicchedo kātabboti pahonakaṭṭhānaṁ sandhāya vuttaṁ. Yattha pana kunnadīādīsu nappahoti, tattha pahonakaṭṭhānato udakukkhepaparicchedo kātabbo. Upacāratthāyāti sīmopacāratthāya.",
  "tika-vin09t12:156": "Kasmā pana aññamekaṁ sattabbhantaraṁ, añño eko udakukkhepo ca upacāratthāya ṭhapetabboti āha ‘‘ayaṁ hī’’tiādi. Idaṁ vuttaṁ hoti (sārattha. ṭī. mahāvagga 3.147; vi. vi. ṭī. mahāvagga 2.147) – yasmā ayaṁ sattabbhantarasīmā ca udakukkhepasīmā ca bhikkhūnaṁ ṭhitokāsato paṭṭhāya labbhati, te ca bhikkhū na sabbadā ekasadisā, kadāci vaḍḍhanti, kadāci parihāyanti. Yadā ca vaḍḍhanti, tadā sīmāsaṅkaro hoti. Tasmā aññamekaṁ sattabbhantaraṁ, añño eko udakukkhepo ca upacāratthāya ṭhapetabboti. Yaṁ pana mahāaṭṭhakathāyaṁ ‘‘tato adhikaṁ vaṭṭatiyeva, ūnakaṁ pana na vaṭṭatī’’ti (mahāva. aṭṭha. 147) vuttaṁ, tampi etadatthameva, na pana tattha katassa kammassa kuppattāti gahetabbaṁ. Paricchedato bahi aññaṁ tattakaṁyeva paricchedaṁ anatikkamitvā ṭhitopīti attano sattabbhantarena, udakukkhepena vā yo tesaṁ sattabbhantarassa, udakukkhepassa vā paricchedo, tato bahi aññaṁ tattakaṁyeva paricchedaṁ anatikkamitvā ṭhitopīti attho. Kathametaṁ viññāyatīti āha ‘‘idaṁ sabbaaṭṭhakathāsu sanniṭṭhāna’’nti, idaṁ ‘‘kammaṁ kopetī’’ti mahāaṭṭhakathādīsu vavatthānanti attho. ‘‘Iti ima’’ntiādi yathāvuttassa nigamanaṁ. Hoti cettha –",
  "tika-vin09t12:157": "‘‘Baddhābaddhavasenedha, sīmā nāma dvidhā tahiṁ;",
  "tika-vin09t12:158": "Tisampattiyuttā vajji-tekādasa vipattikā;",
  "tika-vin09t12:159": "Baddhasīmā tidhā khaṇḍā-dito gāmādito parā’’ti.",
  "tika-vin09t12:160": "Sabhāgāpatti ca nāmesā duvidhā vatthusabhāgā, āpattisabhāgāti. Tattha idha vatthusabhāgā adhippetā, netarāti dassetuṁ ‘‘yaṁ sabbo saṅgho vikālabhojanādinā’’tiādimāha. Lahukāpattinti lahukena vinayakammena visujjhanato lahukā thullaccayapācittiyapāṭidesanīyadukkaṭadubbhāsitasaṅkhātā pañcāpattiyo. Vatthusabhāgāya saṅghādisesāpattiyāpi sati uposathakammaṁ pattakallaṁ na hotiyeva. Yathāha ‘‘sabhāgasaṅghādisesaṁ āpannassa pana santike āvi kātuṁ na vaṭṭati. Sace āvi karoti, āpatti āvikatā hoti, dukkaṭā pana na muccatī’’ti (cūḷava. aṭṭha. 102). Tassā pana adesanāgāminito evaṁ vuttaṁ. Vatthusabhāgāti vatthuvasena samānabhāgā, ekakoṭṭhāsāti vuttaṁ hoti. Imameva vatthusabhāgaṁ desetuṁ na vaṭṭati ‘‘na, bhikkhave, sabhāgā āpatti desetabbā, yo deseyya, āpatti dukkaṭassā’’ti (mahāva. 169) vuttattā, na pana āpattisabhāgaṁ. Tenāha ‘‘vikālabhojanapaccayā āpannaṁ panā’’tiādi. Āpattisabhāganti āpattiyā samānabhāgaṁ.",
  "tika-vin09t12:161": "Sāmantā āvāsāti sāmantaāvāsaṁ, samīpavihāranti attho. Sajjukanti tadahevāgamanatthāya. Pāhetabboti pesetabbo. Iccetaṁ kusalanti iti etaṁ sundaraṁ bhaddakaṁ, laddhakappanti vuttaṁ hoti. No ce labhethāti vihārānaṁ dūratāya vā magge paripanthādinā vā yadi na labhetha. ‘‘Tassa santike paṭikarissatī’’ti iminā vacanena sabhāgāpatti āvi kātumpi na labbhatīti dīpitaṁ hoti. Yadi labheyya, āvi katvāpi uposathaṁ kareyya. Yadi pana sabbo saṅgho sabhāgaṁ saṅghādisesaṁ āpanno hoti, ñattiṁ ṭhapetvā uposathaṁ kātuṁ na vaṭṭati, uposathassa antarāyova hoti. Ubhopi dukkaṭaṁ āpajjanti ‘‘na, bhikkhave, sabhāgā āpatti desetabbā, yo deseyya, āpatti dukkaṭassa. Na, bhikkhave, sabhāgā āpatti paṭiggahetabbā, yo paṭiggaṇheyya, āpatti dukkaṭassā’’ti (mahāva. 169) vuttattā. Vimati saṁsayo, tattha niyutto vematiko. ‘‘Puna nibbematiko hutvā desetabbamevā’’ti neva pāḷiyaṁ, na ca aṭṭhakathāyaṁ atthi, desite pana doso natthi. Vuttanayenevāti ‘‘pārisuddhiṁ āyasmanto ārocethā’’tiādinā nayena sāpattikassa uposathakaraṇe paññattaṁ dukkaṭaṁ āpajjantīti vuttanayeneva. Kasmā sabhāgāpattiyeva vuttāti āha ‘‘etāsu hī’’tiādi. Visabhāgāpattīsu vijjamānāsupi pattakallaṁ hotiyevāti visabhāgāsu pana vijjamānāsu tesaṁyeva puggalānaṁ āpatti, na saṅghassāti saṅghassa pattakallaṁ hotiyeva.",
  "tika-vin09t12:162": "Antimavatthuajjhāpannako nāma catunnaṁ pārājikānaṁ aññataraṁ ajjhāpannako. Paṇḍakādīnaṁ vinicchayo parato pārājikuddese āvi bhavissati . Tiracchānagatoti antamaso sakkaṁ devarājānaṁ upādāya yo koci nāgamāṇavakādiko amanussajātiko veditabbo, na assagoṇādayo. Tenāha ‘‘ettha cā’’tiādi. Tattha etthāti etissaṁ vajjanīyapuggalakathāyaṁ. Yassa upasampadā paṭikkhittāti ‘‘tiracchānagato, bhikkhave, anupasampanno, na upasampādetabbo’’ti (mahāva. 111) yassa nāgasupaṇṇādino tiracchānagatassa upasampadā paṭikkhittā , so idhāpi tiracchānagato nāmāti attho. Tattha hi antamaso deve upādāya nāgamāṇavakādiko yo koci amanussajātiko ‘‘tiracchānagato’’ti adhippeto. Vuttañhi samantapāsādikāyaṁ ‘‘tiracchānagato, bhikkhaveti ettha nāgo vā hotu supaṇṇamāṇavakādīnaṁ vā aññataro, antamaso sakkaṁ devarājānaṁ upādāya yo koci amanussajātiyo, so sabbova imasmiṁ atthe ‘tiracchānagato’ti veditabbo’’ti (mahāva. aṭṭha. 111). Titthaṁ vuccati laddhi, taṁ etesaṁ atthīti titthikā, titthikā eva titthiyā, ito aññaladdhikāti attho.",
  "tika-vin09t12:163": "Suttassa uddeso suttuddeso. Pārisuddhi eva uposatho pārisuddhiuposatho. Eseva nayo adhiṭṭhānuposathoti etthāpi. Soti pātimokkhuddeso. Ovādova pātimokkhaṁ, tassa uddeso sarūpena kathanaṁ ovādapātimokkhuddeso. ‘‘Imasmiṁ vītikkame ayaṁ nāma āpattī’’ti evaṁ āpattivasena āṇāpanaṁ paññāpanaṁ āṇā, sesaṁ anantarasadisameva.",
  "tika-vin09t12:164": "Khantī paramaṁ tapo titikkhā…pe… vuttā tisso gāthāyo nāma –",
  "tika-vin09t12:165": "‘‘Khantī paramaṁ tapo titikkhā;",
  "tika-vin09t12:166": "Nibbānaṁ paramaṁ vadanti buddhā;",
  "tika-vin09t12:167": "Na hi pabbajito parūpaghātī;",
  "tika-vin09t12:168": "Na samaṇo hoti paraṁ viheṭhayanto.",
  "tika-vin09t12:169": "‘‘Sabbapāpassa akaraṇaṁ, kusalassa upasampadā;",
  "tika-vin09t12:170": "Sacittapariyodapanaṁ, etaṁ buddhāna sāsanaṁ.",
  "tika-vin09t12:171": "‘‘Anūpavādo anūpaghāto, pātimokkhe ca saṁvaro;",
  "tika-vin09t12:172": "Mattaññutā ca bhattasmiṁ, pantañca sayanāsanaṁ;",
  "tika-vin09t12:173": "Adhicitte ca āyogo, etaṁ buddhāna sāsana’’nti.(dī. ni. 2.90; dha. pa. 183-185) –",
  "tika-vin09t12:174": "Imā tisso gāthāyo.",
  "tika-vin09t12:175": "Tattha khantī paramaṁ tapoti (dī. ni. aṭṭha. 2.90; dha. pa. aṭṭha. 2.185) adhivāsanakhanti nāma paramaṁ tapo. Titikkhāti khantiyā eva vevacanaṁ, titikkhāsaṅkhātā adhivāsanakhanti uttamaṁ tapoti attho. Nibbānaṁ paramaṁ vadantīti sabbākārena pana nibbānaṁ ‘‘parama’’nti vadanti buddhā. Na hi pabbajito parūpaghātīti yo adhivāsanakhantivirahitattā paraṁ upaghāteti bādhati vihiṁsati, so pabbajito nāma na hoti. Catutthapādo pana tasseva vevacanaṁ. ‘‘Na hi pabbajito’’ti etassa hi ‘‘nasamaṇo hotī’’ti vevacanaṁ. ‘‘Parūpaghātī’’ti etassa ‘‘paraṁ viheṭhayanto’’ti vevacanaṁ. Atha vā parūpaghātīti sīlūpaghātī. Sīlañhi uttamaṭṭhena ‘‘para’’nti vuccati. Yo ca samaṇo paraṁ yaṁ kañci sattaṁ viheṭhayanto parūpaghātī hoti, attano sīlavināsako, so pabbajito nāma na hotīti attho. Atha vā yo adhivāsanakhantiyā abhāvā parūpaghātī hoti, paraṁ antamaso ḍaṁsamakasampi sañcicca jīvitā voropeti, so na hi pabbajito. Kiṁ kāraṇā? Malassa apabbājitattā. ‘‘Pabbājayamattano malaṁ, tasmā ‘pabbajito’ti vuccatī’’ti (dha. pa. 388) idañhi pabbajitalakkhaṇaṁ. Yopi na heva kho upaghāteti na māreti, apica daṇḍādīhi viheṭheti, so paraṁ viheṭhayanto samaṇo na hoti. Kiṁ kāraṇā? Vihesāya asamitattā. ‘‘Samitattā hi pāpānaṁ, ‘samaṇo’ti pavuccatī’’ti (dha. pa. 265) idañhi samaṇalakkhaṇaṁ.",
  "tika-vin09t12:176": "Dutiyagāthāya sabbapāpassāti sabbākusalassa. Akaraṇanti anuppādanaṁ. Kusalassāti catubhūmakakusalassa. Upasampadāti upasampādanaṁ paṭilābho. Sacittapariyodapananti attano cittassa vodāpanaṁ pabhassarabhāvakaraṇaṁ sabbaso parisodhanaṁ, taṁ pana arahattena hoti. Iti sīlasaṁvarena sabbapāpaṁ pahāya lokiyalokuttarāhi samathavipassanāhi kusalaṁ sampādetvā arahattaphalena cittaṁ pariyodāpetabbanti etaṁ buddhānaṁ sāsanaṁ ovādo anusiṭṭhi.",
  "tika-vin09t12:177": "Tatiyagāthāya anūpavādoti vācāya kassaci anupavadanaṁ. Anūpaghātoti kāyena kassaci upaghātassa akaraṇaṁ. Pātimokkheti yaṁ taṁ pātimokkhaṁ paatimokkhaṁ atipamokkhaṁ uttamaṁ sīlaṁ, pāti vā agativisesehi, mokkheti duggatibhayehi. Yo vā naṁ pāti, taṁ mokkhetīti ‘‘pātimokkha’’nti vuccati, tasmiṁ pātimokkhe ca. Saṁvaroti sattannaṁ āpattikkhandhānaṁ avītikkamalakkhaṇo saṁvaro. Mattaññutāti paṭiggahaṇaparibhogavasena pamāṇaññutā. Pantañca sayanāsananti janasaṅghaṭṭanavirahitaṁ nijjanasambādhaṁ vivittaṁ, senāsanañca. Ettha ca dvihiyeva paccayehi catupaccayasantoso dīpitoti veditabbo paccayasantosasāmaññena itaradvayassāpi lakkhaṇahāranayena jotitattā. Adhicitte ca āyogoti vipassanāpādakaṁ aṭṭhasamāpatticittaṁ, tatopi maggaphalacittameva adhicittaṁ, tasmiṁ yathāvutte adhicitte āyogo ca anuyogo cāti attho. Etaṁ buddhāna sāsananti etaṁ parassa anupavadanaṁ, anupaghātanaṁ, pātimokkhe saṁvaro, paṭiggahaṇaparibhogesu mattaññutā, aṭṭhasamāpattivasibhāvāya vivittasenāsanasevanañca buddhānaṁ sāsanaṁ ovādo anusiṭṭhīti. Imā pana tisso gāthā sabbabuddhānaṁ pātimokkhuddesagāthāyo hontīti veditabbā. Taṁ buddhā eva uddisanti, na sāvakā.",
  "tika-vin09t12:178": "‘‘Suṇātu me, bhante, saṅgho’’tiādinā (mahāva. 134) nayena vuttaṁ āṇāpātimokkhaṁ nāma. Taṁ sāvakā eva uddisanti, na buddhā saṅghakammaṁ karonti, na ca tattha pariyāpannāti āha ‘‘taṁ sāvakā eva uddisanti, na buddhā’’ti. Imasmiṁ attheti ‘‘pātimokkhaṁ uddiseyyā’’ti etasmiṁ atthe.",
  "tika-vin09t12:179": "Anupagato nāma tattheva upasampanno, asatiyā purimikāya anupagato vā. Cātumāsiniyanti cātumāsiyaṁ. Sā hi catunnaṁ māsānaṁ pāripūribhūtāti cātumāsī, sā eva ‘‘cātumāsinī’’ti vuccati, tassaṁ cātumāsiniyaṁ. Pacchimakattikapuṇṇamāsiniyanti attho. Kāyasāmagginti kāyena samaggabhāvaṁ, hatthapāsūpagamananti vuttaṁ hoti.",
  "tika-vin09t12:180": "Ayaṁ panettha vinicchayo – sace purimikāya pañca bhikkhū vassaṁ upagatā, pacchimikāyapi pañca, purimehi ñattiṁ ṭhapetvā pavārite pacchimehi tesaṁ santike pārisuddhiuposatho kātabbo, na ekasmiṁ uposathagge dve ñattiyo ṭhapetabbā. Sacepi pacchimikāya upagatā cattāro, tayo, dve, eko vā hoti, eseva nayo. Atha purimikāya cattāro, pacchimikāyapi cattāro, tayo, dve, eko vā, eseva nayo. Atha purimikāya tayo, pacchimikāya tayo, dve vā, eseva nayo. Idañhettha lakkhaṇaṁ – sace purimikāya upagatehi pacchimikāya upagatā thokatarā ceva honti samasamā ca, saṅghappavāraṇāya ca gaṇaṁ pūrenti, saṅghappavāraṇāvasena ñattiṁ ṭhapetvā purimehi pavāretabbā. Sace pana purimikāya tayo, pacchimikāya eko hoti, tena saddhiṁ te cattāro honti, catunnaṁ saṅghañattiṁ ṭhapetvā pavāretuṁ na vaṭṭati. Gaṇañattiyā pana so gaṇapūrako hoti, tasmā gaṇavasena ñattiṁ ṭhapetvā purimehi pavāretabbaṁ, itarena tesaṁ santike pārisuddhiuposatho kātabbo. Sace purimikāya dve, pacchimikāya dve vā eko vā, etthāpi eseva nayo. Sace purimikāya eko, pacchimikāyapi eko, ekena ekassa santike pavāretabbaṁ, ekena pārisuddhiuposatho kātabbo . Sace purimavassūpagatehi pacchimavassūpagatā ekenapi adhikatarā honti, paṭhamaṁ pātimokkhaṁ uddisitvā pacchā thokatarehi tesaṁ santike pavāretabbaṁ. Kattikacātumāsinipavāraṇāya pana sace paṭhamaṁ vassūpagatehi mahāpavāraṇāya pavāritehi pacchā upagatā adhikatarā vā samasamā vā honti, pavāraṇāñattiṁ ṭhapetvā pavāretabbaṁ. Tehi pavārite pacchā itarehi pārisuddhiuposatho kātabbo. Atha mahāpavāraṇāya pavāritā bahū honti, pacchā vassūpagatā thokā vā eko vā, pātimokkhe uddiṭṭhe pacchā tesaṁ santike tena pavāretabbanti.",
  "tika-vin09t12:181": "Ekaṁsaṁ uttarāsaṅgaṁ karitvāti ekasmiṁ aṁse sādhukaṁ uttarāsaṅgaṁ karitvāti attho. Añjaliṁ paggahetvāti dasanakhasamodhānasamujjalaṁ añjaliṁ ukkhipitvā. Sace pana tattha pārivāsikopi atthi, saṅghanavakaṭṭhāne nisīditvā tattheva nisinnena attano pāḷiyā pārisuddhiuposatho kātabbo. Pātimokkhe uddisiyamāne pana pāḷiyā anisīditvā pāḷiṁ vihāya hatthapāsaṁ amuñcantena nisīditabbaṁ. Pavāraṇāyapi eseva nayo.",
  "tika-vin09t12:182": "Sabbaṁpubbakaraṇīyanti sammajjanādiṁ navavidhaṁ pubbakiccaṁ. Yathā ca sabbo saṅgho sabhāgāpattiṁ āpajjitvā ‘‘suṇātu me, bhante, saṅgho…pe… paṭikarissatī’’ti (mahāva. 171) ñattiṁ ṭhapetvā uposathaṁ kātuṁ labhati, evametthāpi tīhi ‘‘suṇantu me āyasmantā ime bhikkhū sabhāgaṁ āpattiṁ āpannā, yadā aññaṁ bhikkhuṁ suddhaṁ anāpattikaṁ passissanti, tadā tassa santike taṁ āpattiṁ paṭikarissantī’’ti gaṇañattiṁ ṭhapetvā, dvīhipi ‘‘aññaṁ suddhaṁ passitvā paṭikarissāmā’’ti vatvā uposathaṁ kātuṁ vaṭṭati. Ekenāpi ‘‘parisuddhaṁ labhitvā paṭikarissāmī’’ti ābhogaṁ katvā kātuṁ vaṭṭati. Tadahūti tasmiṁ ahu, tasmiṁ divaseti attho. Nānāsaṁvāsakehīti laddhinānāsaṁvāsakehi. Anāvāso nāma navakammasālādiko yo koci padeso. Aññatra saṅghenāti saṅghappahonakehi bhikkhūhi vinā. Aññatra antarāyāti pubbe vuttaṁ dasavidhamantarāyaṁ vinā. Sabbantimena pana paricchedena attacatutthena antarāye vā sati gantuṁ vaṭṭati. Yathā ca āvāsādayo na gantabbā, evaṁ sace vihāre uposathaṁ karonti, uposathādhiṭṭhānatthaṁ sīmāpi nadīpi na gantabbā. Sace panettha koci bhikkhu hoti, tassa santikaṁ gantuṁ vaṭṭati. Vissaṭṭhauposathāpi āvāsā gantuṁ vaṭṭati. Evaṁ gato adhiṭṭhātumpi labhati. Āraññakenāpi bhikkhunā uposathadivase gāme piṇḍāya caritvā attano vihārameva āgantabbaṁ. Sace aññaṁ vihāraṁ okkamati, tattha uposathaṁ katvāva āgantabbaṁ, akatvā āgantuṁ na vaṭṭati. Yaṁ jaññā ‘‘ajjeva tattha gantuṁ sakkomī’’ti (mahāva. aṭṭha. 181) evarūpo pana āvāso gantabbo. Tattha bhikkhūhi saddhiṁ uposathaṁ karontenāpi hi iminā neva uposathantarāyo kato bhavissatīti.",
  "tika-vin09t12:183": "Udakaṁ āsanena cāti āsanena saha pānīyaparibhojanīyaṁ udakañcāti attho. Saṅghasannipātato paṭhamaṁ kattabbaṁ pubbakaraṇaṁ. Pubbakaraṇato pacchā kattabbampi uposathakammato paṭhamaṁ kattabbattā pubbakiccaṁ. Ubhayampi cetaṁ uposathakammato paṭhamaṁ kattabbattā ‘‘pubbakicca’’micceva ettha vuttanti āha ‘‘evaṁ dvīhi nāmehi navavidhaṁ pubbakiccaṁ dassita’’nti. Kiṁ taṁ katanti pucchatīti āha ‘‘na hī’’tiādi. Taṁ akatvā uposathaṁ kātuṁ na vaṭṭati ‘‘na, bhikkhave, therena āṇattena agilānena na sammajjitabbaṁ, yo na sammajjeyya, āpatti dukkaṭassā’’tiādi (mahāva. 159) vacanato. Tenevāha ‘‘tasmā therena āṇattenā’’tiādi.",
  "tika-vin09t12:184": "Sace pana āṇatto sammajjaniṁ tāvakālikampi na labhati, sākhābhaṅgaṁ kappiyaṁ kāretvā sammajjitabbaṁ. Tampi alabhantassa laddhakappiyaṁ hoti. Pānīyaṁ paribhojanīyaṁ upaṭṭhāpetabbanti āgantukānaṁ atthāya pānīyaparibhojanīyaṁ upaṭṭhāpetabbaṁ. Āsanaṁ paññāpetabbanti pīṭhaphalakādiāsanaṁ paññāpetabbaṁ. Sace uposathāgāre āsanāni natthi, saṁghikāvāsatopi āharitvā paññāpetvā puna haritabbāni. Āsanesu asati kaṭasārakepi taṭṭikāyopi paññāpetuṁ vaṭṭati. Taṭṭikāsupi asati sākhābhaṅgāni kappiyaṁ kāretvā paññāpetabbāni. Kappiyakārakaṁ alabhantassa laddhakappiyaṁ hoti. Padīpo kātabboti padīpetabbo, padīpujjalanaṁ kātabbanti vuttaṁ hoti. Āṇāpentena pana ‘‘asukasmiṁ nāma okāse telaṁ vā vaṭṭi vā kapallikā vā atthi, taṁ gahetvā karohī’’ti vattabbo. Sace telādīni natthi, pariyesitabbāni. Pariyesitvā alabhantassa laddhakappiyaṁ hoti. Apica kapāle aggipi jāletabbo. Āṇāpentena ca kiñci kammaṁ karonto vā sadākālameva eko vā bhāranittharaṇako vā sarabhāṇakadhammakathikādīsu aññataro vā na āṇāpetabbo, avasesā pana vārena āṇāpetabbā. Tenāha ‘‘therenāpi patirūpaṁ ñatvā āṇāpetabba’’nti.",
  "tika-vin09t12:185": "Bahi uposathaṁ katvā āgatenāti nadiyā vā sīmāya vā yattha katthaci uposathaṁ katvā āgatena chando dātabbo, ‘‘kato mayā uposatho’’ti acchituṁ na labhatīti adhippāyo. Kiccappasuto vāti gilānupaṭṭhākādikiccappasuto vā. Sace gilāno chandapārisuddhiṁ dātuṁ na sakkoti, mañcena vā pīṭhena vā saṅghamajjhaṁ ānetvā uposatho kātabbo. Sace gilānupaṭṭhākānaṁ bhikkhūnaṁ evaṁ hoti ‘‘sace kho mayaṁ imaṁ gilānaṁ ṭhānā cāvessāma, ābādho vā abhivaḍḍhissati, kālakiriyā vā bhavissatī’’ti, na tveva so gilāno ṭhānā cāvetabbo, saṅghena tattha gantvā uposatho kātabbo, na tveva vaggena saṅghena uposatho kātabbo. Kareyya ce, āpatti dukkaṭassa. Sace bahū tādisā gilānā honti, saṅghena paṭipāṭiyā ṭhatvā sabbe hatthapāse kātabbā. Sace dūre dūre honti, saṅgho nappahoti, taṁ divasaṁ uposatho na kātabbo, na tveva vaggena saṅghena uposatho kātabbo. ‘‘Anujānāmi, bhikkhave, tadahuposathe pārisuddhiṁ dentena chandampi dātuṁ, santi saṅghassa karaṇīya’’nti (mahāva. 165) vuttattā bhagavato āṇaṁ karontena ‘‘chandaṁ dammī’’ti vuttaṁ. ‘‘Chandahārako ce, bhikkhave, dinne chande tattheva pakkamati, aññassa dātabbo chando’’tiādivacanato (mahāva. 165) puna attano chandadānaparissamavinodanatthaṁ ‘‘chandaṁ me harā’’ti vuttaṁ. ‘‘Chandahārako ce, bhikkhave, dinne chande saṅghappatto sañcicca na āroceti, āhaṭo hoti chando, chandahārakassa āpatti dukkaṭassā’’ti (mahāva. 165) vuttattā dukkaṭato taṁ mocetuṁ ‘‘chandaṁ me ārocehī’’ti vuttaṁ.",
  "tika-vin09t12:186": "Kāyena vā vācāya vā ubhayena vā viññāpetabboti manasā cintetvā kāyappayogaṁ karontena yena kenaci aṅgapaccaṅgena vā, vācaṁ pana nicchāretuṁ sakkontena tatheva vācāya vā, ubhayathāpi sakkontena kāyavācāhi vā viññāpetabbo, jānāpetabboti attho. ‘‘Ayaṁ attho’’ti vacanato pana yāya kāyacipi bhāsāya viññāpetuṁ vaṭṭati, pārisuddhidānepi chandadāne vuttasadisova vinicchayo. Taṁ pana dentena paṭhamaṁ santī āpatti desetabbā. Na hi sāpattiko samāno ‘‘pārisuddhiṁ dammi, pārisuddhiṁ me hara, pārisuddhiṁ me ārocehī’’ti (mahāva. 164) vattuṁ labhati. ‘‘Santi saṅghassa karaṇīyānī’’ti vattabbe vacanavipallāsena ‘‘santi saṅghassa karaṇīya’’nti vuttaṁ. Tesañca attano ca chandapārisuddhiṁ detīti ettha chando ca chandapārisuddhi ca chandapārisuddhi, taṁ detīti sarūpekasesanayena attho daṭṭhabbo. Itarāti aññesaṁ chandapārisuddhi. Biḷālasaṅkhalikā chandapārisuddhīti ettha biḷālasaṅkhalikā nāma biḷālabandhanaṁ. Tattha hi saṅkhalikāya paṭhamavalayaṁ dutiyavalayaṁyeva pāpuṇāti, na tatiyaṁ, evamayampi chandapārisuddhi dāyakena yassa dinnā, tato aññattha na gacchatīti (sārattha. ṭī. mahāvagga 3.164; vi. vi. ṭī. mahāvagga 2.164). Tasmā sā biḷālasaṅkhalikasadisattā ‘‘biḷālasaṅkhalikā’’ti vuttā. Biḷālasaṅkhalikaggahaṇañcettha yāsaṁ kāsañci saṅkhalikānaṁ upalakkhaṇamattanti daṭṭhabbaṁ.",
  "tika-vin09t12:187": "Utukkhānanti taṁ taṁ kiriyaṁ arati vattetīti utu, tassa akkhānaṁ utukkhānaṁ, utuācikkhananti attho. Yathā ca tassa ācikkhanaṁ, taṁ sarūpato dassetuṁ ‘‘hemantādīna’’ntiādi vuttaṁ. Gaṇanāti kalanā. Bhikkhunīnaṁ aṭṭhagarudhammehi ovadanaṁ bhikkhunovādo. Sve uposathoti āgantvāti ‘‘sve uposatho hotī’’ti vutte ajjeva āgantvā pannarasike uposathe pakkhassa cātuddasiyaṁ, cātuddasike terasiyaṁ āgantvāti vuttaṁ hoti. Mahāpaccariyaṁ pana ‘‘pakkhassa terasiyaṁyeva āgantvā ‘ayaṁ uposatho cātuddasiko vā pannarasiko vā’ti pucchitabba’’nti (pāci. aṭṭha. 149) vuttaṁ. Evaṁ pucchitena ca bhikkhunā sace cātuddasiyaṁ uposathaṁ karonti, ‘‘cātuddasiko bhaginī’’ti vattabbaṁ. Sace pannarasiyaṁ karonti, ‘‘pannarasiko bhaginī’’ti vattabbaṁ. ‘‘Anujānāmi, bhikkhave, ṭhapetvā bālaṁ, ṭhapetvā gilānaṁ, ṭhapetvā gamikaṁ avasesehi ovādaṁ gahetu’’nti (cūḷava. 414) vuttattā ‘‘taṁ ṭhapetvā’’tiādimāha. Tattha ārocanavidhānaṁ ajānanto bālo. Cātuddasikapannarasikesu uposathesu vā pāṭipade vā gantukāmo gamiyo, dutiyapakkhadivasato pana paṭṭhāya tato uddhaṁ gacchanto idha gamiyo nāma na hoti. Araññe nivāso assāti āraññiko. Sopi ‘‘ahaṁ araññavāsī, sve uposatho, vihāre na vasāmī’’ti appaṭiggahituṁ na labhati. Yadi na gaṇheyya, dukkaṭaṁ āpajjeyya. Vuttañhetaṁ ‘‘na, bhikkhave, ovādo na gahetabbo, yo na gaṇheyya, āpatti dukkaṭassā’’ti (cūḷava. 414). Tena pana paccāharaṇatthāya saṅketo kātabbo. Vuttañhetaṁ ‘‘anujānāmi, bhikkhave, āraññikena bhikkhunā ovādaṁ gahetuṁ, saṅketañca kātuṁ atra patiharissāmī’’ti (cūḷava. 415). Tasmā āraññikena bhikkhunā sace bhikkhunīnaṁ vasanagāme bhikkhā labbhati, tattheva caritvā bhikkhuniyo disvā ārocetvā gantabbaṁ. No cassa tattha bhikkhā sulabhā hoti, sāmantagāme caritvā bhikkhunīnaṁ gāmaṁ āgamma tatheva kātabbaṁ. Sace dūraṁ gantabbaṁ hoti, saṅketo kātabbo ‘‘ahaṁ asukaṁ nāma tumhākaṁ gāmadvāre sabhaṁ vā maṇḍapaṁ vā rukkhamūlaṁ vā upasaṅkamissāmi, tatra āgaccheyyāthā’’ti. Bhikkhunīhi tatra gantabbaṁ, agantuṁ na labbhati. Vuttañhetaṁ ‘‘na, bhikkhave, bhikkhuniyā saṅketaṁ na gantabbaṁ, yā na gaccheyya, āpatti dukkaṭassā’’ti (cūḷava. 415). Uposathaggeti uposathakaraṇaṭṭhāne. Aṭṭhahi aṅgehīti –",
  "tika-vin09t12:188": "‘‘Sīlavā hoti, pātimokkhasaṁvarasaṁvuto viharati ācāragocarasampanno, aṇumattesu vajjesu bhayadassāvī samādāya sikkhati sikkhāpadesu. Bahussuto hoti sutadharo sutasannicayo, ye te dhammā ādikalyāṇā majjhekalyāṇā pariyosānakalyāṇā sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ abhivadanti, tathārūpāssa dhammā bahussutā honti, dhātā vacasā paricitā, manasā anupekkhitā, diṭṭhiyā suppaṭividdhā. Ubhayāni kho panassa pātimokkhāni vitthārena svāgatāni honti suvibhattāni suppavattīni suvinicchitāni suttaso anubyañjanaso. Kalyāṇavāco hoti kalyāṇavākkaraṇo. Yebhuyyena bhikkhunīnaṁ piyo hoti manāpo. Paṭibalo hoti bhikkhuniyo ovadituṁ. Na kho panetaṁ bhagavantaṁ uddissa pabbajitāya kāsāyavatthavasanāya garudhammaṁ ajjhāpannapubbo hoti. Vīsativasso vā hoti atirekavīsativasso vā’’ti (pāci. 147) –",
  "tika-vin09t12:189": "Imehi aṭṭhahi aṅgehi. Pāsādikenāti pasādāvahena niddosena kāyavacīmanokammena. Sampādetūti tividhaṁ sikkhaṁ sampādetu. Yadā pana tāhi bhikkhunīhi pātimokkhuddesakaṁyeva disvā ovādo yācito, tadā uposathagge sannipatitehi bhikkhusaṅghehi pubbakiccavasena ‘‘atthi kāci bhikkhuniyo ovādaṁ yācamānā’’ti pucchite ‘‘evaṁ vadehī’’ti attanā vattabbavacanaṁ aññena kathāpetvā ‘‘atthi koci bhikkhu bhikkhunovādako sammato’’tiādiṁ sayaṁ vatvā puna sayameva gantvā bhikkhunīnaṁ ārocetabbaṁ. Aññena vā bhikkhunā tasmiṁ divase pātimokkhaṁ uddisāpetabbaṁ. Idanti ‘‘tāhī’’ti bahuvacanaṁ. Ekato saheva.",
  "tika-vin09t12:190": "Ñattiṭṭhapakena vāti yattha tiṇṇaṁ vasanaṭṭhāne pātimokkhuddeso natthi, tattha ñattiṭṭhapanakena vā. Itarena vāti yattha dve bhikkhū vasanti, eko vā, tattha itarena vā bhikkhunā sace sayameva sammato, ‘‘aha’’nti vattabbaṁ . Tathevāti uposathagge vuttasadisameva. ‘‘Ārocetvāvā’’ti iminā anārocanaṁ paṭikkhipati. ‘‘Na, bhikkhave, ovādo na ārocetabbo, yo na āroceyya, āpatti dukkaṭassā’’ti (cūḷava. 415) vacanato ovādaṁ gahetvā uposathagge anārocetuṁ na vaṭṭati.",
  "tika-vin09t12:191": "Parisuddhabhāvanti āpattiyā parisuddhataṁ. Ārocethāti āvi karotha. Ettha siyāti ‘‘pātimokkhaṁ uddisissāmī’’ti etasmiṁ pade ayamanuyogo bhaveyya. Kiṁ taṁ, yaṁ siyāti āha ‘‘saṅgho uposathaṁ kareyyā’’tiādi. Pubbenāparaṁ sandhiyatīti pubbavacanena aparaṁ vacanaṁ sandhānaṁ gacchati. Sāmaggiyāti kāyacittehi sahitatāya. Gaṇassāti uddesakaṁ ṭhapetvā catuvagge sesabhikkhūnaṁ. Saṅghassa uddiṭṭhaṁ hotīti saṅghena uddiṭṭhaṁ hoti. Karaṇatthe cetaṁ sāmivacanaṁ. Etthāti pātimokkhuddese. Lakkhaṇanti sabhāvo.",
  "tika-vin09t12:192": "Therāca navā ca majjhimā cāti ettha dasavassā, atirekadasavassā ca therā. Ūnapañcavassā navā. Pañcavassā, atirekapañcavassā ca majjhimā. Aṭṭhiṁ katvāti attānaṁ tena pātimokkhena atthikaṁ katvā, taṁ vā pātimokkhaṁ ‘‘idaṁ mayhaṁ pātimokkha’’nti atthiṁ katvā. Manasi karitvāti citte ṭhapetvā. Sotadvāravasenāti sotadvārikajavanaviññāṇavasena. Sabbacetasā samannāharāmāti cittassa thokampi bahi gantuṁ adentā sabbena cittena āvajjema, sallakkhemāti attho. Manasi karomāti āvajjema, samannāharāmāti attho. So ca kho manasikāro na ettha ārammaṇappaṭipādanalakkhaṇo, atha kho vīthippaṭipādanajavanappaṭipādanamanasikārapubbakacitte ṭhapanalakkhaṇoti āha ‘‘ekaggacittā hutvā citte ṭhapeyyāmā’’ti. Na sametīti na saṁgacchati. Kasmā na saṁgacchatīti āha ‘‘samaggassa hī’’tiādi. Kiñca bhiyyoti āha ‘‘pātimokkhuddesako cā’’tiādi. Saṅghapariyāpannoti saṅghe pariyāpanno antogadho.",
  "tika-vin09t12:193": "Idāni taṁ dassetunti sambandho. Āyasmantoti sannipatitānaṁ piyavacanena ālapanaṁ.",
  "tika-vin09t12:194": "Alajjitāti alajjitāya, alajjanabhāvenāti attho. Tatiyatthe hi idaṁ paccattavacanaṁ. ‘‘Aññāṇatā’’tiādīsupi eseva nayo. Kukkuccappakatatāti kukkuccena abhibhūtatāya. Satisammosāti sativippavāsato. Vītikkamanti sikkhāpadavītikkamanaṁ.",
  "tika-vin09t12:195": "Sañciccāti sañcetetvā, akappiyabhāvaṁ jānantoyeva vītikkamacittaṁ pesetvāti attho. Parigūhatīti nigūhati na deseti na vuṭṭhāti. Lajjāya parigūhanto alajjī na hoti, ‘‘kiṁ iminā’’ti anādariyena parigūhanto alajjī hotīti dasseti. Agatigamanañca gacchatīti bhaṇḍabhājanīyaṭṭhānādīsu chandāgatiādibhedaṁ agatigamanañca gacchati. Alajjipuggaloti ajjhattikasamuṭṭhānalajjāvirahito puggalo. Ettha ca ‘‘sañciccā’’ti iminā anādariyavaseneva āpattiṁ āpajjanto, āpannañca āpattiṁ parigūhanto, bhaṇḍabhājanīyaṭṭhānādīsu agatigamanaṁ gacchanto ca alajjī hoti, na itaroti dasseti.",
  "tika-vin09t12:196": "Mandoti mandapañño, apaññassevetaṁ nāmaṁ. Momūhoti atisaṁmūḷho. Virādhetīti na rādheti na sādheti. Kukkucceti vinayasaṁsaye. Kappiyaṁ ce kattabbaṁ siyāti vinayadharaṁ pucchitvā tena vatthuṁ oloketvā mātikaṁ, padabhājanaṁ, antarāpattiṁ, anāpattiñca oloketvā ‘‘kappati, āvuso, mā ettha kaṅkhī’’ti vutte kattabbaṁ bhaveyya.",
  "tika-vin09t12:197": "Sahaseyyacīvaravippavāsādīnīti ettha sahaseyyā nāma anupasampannena uttaridirattatirattaṁ sahaseyyāpatti, vippavāso nāma ekarattachārattavasena vippavāso. Ādisaddena sattāhātikkamādīsu āpattiṁ saṅgaṇhāti. Sattannaṁ āpattikkhandhānanti pārājikasaṅghādisesathullaccayapācittiyapāṭidesanīyadukkaṭadubbhāsitasaṅkhātānaṁ sattannaṁ āpattikkhandhānaṁ.",
  "tika-vin09t12:198": "Desetu vā pakāsetu vāti saṅghamajjhe vā gaṇamajjhe vā ekapuggale vā desetu vā pakāsetu vā. Ettha ca pārājikāpattidesanā nāma bhikkhubhāvassa pariccāgo. Vuṭṭhānaṁ pana desanāvisesattā ‘‘desanā’’ti daṭṭhabbaṁ. Pakāsetu vāti ārocetu vā.",
  "tika-vin09t12:199": "Evaṁ anāpannā vāti evaṁ channaṁ ākārānaṁ aññatarena anāpannā vā. Vuṭṭhitā vāti parivāsādinā vuṭṭhitā vā. Ārocitā vāti āvikatā vā. Ārocento ca ‘‘tuyhaṁ santike ekaṁ āpattiṁ āvikaromī’’ti vā ‘‘ācikkhāmī’’ti vā ‘‘ārocemī’’ti vā ‘‘mama ekaṁ āpattiṁ āpannabhāvaṁ jānāhī’’ti vā vadatu, ‘‘ekaṁ garukaṁ āpattiṁ āvikaromī’’ti vā ādinā nayena vadatu, sabbehipi ākārehi ārocitāva hoti. Sace pana garukāpattiṁ āvikaronto ‘‘lahukāpattiṁ āvikaromī’’tiādinā nayena vadati, anāvikatā hoti āpatti. Vatthuṁ āroceti, āpattiṁ āroceti, ubhayaṁ āroceti, tividhenāpi ārocitāva hoti. Asantiyā āpattiyāti bhāvenabhāvalakkhaṇe bhummaṁ. Tuṇhībhāvenāpi hīti ettha na kevalaṁ ‘‘āma, mayaṁ parisuddhā’’ti vutteyeva, atha kho tuṇhībhāvenāpīti apisaddassa attho veditabbo.",
  "tika-vin09t12:200": "Kiṁ taṁ yāvatatiyānusāvitaṁ nāma, kathañcetaṁ yāvatatiyānusāvitaṁ hotīti vicāraṇāyaṁ ācariyānaṁ matibhedamukhena tamatthaṁ dassetuṁ ‘‘yāvatatiyaṁ anusāvitaṁ hotīti etthā’’tiādi vuttaṁ. Tattha yadetaṁ tikkhattuṁ anusāvitanti sambandho. Atthabyañjanabhedatoti arīyati ñāyatīti attho, abhidheyyaṁ, byañjīyati attho anenāti byañjanaṁ, akkharaṁ, attho ca byañjanañca atthabyañjanāni, tesaṁ bhedo atthabyañjanabhedo, tato, atthassa ca byañjanassa ca visadisattāti attho.",
  "tika-vin09t12:201": "Idāni tamevatthaṁ vibhāvetuṁ ‘‘anusāvanañhi nāmā’’tiādimāha. Hīti kāraṇatthe nipāto. Tassa pana ‘‘abhinna’’nti iminā sambandho veditabbo. Tenāti bhinnattā. Assāti ‘‘yassa siyā’’tiādivacanattayassa. Avassañcetamevaṁ sampaṭicchitabbaṁ, aññathā atippasaṅgopi siyāti dassetuṁ ‘‘yadi ceta’’ntiādimāha. Etanti ‘‘yassa siyā’’tiādivacanattayaṁ. Apare ‘‘anusāvita’’nti padaṁ na atītatthaṁ dīpeti, atha kho anāgatatthaṁ. Dhātvatthasambandho kālantaravihitopi paccayo kālantare sādhu hotīti vikappesuṁ. Tenāha ‘‘apare ‘anusāvita’nti padassā’’tiādi. Upari uddesāvasāneti pārājikuddesāvasāne. Atthayuttīnaṁ abhāvatoti anāgatatthassa ca kāraṇassa ca abhāvato. Idāni tameva vibhāvetuṁ ‘‘idaṁ hī’’tiādimāha. Kathametaṁ viññāyatīti āha ‘‘yadi cassā’’tiādi. Ayanti anāgatakālo. Anusāvitaṁ hessatīti vadeyyāti anuppayogaṁ anāgatakālaṁ katvā ‘‘anusāvitaṁ hessatī’’ti buddho vadeyya. Ayaṁ hetthādhippāyo – yadi cettha dhātvatthasambandho ta-paccayo siyā, tathā sati dhātvatthasambandho nāma visesanavisesyabhāvo, so ca anuppayogassa samānatthabhāve sati uppajjati, nāsatīti ‘‘hessatī’’ti anuppayogaṁ vadeyya, na ca vuttaṁ. Tasmā anāgataṁ na dīpeti, atītakālameva dīpetīti. Anusāviyamāneti vacanatoti ‘‘anusāviyamāne’’ti vattamānakālavacanato. Yadi evaṁ ‘‘yāvatatiyaṁ anusāvitaṁ hotī’’ti kimidanti āha ‘‘yāvatatiya’’ntiādi. Kiṁ tena lakkhīyati, yenetaṁ lakkhaṇavacanamattaṁ siyāti āha ‘‘tenā’’tiādi. Tenāti lakkhaṇavacanamattena hetunā.",
  "tika-vin09t12:202": "Tadetanti pātimokkhaṁ. Taṁ panetanti ‘‘tatthāyasmante pucchāmī’’tiādikaṁ yāvatatiyānusāvanaṁ. Na dissatīti nopalabbhati. Imameva ca atthanti imaṁ amhehi vuttamevatthaṁ. Yadi hi ‘‘yassa siyā āpattī’’tiādivacanattayaṁ yāvatatiyānusāvanaṁ siyā, tadeva uposathakkhandhake (mahāva. 132 ādayo) vadeyya, na pana ‘‘sakimpi anusāvitaṁ hotī’’tiādikanti adhippāyo. Nanu cāyaṁ vinicchayo aṭṭhakathāsu na āgato, atha kuto laddhoti āha ‘‘ayametthā’’tiādi. Vinayaṭṭhānesu kataparicayānaṁ ācariyānaṁ taṁ taṁ atthaṁ ñāpentī paveṇi ācariyaparamparā, tāya ābhato ānīto ācariyaparamparābhato.",
  "tika-vin09t12:203": "Nanu sampajānamusāvāde pācittiyena bhavitabbaṁ, atha kathaṁ dukkaṭāpatti hotīti āha ‘‘sā ca kho na musāvādalakkhaṇenā’’tiādi. Sampajānamusāvāde kiṁ hotīti yvāyaṁ ‘‘sampajānamusāvādo assa hotī’’ti vutto, so āpattito kiṁ hoti, katarā āpatti hotīti attho. Dukkaṭaṁ hotīti dukkaṭāpatti hoti. Vacīdvāre akiriyasamuṭṭhānāpatti hotīti assa hi bhikkhuno adhammikāya paṭiññāya tuṇhībhūtassa nisinnassa manodvāre āpatti nāma natthi. Yasmā pana āvikātabbaṁ nāvikāsi, tenassa vacīdvāre akiriyato ayaṁ āpatti samuṭṭhātīti veditabbā. Idāni vuttamevatthaṁ pāḷiyā sādhetuṁ ‘‘vuttampi ceta’’ntiādimāha. Etaṁ upālittherena parivāre sedamocanagāthāsu (pari. 479) vuttampi cāti attho.",
  "tika-vin09t12:204": "Anālapanto manujena kenaci vācāti kenaci manujena vācāya anālapanto. Giraṁ no ca pare bhaṇeyyāti ‘‘iti ime sossantī’’ti parapuggale sandhāya saddampi na nicchāreyya. Āpajjeyya vācasikanti vācato samuṭṭhitaṁ āpattiṁ āpajjeyya. Pañhāmesā kusalehi cintitāti ettha pañhāmesāti liṅgabyattayena vuttaṁ, eso pañho kusalehi cintitoti attho. Ayaṁ pañho imameva musāvādaṁ sandhāya vutto.",
  "tika-vin09t12:205": "Taṁtaṁsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho, atikkamanaṭṭhena tasmiṁ antarāye niyutto, antarāyaṁ vā phalaṁ arahati, antarāyassa vā karaṇasīloti antarāyiko. Tenāha ‘‘vippaṭisāravatthutāyā’’tiādi. Tattha vippaṭisāravatthutāyāti vippaṭisāro nāma pacchānutāpavasena cittavippaṭisāro, tassa kāraṇatāyāti attho. Paṭhamajjhānādipaccayabhūtaaappaṭisāraviruddhassa vippaṭisārassa paccayattāti vuttaṁ hoti. Pāmojjādisambhavanti dubbalataruṇā pīti pāmojjaṁ, taṁ ādi yesaṁ te pāmojjādayo, tesaṁ sambhavo paṭilābho pāmojjādisambhavo, taṁ. Ādisaddena pītippassaddhādīnaṁ gahaṇaṁ. Paṭhamajjhānādīnanti etthādisaddena pana ‘‘dutiyassa jhānassa adhigamāya antarāyiko, tatiyassa jhānassa adhigamāya antarāyiko, catutthassa jhānassa adhigamāya antarāyiko, jhānānaṁ, vimokkhānaṁ, samādhīnaṁ, samāpattīnaṁ, nekkhammānaṁ, nissaraṇānaṁ, pavivekānaṁ, kusalānaṁ dhammānaṁ adhigamāya antarāyiko’’ti (mahāva. 135) vuttadutiyajjhānādīnaṁ saṅgaho daṭṭhabbo. ‘‘Tasmā’’ti vutte yaṁtaṁsaddānaṁ abyabhicāritasambandhatāya ‘‘yasmā’’ti ayamattho upaṭṭhitoyeva hotīti āha ‘‘tasmāti yasmā’’tiādi. Jānantenāti jānamānena. Imināssa sampajānamusāvādassa sacittakataṁ dasseti. Visuddhiṁ apekkhatīti visuddhāpekkho, tena visuddhāpekkhena. Sā ca visuddhi idha vuṭṭhānādīti āha ‘‘vuṭṭhātukāmena visujjhitukāmenā’’ti. Vuṭṭhānagāminito saṅghādisesato vuṭṭhātukāmena, desanāgāminito visujjhitukāmenāti attho. Saṅghamajjhe vā gaṇamajjhe vā ekapuggale vāti uposathagge saṅghassa ārocanavasena saṅghamajjhe vā tattheva ubhato nisinnānaṁ ārocanavasena gaṇamajjhe vā anantarassa ārocanavasena ekapuggale vā pakāsetabbā. Ito vuṭṭhahitvāti ito uposathaggato vuṭṭhāya. Ettha pana sabhāgoyeva vattabbo. Visabhāgassa hi vuccamāne bhaṇḍanakalahasaṅghabhedādīnipi honti. Tasmā tassa avatvā ‘‘ito vuṭṭhahitvā paṭikarissāmī’’ti ābhogaṁ katvā uposatho kātabboti andhakaṭṭhakathāyaṁ (mahāva. aṭṭha. 170) vuttaṁ.",
  "tika-vin09t12:206": "Karaṇattheti tatiyāvibhattiatthe. Kattari hetaṁ paccattavacanaṁ hoti phāsusaddāpekkhāya. Paccattavacananti paṭhamāvacanaṁ. Paṭhamajjhānādīnaṁ adhigamāya phāsu hotīti adhigamatthaṁ tassa bhikkhuno phāsu hoti sukhaṁ hoti saṁvarassa avippaṭisārahetuttā. Tenāha ‘‘avippaṭisāramūlakāna’’ntiādi. Pāpapuññānaṁ katākatavasena cittavippaṭisārābhāvo avippaṭisāro, so mūlaṁ kāraṇaṁ yesaṁ te avippaṭisāramūlā, avippaṭisāramūlāyeva avippaṭisāramūlakā, tesaṁ avippaṭisāramūlakānaṁ. Sukhappaṭipadā sampajjatīti sukhā paṭipadā samijjhati, paṭhamajjhānādīnaṁ sukhena adhigamo hotīti adhippāyo. Hoti cettha –",
  "tika-vin09t12:207": "‘‘Nidāne ñattiṭṭhapanaṁ, pubbakiccassa pucchanaṁ;",
  "tika-vin09t12:208": "Nidānuddesasavane, visuddhārocane vidhi;",
  "tika-vin09t12:209": "Anārocane cāpatti, ñeyyaṁ piṇḍatthapañcaka’’nti.",
  "tika-vin09t12:210": "Iti kaṅkhāvitaraṇiyā pātimokkhavaṇṇanāya",
  "tika-vin09t12:211": "Vinayatthamañjūsāyaṁ līnatthappakāsaniyaṁ",
  "tika-vin09t12:212": "Nidānavaṇṇanā niṭṭhitā."
}