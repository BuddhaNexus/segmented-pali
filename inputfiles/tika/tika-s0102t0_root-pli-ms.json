{
  "tika-s0102t0:0": " Namo tassa bhagavato arahato sammāsambuddhassa",
  "tika-s0102t0:1": "Dīghanikāye",
  "tika-s0102t0:2": "Mahāvaggaṭīkā",
  "tika-s0102t0:3": "1. Mahāpadānasuttavaṇṇanā",
  "tika-s0102t0:4": "Pubbenivāsapaṭisaṁyuttakathāvaṇṇanā",
  "tika-s0102t0:5": "1. Yathājātānaṁ karerirukkhānaṁ ghanapattasākhāviṭapehi maṇḍapasaṅkhepehi sañchanno padeso ‘‘karerimaṇḍapo’’ti adhippeto. Dvāreti dvārasamīpe. Dvāre ṭhitarukkhavasena aññatthāpi samaññā atthīti dassetuṁ ‘‘yathā’’tiādi vuttaṁ. Kathaṁ pana bhagavā mahāgandhakuṭiyaṁ avasitvā tadā karerikuṭikāyaṁ vihāsīti? Sāpi buddhassa bhagavato vasanagandhakuṭi evāti dassento ‘‘antojetavane’’tiādimāha. Salaḷāgāranti devadārurukkhehi katagehaṁ. Pakatibhattassa pacchatoti bhikkhūnaṁ pākatikabhattakālato pacchā, ṭhitamajjhanhikato uparīti attho. Piṇḍapātato paṭikkantānanti piṇḍapātabhojanato apetānaṁ. Tenāha ‘‘bhattakicca’’ntiādi.",
  "tika-s0102t0:6": "Maṇḍalasaṇṭhānā māḷasaṅkhepena katā nisīdanasālā ‘‘maṇḍalamāḷa’’nti adhippetāti āha ‘‘nisīdanasālāyā’’ti. Pubbenivāsapaṭisaṁyuttāti ettha pubba-saddo atītavisayo, nivāsa-saddo kammasādhano, khandhavinimutto ca nivasitadhammo natthi, khandhā ca santānavaseneva pavattantīti āha ‘‘pubbenivutthakkhandhasantānasaṅkhātena pubbenivāsenā’’ti. Yojetvāti visayabhāvena yojetvā. Pavattitāti kathitā. Dhammūpasaṁhitattā dhammato anapetāti dhammī. Tenāha ‘‘dhammasaṁyuttā’’ti.",
  "tika-s0102t0:7": "Udapādīti paduddhāro, tassa uppannā jātāti iminā sambandho. Taṁ panassā uppannākāraṁ pāḷiyaṁ saṅkhepatova dassitaṁ, vitthārato dassetuṁ ‘‘aho acchariya’’ntiādi āraddhaṁ. Tattha ke anussaranti, ke nānussarantīti padadvaye paṭhamaṁyeva sappapañcanaṁ, na itaranti tadeva puggalabhedato, kālavibhāgato, anussaraṇākārato, opammato niddisantena ‘‘titthiyā anussarantī’’tiādi vuttaṁ. Aggappattakammavādinoti sikhāppattakammavādino ‘‘atthi kammaṁ atthi kammavipāko’’ti (paṭi. ma. 1.234) evaṁ kammassakatāñāṇe ṭhitā tāpasaparibbājakā. Cattālīsaṁyeva kappe anussarantīti brahmajālādīsu (dī. ni. 1.33) bhagavatā tathā paricchijja vuttattā. Tato paraṁ na anussarantīti tathāvacanañca diṭṭhigatopaṭṭhakassa tesaṁ ñāṇassa paridubbalabhāvato.",
  "tika-s0102t0:8": "Sāvakāti mahāsāvakā tesañhi kappasatasahassaṁ pubbābhinīhāro. Pakatisāvakā pana tato ūnakameva anussaranti. Yasmā ‘‘kappānaṁ lakkhādhikaṁ ekaṁ, dve ca asaṅkhyeyyānī’’ti kālavasena evaṁ parimāṇo yathākkamaṁ aggasāvakapaccekabuddhānaṁ puññañāṇābhinīhāro, sāvakabodhipaccekabodhipāramitāsambharaṇañca, tasmā vuttaṁ ‘‘dve aggasāvakā…pe… kappasatasahassañcā’’ti. Yadi bodhisambhārasambharaṇakālaparicchinno tesaṁ tesaṁ ariyānaṁ abhiññāñāṇavibhavo, evaṁ sante buddhānampissa saparicchedatā āpannāti codanaṁ sandhāyāha ‘‘buddhānaṁ pana ettakanti paricchedo natthi, yāvatakaṁ ākaṅkhanti, tāvatakaṁ anussarantī’’ti ‘‘yāvatakaṁ neyyaṁ, tāvatakaṁ ñāṇa’’nti (mahāni. 156; cūḷani. 85; paṭi. ma. 3, 5) vacanato. Sabbaññutaññāṇassa viya hi buddhānaṁ abhiññāñāṇānampi savisaye paricchedo nāma natthi, tasmā yaṁ yaṁ ñātuṁ icchanti, te taṁ taṁ jānanti eva. Atha vā satipi kālaparicchede karuṇūpāyakosallapariggahādinā sātisayattā mahābodhisambhārānaṁ paññāpāramitāya pavattiānubhāvassa paricchedo nāma natthi, kuto tannimittakānaṁ abhiññāñāṇānanti vuttaṁ ‘‘buddhānaṁ…pe… natthī’’ti.",
  "tika-s0102t0:9": "Khandhapaṭipāṭiyāti yathāpaccayaṁ anupubbapavattamānānaṁ khandhānaṁ anupubbiyā. Khandhappavattinti vedanādikkhandhappavattiṁ. Tesañhi anubhavanādiākāraggahaṇamassa sātisayaṁ, taṁ saññābhave tattha tattha anussaraṇavasena gahetvā gacchantā ekavokārabhave alabhantā ‘‘na passantī’’ti vuttā, jāle patitā viya sakuṇā, macchā viya cāti adhippāyo. Kuṇṭhā viyāti dandhā viya. Paṅguḷā viyāti pīṭhasappino viya. Diṭṭhiṁ gaṇhantīti adhiccasamuppannikadiṭṭhiṁ gaṇhanti. Yaṭṭhikoṭihetukaṁ gamanaṁ yaṭṭhikoṭigamanaṁ khandhapaṭipāṭiyā amuñcanato.",
  "tika-s0102t0:10": "Evaṁ santepīti kāmaṁ buddhasāvakāpi asaññabhave khandhappavattiṁ na passanti, evaṁ santepi te buddhasāvakā asaññabhavaṁ laṅghitvā parato anussaranti. ‘‘Vaṭṭe’’tiādi tathā tesaṁ anussaraṇākāradassanaṁ. Buddhehi dinnanaye ṭhatvāti ‘‘yattha pañcakappasatāni rūpappavattiyeva, na arūpappavatti, so asaññabhavo’’ti evaṁ sammāsambuddhehi desitāyaṁ dhammanettiyaṁ ṭhatvā. Evañhi antarā cutipaṭisandhiyo apassantā parato anussaranti seyyathāpi āyasmā sobhitoti (theragā. aṭṭha. 1.2.164 sobhitattheragāthāvaṇṇanā). So kira pubbenivāse ciṇṇavasī hutvā anupaṭipāṭiyā attano nibbattaṭṭhānaṁ anussaranto yāva asaññabhave attano acittakapaṭisandhi tāva addasa, tato paraṁ pañcakappasataparimāṇe kāle cutipaṭisandhiyo adisvā avasāne cutiṁ disvā ‘‘kiṁ nāmeta’’nti āvajjayamāno nayavasena ‘‘asaññabhavo bhavissatī’’ti niṭṭhaṁ agamāsi. Atha naṁ bhagavā taṁ kāraṇaṁ aṭṭhuppattiṁ katvā pubbenivāsaṁ anussarantānaṁ aggaṭṭhāne ṭhapesi. ‘‘Cutipaṭisandhiṁ oloketvā’’ti idaṁ cutipaṭisandhivasena tesaṁ ñāṇassa saṅkamanadassanaṁ, tena sabbaso bhave anāmasitvā gantuṁ na sakkontīti dasseti.",
  "tika-s0102t0:11": "Taṁ tadeva passantīti yathā nāma saradasamaye ṭhitamajjhanhikavelāya caturatanike gehe cakkhumato purisassa rūpagataṁ supākaṭameva hotīti lokasiddhametaṁ, siyā pana tassa sukhumataratirohitādibhedassa rūpagatassa agocaratā. Na tveva buddhānaṁ ñātuṁ icchitassa ñeyyassa agocaratā, atha kho taṁ ñāṇālokena obhāsitaṁ hatthatale āmalakaṁ viya supākaṭaṁ suvibhūtameva hoti tathā ñeyyāvaraṇassa suppahīnattā. Tenāha ‘‘buddhā pana attanā vā parehi vā diṭṭhakatasutaṁ, sūriyamaṇḍalobhāsasadisa’’nti ca ādi.",
  "tika-s0102t0:12": "Tathā sāvakā ca paccekabuddhā cāti. Ettha tathā-saddena ‘‘attanā diṭṭhakatasutameva anussarantī’’ti idaṁ upasaṁharati, tena sappadesameva nesaṁ anussaraṇaṁ, na nippadesanti nidasseti.",
  "tika-s0102t0:13": "Khajjopanakaobhāsasadisaṁ ñāṇassa ativiya appānubhāvatāya. Sāvakānanti ettha pakatisāvakānaṁ pākatikapadīpobhāsasadisaṁ. Mahāsāvakānaṁ (theragā. aṭṭha. 2.21 vaṅgīsettharagāthāvaṇṇanāya vitthāro) mahāpadīpobhāsasadisaṁ. Tenāha visuddhimagge (visuddhi. 2.402) ‘‘ukkāpabhāsadisa’’nti. Osadhitārakobhāsasadisanti ussannā pabhā etāya dhīyati, osadhīnaṁ vā anubalappadāyakattā ‘‘osadhī’’ti evaṁ laddhanāmāya tārakāya pabhāsadisaṁ. Saradasūriyamaṇḍalobhāsasadisaṁ sabbaso andhakāravidhamanato. Apaṭubhāvahetuko visayaggahaṇe cañcalabhāvo khalitaṁ, kuṇṭhibhāvahetuko visayassa anabhisamayo paṭighāto.Āvajjanapaṭibaddhamevāti āvajjanamattādhīnaṁ, āvajjitamatte eva yathicchitassa paṭivijjhanakanti attho. Sesapadadvayepi eseva nayo.",
  "tika-s0102t0:14": "Asaṅgaappaṭihataṁ pavattamānaṁ bhagavato ñāṇaṁ lahutarepi visaye, garutare ca ekasadisamevāti dassetuṁ ‘‘dubbalapattapuṭe’’tiādinā upamādvayaṁ vuttaṁ. Dhammakāyattā bhagavato guṇaṁ ārabbha pavattā ‘‘bhagavantaṁyeva ārabbha uppannā’’ti vuttaṁ. Taṁ sabbampīti taṁ yathāvuttaṁ sabbampi pubbenivāsapaṭisaṁyuttaṁ kathaṁ. Titthiyānaṁ, sāvakānañca pubbenivāsānussaraṇaṁ bhagavato pubbenivāsānussaraṇassa hīnudāharaṇadassanavasenettha kathitaṁ. Evañhi bhagavato mahantabhāvo visesato pakāsito hotīti. Saṅkhepatoti samāsato. Yattakopi pubbenivāsānussatiñāṇassa pavattibhedo attano ñāṇassa visayabhūto, taṁ sabbaṁ tadā yathākathitaṁ te bhikkhū saṅkhipitvā ‘‘itipī’’ti āhaṁsu. Tassa ca anekākāratāya āmeḍitavacanaṁ, pi-saddo sampiṇḍanattho, ‘‘iti kho bhikkhave sappaṭibhayo bālo’’tiādīsu (ma. ni. 3.124; a. ni. 3.1) viya ākārattho iti-saddoti dassento ‘‘evampī’’ti tadatthamāha.",
  "tika-s0102t0:15": "2-3.Vuttamevāti ettha ca idha pāṭhe yaṁ vattabbaṁ tena pāṭhena sādhāraṇaṁ, taṁ vuttamevāti adhippetaṁ, na asādhāraṇaṁ apubbapadavaṇṇanāya adhikatattāti taṁ dassento ‘‘ayameva hi viseso’’tiādimāha. ‘‘Assosī’’ti idaṁ savanakiccanipphattiyā vuttaṁ saddaggahaṇamukhena tadatthāvabodhassa siddhattā. Tattha pana pāḷiyaṁ ‘‘imaṁ saṁkhiyadhammaṁ viditvā’’ icceva (dī. ni. 1.2) vuttaṁ. Ime bhikkhū mama guṇe thomenti, kathaṁ? Mama pubbenivāsañāṇaṁ ārabbhāti yojanā. Nipphattinti kiccanipphattiṁ, tena kātabbakiccasiddhanti attho. Noti pucchāvācī nu-iti iminā samānattho nipātoti vuttaṁ ‘‘iccheyyātha nū’’ti. Nanti bhagavantaṁ. ‘‘Yaṁ bhagavā’’ti ettha yaṁ-saddena kiriyāparāmasanabhūtena ‘‘dhammiṁ kathaṁ katheyyā’’ti evaṁ vuttaṁ. Dhammikathākaraṇaṁ parāmaṭṭhaṁ ‘‘etassā’’ti padassa atthoti āha ‘‘etassa dhammikathākaraṇassā’’ti, ādaravasena pana taṁ dvikkhattuṁ vuttaṁ.",
  "tika-s0102t0:16": "4.Suṇāthāti ettha iti-saddo ādiattho, pakārattho vā, etena ‘‘manasi karothā’’ti padaṁ saṅgaṇhāti. Sotāvadhānaṁ sotassa odahanaṁ, sussūsāti attho. Chinnaṁ upacchinnaṁ vaṭumaṁ saṁsāravaṭṭaṁ etesanti chinnavaṭumakā, sammāsambuddhā, aññe ca khīṇāsavā, idha pana sammāsambuddhā adhippetā. Tesañhi sabbaso anussaraṇaṁ itaresaṁ avisayo. Tenāha ‘‘aññesaṁ asādhāraṇa’’nti. Paccattavacane dissati yaṁ-saddo kammatthadīpanato. Upayogavacane dissati yaṁ-saddo pucchanakiriyāya kammatthadīpanato. Tanti ca upayogavacanameva pucchati-saddassa dvikammakabhāvato. Yanti yena kāraṇenāti ayamettha atthoti āha ‘‘karaṇavacane dissatī’’ti. Bhummeti daṭṭhabboti yathā yaṁ-saddo na kevalaṁ paccattaupayogesu eva, atha kho karaṇepi dissati, evaṁ idha bhummeti daṭṭhabbo. Dasasahassilokadhātunti jātikkhettabhūtaṁ dasasahassacakkavāḷaṁ. Unnādento uppajji anekacchariyapātubhāvapaṭimaṇḍitattā buddhuppādassa.",
  "tika-s0102t0:17": "Kālassa bhaddatā nāma tattha sattānaṁ guṇavibhūtiyā, buddhuppādaparamā ca guṇavibhūtīti tabbahulatā yassa kappassa bhaddatāti āha ‘‘pañcabuddhuppādapaṭimaṇḍitattā sundarakappe’’ti, tathā sārabhūtaguṇavasena ‘‘sārakappe’’ti . ‘‘Imaṁ kappaṁ thomento evamāhā’’ti vatvā imassa kappassa tathā thometabbatā anaññasādhāraṇāti dassetuṁ ‘‘yato paṭṭhāyā’’tiādi vuttaṁ. Tattha yato paṭṭhāyāti yato pabhuti abhinīhāro katoti manussattādiaṭṭhaṅgasamannāgato abhinīhāro pavattito. Saṁsārassa anādibhāvato imassa bhagavato abhinīhārato puretaraṁ uppannā sammāsambuddhā anantā aparimeyyāti tehi uppannakappe nivattento ‘‘etasmiṁ antare’’ti āha. Kāmaṁ dīpaṅkarabuddhuppāde ayaṁ bhagavā abhinīhāramakāsi, tassa pana bhagavato nibbatti imassa abhinīhārato purimatarāti vuttaṁ ‘‘amhākaṁ…pe… nibbattiṁsū’’ti.",
  "tika-s0102t0:18": "Asaṅkhyeyyakappapariyosāneti mahākappānaṁ asaṅkhyeyyapariyosāne. Esa nayo ito paresupi. ‘‘Ito tiṁsakappasahassānaṁ uparī’’ti etena padumuttarassa bhagavato, sumedhassa ca bhagavato antare ekūnasattatikappasahassāni buddhasuññāni ahesunti dasseti. ‘‘Ito aṭṭhārasannaṁ kappasahassānaṁ uparī’’ti iminā sujātassa bhagavato, atthadassissa ca bhagavato antare ekenūnāni dvādasakappasahassāni buddhasuññāni ahesunti dasseti. ‘‘Ito catunavute kappe’’ti iminā dhammadassissa bhagavato, siddhatthassa ca bhagavato antare chādhikanavasatuttarāni sattarasakappasahassāni buddhasuññāni ahesunti dasseti. ‘‘Ekatiṁse kappe’’ti iminā vipassissa bhagavato, sikhissa ca bhagavato antare saṭṭhi kappāni buddhasuññāni ahesunti dasseti. Te sabbepi padumuttarassa bhagavato oraṁ sumedhādīhi uppannakappehi saddhiṁ samodhāniyamānā satasahassā kappā honti, yattha mahāsāvakādayo (theragā. aṭṭha. 2.21 vaṅgīsattheragāthāvaṇṇanā) vivaṭṭū panissayāni kusalāni sambhariṁsu. Buddhasuññepi loke paccekabuddhā uppajjitvā tesaṁ purisavisesānaṁ puññābhisandābhibuddhiyā paccayā honti. ‘‘Evamaya’’ntiādi vuttamevatthaṁ nigamanavasena vadati.",
  "tika-s0102t0:19": "‘‘Kiṁ paneta’’ntiādi pubbanimittavibhāvanatthāya āraddhaṁ. Tattha etanti buddhānaṁ uppajjanaṁ. Kappasaṇṭhānakālasminti vivaṭṭakappassa saṇṭhahanakāle. Ekamasaṅkhyeyyanti saṁvaṭṭaṭṭhāyiṁ sandhāyāha. Ekaṅgaṇaṁ hutvā ṭhiteti pabbatarukkhagacchādīnaṁ, meghādīnañca abhāvena vivaṭaṁaṅgaṇaṁ hutvā ṭhite. Lokasannivāseti bhājanalokena sannivisitabbaṭṭhāne. Vīsati yaṭṭhiyo usabhaṁ. ‘‘Usabhamattā, dve usabhamattā’’tiādinā paccekaṁ mattā-saddo yojetabbo. Yojanasahassamattā hutvāti patamānāva udakadhārā yojanasahassamattaṁ ākāsaṭṭhānaṁ pharitvā pavattiyā yojanasahassamattā hutvā. Yāva avinaṭṭhabrahmalokāti yāva ābhassarabrahmalokā, yāva subhakiṇhabrahmalokā, yāva vehapphalabrahmalokāti attho.",
  "tika-s0102t0:20": "Vātavasenāti saṭṭhisahassādhikanavayojanasatasahassubbedhassa sandhārakavātamaṇḍalassa vasena. Mahābodhipallaṅkoti mahābodhipallaṅkappadesamāha. Tassa pacchā vināso, paṭhamaṁ saṇṭhahanañca dhammatāvasena veditabbaṁ. Tatthāti tasmiṁ padese. Pubbanimittaṁ hutvāti buddhappādassa pubbanimittaṁ hutvā. Pubbanimittasannissayo hi gaccho nissitavohārena tathā vutto. Tenāha ‘‘tassā’’tiādi. Kaṇṇikābaddhāni hutvāti ābaddhakaṇṇikā viya hutvā. Suddhāvāsabrahmāno attamanā…pe… gacchantīti yojanā. Vehapphalepi subhakiṇhe saṅgahetvā ‘‘nava brahmalokā’’ti vuttaṁ. Tathā hi te catutthiṁyeva viññāṇaṭṭhitiṁ bhajanti. Nikkhamantesūti mahābhinikkhamanaṁ abhinikkhamantesu. Abhijāti panettha jātibhāvasāmaññena gabbhokkantiyāva saṅgahitā. Nimīyati anumīyati phalaṁ etenāti nimittaṁ, kāraṇaṁ. Ñāpakampi hi kāraṇaṁ disvā tassa abyabhicārībhāvena phalaṁ siddhameva katvā gaṇhi, yathā taṁ asito isi abhijātiyaṁ mahāpurisassa lakkhaṇāni disvā tesaṁ abyabhicārībhāvena buddhaguṇe siddhe eva katvā gaṇhi, evaṁ pana gayhamānaṁ tannimittakaṁ phalaṁ tadānubhāvena siddhaṁ viya voharīyati tabbhāve bhāvato. Tenāha ‘‘tesaṁ nimittānaṁ ānubhāvenā’’tiādi. Tathā cāha bhagavā ‘‘so tena lakkhaṇena samannāgato…pe… rājā samāno kiṁ labhati, buddho samāno kiṁ labhatī’’ti (dī. ni. 3.202, 204) ca evamādi. Imamatthanti pañca buddhā imasmiṁ kappe uppajjissantīti imamatthaṁ yāthāvato jāniṁsu.",
  "tika-s0102t0:21": "Jātiparicchedādivaṇṇanā",
  "tika-s0102t0:22": "5-7.Kappaparicchedavasenāti ‘‘ito so ekanavute kappe’’tiādinā yattha yattha kappe te te buddhā uppannā, tassa tassa kappassa paricchindanavasena parijānanavasena. ‘‘Idaṁ ta’’nti hi niyametvā paricchijja jānanaṁ paricchindanaṁ paricchedo. Parittanti ittaraṁ. Lahukanti sallahukaṁ, āyuno adhippetattā rassanti vuttaṁ hoti. Tenāha ‘‘ubhayametaṁ appakasseva vevacana’’nti.",
  "tika-s0102t0:23": "‘‘Appaṁ vā bhiyyo’’ti avisesajotanaṁ ‘‘vīsaṁ vā tiṁsaṁ vā’’tiādinā aniyamitavaseneva yathālābhato vavatthapetvā ayañca nayo apacuroti dassento ‘‘evaṁ dīghāyuko pana atidullabho’’ti āha. Idaṁ taṁ visesavavatthāpanaṁ puggalesu pakkhipitvā dassento ‘‘tattha visākhā’’tiādimāha.",
  "tika-s0102t0:24": "Yadi evaṁ kasmā amhākaṁ bhagavā tattakampi kālaṁ na jīvi, nanu mahābodhisattā carimabhave ativiyauḷāratamena puññābhisaṅkhārena paṭisandhiṁ gaṇhantīti? Saccametanti. Tattha kāraṇaṁ dassetuṁ ‘‘vipassīādayo panā’’tiādi vuttaṁ. Tattha abhijātiyā mettāṭhānatāya abhisaṅkhāraviññāṇassa mettāpubbabhāgatā. Tadanuguṇañhi tesaṁ visesato paṭisandhiviññāṇaṁ. Tassa visesato bahulaṁ khemavitakkūpanissayatāya somanassasahagatatā, anaññasādhāraṇaparopadesarahitañāṇavisesūpanissayatāya ñāṇasampayuttatā, asaṅkhārikatā ca veditabbā, asaṅkhyeyyaṁ āyu ādhāravisesato, nissayavisesato, paṭipakkhadūrībhāvato, pavattiākāravisesato ca aparimeyyānubhāvatāya kāraṇassa. Tattha cirataraṁ kālaṁ santānassa pāramitāparibhāvitatā ādhāravisesatā. Alobhajjhāsayādiāsayasampadā nissayavisesatā. Lābhamacchariyādipāpadhammavikkhambhanaṁ paṭipakkhadūrībhāvo. Sabbasattānaṁ sakalavaṭṭadukkhanissaraṇatthāya āyūhanā pavattiākāraviseso veditabbo.",
  "tika-s0102t0:25": "Ayañca nayo sabbesaṁ mahābodhisattānaṁ carimabhavābhinibbattakakammāyūhane sādhāraṇoti tassa phalenāpi ekasadiseneva bhavitabbanti āha ‘‘iti sabbe buddhā asaṅkhyeyyāyukā’’ti, asaṅkhyeyyakālāvatthānāyukāti attho. Asaṅkhyeyyāyukasaṁvattanasamatthaṁ paricitaṁ kammaṁ hoti, buddhā pana tadā manussānaṁ paramāyuppamāṇānurūpameva kālaṁ ṭhatvā parinibbāyanti tato paraṁ ṭhatvā sādhetabbapayojanābhāvato, dhammatāvesāti vā veditabbā. Aṭṭhakathāyaṁ pana tato paraṁ pana aṭṭhānassa ‘‘utubhojanavipattiyā’’ti (dī. ni. aṭṭha. 2.5) kāraṇaṁ vuttaṁ, ‘‘taṁ lokasādhāraṇaṁ loke jātasaṁvuddhānaṁ tathāgatānaṁ na hotī’’ti na sakkā vattuṁ. Tathā hi nesaṁ rogakilamathādayo hontiyeva. Utubhojanavasenāti asampannassa, sampannassa ca utuno, bhojanassa ca vasena yathākkamaṁ āyu hāyatipi vaḍḍhatipi. Āyūti ca paramāyu adhippetaṁ. Tattha yaṁ vattabbaṁ, taṁ brahmajālādiṭīkāyaṁ (dī. ni. ṭī. 1.40) vuttameva.",
  "tika-s0102t0:26": "Idāni tamatthaṁ samudāgamato paṭṭhāya dassetuṁ ‘‘tattha yadā’’tiādi vuttaṁ. Dhamme niyuttā dhammikā, na dhammikā adhammikā, hiṁsādiadhammapasutā. Adhammikameva hoti issarajanānaṁ anuvattanena, paresaṁ diṭṭhānugatiāpajjanena ca. Uṇhavalāhakā devatāti uṇhautuno paccayabhūtameghamālāsamuṭṭhāpakā devaputtā. Tesaṁ kira tathā cittuppādasamakālameva yathicchitaṭṭhānaṁ uṇhaṁ pharamānā valāhakamālā nātibahalā ito cito nabhaṁ chādentī vitanoti. Esa nayo sītavalāhakavassavalāhakāsu. Abbhavalāhakā pana devatā sītuṇhavassehi vinā kevalaṁ abbhapaṭalasseva samuṭṭhāpakā veditabbā. Tāsanti ettha ‘‘mittā’’ti padaṁ ānetvā yojanā. Kāmaṁ heṭṭhā vuttā sattavidhāpi devatā cātumahārājikāva tā pana tena tena visesena vatvā idāni tadaññe paṭhamabhūmike kāmāvacaradeve sāmaññato gaṇhanto ‘‘cātumahārājikā’’ti āha. Tāsaṁ adhammikatāyāti rājūnaṁ adhammikabhāvamūlakena uparājādiadhammikabhāvaparamparābhatena tāsaṁ devatānaṁ adhammikabhāvena. Visamaṁ candimasūriyā pariharantīti bahvābādhatādi aniṭṭhaphalūpanissayabhūtassa yathāvuttaadhammikatāsaññitassa sādhāraṇassa pāpakammassa balena visamaṁ vāyantena vāyunā pīḷiyamānā candimasūriyā sineruṁ parikkhipantā visamaṁ parivattanti yathāmaggena nappavattantīti . Assidaṁ yathā candimasūriyānaṁ visamaparivattanaṁ visamavātasaṅkhobhahetukaṁ, evaṁ utuvassādivisamappavattīti dassetuṁ ‘‘vāto yathāmaggena na vāyatī’’tiādi vuttaṁ. Devatānanti sītavalāhakadevatādidevatānaṁ. Tenāha ‘‘sītuṇhabhedo utū’’tiādi. Tasmiṁ asampajjanteti tasmiṁ yathāvutte vassabījabhūte utumhi yathākālaṁ sampattiṁ anupagacchante.",
  "tika-s0102t0:27": "‘‘Na sammā devo vassatī’’ti saṅkhepato vuttamatthaṁ vivaranto ‘‘kadācī’’tiādimāha. Tattha kadāci vassatīti kadāci avassanakāle vassati. Kadāci na vassatīti kadāci vassitabbakāle na vassati. Katthaci vassati, katthaci na vassatīti padesamāha. ‘‘Vassantopī’’tiādi ‘‘kadāci vassati, kadāci na vassatī’’ti padadvayasseva atthavivaraṇaṁ. Vigatagandhavaṇṇarasādīti ādi-saddena nirojataṁ saṅgaṇhāti. Ekasmiṁ padeseti bhattapacanabhājanassa ekapasse. Uttaṇḍulanti pākato ukkantataṇḍulaṁ. Tīhākārehīti sabbaso apariṇataṁ, ekadesena pariṇataṁ, dupariṇatañcāti evaṁ tīhākārehi. Paccati pakkāsayaṁ upagacchati. Appāyukāti ettha ‘‘dubbaṇṇā cā’’tipi vattabbaṁ. Evaṁ utubhojanavasena āyu hāyati hetumhi aparikkhīṇepi paccayassa paridubbalattā.",
  "tika-s0102t0:28": "‘‘Yadā panā’’tiādi sukkapakkhassa attho vuttavipariyāyena veditabbo.",
  "tika-s0102t0:29": "Vaḍḍhitvāvaḍḍhitvā parihīnanti veditabbaṁ. Kasmā? Na hi ekasmiṁ antarakappe aneke buddhā uppajjanti, eko eva pana uppajjatīti. Idāni tamatthaṁ vitthārato dassetuṁ ‘‘katha’’ntiādi vuttaṁ. Cattāri ṭhatvāti accantasaṁyoge upayogavacanaṁ. Yaṁyaṁāyuparimāṇesūti yattakayattakaparamāyuppamāṇesu. Tesampīti buddhānaṁ. Taṁ tadeva āyuparimāṇaṁ hoti, tattha kāraṇaṁ heṭṭhā vuttameva.",
  "tika-s0102t0:30": "Jātiparicchedādivaṇṇanā niṭṭhitā",
  "tika-s0102t0:31": "Bodhiparicchedavaṇṇanā",
  "tika-s0102t0:32": "8.Mūleti mūlāvayavassa samīpe. Taṁ pana tassā heṭṭhāpadeso hotīti āha ‘‘pāṭalirukkhassa heṭṭhā’’ti. Taṁdivasanti attanā jātadivase, taṁdivasanti vā taṁ bhagavato abhisambodhidivase. So kira bodhirukkho sālakalyāṇī viya pathaviyā abbhantare eva puretaraṁ vaḍḍhento abhisambodhidivase pathaviṁ ubbhijjitvā uṭṭhito ratanasataṁ ucco, tāvadeva ca vitthato hutvā nabhaṁ pūrento aṭṭhāsi. Ayampi kiretassa rukkhabhāvena viya aññehi vemattatā. Ghanasaṁhatanāḷavaṇṭatāya kaṇṇikabaddhehi viya pupphehi. Ekasañchannāti pupphānaṁ nirantaratāya ekajjhaṁ sañchannā, tattha tattha nibaddha…pe… samujjalanti tahaṁ tahaṁ olambitakusumadāmehi ceva tahaṁ tahaṁ khittamālāpiṇḍīhi ca ito cito vippakiṇṇavividhavaṇṭamuttapupphehi ca sammadeva ujjalaṁ. Aññamaññaṁ sirīsampattānīti aññamaññassa siriyā sobhāya sampannāni. Buddhaguṇavibhavasirinti sammāsambuddhehi abhigantabbaguṇavibhūtisobhaṁ. Paṭivijjhamānoti adhigacchanto.",
  "tika-s0102t0:33": "Setambarukkhoti setavaṇṇaphalo ambarukkho. Tadevāti pāṭaliyā vuttappamāṇameva. Ekatoti ekapasse. Surasānīti sumadhurarasāni.",
  "tika-s0102t0:34": "Ekova pallaṅkoti ekova pallaṅkappadeso. So so rukkho ‘‘bodhī’’ti vuccati bujjhanti etthāti katvā.",
  "tika-s0102t0:35": "Sāvakayugaparicchedavaṇṇanā",
  "tika-s0102t0:36": "9.Sāvakaparicchedeti sāvakayugaparicchede. ‘‘Khaṇḍatissa’’nti dvepi ekajjhaṁ gahetvā ekattavasena vuttanti āha ‘‘khaṇḍo ca tisso cā’’ti, buddhānaṁ sahodaro, vemātikopi vā jeṭṭhabhātā na hotīti ‘‘ekapitiko kaniṭṭhabhātā’’ti vuttaṁ. Avasesehi puttehi. ‘‘Paññāpāramiyā matthakaṁ patto’’ti vatvā tassa matthakappattaṁ guṇavisesaṁ dassetuṁ ‘‘sikhinā bhagavatā’’tiādi vuttaṁ.",
  "tika-s0102t0:37": "Uttaroti uttamo. Puna uttaroti theraṁ nāmena vadati. Pāranti parakoṭimatthakaṁ. Paññāvisayeti paññādhikāre. Pavattiṭṭhānavasena hi pavattiṁ vadati.",
  "tika-s0102t0:38": "Sāvakasannipātaparicchedavaṇṇanā",
  "tika-s0102t0:39": "10.Uposathanti āṇāpātimokkhaṁ. Dutiyatatiyesūti dutiye, tatiye ca sāvakasannipāte. Eseva nayoti caturaṅgikataṁ atidisati. Abhinīhārato paṭṭhāya vatthuṁ kathetvā pabbajjā dīpetabbā, sā pana yasmā manorathapūraṇiyaṁ aṅguttaraṭṭhakathāyaṁ (a. ni. aṭṭha. 1.1.211) vitthārato āgatā, tasmā tattha vuttanayeneva veditabbāti.",
  "tika-s0102t0:40": "Upaṭṭhākaparicchedavaṇṇanā",
  "tika-s0102t0:41": "11.Nibaddhupaṭṭhākabhāvanti ārambhato paṭṭhāya yāva parinibbānā niyataupaṭṭhākabhāvaṁ. Aniyatuupaṭṭhākā pana bhagavato paṭhamabodhiyaṁ bahū ahesuṁ. Tenāha ‘‘bhagavato hī’’tiādi. Idāni ānandatthero yena kāraṇena satthu nibaddhupaṭṭhākabhāvaṁ upagato, yathā ca upagato, taṁ dassetuṁ ‘‘tattha ekadā’’tiādi vuttaṁ. ‘‘Ahaṁ iminā maggena gacchāmī’’ti āha anayabyasanāpādakena kammunā codiyamāno . Atha naṁ bhagavā tamatthaṁ anārocetvāva khemaṁ maggaṁ sandhāya ‘‘ehi bhikkhu iminā gacchāmā’’ti āha. Kasmā panassa bhagavā tamatthaṁ nārocesīti? Ārocitepi asaddahanto nādiyissati. Tañhi tassa hoti dīgharattaṁ ahitāya dukkhāyātiti. Teti te gamanaṁ, ‘‘ta’’nti vā pāṭho.",
  "tika-s0102t0:42": "Anvāsattoti anubaddho, upadduto vā. Dhammagāravanissito saṁvego dhammasaṁvego ‘‘amhesu nāma tiṭṭhantesu bhagavatopi īdisaṁ jāta’’nti. ‘‘Ahaṁ upaṭṭhahissāmī’’ti vadanto dhammasenāpati atthato evaṁ vadanto nāma hotīti ‘‘ahaṁ bhante tumhe’’tiādi vuttaṁ. Asuññāyeva me sā disāti asuññāyeva mama sā disā. Tattha kāraṇamāha ‘‘tava ovādo buddhānaṁ ovādasadiso’’ti.",
  "tika-s0102t0:43": "Vasituṁ na dassatīti ekagandhakuṭiyaṁ vāsaṁ na labhissatīti adhippāyo. Parammukhā desitassāpi dhammassāti suttantadesanaṁ sandhāya vuttaṁ. Abhidhammadesanā panassa parammukhāva pavattā pageva yācanāya. Tassā vācanāmaggopi sāriputtattherappabhavo. Kasmā? So niddesapaṭisambhidā viya therassa bhikkhuto gahitadhammakkhandhapakkhiyo. Apare pana ‘‘dhammabhaṇḍāgāriko paṭipāṭiyā tikadukesu devasikaṁ katokāso bhagavantaṁ pañhaṁ pucchi, bhagavāpissa pucchitapucchitaṁ nayadānavasena vissajjesi. Evaṁ abhidhammopi satthārā parammukhā desitopi therena sammukhā paṭiggahitova ahosī’’ti vadanti. Sabbaṁ vīmaṁsitvā gahetabbaṁ.",
  "tika-s0102t0:44": "Aggupaṭṭhākoti upaṭṭhāne sakkaccakāritāya aggabhūto upaṭṭhāko. Thero hi upaṭṭhākaṭṭhānaṁ laddhakālato paṭṭhāya bhagavantaṁ duvidhena udakena, tividhena dantakaṭṭhena, pādaparikammena, gandhakuṭipariveṇasammajjanenāti evamādīhi kiccehi upaṭṭhahanto ‘‘imāya nāma velāya satthu idaṁ nāma laddhuṁ vaṭṭati, idaṁ nāma kātuṁ vaṭṭatī’’ti cintetvā taṁ taṁ nipphādento mahatiṁ daṇḍadīpikaṁ gahetvā ekarattiṁ gandhakuṭipariveṇaṁ nava vāre anupariyāyati. Evaṁ hissa ahosi ‘‘sace me thinamiddhaṁ okkameyya, bhagavati pakkosante paṭivacanaṁ dātuṁ nāhaṁ sakkuṇeyya’’nti, tasmā sabbarattiṁ daṇḍadīpikaṁ hatthena na muñcati. Tena vuttaṁ ‘‘aggupaṭṭhāko’’ti.",
  "tika-s0102t0:45": "12. Pitumātujātanagaraparicchedo pitumukhena āgatattā ‘‘pitiparicchedo’’ti vutto.",
  "tika-s0102t0:46": "Vihāraṁ pāvisīti gandhakuṭiṁ pāvisi. Ettakaṁ kathetvāti kappaparicchedādinavavārapaṭimaṇḍitaṁ vipassīādīnaṁ sattannaṁ buddhānaṁ pubbenivāsapaṭisaṁyuttaṁ ettāvatā desanaṁ desetvā. Kasmā panettha bhagavā vipassīādīnaṁ sattannaṁyeva buddhānaṁ pubbenivāsaṁ kathesi, na buddhavaṁsadesanāyaṁ (bu. vaṁ. 64 gāthādayo) viya pañcavīsatiyā buddhānaṁ, tato vā pana bhiyyoti? Anadhikārato, payojanābhāvato ca. Buddhavaṁsadesanāyañhi (bu. vaṁ. 75) –",
  "tika-s0102t0:47": "‘‘Kīdiso te mahāvīra, abhinīhāro naruttama;",
  "tika-s0102t0:48": "Kamhi kāle tayā vīra, patthitā bodhimuttamā’’ti. ādinā –",
  "tika-s0102t0:49": "Pavattaṁ taṁ pucchaṁ adhikāraṁ aṭṭhuppattiṁ katvā yassa sammāsambuddhassa pādamūle attanā mahābhinīhāro kato, taṁ dīpaṅkaraṁ bhagavantaṁ ādiṁ katvā yesaṁ catuvīsatiyā buddhānaṁ santikā bodhiyā laddhabyākaraṇo hutvā tattha tattha pāramiyo pūresi, tesaṁ paṭipattisaṅkhāto pubbenivāso, attano ca paṭipatti kathitā, idha pana tādiso adhikāro natthi , yena dīpaṅkarato paṭṭhāya, tato vā pana purato buddhe ārabbha pubbenivāsaṁ katheyya. Tasmā na ettha buddhavaṁsadesanāyaṁ viya pubbenivāso vitthārito. Yasmā ca buddhānaṁ desanā nāma desanāya bhājanabhūtānaṁ puggalānaṁ ñāṇabalānurūpā, na attano ñāṇabalānurūpā, tasmā tattha aggasāvakānaṁ, mahāsāvakānaṁ, (theragā. aṭṭha. 2.21 vaṅgīsattheragāthāvaṇṇanā) tādisānañca devabrahmānaṁ vasena desanā vitthāritā. Idha pana pakatisāvakānaṁ, tādisānañca devatānaṁ vasena pubbenivāsaṁ kathento sattannameva buddhānaṁ pubbenivāsaṁ kathesi. Tathā hi ne bhagavā palobhanavasena samuttejetuṁ sappapañcatāya kathāya desanaṁ matthakaṁ apāpetvāva gandhakuṭiṁ pāvisi. Tathā ca imissā eva desanāya anusārato āṭānāṭiyaparitta- (dī. ni. 3.275) desanādayo pavattā.",
  "tika-s0102t0:50": "Apicettha bhagavā attano suddhāvāsacārikāvibhāviniyā uparidesanāya saṅgahatthaṁ vipassīādīnaṁ eva sattannaṁ sammāsambuddhānaṁ pubbenivāsaṁ kathesi. Tesaṁyeva hi sāvakā tadā ceva etarahi ca suddhāvāsabhūmiyaṁ ṭhitā, na aññesaṁ parinibbutattā. ‘‘Siddhatthatissaphussānaṁ kira buddhānaṁ sāvakā suddhāvāsesu upapannā upapattisamanantarameva imasmiṁ sāsane upakādayo viya arahattaṁ adhigantvā nacirasseva parinibbāyiṁsu, na tattha tattha yāvatāyukaṁ aṭṭhaṁsū’’ti vadanti. Tathā yesaṁ sammāsambuddhānaṁ paṭivedhasāsanaṁ ekaṁsato nicchaye na ajjāpi dharati, na antarahitaṁ, te eva kittento vipassīādīnaṁyeva bhagavantānaṁ pubbenivāsaṁ imasmiṁ sutte kathesi veneyyajjhāsayavasena. Apubbācarimaniyamo pana aparāparaṁ saṁsaraṇakasattavāsavasena ekissā lokadhātuyā icchitoti na tenetaṁ virujjhatīti daṭṭhabbaṁ. Nirantaraṁ matthakaṁ pāpetvāti abhijātito paṭṭhāya yāva pātimokkhuddeso yāva tā buddhakiccasiddhi, tāva matthakaṁ sikhaṁ pāpetvā. Na tāva kathitoti yojanā.",
  "tika-s0102t0:51": "Tantinti dhammatantiṁ, pariyattinti attho. Puttaputtamātuyānavihāradhanavihāradāyakādīnaṁ sambahulānaṁ atthānaṁ vibhāvanavasena pavattavāro sambahulavāro.",
  "tika-s0102t0:52": "Sambahulavāravaṇṇanā",
  "tika-s0102t0:53": "Kāmañcāyaṁ pāḷiyaṁ anāgato, aṭṭhakathāsu āgatattā pana ānetvā dīpetabboti taṁ dīpento ‘‘sabbabodhisattānañhī’’tiādimāha. Kulavaṁso kulānukkamo. Paveṇīti paramparā. ‘‘Kasmā’’ti puttuppattiyā kāraṇaṁ pucchitvā taṁ vissajjento ‘‘sabbaññubodhisattānañhī’’tiādimāha, tena tesaṁ jātanagarādi paññāyamānaṁ ekaṁsato manussabhāvasañjānanatthaṁ icchitabbaṁ, aññathā yathādhippetabuddhakiccasiddhi eva na siyāti dasseti, yato mahāsattānaṁ carimabhave manussaloke eva pātubhāvo, na aññattha.",
  "tika-s0102t0:54": "Sambahulaparicchedavaṇṇanā",
  "tika-s0102t0:55": "Candādīnaṁ sobhāvisesaṁ raheti cajāpetīti rāhu, rāhuggaho, idha pana rāhu viyāti rāhu. Bandhananti ca anatthuppattiṭṭhānataṁ sandhāya vuttaṁ. Tathā mahāsattena vuttavacanameva gahetvā kumārassa ‘‘rāhulo’’ti nāmaṁ akaṁsu. Athāti nipātamattaṁ. Rocinīti rocanasīlā, ujjalarūpāti attho. Rucaggatīti rucaṁ pabhātaṁ āgatibhūtā, ga-kārāgamaṁ katvā vuttaṁ. Itthiratanabhāvato manussaloke sabbāsaṁ itthīnaṁ bimbapaṭicchannabhūtāti bimbā.",
  "tika-s0102t0:56": "Jhānā vuṭṭhāyāti pādakajjhānato uṭṭhāya.",
  "tika-s0102t0:57": "Aṭṭhaṅgulubbedhāti aṭṭhaṅgulappamāṇabahalabhāvā. Cūḷaṁsena chādetvāti tiriyabhāgena ṭhapanavasena sabbaṁ vihāraṭṭhānaṁ chādetvā. Suvaṇṇayaṭṭhiphālehīti phālappamāṇāhi suvaṇṇayaṭṭhīhi. Suvaṇṇahatthipādānīti pakatihatthipādaparimāṇāni suvaṇṇakhaṇḍāni. Vuttanayenevāti cūḷaṁseneva. Suvaṇṇakaṭṭīhīti suvaṇṇakhaṇḍehi. Salakkhaṇānanti lakkhaṇasampannānaṁ sahassārānaṁ.",
  "tika-s0102t0:58": "Bodhipallaṅkoti abhisambujjhanakāle nisajjaṭṭhānaṁ. Avijahitoti buddhānaṁ tathānisajjāya anaññatthabhāvībhāvato apariccatto. Tenāha ‘‘ekasmiṁyeva ṭhāne hotī’’ti. Paṭhamapadagaṇṭhikāti pacchime sopānaphalake ṭhatvā ṭhapiyamānassa dakkhiṇapādassa patiṭṭhahanaṭṭhānaṁ. Taṁ pana yasmā daḷhaṁ thiraṁ kenaci abhejjaṁ hoti, tasmā ‘‘padagaṇṭhī’’ti vuttaṁ. Yasmiṁ bhūmibhāge idāni jetavanamahāvihāro, tattha yasmiṁ ṭhāne purimānaṁ sabbabuddhānaṁ mañcā paññattā, tasmiṁyeva padese amhākampi bhagavato mañco paññattoti katvā ‘‘cattāri mañcapādaṭṭhānāni avijahitāneva hontī’’ti vuttaṁ. Mañcānaṁ pana mahantakhuddakabhāvena mañcapaññāpanapadesassa mahantāmahantatā appamāṇaṁ, buddhānubhāvena pana so padeso sabbadā ekappamāṇoyeva hotīti ‘‘cattāri mañcapādaṭṭhānāni avijahitāneva hontī’’ti vuttanti daṭṭhabbaṁ. Vihāropi na vijahito yevāti etthāpi eseva nayo. Purimaṁ vihāraṭṭhānaṁ na pariccajatīti hi attho.",
  "tika-s0102t0:59": "Visiṭṭhā mattā vimattā, vimattāva vemattaṁ, visadisatāti attho. Pamāṇaṁ āroho. Padhānaṁ dukkarakiriyā. Rasmīti sarīrappabhā.",
  "tika-s0102t0:60": "‘‘Sattānaṁ pākatikahatthena chahattho majjhimapuriso, tato tiguṇaṁ bhagavato sarīrappamāṇanti bhagavā aṭṭhārasahattho’’ti vadanti. Apare pana bhaṇanti ‘‘manussānaṁ pākatikahatthena catuhattho majjhimapuriso, tato tiguṇaṁ bhagavato sarīrappamāṇanti bhagavā dvādasahattho upādinnakarūpadhammavasena, samantato pana byāmamattaṁ byāmappabhā pharatīti upari chahatthaṁ abbhuggato, bahalatarappabhā rūpena saddhiṁ aṭṭhārasahattho hotī’’ti.",
  "tika-s0102t0:61": "Addhaniyanti dīghakālaṁ.",
  "tika-s0102t0:62": "Ajjhāsayapaṭibaddhanti bodhisambhārasambharaṇakāle tathāpavattajjhāsayādhīnaṁ, tathāpavattapatthanānurūpaṁ vipulaṁ, vipulatarañca hotīti attho. Svāyamattho cariyāpiṭakavaṇṇanāyaṁ vuttanayeneva veditabbo. Ettha ca yasmā sarīrappamāṇaṁ, padhānaṁ, sarīrappabhā ca buddhānaṁ visadisāti idha pāḷiyaṁ anāgatā, tasmā tehi saddhiṁ vemattatāsāmaññena āyukulānipi idha āharitvā dīpitāni. Paṭividdhaguṇesūti adhigatasabbaññuguṇesu. Nanu ca bodhisambhāresu, veneyyapuggalaparimāṇe ca vemattaṁ natthīti? Saccaṁ natthi, tadubhayaṁ pana buddhaguṇaggahaṇena gahitameva hotīti na uddhaṭaṁ. Yadaggena hi sabbabuddhānaṁ buddhaguṇesu vemattaṁ natthi, tadaggena nesaṁ sambodhisambhāresupi vemattaṁ natthīti. Kasmā? Hetuanurūpatāya phalassa , ekanteneva veneyyapuggalaparimāṇe vemattabhāvo vibhāvito. Mahābodhisattānañhi hetuavatthāyaṁ sambhatūpanissayindriyaparipākā veneyyapuggalā carimabhave arahattasampattiyā paripositāni kamalavanāni sūriyarasmisamphassena viya tathāgataguṇānubhāvasamphassena vibodhaṁ upagacchantīti dīpesuṁ aṭṭhakathācariyā.",
  "tika-s0102t0:63": "Nidhikumbhoti cattāro mahānidhayo sandhāya vadati. Jāto cāti. Ca-saddena katamahābhinīhāro cāti ayampi attho saṅgahitoti daṭṭhabbo. Vuttaṁ hetaṁ buddhavaṁse –",
  "tika-s0102t0:64": "‘‘Tārāgaṇā virocanti, nakkhattā gaganamaṇḍale;",
  "tika-s0102t0:65": "Visākhā candimāyuttā, dhuvaṁ buddho bhavissatī’’ti. (bu. vaṁ. 65);",
  "tika-s0102t0:66": "‘‘Eteneva ca sabbabuddhānaṁ visākhānakkhatteneva mahābhinīhāro hotī’’ti ca vadanti.",
  "tika-s0102t0:67": "13.Ayaṁgatīti ayaṁ pavatti pavattanākāro, aññe pubbenivāsaṁ anussarantā iminā ākārena anussarantīti attho, yasmā cutito paṭṭhāya yāva paṭisandhi, tāva anussaraṇaṁ ārohanaṁ atītaatītataraatītatamādijātisaṅkhāte pubbenivāse ñāṇassa abhimukhabhāvena pavattīti katvā. Tasmā paṭisandhito paṭṭhāya yāva cuti, tāva anussaraṇaṁ orohanaṁ pubbenivāse paṭimukhabhāvena ñāṇassa pavattīti āha ‘‘pacchāmukhaṁ ñāṇaṁ pesetvā’’ti. Cutigantabbanti yaṁ panidaṁ cutiyā ñāṇagatiyā gantabbaṁ, taṁ gamanaṁ bujjhananti attho. Garukanti bhāriyaṁ dukkaraṁ. Tenāha ‘‘ākāse padaṁ dassento viyā’’ti. Aparampi kāraṇanti chinnavaṭumānussaraṇaṁ pacchāmukhaṁ ñāṇaṁ pesanato aparaṁ acchariyabbhutakāraṇaṁ. Yatrāti paccattatthe, nāmāti acchariyatthe nipāto, hi-saddo anatthako. Tenāha ‘‘yo nāma tathāgato’’ti. Evañca katvā ‘‘yatrā’’ti nipātavasena visuṁ yatra-saddaggahaṇaṁ samatthitaṁ hoti. Papañcenti sattasantānaṁ saṁsāre vitthārentīti papañcaṁ. Kammavaṭṭaṁ vuccatīti kilesavaṭṭassa papañcaggahaṇena, vipākavaṭṭassa dukkhaggahaṇena gahitattā. Pariyādinnavaṭṭeti sabbaso khepitavaṭṭe. ‘‘Maggasīlena phalasīlenā’’ti vatvā tayidaṁ maggaphalasīlaṁ lokiyasīlapubbakaṁ, buddhānañca lokiyasīlampi lokuttarasīlaṁ viya anaññasādhāraṇaṁ evāti dassetuṁ ‘‘lokiyalokuttarasīlenā’’ti vuttaṁ. Samādhipaññāsupi eseva nayo. Samādhipakkhāti samādhi ca samādhipakkhā ca samādhipakkhā, ekadesasarūpekaseso daṭṭhabbo. Tenāha ‘‘maggasamādhinā’’tiādi, ‘‘vihāro gahito vā’’ti ca. Samādhipakkhā nāma vīriyasatiādayo.",
  "tika-s0102t0:68": "Sayanti attanā. Nīvaraṇādīhīti nīvaraṇehi ceva tadekaṭṭhehi ca pāpadhammehi, vitakkavicārādīhi ca. ‘‘Vimuttattāvimuttīti saṅkhyaṁ gacchantī’’ti iminā vimutti-saddassa kammasādhanataṁ āha aṭṭhasamāpattiādivisayattā tassa. Vimuttattāti ca ‘‘vikkhambhanavasena vimuttattā’’tiādinā yojetabbaṁ. Tassa tassāti aniccānupassanādikassa. Paccanīkaṅgavasenāti pahātabbapaṭipakkhaaṅgavasena. Paṭippassaddhante uppannattāti kilesānaṁ paṭippassambhanaṁ paṭippassaddhaṁ, so eva anto pariyosānabhāvato, tasmiṁ sādhetabbe nibbattattā, taṁtaṁmaggavajjhakilesānaṁ paṭippassambhanavasena pavattattāti attho. Kilesehi nissaṭatā, apagamo ca nibbānassa tehi vivittattā evāti āha ‘‘dūre ṭhitattā’’ti.",
  "tika-s0102t0:69": "16.Dhammadhātūti dhammānaṁ sabhāvo, atthato cattāri ariyasaccāni. Suppaṭividdhāti suṭṭhu paṭividdhā savāsanānaṁ sabbesaṁ kilesānaṁ pajahanato. Evañhi sabbaññutā, dasabalañāṇādayo cāti sabbe buddhaguṇā bhagavatā adhigatā ahesuṁ. Arahattaṁ dhammadhātūti keci. Sabbaññutañāṇanti apare. Dvīhi padehīti dvīhi vākyehi. Ābaddhanti paṭibaddhaṁ taṁmūlakattā uparidesanāya. Devacārikakolāhalanti attano devaloke cārikāyaṁ suddhāvāsadevānaṁ kutūhalappavattiṁ dassento suttantapariyosāne (dī. ni. aṭṭha. 2.91) vicāressati, atthato vibhāvessatīti yojanā. Ayaṁ desanāti ‘‘ito so bhikkhave’’tiādinā (dī. ni. 2.4) vitthārato pavattitadesanamāha. Nidānakaṇḍetiādito desitaṁ uddesadesanamāha. Sā hi imissā desanāya nidānaṭṭhāniyattā tathā vuttā.",
  "tika-s0102t0:70": "Bodhisattadhammatāvaṇṇanā",
  "tika-s0102t0:71": "17. ‘‘Vipassīti tassa nāma’’nti vatvā tassa anvatthataṁ dassetuṁ ‘‘tañca kho’’tiādi vuttaṁ. Vividhe attheti tirohitavidūradesagatādike nīlādivasena nānāvidhe, tadaññe ca indriyagocarabhūte te ca yathūpagate, vohāravinicchaye cāti nānāvidhe atthe. Passanakusalatāyāti dassane nipuṇabhāvena. Yāthāvato ñeyyaṁ bujjhatīti bodhi, so eva sattayogato bodhisattoti āha ‘‘paṇḍitasatto bujjhanakasatto’’ti. Sucintitacintitādinā pana paṇḍitabhāve vattabbameva natthi. Yadā ca panānena mahābhinīhāro kato, tato paṭṭhāya mahābodhiyaṁ ekantaninnattā bodhimhi satto bodhisattoti āha ‘‘bodhisaṅkhātesū’’tiādi. Maggañāṇapadaṭṭhānañhi sabbaññutañāṇaṁ, sabbaññutañāṇapadaṭṭhānañca maggañāṇaṁ ‘‘bodhī’’ti vuccati. ‘‘Sato sampajāno’’ti iminā catutthāya gabbhāvakkantiyā okkamīti dasseti. Catasso hi gabbhāvakkantiyo idhekacco gabbho mātukucchiyaṁ okkamane, ṭhāne, nikkhamaneti tīsu ṭhānesu asampajāno hoti, ekacco paṭhame ṭhāne sampajāno, na itaresu, ekacco paṭhame, dutiye ca ṭhāne sampajāno, na tatiye, ekacco tīsupi ṭhānesu sampajāno hoti. Tattha paṭhamā gabbhāvakkanti lokiyamahājanassa vasena vuttā, dutiyā asītimahāsāvakānaṁ (theragā. aṭṭha. 2.21 vaṅgīsattheragāthāvaṇṇanāya vitthāro) vasena, tatiyā dvinnaṁ aggasāvakānaṁ, paccekabuddhānañca vasena. Te kira kammajavātehi uddhaṁpādā adhosirā anekasataporise papāte viya yonimukhe khittā tāḷacchiggaḷena hatthī viya sambādhena yonimukhena nikkhamantā mahantaṁ dukkhaṁ pāpuṇanti, tena nesaṁ ‘‘mayaṁ nikkhamāmā’’ti sampajaññaṁ na hoti. Catutthā sabbaññubodhisattānaṁ vasena. Te hi mātukucchimhi paṭisandhiṁ gaṇhantāpi pajānanti, tattha vasantāpi pajānanti, nikkhamanakālepi pajānanti. Na hi te kammajavātā uddhaṁpāde adhosire katvā khipituṁ sakkonti, dve hatthe pasāritvā akkhīni ummīletvā ṭhitakāva nikkhamantīti. Ñāṇena paricchinditvāti pubbabhāge pañcamahāvilokanañāṇehi ceva ‘‘idāni cavāmī’’ti cutiparicchindanañāṇena ca aparabhāge ‘‘idha mayā paṭisandhi gahitā’’ti paṭisandhiparicchindanañāṇena ca paricchijja jānitvā.",
  "tika-s0102t0:72": "Pañcannaṁ mahāpariccāgānaṁ, ñātatthacariyādīnañca satipi pāramiyā pariyāpannabhāve sambhāravisesabhāvadassanatthaṁ visuṁ gahaṇaṁ. Tattha aṅgapariccāgo, nayanapariccāgo, attapariccāgo, rajjapariccāgo, puttadārapariccāgoti ime pañca mahāpariccāgā. Tatthāpi kāmaṁ aṅgapariccāgādayopi dānapāramīyeva, tathāpi pariccāgavisesabhāvadassanatthañceva sudukkarabhāvadassanatthañca mahāpariccāgānaṁ visuṁ gahaṇaṁ. Tato eva ca aṅgapariccāgatopi visuṁ nayanapariccāgaggahaṇaṁ, pariccāgabhāvasāmaññepi rajjapariccāgaputtadārapariccāgaggahaṇañca kataṁ. Ñātīnaṁ atthacariyā ñātatthacariyā, sā ca kho karuṇāyanavasena. Tathā sattalokassa diṭṭhadhammikasamparāyikaparamatthānaṁ vasena hitacariyā lokatthacariyā. Kammassakatāñāṇavasena, anavajjakammāyatanasippāyatanavijjāṭhānavasena, khandhāyatanādivasena, lakkhaṇattayāditīraṇavasena ca attano, paresañca tattha satipaṭṭhānena ñāṇacāro buddhacariyā, sā panatthato paññāpāramīyeva, ñāṇasambhāravisesatādassanatthaṁ pana visuṁ gahaṇaṁ. Buddhacariyānanti bahuvacananiddesena pubbayogapubbacariyādhammakkhānādīnaṁ saṅgaho daṭṭhabbo. Tattha gatapaccāgatavattasaṅkhātāya pubbabhāgapaṭipadāya saddhiṁ abhiññāsamāpattinipphādanaṁ pubbayogo. Dānādīsuyeva sātisayapaṭipatti pubbacariyā. ‘‘Yāva cariyāpiṭake saṅgahitā abhinīhāro pubbayogo, kāyādivivekavasena ekacariyā pubbacariyā’’ti keci. Dānādīnañceva appicchatādīnañca saṁsāranibbānesu ādīnavānisaṁsānañca vibhāvanavasena, sattānaṁ bodhittaye patiṭṭhāpanaparipācanavasena ca pavattakathā dhammakkhānaṁ. Koṭiṁ patvāti paraṁ pariyantaṁ paramukkaṁsaṁ pāpuṇitvā. Sattamahādānānīti aṭṭhavassikakāle ‘‘hadayamaṁsādīnipi yācakānaṁ dadeyya’’nti ajjhāsayaṁ uppādetvā dinnadānaṁ, maṅgalahatthidānaṁ, gamanakāle dinnaṁ sattasattakamahādānaṁ, maggaṁ gacchantena dinnaṁ assadānaṁ, rathadānaṁ, puttadānaṁ, bhariyādānanti imāni satta mahādānāni (cariyā. 79) datvā.",
  "tika-s0102t0:73": "‘‘Idāneva me maraṇaṁ hotū’’ti adhimuccitvā kālakaraṇaṁ adhimuttikālakiriyā, taṁ bodhisattānaṁyeva, na aññesaṁ. Bodhisattā kira dīghāyukadevaloke ṭhitā ‘‘idha ṭhitassa me bodhisambhārasambharaṇaṁ na sambhavatī’’ti katvā tattha vāsato nibbindamānasā honti, tadā vimānaṁ pavisitvā akkhīni nimīletvā ‘‘ito uddhaṁ me jīvitaṁ nappavattatū’’ti cittaṁ adhiṭṭhāya nisīdanti, cittādhiṭṭhānasamanantarameva maraṇaṁ hoti. Pāramīdhammānañhi ukkaṁsappavattiyā tasmiṁ tasmiṁ attabhāve abhiññāsamāpattīhi santānassa visesitattā attasinehassa tanubhāvena, sattesu ca mahākaruṇāya uḷārabhāvena adhiṭṭhānassa tikkhavisadabhāvāpattiyā bodhisattānaṁ adhippāyā samijjhanti. Citte, viya kammesu ca nesaṁ vasībhāvo, tasmā yattha upapannānaṁ pāramiyo sammadeva paribrūhanti. Vuttanayena kālaṁ katvā tattha upapajjanti. Tathā hi amhākaṁ mahāsatto imasmiṁyeva kappe nānājātīsu aparihīnajjhāno kālaṁ katvā brahmaloke nibbatto, appakameva kālaṁ tattha ṭhatvā tato cavitvā manussaloke nibbatto, pāramīsambharaṇapasuto ahosi. Tena vuttaṁ ‘‘bodhisattānaṁyeva, na aññesa’’nti. ‘‘Ekenaattabhāvena antarena pāramīnaṁ sabbaso pūritattā’’ti iminā payojanābhāvato tattha ṭhatvā adhimuttikālakiriyā nāma nāhosīti dasseti. Api ca tattha yāvatāyukaṭṭhānaṁ carimabhave anekamahānidhisamuṭṭhānapubbikāya dibbasampattisadisāya mahāsampattiyā nibbatti viya, buddhabhūtassa asadisadānādivasena anaññasādhāraṇalābhuppatti viya ca ‘‘ito paraṁ mahāpurisassa dibbasampattianubhavanaṁ nāma natthī’’ti ussāhajātassa puññasambhārassa vasenāti daṭṭhabbaṁ. Ayañhettha dhammatā.",
  "tika-s0102t0:74": "Manussagaṇanāvasena, na devagaṇanāvasena. Pubbanimittānīti cutiyā pubbanimittāni. Amilāyitvāti ettha amilātaggahaṇeneva tāsaṁ mālānaṁ vaṇṇasampadāyapi gandhasampadāyapi sobhāsampadāyapi avināso dassitoti daṭṭhabbaṁ. Bāhirabbhantarānaṁ rajojallānaṁ lepassapi abhāvato devānaṁ sarīragatāni vatthāni sabbakālaṁ parisuddhappabhassarāneva hutvā tiṭṭhantīti āha ‘‘vatthesupi eseva nayo’’ti. Neva sītaṁ na uṇhanti yassa sītassa paṭikāravasena adhikaṁ seviyamānaṁ uṇhaṁ, sayameva vā kharataraṁ hutvā abhibhavantaṁ sarīre sedaṁ uppādeyya, tādisaṁ neva sītaṁ, na uṇhaṁ hoti. Tasmiṁ kāleti yathāvuttamaraṇāsannakāle. Bindubinduvasenāti chinnasuttāya āmuttamuttāvaliyā nipatantā muttaguḷikā viya bindu bindu hutvā. Sedāti sedadhārā muccanti. Dantānaṁ khaṇḍitabhāvo khaṇḍiccaṁ. Kesānaṁ palitabhāvo pāliccaṁ.Ādi-saddena valittacataṁ saṅgaṇhāti. Kilantarūpo attabhāvo hoti, na pana khaṇḍiccapāliccādīti adhippāyo. Ukkaṇṭhitāti anabhirati. Sā natthi uparūpari uḷārauḷārānameva bhogānaṁ visesato duvijānanānaṁ upatiṭṭhahanato. Nissasantīti uṇhaṁ nissasanti. Vijambhantīti anabhirativasena vijambhanaṁ karonti.",
  "tika-s0102t0:75": "Paṇḍitā evāti buddhisampannā eva devatā. Yathā devatā sampatijātā ‘‘kīdisena puññakammena idha nibbattā’’ti cintetvā ‘‘iminā nāma puññakammena idha nibbattā’’ti jānanti, evaṁ atītabhave attanā kataṁ, aññadāpi vā ekaccaṁ puññakammaṁ jānantiyeva mahāpuññāti āha ‘‘ye mahāpuññā’’tiādi.",
  "tika-s0102t0:76": "Na paññāyanti ciratarakālattā paramāyuno. Aniyyānikanti na niyyānāvahaṁ sattānaṁ abhājanabhāvato. Sattā na paramāyuno honti nāma pāpussannatāyāti āha ‘‘tadā hi sattā ussannakilesā hontī’’ti. Etthāha – kasmā sammāsambuddhā manussaloke eva uppajjanti, na devabrahmalokesūti? Devaloke tāva nuppajjanti brahmacariyavāsassa anokāsabhāvato, tathā anacchariyabhāvato . Acchariyadhammā hi buddhā bhagavanto, tesaṁ sā acchariyadhammatā devattabhāve ṭhitānaṁ na pākaṭā hoti yathā manussabhūtānaṁ, devabhūte hi sammāsambuddhe dissamānaṁ buddhānubhāvaṁ devānubhāvato loko dahati, na buddhānubhāvato, tathā sati ‘‘sammāsambuddho’’ti nādhimuccati na sampasīdati, issaraguttaggāhaṁ na vissajjeti, devattabhāvassa ca cirakālādhiṭṭhānato ekaccasassatavādato na parimuccati. Brahmaloke nuppajjantīti etthāpi eseva nayo. Sattānaṁ tādisaggāhavinimocanatthañhi buddhā bhagavanto manussasugatiyaṁyeva uppajjanti, na devasugatiyaṁ. Manussasugatiyaṁ uppajjantāpi opapātikā na honti, sati ca opapātikūpapattiyaṁ vuttadosānativattanato, dhammaveneyyānaṁ dhammatantiyā ṭhapanassa viya dhātuveneyyānaṁ dhātūnaṁ ṭhapanassa icchitabbattā ca. Na hi opapātikānaṁ parinibbānato uddhaṁ sarīradhātuyo tiṭṭhanti. Manussaloke uppajjantāpi mahābodhisattā carimabhave manussabhāvassa pākaṭabhāvakaraṇāya pana dārapariggahampi karontā yāva puttamukhadassanā agāramajjhe tiṭṭhanti, paripākagatasīlanekkhammapaññādipāramikāpi na abhinikkhamantīti. Kiṁ vā etāya kāraṇacintāya ‘‘sabbabuddhehi āciṇṇasamāciṇṇā, yadidaṁ manussabhūtānaṁyeva abhisambujjhanā, na devabhūtāna’’nti. Ayamettha dhammatā. Tathā hi tadattho mahābhinīhāropi manussabhūtānaṁyeva ijjhati, na devabhūtānaṁ.",
  "tika-s0102t0:77": "Kasmā pana sammāsambuddhā jambudīpe eva uppajjanti, na sesadīpesu? Keci tāva āhu ‘‘yasmā pathaviyā nābhibhūtā, buddhānubhāvasahitā acalaṭṭhānabhūtā bodhimaṇḍabhūmi jambudīpe eva, tasmā jambudīpe eva uppajjantī’’ti, tathā ‘‘itaresampi avijahitaṭṭhānānaṁ tattheva labbhanato’’ti. Ayaṁ panettha amhākaṁ khanti – yasmā purimabuddhānaṁ, mahābodhisattānaṁ, paccekabuddhānañca nibbattiyā sāvakabodhisattānaṁ sāvakabodhiyā abhinīhāro, sāvakapāramiyā sambharaṇaṁ, paripācanañca buddhakhettabhūte imasmiṁ cakkavāḷe jambudīpe eva ijjhati, na aññattha. Veneyyānaṁ vinayanattho ca buddhuppādoti aggasāvakamahāsāvakādi veneyyavisesāpekkhāya etasmiṁ jambudīpe eva buddhā nibbattanti, na sesadīpesu. Ayañca nayo sabbabuddhānaṁ āciṇṇasamāciṇṇoti. Tesaṁ uttamapurisānaṁ tattheva uppatti sampatticakkānaṁ viya aññamaññūpanissayato aparāparaṁ vattatīti daṭṭhabbaṁ, eteneva imaṁ cakkavāḷaṁ majjhe katvā iminā saddhiṁ cakkavāḷānaṁ dasasahassasseva khettabhāvo dīpito ito aññassa buddhānaṁ uppattiṭṭhānassa tepiṭake buddhavacane anupalabbhanato. Tenāha ‘‘tīsu dīpesu buddhā na nibbattanti, jambudīpeyeva nibbattantīti dīpaṁ passī’’ti. Iminā nayena desaniyāmepi kāraṇaṁ nīharitvā vattabbaṁ.",
  "tika-s0102t0:78": "Idānica khattiyakulaṁ lokasammataṁ brāhmaṇānampi pūjanīyabhāvato. ‘‘Rājā pitā bhavissatī’’ti kulaṁ passi pituvasena kulassa niddisitabbato.",
  "tika-s0102t0:79": "‘‘Dasannaṁ māsānaṁ upari satta divasānī’’ti passi, tena attano antarāyābhāvaṁ aññāsi, tassā ca tusitabhave dibbasampattipaccanubhavanaṁ.",
  "tika-s0102t0:80": "Tā devatāti dasasahassicakkavāḷadevatā. Kathaṁ pana tā devatā tadā bodhisattassa pūritapāramibhāvaṁ, kathaṁ cassa buddhabhāvaṁ jānantīti? Mahesakkhānaṁ devatānaṁ vasena, yebhuyyena ca tā devatā abhisamayabhāgino. Tathā hi bhagavato dhammadānasaṁvibhāge anekavāraṁ dasasahassacakkavāḷadevatāsannipāto ahosi.",
  "tika-s0102t0:81": "‘‘Cavāmī’’ti jānāti cutiāsannajavanehi ñāṇasahitehi cutiyā upaṭṭhitabhāvassa paṭisaṁviditattā. Cuticittaṁ na jānāti cuticittakkhaṇassa ittarabhāvato. Tathā hi taṁ cutūpapātañāṇassapi avisayova. Paṭisandhicittepi eseva nayo. Āvajjanapariyāyoti āvajjanakkamo. Yasmā ekavāraṁ āvajjitamattena ārammaṇaṁ nicchinituṁ na sakkā, tasmā taṁ evārammaṇaṁ dutiyaṁ, tatiyañca āvajjitvā nicchayati. Āvajjanasīsena cettha javanavāro gahito. Tenāha ‘‘dutiyatatiyacittavāre eva jānissatī’’ti. Cutiyā puretaraṁ katipayacittavārato paṭṭhāya ‘‘maraṇaṁ me āsanna’’nti jānanato ‘‘cutikkhaṇepi cavāmīti jānātī’’ti vuttaṁ. Paṭisandhiyā pana apubbabhāvato paṭisandhicittaṁ na jānāti. Nikantiyā uppattito parato ‘‘asukasmiṁ me ṭhāne paṭisandhi gahitā’’ti jānāti. Tasmiṁ kāleti paṭisandhiggahaṇakāle. Dasasahassilokadhātu kampatīti ettha kampanakāraṇaṁ heṭṭhā brahmajālavaṇṇanāyaṁ (dī. ni. ṭī. 1.149) vuttameva. Atthato panettha yaṁ vattabbaṁ, taṁ parato mahāparinibbānavaṇṇanāyaṁ (dī. ni. aṭṭha. 2.171) āgamissati. Mahākāruṇikā buddhā bhagavanto sattānaṁ hitasukhavidhānatapparatāya bahulaṁ somanassikāva hontīti tesaṁ paṭhamamahāvipākacittena paṭisandhiggahaṇaṁ aṭṭhakathāyaṁ (dī. ni. aṭṭha. 2.17; dha. sa. aṭṭha. 498; ma. ni. aṭṭha. 4.200) vuttaṁ. Mahāsivattheropana yadipi mahākāruṇikā buddhā bhagavanto sattānaṁ hitasukhavidhānatapparāva, vivekajjhāsayā pana visaṅkhāraninnā sabbasaṅkhāresu ajjhupekkhanabahulāti pañcamamahāvipākacittena paṭisandhiggahaṇamāha.",
  "tika-s0102t0:82": "Pure puṇṇamāya sattamadivasato paṭṭhāyāti puṇṇamāya pure sattamadivasato paṭṭhāya, sukkapakkhe navamito paṭṭhāyāti attho. Sattame divaseti navamito sattame divase āsaḷhipuṇṇamāyaṁ. Idaṁ supinanti idāni vuccamānākāraṁ. Majjhimaṭṭhakathāyaṁ pana ‘‘anotattadahaṁ netvā ekamantaṁ aṭṭhaṁsu. Atha nesaṁ deviyo āgantvā manussamalaharaṇatthaṁ nhāpetvā’’ti (ma. ni. aṭṭha. 4.200) vuttaṁ. Tattha nesaṁ deviyoti mahārājūnaṁ deviyo. Caritvāti gocaraṁ caritvā.",
  "tika-s0102t0:83": "Haritūpalittāyāti haritena gomayena kataparibhaṇḍāya. ‘‘So ca kho purisagabbho, na itthigabbho, putto te bhavissatī’’ti ettakameva te brāhmaṇā attano supinasatthanayena kathesuṁ. ‘‘Sace agāraṁ ajjhāvasissatī’’tiādi pana devatāviggahena tamatthaṁ yāthāvato pavedesuṁ.",
  "tika-s0102t0:84": "Dhammatāti ettha dhamma-saddo ‘‘jātidhammānaṁ bhikkhave sattāna’’ntiādīsu (ma. ni. 1.131; 3.373; paṭi. ma. 1.33) viya pakatipariyāyo, dhammo eva dhammatā yathā devo eva devatāti āha ‘‘ayaṁ sabhāvo’’ti, ayaṁ pakatīti attho. Svāyaṁ sabhāvo atthato tathā niyatabhāvoti āha ‘‘ayaṁ niyāmoti vuttaṁ hotī’’ti. Niyāmo pana bahuvidhoti te sabbe atthuddhāranayena uddharitvā idhādhippetaniyāmameva dassetuṁ ‘‘niyāmo ca nāmā’’tiādi vuttaṁ. Tattha kammānaṁ niyāmo kammaniyāmo. Esa nayo utuniyāmādīsu tīsu. Itaro pana dhammo eva niyāmo dhammaniyāmo, dhammatā.",
  "tika-s0102t0:85": "Kusalassa kammassa. Nisento tikhiṇaṁ karonto.",
  "tika-s0102t0:86": "Arūpādibhūmibhāgavisesavasena utuvisesadassanato utuvisesena sijjhamānānaṁ rukkhādīnaṁ pupphaphalādiggahaṇaṁ ‘‘tesu tesu janapadesū’’ti visesetvā vuttaṁ. Tasmiṁ tasmiṁ kāleti tasmiṁ tasmiṁ vasantādikāle.",
  "tika-s0102t0:87": "Madhurato bījato tittato bījatoti yojanā.",
  "tika-s0102t0:88": "18. Vattamānasamīpe vattamāne viya voharitabbanti ‘‘okkamatī’’ti vuttanti āha ‘‘okkanto hotīti ayamevattho’’ti. Evaṁ hotīti evaṁ vuttappakārenassa sampajānanā hoti. Na okkamamāne paṭisandhikkhaṇassa duviññeyyatāya. Yathā ca vuttaṁ ‘‘paṭisandhicittaṁ na jānātī’’ti. Dasasahassacakkavāḷapattharaṇena vā appamāṇo. Ativiya samujjalanabhāvena uḷāro. Devānubhāvanti devānaṁ pabhānubhāvaṁ. Devānañhi pabhaṁ so obhāso abhibhavati, na tesaṁ ādhipaccaṁ. Tenāha ‘‘nivatthavatthassā’’tiādi.",
  "tika-s0102t0:89": "Lokānaṁ lokadhātūnaṁ antaro vivaro lokantaro, so eva itthiliṅgavasena ‘‘lokantarikā’’ti vutto. Rukkhagacchādinā kenaci na haññantīti aghā, asambādhā. Tenāha ‘‘niccavivaṭā’’ti. Asaṁvutāti heṭṭhā, upari ca kenaci na pihitā. Tena vuttaṁ ‘‘heṭṭhāpi appatiṭṭhā’’ti. Tattha pi-saddena yathā heṭṭhā udakassa pidhāyikā pathavī natthīti asaṁvutā lokantarikā, evaṁ uparipi cakkavāḷesu viya devavimānānaṁ abhāvato asaṁvutā appatiṭṭhāti dasseti. Andhakāro ettha atthīti andhakārā. Cakkhuviññāṇaṁ na jāyati ālokassa abhāvato, na cakkhuno. Tathā hi ‘‘tena obhāsena aññamaññaṁ sañjānantī’’ti vuttaṁ. Jambudīpe ṭhitamajjhanhikavelāyaṁ pubbavidehavāsīnaṁ atthaṅgamanavasena upaḍḍhaṁ sūriyamaṇḍalaṁ paññāyati, aparagoyānavāsīnaṁ uggamanavasena, evaṁ sesadīpesu pīti āha ‘‘ekappahāreneva tīsu dīpesu paññāyantī’’ti. Ito aññathā pana dvīsu eva dīpesu ekappahārena paññāyantīti. Ekekāya disāya nava nava yojanasatasahassāni andhakāravidhamanampi imināva nayena daṭṭhabbaṁ. Pabhāya nappahontīti attano pabhāya obhāsituṁ anabhisambhunanti. Yugandharapabbatappamāṇe ākāse vicaraṇato ‘‘cakkavāḷapabbatassa vemajjhena vicarantī’’ti vuttaṁ.",
  "tika-s0102t0:90": "Vāvaṭāti khādanatthaṁ gaṇhituṁ upakkamantā. Viparivattitvāti vivattitvā. Chijjitvāti mucchāpattiyā ṭhitaṭṭhānato muccitvā, aṅgapaccaṅgachedanena vā chijjitvā. Accantakhāreti ātapasantāpābhāvena atisītabhāvameva sandhāya accantakhāratā vuttā siyā. Na hi taṁ kappasaṇṭhahanaudakaṁ sampattikaramahāmeghavuṭṭhaṁ pathavisandhārakaṁ kappavināsakaṁ udakaṁ viya khāraṁ bhavituṁ arahati. Tathā hi sati pathavīpi vilīyeyya, tesaṁ vā pāpakammabalena petānaṁ udakassa pubbakheḷabhāvāpatti viya tassa udakassa tadā khārabhāvāpatti hotīti vuttaṁ ‘‘accantakhāre udake’’ti.",
  "tika-s0102t0:91": "Ekayāgupānamattampīti pattādibhājanagataṁ yāguṁ gaḷociādiuddharaṇiyā gahetvā pivanamattampi kālaṁ. Samantatoti sabbabhāgato chappakārampi.",
  "tika-s0102t0:92": "19.Catunnaṁmahārājānaṁ vasenāti vessavaṇādicatumahārājabhāvasāmaññena.",
  "tika-s0102t0:93": "Yathāvihāranti yathāsakaṁ vihāraṁ.",
  "tika-s0102t0:94": "20.Pakatiyāti attano pakatiyā eva. Tenāha ‘‘sabhāvenevā’’ti. Parassa santike gahaṇena vinā attano sabhāveneva sayameva adhiṭṭhahitvā sīlasampannā. Bodhisattamātāpīti amhākaṁ bodhisattamātāpi. Kāladevilassāti yathā kāladevilassa santike aññadā gaṇhāti, bodhisatte pana…pe… sayameva sīlaṁ aggahesi, tathā vipassībodhisattamātāpīti adhippāyo.",
  "tika-s0102t0:95": "21.‘‘Manussesū’’ti idaṁ pakaticārittavasena vuttaṁ, ‘‘manussitthiyā nāma manussapurisesu purisādhippāyacittaṁ uppajjeyyā’’ti. Bodhisattassa mātuyā pana devesupi tādisaṁ cittaṁ nuppajjateva. Yathā bodhisattassa ānubhāvena bodhisattamātu purisādhippāyacittaṁ nuppajjati, evaṁ tassa ānubhāveneva sā kenaci purisena anabhibhavanīyāti āha ‘‘pādā na vahanti dibbasaṅkhalikā viya bajjhantī’’ti.",
  "tika-s0102t0:96": "22. Pubbe ‘‘kāmaguṇūpasaṁhitaṁ cittaṁ nuppajjatī’’ti vuttaṁ, puna ‘‘pañcahi kāmaguṇehi samappitā samaṅgībhūtā paricāretī’’ti ca vuttaṁ. Kathamidaṁ aññamaññaṁ na virujjhatīti āha ‘‘pubbe’’tiādi. Vatthupaṭikkhepoti abrahmacariyavatthupaṭisedho. Tenāha ‘‘purisādhippāyavasenā’’ti. Ārammaṇapaṭilābhoti rūpādipañcakāmaguṇārammaṇasseva paṭilābho.",
  "tika-s0102t0:97": "23.Kilamathoti khedo, kāyassa garubhāvakathinabhāvādayopi tassā tadā na honti eva. ‘‘Tirokucchigataṁ passatī’’ti vuttaṁ. Kadā paṭṭhāya passatīti āha ‘‘kalalādikālaṁ atikkamitvā’’tiādi. Dassane payojanaṁ sayameva vadati. Tassa abhāvato kalalādikāle na passati. Puttena daharena mandena uttānaseyyakena saddhiṁ. ‘‘Yaṁ taṁ mātū’’tiādi pakaticārittavasena vuttaṁ. Cakkavattigabbhatopi hi savisesaṁ bodhisattagabbho parihāraṁ labhati puññasambhārassa sātisayattā, tasmā bodhisattamātā ativiya sappāyāhārācārā ca hutvā sakkaccaṁ pariharati. Sukhavāsatthanti bodhisattassa sukhavāsatthaṁ. Puratthābhimukhoti mātu purimabhāgābhimukho. Idāni tirokucchigatassa dissamānatāya abbhantaraṁ, bāhirañca kāraṇaṁ dassetuṁ ‘‘pubbe katakamma’’ntiādi vuttaṁ. Assāti deviyā. Vatthunti kucchiṁ. Phalikaabbhapaṭalādino viya bodhisattamātukucchitacassa patanubhāvena ālokassa vibandhābhāvato yathā bodhisattamātā kucchigataṁ bodhisattaṁ passati, kiṁ evaṁ bodhisattopi mātaraṁ, aññañca purato ṭhitaṁ rūpagataṁ passati, noti āha ‘‘bodhisatto panā’’tiādi. Kasmā pana sati cakkhumhi, āloke ca na passatīti āha ‘‘na hi antokucchiyaṁ cakkhuviññāṇaṁ uppajjatī’’ti. Assāsapassāsā viya hi tattha cakkhuviññāṇampi na uppajjati tajjassa samannāhārassa abhāvato.",
  "tika-s0102t0:98": "24. Yathā aññā itthiyo vijātappaccayā tādisena rogena abhibhūtāpi hutvā maranti, bodhisattamātu pana bodhisatte kucchigate tassa vijāyananimittaṁ, na koci rogo uppajjati, kevalaṁ āyuparikkhayeneva kālaṁ karoti, svāyamattho heṭṭhā vutto eva. ‘‘Bodhisattena vasitaṭṭhānañhī’’tiādi tassa kāraṇavacanaṁ. Aññesaṁ aparibhoganti aññehi na paribhuñjitabbaṁ, na paribhogayogyanti attho. Tathā sati bodhisattapitu aññāya aggamahesiyā bhavitabbaṁ, tathāpi bodhisattamātari dharantiyā ayujjamānakanti āha ‘‘na ca sakkā’’tiādi. Apanetvāti aggamahesiṭhānato nīharitvā. Attani chandarāgavaseneva bahiddhā ārammaṇapariyesanāti visayinisārāgo sattānaṁ visayesu sārāgassa balavakāraṇanti dassento āha ‘‘sattānaṁ attabhāve chandarāgo balavā hotī’’ti. Anurakkhituṁ na sakkotīti sammā gabbhaparihāraṁ nānuyuñjati. Tena gabbho bahvābādho hoti. Vatthu visadaṁ hotīti gabbhāsayo visuddho hoti. Mātu majjhimavayassa tatiyakoṭṭhāse bodhisattagabbhokkamanampi tassā āyuparimāṇavilokaneneva saṅgahitaṁ vayovasena uppajjanakavikārassa parivajjanato. Itthisabhāvena uppajjanakavikāro pana bodhisattassa ānubhāveneva vūpasamati.",
  "tika-s0102t0:99": "25.Sattamāsajātoti paṭisandhiggahaṇato sattame māse jāto. So sītuṇhakkhamo na hoti ativiya sukhumālatāya. Aṭṭhamāsajāto kāmaṁ sattamāsajātato buddhivayavā, ekacce pana cammapadesā vuddhiṁ pāpuṇantā ghaṭṭanaṁ na sahanti, tena so na jīvati. ‘‘Sattamāsajātassa pana na tāva te jātā’’ti vadanti.",
  "tika-s0102t0:100": "27.Devāpaṭhamaṁ paṭiggaṇhantīti ‘‘lokanāthaṁ mahāpurisaṁ sayameva paṭhamaṁ paṭiggaṇhāmā’’ti sañjātagāravabahumānā attano pītiṁ pavedentā khīṇāsavā suddhāvāsabrahmāno ādito paṭiggaṇhanti. Sūtivesanti sūtijagganadhātivesaṁ. Eketi abhayagirivāsino. Macchakkhisadisaṁ chavivasena. Aṭṭhāsi na nisīdi, na nipajji vā. Tena vuttaṁ ‘‘ṭhitāva bodhisattaṁ bodhisattamātā vijāyatī’’ti. Niddukkhatāya ṭhitā eva hutvā vijāyati. Dukkhassa hi balavabhāvato taṁ dukkhaṁ asahamānā aññā itthiyo nisinnā vā nipannā vā vijāyanti.",
  "tika-s0102t0:101": "28.Ajinappaveṇiyāti ajinacammehi sibbitvā katapaveṇiyā. Mahātejoti mahānubhāvo. Mahāyasoti mahāparivāro, vipulakittighoso ca.",
  "tika-s0102t0:102": "29.Bhaggavibhaggāti sambādhaṭṭhānato nikkhamanena vibhāvitattā bhaggā, vibhaggā viya ca hutvā, tena nesaṁ avisadabhāvameva dasseti. Alaggo hutvāti gabbhāsaye, yonipadese ca katthaci alaggo asatto hutvā, yato ‘‘dhamakaraṇato udakanikkhamanasadisa’’nti vuttaṁ. Udakenāti gabbhāsayagatena udakena. Amakkhitova nikkhamati sammakkhitassa tādisassa udakasemhādikasseva tattha abhāvato. Bodhisattassa hi puññānubhāvato paṭisandhiggahaṇato paṭṭhāya taṁ ṭhānaṁ pubbepi visuddhaṁ visesato paramasugandhagandhakuṭi viya candanagandhaṁ vāyantaṁ tiṭṭhati.",
  "tika-s0102t0:103": "Udakavaṭṭiyoti udakakkhandhā.",
  "tika-s0102t0:104": "31.Muhuttajātoti muhuttena jāto hutvā muhuttamattova. Anudhāriyamāneti anukūlavasena nīyamāne. Āgatānevāti taṁ ṭhānaṁ upagatāni eva. Anekasākhanti ratanamayānekasatapatiṭṭhānahīrakaṁ. Sahassamaṇḍalanti tesaṁ upariṭṭhitaṁ anekasahassamaṇḍalahīrakaṁ. Marūti devā. Na kho panaevaṁ daṭṭhabbaṁ padavītihārato pageva disāvilokanassa katattā. Tenāha ‘‘mahāsatto hī’’tiādi. Ekaṅgaṇānīti vivaṭabhāvena vihāraṅgaṇapariveṇaṅgaṇāni viya ekaṅgaṇasadisāni ahesuṁ. Sadisopi natthīti tumhākaṁ idaṁ vilokanaṁ visiṭṭhe passituṁ ‘‘idha tumhehi sadisopi natthi, kuto uttaritaro’’ti āhaṁsu. Aggoti padhāno, kena panassa padhānatāti āha ‘‘guṇehī’’ti. Paṭhama-saddo cettha padhānapariyāyo. Bodhisattassa pana padhānatā anaññasādhāraṇāti āha ‘‘sabbapaṭhamo’’ti, sabbapadhānoti attho. Etassevāti aggasaddasseva. Ettha ca mahesakkhā tāva devā tathā ca vadanti, itare pana kathanti? Mahāsattassa ānubhāvadassanādinā. Mahesakkhānañhi devānaṁ mahāsattassa ānubhāvo viya tena sadisānampi ānubhāvo paccakkho ahosīti, itare pana tesaṁ vacanaṁ sutvā saddahantā anuminantā tathā āhaṁsu. Paripākagatapubbahetusaṁsiddhāya dhammatāya codiyamāno imasmiṁ…pe… byākāsi.",
  "tika-s0102t0:105": "Jātamattasseva bodhisattassa ṭhānādīni yesaṁ visesādhigamānaṁ pubbanimittabhūtānīti te niddhāretvā dassento ‘‘ettha cā’’tiādimāha. Tattha patiṭṭhānaṁ caturiddhipādapaṭilābhassa pubbanimittaṁ iddhipādavasena lokuttaradhammesu suppatiṭṭhitabhāvasamijjhanato. Uttarābhimukhabhāvo lokassa uttaraṇavasena gamanassa pubbanimittaṁ. Tena hi bhagavā sadevakassa lokassa abhibhūto, kenaci anabhibhūto ahosi. Tenāha ‘‘mahājanaṁ ajjhottharitvā abhibhavitvā gamanassa pubbanimitta’’nti. Tathā sattapadagamanaṁ sattapadabojjhaṅgasampannaariyamaggagamanassa. Suvisuddhasetacchattadhāraṇaṁ suvisuddhavimuttichattadhāraṇassa. Pañcarājakakudhabhaṇḍasamāyogo pañcavidhavimuttiguṇasamāyogassa. Anāvaṭadisānuvilokanaṁ anāvaṭañāṇatāya. ‘‘Aggohamasmī’’tiādinā achambhitavācābhāsanaṁ kenaci avibandhanīyatāya appavattiyassa saddhammacakkappavattanassa. ‘‘Ayamantimā jātī’’ti āyatiṁ jātiyā abhāvakittanā anupādi…pe… pubbanimittanti veditabbaṁ tassa tassa anāgate laddhabbavisesassa taṁ taṁ nimittaṁ abyabhicārīti katvā. Na āgatoti imasmiṁ sutte, aññattha ca vakkhamānāya anupubbiyā na āgato. Āharitvāti tasmiṁ tasmiṁ sutte, aṭṭhakathāsu ca āgatanayena āharitvā dīpetabbo.",
  "tika-s0102t0:106": "‘‘Dasasahassilokadhātukampī’’ti idaṁ satipi idha pāḷiyaṁ āgatatte vakkhamānānaṁ acchariyānaṁ mūlabhūtaṁ dassetuṁ vuttaṁ, evaṁ aññampi evarūpaṁ daṭṭhabbaṁ. Tantibaddhā vīṇā cammabaddhā bheriyoti pañcaṅgikatūriyassa nidassanamattaṁ, ca-saddena vā itaresampi saṅgaho daṭṭhabbo. ‘‘Andubandhanādīni taṅkhaṇe eva chajjitvā puna pākatikāneva honti, tathā jaccandhādīnaṁ cakkhusotādīni tathārūpakammapaccayā tasmiṁyeva khaṇe uppajjitvā tāvadeva vigacchantī’’ti vadanti. Chijjiṁsūti ca pādesu bandhaṭṭhānesu chijjiṁsu. Vigacchiṁsūti vūpasamiṁsu. Ākāsaṭṭhakaratanāni nāma taṁtaṁvimānagatamaṇiratanādīni. Sakatejobhāsitānīti ativiya samujjalāya attano pabhāya obhāsitāni ahesuṁ. Nappavattīti na sannipāto. Na vāyīti kharo vāto na vāyi. Mudusukho pana sattānaṁ sukhāvaho vāyi. Pathavigatā ahesuṁ uccaṭṭhāne ṭhātuṁ avisahantā. Utusampannoti anuṇhāsītatāsaṅkhātena utunā sampanno. Apphoṭanaṁ vuccati bhujahatthasaṅghaṭṭanasaddo, atthato pana vāmahatthaṁ ure ṭhapetvā dakkhiṇena puthupāṇinā hatthatāḷanena saddakaraṇaṁ. Mukhena usseḷanaṁ saddassa muñcanaṁ seḷanaṁ. Ekaddhajamālā ahosi nirantaraṁ dhajamālāsamodhānagatāya. Na kevalañca etāni eva, atha kho aññānipi ‘‘vicittapupphasugandhapupphavassadevopavassi sūriye dissamāne eva tārakā obhāsiṁsu, acchaṁ vippasannaṁ udakaṁ pathavito ubbhijji, bilāsayā ca tiracchānā āsayato nikkhamiṁsu, rāgadosamohāpi tanu bhaviṁsu, pathaviyaṁ rajo vūpasami, aniṭṭhagandho vigacchi, dibbagandho vāyi, rūpino devā sarūpeneva manussānaṁ āpāthaṁ agamaṁsu, sattānaṁ cutūpapātā nāhesu’’nti evamādīni yāni mahābhinīhārasamaye uppannāni dvattiṁsapubbanimittāni, tāni anavasesato tadā ahesunti.",
  "tika-s0102t0:107": "Tatrāpīti tesupi pathavikampādīsu evaṁ pubbanimittabhāvo veditabbo. Na kevalaṁ sampatijātassa ṭhānādīsu evāti adhippāyo. Sabbaññutaññāṇapaṭilābhassa pubbanimittaṁ sabbassa ñeyyassa, titthakaramatassa ca cālanato. Kenaci anussāhitānaṁyeva imasmiṁyeva ekacakkavāḷe sannipāto kenaci anussāhitānaṁyeva ekappahārenevasannipatitvā dhammapaṭiggaṇhanassa pubbanimittaṁ. Paṭhamaṁ devatānaṁ paṭiggahaṇaṁ dibbavihārapaṭilābhassa, pacchā manussānaṁ paṭiggahaṇaṁ tattheva ṭhānassa niccalasabhāvato āneñjavihārapaṭilābhassa pubbanimittaṁ. Vīṇānaṁ sayaṁ vajjanaṁ parūpadesena vinā sayameva anupubbavihārapaṭilābhassa pubbanimittaṁ. Bherīnaṁ vajjanaṁ cakkavāḷapariyantāya parisāya pavedanasamatthassa dhammabheriyā anusāvanassa amatadundubhighosanassa pubbanimittaṁ. Andubandhanādīnaṁ chedo mānavinibandhabhedanassa pubbanimittaṁ. Mahājanassa rogavigamo tasseva sakalavaṭṭadukkharogavigamabhūtassa saccapaṭilābhassa pubbanimittaṁ. ‘‘Mahājanassā’’ti padaṁ ‘‘mahājanassa dibbacakkhupaṭilābhassa, mahājanassa dibbasotadhātupaṭilābhassā’’tiādinā tattha tattha ānetvā sambandhitabbaṁ. Iddhipādabhāvanāvasena sātisayañāṇajavasampattisiddhīti āha ‘‘pīṭhasappīnaṁ javasampadā caturiddhipādapaṭilābhassa pubbanimitta’’nti. Supaṭṭanasampāpuṇanaṁ catupaṭisambhidādhigamassa pubbanimittaṁ. Atthādianurūpaṁ atthādīsu sampaṭipattibhāvato. Ratanānaṁ sakatejobhāsitattaṁ yaṁ lokassa dhammobhāsaṁ dassessati, tena tassa sakatejobhāsitattassa pubbanimittaṁ.",
  "tika-s0102t0:108": "Catubrahmavihārapaṭilābhassa pubbanimittaṁ tassa sabbaso veravūpasamanato. Ekādasaagginibbāpanassa pubbanimittaṁ dunnibbāpananibbānabhāvato. Ñāṇālokādassanassa pubbanimittaṁ anāloke ālokadassanabhāvato. Nibbānarasenāti kilesānaṁ nibbāyanarasena. Ekarasabhāvassāti sāsanassa sabbattha ekarasabhāvassa, tañca kho amadhurassa lokassa sabbaso madhurabhāvāpādanena. Dvāsaṭṭhidiṭṭhigatabhindanassa pubbanimittaṁ sabbaso diṭṭhigatavātāpanayanavasena. Ākāsādiappatiṭṭhavisamacañcalaṭṭhānaṁ pahāya sakuṇānaṁ pathavigamanaṁ tādisaṁ micchāgāhaṁ pahāya sattānaṁ pāṇehi ratanattayasaraṇagamanassa pubbanittaṁ. Bahujanakantatāyāti candassa viya bahujanassa kantatāya. Sūriyassa uṇhasītavivajjitautusukhatā pariḷāhavivajjitakāyikacetasikasukhappattiyā pubbanimittaṁ.Devatānaṁ apphoṭanādīhi kīḷanaṁ pamoduppatti bhavantagamanena, dhammasabhāvabodhanena ca udānavasena pamodavibhāvanassa pubbanimittaṁ. Dhammavegavassanassāti desanāñāṇavegena dhammāmatassa vassanassa pubbanimittaṁ. Kāyagatāsativasena laddhaṁ jhānaṁ pādakaṁ katvā uppāditamaggaphalasukhānubhavo kāyagatāsatiamatapaṭilābho, tassa pana kāyassāpi atappakasukhāvahattā khudāpipāsāpīḷanābhāvo pubbanimittaṁ vutto . Aṭṭhakathāyaṁpana khudaṁ, pipāsañca bhinditvā vuttaṁ. Tattha pubbanimittānaṁ bhedo visesasāmaññavibhāgena, gobalībaddañāyena ca gahetabbo. ‘‘Sayamevā’’ti padaṁ ‘‘aṭṭhaṅgikamaggadvāravivaraṇassā’’ti etthāpi ānetvā sambandhitabbaṁ. Bharitabhāvassāti paripuṇṇabhāvassa. ‘‘Ariyaddhajamālāmālitāyāti kāsāyaddhajamālāvantatāyā’’ti keci, sadevakassa lokassa pana ariyamaggabojjhaṅgaddhajamālāhi mālibhāvassa pubbanimittaṁ. Yaṁ panettha anuddhaṭaṁ, taṁ suviññeyyameva.",
  "tika-s0102t0:109": "Etthāti ‘‘sampatijāto’’tiādinā āgate imasmiṁ vāre. Vissajjitova, tasmā amhehi idha apubbaṁ vattabbaṁ natthīti adhippāyo. Tadā pathaviyaṁ gacchantopi mahāsatto ākāsena gacchanto viya mahājanassa tathā upaṭṭhāsīti ayamettha niyati dhammaniyāmo bodhisattānaṁ dhammatā ti idaṁ niyativādavasena kathanaṁ. Pubbe purimajātīsu tādisassa puññasambhārakammassa katattā upacitattā mahājanassa tathā upaṭṭhāsīti idaṁ pubbekatakammavādavasena kathanaṁ. Imesaṁ sattānaṁ upari īsanasīlatāya yathāsakaṁ kammameva issaro nāma, tassa nimmānaṁ attano phalassa nibbattanaṁ mahāpurisopi sadevakaṁ lokaṁ abhibhavituṁ samatthena uḷārena puññakammena nibbattito, tena issarena nimmito nāma, tassa cāyaṁ nimmānaviseso, yadidaṁ mahānubhāvatā, yāya mahājanassa tathā upaṭṭhāsīti idaṁ issaranimmānavasena kathanaṁ. Evaṁ taṁ taṁ bahulaṁ vatvā kiṁ imāya pariyāyakathāyāti avasāne ujukameva byākari. Sampatijāto pathaviyaṁ kathaṁ padasā gacchati, evaṁ mahānubhāvo ākāsena maññe gacchatīti parikappanavasena ākāsena gacchanto viya ahosi. Sīghataraṁ pana sattapadavītihārena gatattā dissamānarūpopi mahājanassa adissamāno viya ahosi. Acelakabhāvo, khuddakasarīratā ca tādisassa iriyāpathassa na anucchavikāti kammānubhāvasañjanitapāṭihāriyavasena alaṅkatapaṭiyatto viya, soḷasavassuddesiko viya ca mahājanassa upaṭṭhāsīti veditabbaṁ. Mahāsattassa puññānubhāvena tadā tathā upaṭṭhānamattamevetanti. Pacchā bāladārakova ahosi, na tādisoti. Buddhabhāvānucchavikassa bodhisattānubhāvassa yāthāvato paveditattā parisā cassa byākaraṇena buddhena viya…pe… attamanā ahosi.",
  "tika-s0102t0:110": "Sabbadhammatāti sabbā soḷasavidhāpi yathāvuttā dhammatā sabbabodhisattānaṁ hontīti veditabbā puññañāṇasambhāradassanena nesaṁ ekasadisattā.",
  "tika-s0102t0:111": "Dvattiṁsamahāpurisalakkhaṇavaṇṇanā",
  "tika-s0102t0:112": "33.Dukūlacumbaṭaketi daharassa nipajjanayogyatāvasena paṭisaṁhaṭadukūlasukhume. ‘‘Khattiyo brāhmaṇo’’ti evamādi jāti. ‘‘Koṇḍañño gotamo’’ti evamādi gottaṁ. ‘‘Poṇikā cikkhallikā sākiyā koḷiyā’’ti evamādi kulapadeso. Ādi-saddena rūpissariyaparivārādisabbasampattiyo saṅgaṇhāti. Mahantassāti vipulassa, uḷārassāti attho. Nipphattiyoti siddhiyo. Gantabbagatiyāti gati-saddassa kammasādhanatamāha. Upapajjanavasena hi sucaritaduccaritehi gantabbāti gatiyo, upapattibhavaviseso. Gacchati yathāruci pavattatīti gati, ajjhāsayo. Paṭisaraṇeti parāyaṇe avassaye. Sabbasaṅkhatavisaṁyuttassa hi arahato nibbānameva taṁpaṭisaraṇaṁ. Tyāhanti te ahaṁ.",
  "tika-s0102t0:113": "Dasavidhe kusaladhamme, agarahite ca rājadhamme (jā. 2 mahāmaṁsajātake vitthāro) niyuttoti dhammiko. Tena ca dhammena sakalaṁ lokaṁ rañjetīti dhammarājā. Yasmā cakkavattī dhammena ñāyena rajjaṁ adhigacchati, na adhammena, tasmā vuttaṁ ‘‘dhammena laddharajjattā dhammarājā’’ti. Catūsu disāsu samuddapariyosānatāya caturantā nāma tattha tattha dīpe mahāpathavīti āha ‘‘puratthima…pe… issaro’’ti. Vijitāvīti vijetabbassa vijitavā, kāmakodhādikassa abbhantarassa, paṭirājabhūtassa bāhirassa ca arigaṇassa vijayi, vijetvā ṭhitoti attho. Kāmaṁ cakkavattino kenaci yuddhaṁ nāma natthi, yuddhena pana sādhetabbassa vijayassa siddhiyā ‘‘vijitasaṅgāmo’’ti vuttaṁ. Janapadova catubbidhaacchariyadhammādisamannāgate asmiṁ rājini thāvariyaṁ kenaci asaṁhāriyaṁ daḷhaṁ bhattabhāvaṁ patto, janapade vā attano dhammikāya paṭipattiyā thāvariyaṁ thirabhāvaṁ pattoti janapadatthāvariyappatto. Manussānaṁ ure satthaṁ ṭhapetvā icchitadhanaharaṇādinā parasāhasakāritāya sāhasikā.",
  "tika-s0102t0:114": "Ratijananaṭṭhenāti atappakapītisomanassuppādanena. Saddatthato pana rametīti ratanaṁ. ‘‘Aho manohara’’nti citte kattabbatāya cittīkataṁ. ‘‘Svāyaṁ cittīkāro tassa pūjanīyatāyā’’ti cittīkatanti pūjanīyanti atthaṁ vadanti. Mahantaṁ vipulaṁ aparimitaṁ mūlaṁ agghatīti mahagghaṁ. Natthi etassa tulā upamāti atulaṁ, asadisaṁ. Kadāci eva uppajjanato dukkhena laddhabbattā dullabhadassanaṁ. Anomehi uḷāraguṇeheva sattehi paribhuñjitabbato anomasattaparibhogaṁ. Idāni nesaṁ cittīkatādiatthānaṁ savisesaṁ cakkaratane labbhamānataṁ dassetvā itaresupi te atidisituṁ ‘‘cakkaratanassa cā’’tiādi āraddhaṁ. Aññaṁ devaṭṭhānaṁ nāma na hoti rañño anaññasādhāraṇissariyādisampattipaṭilābhahetuto, sattānañca yathicchitatthapaṭilābhahetuto. Aggho natthi ativiya uḷārasamujjalasattaratanamayattā, acchariyabbhutamahānubhāvatāya ca. Yadaggena mahagghaṁ, tadaggena atulaṁ. Sattānaṁ pāpajigucchanena vigatakāḷako puññapasutatāya maṇḍabhūto yādiso kālo buddhuppādāraho, tādise eva cakkavattīnampi sambhavoti āha ‘‘yasmā ca panā’’tiādi. Upamāvasena cetaṁ vuttaṁ, upamopameyyānañca na accantameva sadisatā. Tasmā yathā buddhā kadāci karahaci uppajjanti, na tathā cakkavattino, evaṁ santepi cakkavattivattaparipūraṇassāpi dukkarabhāvatopi dullabhuppādāyevāti , iminā dullabhuppādatāsāmaññena tesaṁ dullabhadassanatā vuttāti veditabbaṁ. Kāmaṁ cakkaratanānubhāvena sijjhamāno guṇo cakkavattiparivārasādhāraṇo, tathāpi ‘‘cakkavattī eva naṁ sāmibhāvena visavitāya paribhuñjatī’’ti vattabbataṁ arahati tadatthaṁ uppajjanatoti dassento ‘‘tadeta’’ntiādimāha. Yathāvuttānaṁ pañcannaṁ, channampi vā atthānaṁ itararatanesupi labbhanato ‘‘evaṁ sesānipī’’ti vuttaṁ. Hatthiassa-pariṇāyakaratanehi ajitavijayato, cakkaratanena ca parivārabhāvena, sesehi paribhogūpakaraṇabhāvena samannāgato. Hatthiassamaṇiitthiratanehi paribhogūpakaraṇabhāvena sesehi parivārabhāvenāti yojanā.",
  "tika-s0102t0:115": "Catunnaṁ mahādīpānaṁ sirivibhavanti tattha laddhaṁ sirisampattiñceva bhogasampattiñca. Tādisamevāti ‘‘purebhattamevā’’tiādinā vuttānubhāvameva. Yojanappamāṇaṁ padesaṁ byāpanena yojanappamāṇaṁ andhakāraṁ. Atidīghatādichabbidhadosaparivajjitaṁ.",
  "tika-s0102t0:116": "Sūrāti sattivanto, nibbhayāti atthoti āha ‘‘abhīrukā’’ti. Aṅganti kāraṇaṁ. Yena kāraṇena ‘‘vīrā’’ti vucceyyuṁ, taṁ vīraṅgaṁ. Tenāha ‘‘vīriyassetaṁnāma’’nti. Yāva cakkavāḷapabbatā cakkassa vattanato ‘‘cakkavāḷapabbataṁ sīmaṁ katvā ṭhitasamuddapariyanta’’nti vuttaṁ. ‘‘Adaṇḍenā’’ti imināva dhanadaṇḍassa, sarīradaṇḍassa ca akaraṇaṁ vuttaṁ. ‘‘Asatthenā’’ti iminā pana senāya yujjhanassāti tadubhayaṁ dassetuṁ ‘‘ye katāparādhe’’tiādi vuttaṁ. Vuttappakāranti sāgarapariyantaṁ.",
  "tika-s0102t0:117": "‘‘Rañjanaṭṭhena rāgo, taṇhāyanaṭṭhena taṇhā’’ti pavattiākārabhedena lobho eva dvidhā vutto . Tathā hissa dvidhāpi chadanaṭṭho ekantiko. Yathāha ‘‘andhatamaṁ tadā hoti, yaṁ rāgo sahate nara’’nti, (netti. 11, 27) ‘‘taṇhāchadanachāditā’’ti (udā. 64) ca. Iminā nayena dosādīnampi chadanaṭṭho vattabbo. Kilesaggahaṇena vicikicchādayo sesakilesā vuttā. Yasmā te sabbe pāpadhammā uppajjamānā sattasantānaṁ chādetvā pariyonandhitvā tiṭṭhanti kusalappavattiṁ nivārenti, tasmā te ‘‘chadanā, chadā’’ti ca vuttā. Vivaṭṭacchadāti ca o-kārassa ā-kāraṁ katvā niddeso.",
  "tika-s0102t0:118": "35.Tāsanti dvinnampi nipphattīnaṁ. Nimittabhūtānīti ñāpakakāraṇabhūtāni. Tathā hi lakkhīyati mahāpurisabhāvo etehīti lakkhaṇāni. Ṭhānagamanādīsu bhūmiyaṁ suṭṭhu samaṁ patiṭṭhitā pādā etassāti suppatiṭṭhitapādo. Taṁ panassa suppatiṭṭhitapādataṁ byatirekamukhena vibhāvetuṁ ‘‘yathā’’tiādi vuttaṁ. Tattha aggatalanti aggapādatalaṁ. Paṇhīti paṇhitalaṁ. Passanti pādatalassa dvīsu passesu ekekaṁ, ubhayameva vā pariyantaṁ passaṁ. ‘‘Assa panā’’tiādi anvayato atthavibhāvanaṁ. Suvaṇṇapādukatalamiva ujukaṁ nikkhipiyamānaṁ. Ekappahārenevāti ekakkhaṇeyeva. Sakalaṁ pādatalaṁ bhūmiṁ phusati nikkhipane. Ekappahāreneva sakalaṁ pādatalaṁ bhūmito uṭṭhahatīti yojanā. Tasmā ayaṁ suppatiṭṭhitapādoti nigamanaṁ. Yaṁ panettha vattabbaṁ anupubbaninnādiacchariyabbhutaṁ nissandaphalaṁ, taṁ parato lakkhaṇasuttavaṇṇanāyaṁ (dī. ni. aṭṭha. 3.201) āvibhavissatīti.",
  "tika-s0102t0:119": "Nābhi dissatīti lakkhaṇacakkassa nābhi parimaṇḍalasaṇṭhānā suparibyattā hutvā dissati, labbhatīti adhippāyo. Nābhiparicchinnāti tassaṁ nābhiyaṁ paricchinnā paricchedavasena ṭhitā. Nābhimukhaparikkhepapaṭṭoti pakaticakkassa akkhabbhāhatapariharaṇatthaṁ nābhimukhe ṭhapetabbaṁ parikkhepapaṭṭo, tappaṭicchanno idha adhippeto. Nemimaṇikāti nemiyaṁ āvalibhāvena ṭhitamaṇikālekhā. Sambahulavāroti bahuvidhalekhaṅgavibhāvanavāro. Sattīti āvudhasatti. Sirivacchoti siriaṅgā. Nandīti dakkhiṇāvattaṁ. Sovattikoti sovattiaṅgo. Vaṭaṁsakoti āveḷaṁ. Vaḍḍhamānakanti purimahādīsu dīpaṅkaṁ. Morahatthakoti morapiñchakalāpo, morapiñchapaṭisibbito vā bījanīviseso. Vāḷabījanīti cāmarivālaṁ. Siddhatthādi puṇṇaghaṭapuṇṇapātiyo. ‘‘Cakkavāḷo’’ti vatvā tassa padhānāvayave dassetuṁ ‘‘himavā sineru…pe… sahassānī’’ti vuttaṁ. ‘‘Cakkavattirañño parisaṁ upādāyā’’ti idaṁ hatthiratanādīnampi tattha labbhamānabhāvadassanaṁ. Sabbotisattiādiko yathāvutto aṅgaviseso cakkalakkhaṇasseva parivāroti veditabbo.",
  "tika-s0102t0:120": "‘‘Āyatapaṇhī’’ti idaṁ aññesaṁ paṇhito dīghataṁ sandhāya vuttaṁ, na pana atidīghatanti āha ‘‘paripuṇṇapaṇhī’’ti. Yathā pana paṇhilakkhaṇaṁ paripuṇṇaṁ nāma hoti, taṁ byatirekamukhena dassetuṁ ‘‘yathā hī’’tiādi vuttaṁ. Āraggenāti maṇḍalāya sikhāya. Vaṭṭetvāti yathā suvaṭṭaṁ hoti, evaṁ vaṭṭetvā. Rattakambalageṇḍukasadisāti rattakambalamayageṇḍukasadisā.",
  "tika-s0102t0:121": "‘‘Makkaṭassevā’’ti dīghabhāvaṁ, samatañca sandhāyetaṁ vuttaṁ. Niyyāsatelenāti chattiritaniyyāsādiniyyāsasammissena telena, yaṁ ‘‘surabhiniyyāsa’’ntipi vadanti. Niyyāsatelaggahaṇañcettha haritālavaṭṭiyā ghanasiniddhabhāvadassanatthaṁ.",
  "tika-s0102t0:122": "Yathā satakkhattuṁ vihataṁ kappāsapaṭalaṁ sappimaṇḍe osāritaṁ ativiya mudu hoti, evaṁ mahāpurisassa hatthapādāti dassento ‘‘sappimaṇḍe’’tiādimāha. Talunāti sukhumālā.",
  "tika-s0102t0:123": "Cammenāti aṅgulantaraveṭhitacammena. Paṭibaddhaaṅgulantaroti ekato sambaddhaaṅgulantaro na hoti. Ekappamāṇāti dīghato samānappamāṇā. Yavalakkhaṇanti abbhantarato aṅgulipabbe ṭhitaṁ yavalakkhaṇaṁ. Paṭivijjhitvāti taṁtaṁpabbānaṁ samānadesatāya aṅgulīnaṁ pasāritakālepi aññamaññaṁ vijjhitāni viya phusitvā tiṭṭhanti.",
  "tika-s0102t0:124": "Saṅkhā vuccanti gopphakā, uddhaṁ saṅkhā etesanti ussaṅkhā, pādā. Piṭṭhipādeti piṭṭhipādasamīpe. Tenāti piṭṭhipāde ṭhitagopphakabhāvena baddhā hontīti yojanā. Tayidaṁ ‘‘tenā’’ti padaṁ uparipadadvayepi yojetabbaṁ ‘‘tena baddhabhāvena na yathāsukhaṁ parivaṭṭanti, tena yathāsukhaṁ naparivaṭṭanena gacchantānaṁ pādatalānipi na dissantī’’ti. Uparīti piṭṭhipādato dvitiaṅgulimattaṁ uddhaṁ, ‘‘caturaṅgulamatta’’nti ca vadanti. Nigūḷhāni ca honti, na aññesaṁ viya paññāyamānāni. Tenāti gopphakānaṁ upari patiṭṭhitabhāvena. Assāti mahāpurisassa. Satipi desantarappavattiyaṁ niccaloti dassanatthaṁ nābhiggahaṇaṁ. ‘‘Adhokāyova iñjatī’’ti idaṁ purimapadassa kāraṇavacanaṁ. Yasmā adhokāyova iñjati, tasmā nābhito…pe… niccalo hoti. ‘‘Sukhena pādā parivaṭṭantī’’ti idaṁ pana purimassa, pacchimassa ca kāraṇavacanaṁ. Yasmā sukhena pādā parivaṭṭanti, tasmā adhokāyova iñjati, yasmā sukhena pādā parivaṭṭanti, tasmā puratopi…pe… pacchatoyevāti.",
  "tika-s0102t0:125": "Yasmā eṇimigassa samantato ekasadisamaṁsā anukkamena uddhaṁ thūlā jaṅghā honti, tathā mahāpurisassāpi, tasmā vuttaṁ ‘‘eṇimigasadisajaṅgho’’ti. Paripuṇṇajaṅghoti samantato maṁsūpacayena paripuṇṇajaṅgho. Tenāha ‘‘na ekato’’tiādi.",
  "tika-s0102t0:126": "Etenāti ‘‘anonamanto’’tiādivacanena, jāṇuphāsubhāvadīpanenāti attho. Avasesajanāti iminā lakkhaṇena rahitajanā. Khujjā vā honti heṭṭhimakāyato uparimakāyassa rassatāya, vāmanā vā uparimakāyato heṭṭhimakāyassa rassatāya, etena ṭhapetvā sammāsambuddhaṁ, cakkavattinañca itare sattā khujjapakkhikā, vāmanapakkhikā cāti dasseti.",
  "tika-s0102t0:127": "Kāmaṁ sabbāpi padumakaṇṇikā suvaṇṇavaṇṇāva, kañcanapadumakaṇṇikā pana pabhassarabhāvena tato sātisayāti āha ‘‘suvaṇṇapadumakaṇṇikasadisehī’’ti. Ohitanti samohitaṁ antogadhaṁ. Tathābhūtaṁ pana taṁ tena channaṁ hotīti āha ‘‘paṭicchanna’’nti.",
  "tika-s0102t0:128": "Suvaṇṇavaṇṇoti suvaṇṇavaṇṇavaṇṇoti ayamettha atthoti āha ‘‘jātihiṅgulakenā’’tiādi, svāyamattho āvuttiñāyena ca veditabbo. Sarīrapariyāyo idha vaṇṇa-saddoti adhippāyo. Paṭhamavikappaṁ vatvā tathārūpāya pana ruḷhiyā abhāvaṁ manasi katvā vaṇṇadhātupariyāyameva vaṇṇa-saddaṁ gahetvā dutiyavikappo vutto. Tasmā padadvayenāpi suniddhantasuvaṇṇasadisachavivaṇṇoti vuttaṁ hoti.",
  "tika-s0102t0:129": "Rajoti sukhumarajo. Jallanti malīnabhāvāvaho reṇusañcayo. Tenāha ‘‘malaṁ vā’’ti. Yadi vivattati, kathaṁ nhānādīnīti āha ‘‘hatthadhovanādīnī’’tiādi.",
  "tika-s0102t0:130": "Āvaṭṭapariyosāneti padakkhiṇāvaṭṭanavasena pavattassa āvaṭṭassa ante.",
  "tika-s0102t0:131": "Brahmuno sarīraṁ purato vā pacchato vā anonamitvā ujukameva uggatanti āha ‘‘brahmā viya ujugatto’’ti. Sā panāyaṁ ujugattatā avayavesu buddhippattesu daṭṭhabbā, na daharakāleti vuttaṁ ‘‘uggatadīghasarīro bhavissatī’’ti. Itaresūti ‘‘khandhajāṇūsū’’ti imesu dvīsu ṭhānesu namantā purato namantīti ānetvā sambandho. Passavaṅkāti dakkhiṇapassena vā vāmapassena vā vaṅkā. Sūlasadisāti potthakarūpakaraṇe ṭhapitasūlapādasadisā.",
  "tika-s0102t0:132": "Hatthapiṭṭhiādivasena satta sarīrāvayavā ussadā upacitamaṁsā etassāti sattussado. Aṭṭhikoṭiyo paññāyantīti yojanā. Nigūḷhasirājālehīti lakkhaṇavacanametanti tena nigūḷhaaṭṭhikoṭīhītipi vuttameva hotīti. Hatthapiṭṭhādīhīti ettha ādi-saddena aṁsakūṭakhandhakūṭānaṁ saṅgahe siddhe taṁ ekadesena dassento ‘‘vaṭṭetvā…pe… khandhenā’’ti āha. ‘‘Silārūpakaṁ viyā’’tiādinā vā nigūḷhaaṁsakūṭatāpi vibhāvitā yevāti daṭṭhabbaṁ.",
  "tika-s0102t0:133": "Sīhassa pubbaddhaṁ sīhapubbaddhaṁ, paripuṇṇāvayavatāya sīhapubbaddhaṁ viya sakalo kāyo assāti sīhapubbaddhakāyo. Tenāha ‘‘sīhassa pubbaddhakāyo viya sabbo kāyo paripuṇṇo’’ti. Sīhassevāti sīhassa viya. Dussaṇṭhitavisaṇṭhito na hotīti duṭṭhu saṇṭhito, virūpasaṇṭhito ca na hoti, tesaṁ tesaṁ avayavānaṁ ayuttabhāvena, virūpabhāvena ca saṇṭhiti upagato na hotīti attho. Saṇṭhantīti saṇṭhahanti. Dīghehīti aṅgulināsādīhi. Rassehīti gīvādīhi. Thūlehīti ūrubāhuādīhi . Kisehīti kesalomamajjhādīhi. Puthulehīti akkhihatthatalādīhi. Vaṭṭehīti jaṅghahatthādīhi.",
  "tika-s0102t0:134": "Satapuññalakkhaṇatāya nānācittena puññacittena cittito sañjātacittabhāvo ‘‘īdiso eva buddhānaṁ dhammakāyassa adhiṭṭhānaṁ bhavituṁ yutto’’ti dasapāramīhi sajjito abhisaṅkhato, ‘‘dānacittena puññacittenā’’ti vā pāṭho, dānavasena, sīlādivasena ca pavattapuññacittenāti attho.",
  "tika-s0102t0:135": "Dvinnaṁ koṭṭānaṁ antaranti dvinnaṁ piṭṭhibāhānaṁ vemajjhaṁ piṭṭhimajjhassa uparibhāgo. Citaṁ paripuṇṇanti aninnabhāvena citaṁ, dvīhi koṭṭehi samatalatāya paripuṇṇaṁ. Uggammāti uggantvā, aninnaṁ samatalaṁ hutvāti adhippāyo. Tenāha ‘‘suvaṇṇaphalakaṁ viyā’’ti.",
  "tika-s0102t0:136": "Nigrodho viya parimaṇḍaloti parimaṇḍalanigrodho viya parimaṇḍalo, ‘‘nigrodhaparimaṇḍalaparimaṇḍalo’’ti vattabbe ekassa parimaṇḍala-saddassa lopaṁ katvā ‘‘nigrodhaparimaṇḍalo’’ti vutto. Tenāha ‘‘samakkhandhasākho nigrodho’’tiādi. Na hi sabbo nigrodho parimaṇḍaloti, parimaṇḍalasaddasannidhānena vā parimaṇḍalova nigrodho gayhatīti ekassa parimaṇḍalasaddassa lopena vināpi ayamattho labbhatīti āha ‘‘nigrodho viya parimaṇḍalo’’ti. Yāvatako assāti yāvatakvassa o-kārassa va-kārādesaṁ katvā.",
  "tika-s0102t0:137": "Samavaṭṭitakkhandhoti samaṁ suvaṭṭitakkhandho. Koñcā viya dīghagalā, bakā viya vaṅkagalā , varāhā viya puthulagalāti yojanā. Suvaṇṇāḷiṅgasadisoti suvaṇṇamayakhuddakamudiṅgasadiso.",
  "tika-s0102t0:138": "Rasaggasaggīti madhurādibhedaṁ rasaṁ gasanti anto pavesantīti rasaggasā rasaggasānaṁ aggā rasaggasaggā, tā etassa santīti rasaggasaggī. Tenāti ojāya apharaṇena hīnadhātukattā te bahvābādhā honti.",
  "tika-s0102t0:139": "Hanūti sannissayadantādhārassa samaññā, taṁ bhagavato sīhassa hanu viya, tasmā bhagavā sīhahanu. Tattha yasmā buddhānaṁ rūpakāyassa, dhammakāyassa ca upamā nāma hīnūpamāva, natthi samānūpamā, kuto adhikūpamā, tasmā ayampi hīnūpamāti dassetuṁ ‘‘tatthā’’tiādi vuttaṁ. Yasmā mahāpurisassa heṭṭhimānurūpavaseneva uparimampi saṇṭhitaṁ, tasmā vuttaṁ ‘‘dvepi paripuṇṇānī’’ti, tañca kho na sabbaso parimaṇḍalatāya, atha kho tibhāgāvasesamaṇḍalatāyāti āha ‘‘dvādasiyā pakkhassa candasadisānī’’ti. Sallakkhetvāti attano lakkhaṇasatthānusārena upadhāretvā. Dantānaṁ uccanīcatā abbhantarabāhirapassavasenapi veditabbā, na aggavaseneva. Tenāha ‘‘ayapaṭṭakena chinnasaṅkhapaṭalaṁ viyā’’ti. Ayapaṭṭakanti kakacaṁ adhippetaṁ. Samā bhavissanti, na visamā, samasaṇṭhānāti attho.",
  "tika-s0102t0:140": "Sātisayaṁ mududīghaputhulatādippakāraguṇā hutvā bhūtā jātāti pabhūtā, bha-kārassa ha-kāraṁ katvā pahūtā jivhā etassāti pahūtajivho.",
  "tika-s0102t0:141": "Vicchinditvā vicchinditvā pavattasaratāya chinnassarāpi. Anekākāratāya bhinnassarāpi. Kākassa viya amanuññasaratāya kākassarāpi. Apalibuddhattāti anupaddutavatthukattā, vatthūti ca akkharuppattiṭṭhānaṁ veditabbaṁ. Aṭṭhaṅgasamannāgatoti ettha aṅgāni parato āgamissanti. Mañjughosoti madhurassaro.",
  "tika-s0102t0:142": "Abhinīlanettoti adhikanīlanetto, adhikatā ca sātisayaṁ nīlabhāvena veditabbā, na nettanīlabhāvasseva adhikabhāvatoti āha ‘‘na sakalanīlanetto’’tiādi. Pītalohitavaṇṇā setamaṇḍalagatarājivasena. Nīlasetakāḷavaṇṇā pana taṁtaṁmaṇḍalavaseneva veditabbā.",
  "tika-s0102t0:143": "‘‘Cakkhubhaṇḍanti akkhidala’’nti keci. ‘‘Akkhidalavaṭuma’’nti aññe. Akkhidalehi pana saddhiṁ akkhibimbanti veditabbaṁ. Evañhi viniggatagambhīrajotanāpi yuttā hoti. ‘‘Adhippeta’’nti iminā ayamettha adhippāyo ekadesena samudāyupalakkhaṇañāyenāti dasseti. Yasmā pakhuma-saddo loke akkhidalalomesu niruḷho, tenevāha ‘‘mudusiniddhanīlasukhumapakhumācitāni akkhīnī’’ti.",
  "tika-s0102t0:144": "Kiñcāpi uṇṇā-saddo loke avisesato lomapariyāyo, idha pana lomavisesavācakoti āha ‘‘uṇṇā loma’’nti. Nalāṭavemajjhejātāti nalāṭamajjhagatā jātā. Odātatāya upamā, na mudutāya . Uṇṇā hi tatopi sātisayaṁ mudutarā. Tenāha‘‘sappi maṇḍe’’tiādi. Rajatapubbuḷakanti rajatamayatārakamāha.",
  "tika-s0102t0:145": "Dve atthavase paṭicca vuttanti yasmā buddhā, cakkavattino ca paripuṇṇanalāṭatāya, paripuṇṇasīsabimbatāya ca ‘‘uṇhīsasīsā’’ti vuccanti, tasmā te dve atthavase paṭicca ‘‘uṇhīsasīso’’ti idaṁ vuttaṁ. Idāni taṁ atthadvayaṁ mahāpurise suppatiṭṭhitanti ‘‘mahāpurisassa hī’’tiādi vuttaṁ. Saṇhatamatāya, suvaṇṇavaṇṇatāya, pabhassaratāya, paripuṇṇatāya ca rañño bandhauṇhīsapaṭṭo viya virocati. Kapisīsāti dvidhābhūtasīsā. Phalasīsāti phalitasīsā. Aṭṭhisīsāti maṁsassa abhāvato ativiya aṭṭhitāya, patanubhāvato vā taconaddhaaṭṭhimattasīsā. Tumbasīsāti lābusadisasīsā. Pabbhārasīsāti piṭṭhibhāgena olambamānasīsā. Purimanayenāti paripuṇṇanalāṭatāpakkhena. Uṇhīsaveṭhitasīso viyāti uṇhīsapaṭṭena veṭhitasīsapadeso viya. Uṇhīsaṁ viyāti chekena sippinā viracitauṇhīsamaṇḍalaṁ viya.",
  "tika-s0102t0:146": "Vipassīsamaññāvaṇṇanā",
  "tika-s0102t0:147": "37.Tassa vitthāroti tassa lakkhaṇapariggaṇhane nemittakānaṁ santappanassa vitthāro vitthārakathā. Gabbhokkantiyaṁ nimittabhūta supinapaṭiggāhakasantappane vuttoyeva. Niddosenāti khārikaloṇikādidosarahitena. Dhātiyoti thaññapāyikā dhātiyo. Tā hi dhāpenti thaññaṁ pāyentīti dhātiyo.‘‘Tathā’’ti iminā ‘‘saṭṭhi’’nti padaṁ upasaṁharati , sesāpīti nhāpikā, dhārikā, parihārikāti imā tividhā. Tāpi dahanti vidahanti nhānaṁ dahanti dhārentīti ‘‘dhātiyo’’ tveva vuccanti. Tattha dhāraṇaṁ urasā, ūrunā, hatthehi vā suciraṁ velaṁ sandhāraṇaṁ. Pariharaṇaṁ aññassa aṅkato attano aṅkaṁ, aññassa bāhuto attano bāhuṁ upasaṁharantehi haraṇaṁ sampāpanaṁ.",
  "tika-s0102t0:148": "38.Mañjussaroti saṇhassaro. Yo hi saṇho, so kharo na hotīti āha ‘‘akharassaro’’ti. Vaggussaroti manorammassaro, manorammatā cassa cāturiyane puññayogatoti āha ‘‘chekanipuṇassaro’’ti. Madhurassaroti sotasukhassaro, sotasukhatā cassa ativiya iṭṭhabhāvenāti āha ‘‘sātassaro’’ti. Pemanīyassaroti piyāyitabbassaro, piyāyitabbatā cassa suṇantānaṁ attani bhattisamuppādanenāti āha ‘‘pemajanakassaro’’ti. Karavīkassaroti. Karavīkasaddo yesaṁ sattānaṁ sotapathaṁ upagacchati, te attano sarasampattiyā pakatiṁ jahāpetvā avase karonto attano vase vatteti, evaṁ madhuroti dassento ‘‘tatrida’’ntiādimāha. Tattha ‘‘karavīkasakuṇe’’tiādi tassa sabhāvakathanaṁ. Laḷitanti pītivegasamuṭṭhitaṁ līḷaṁ. Chaḍḍetvāti ‘‘saṅkharaṇampi madhurasaddasavanantarāyakara’’nti tiṇāni apanetvā. Anikkhipitvāti bhūmiyaṁ anikkhipitvā ākāsagatameva katvā. Anubaddhamigā vāḷamigehi. Tato maraṇabhayaṁ hitvā. Pakkhe pasāretvāti pakkhe yathāpasārite katvā apatantā tiṭṭhanti.",
  "tika-s0102t0:149": "Suvaṇṇapañjaraṁ vissajjesi yojanappamāṇe ākāse attano āṇāya pavattanato. Tenāha ‘‘so rājāṇāyā’’tiādi. Laḷiṁsūti laḷitaṁ kātuṁ ārabhiṁsu. Taṁ pītinti taṁ buddhaguṇārammaṇaṁ pītiṁ teneva nīhārena punappunaṁ pavattaṁ pītiṁ avijahitvā vikkhambhitakilesā therānaṁ santike laddhadhammassavanasappāyā upanissayasampattiyā paripakkañāṇatāya sattahi…pe… patiṭṭhāsi. Sattasatamattena orodhajanena saddhiṁ padasāva therānaṁ santikaṁ upagatattā ‘‘sattahi jaṅghasatehi saddhi’’nti vuttaṁ. Tatoti karavīkasaddato. Satabhāgena…pe… veditabbo anekakappakoṭisatasambhūtapuññasambhārasamudāgatavatthusampattibhāvato.",
  "tika-s0102t0:150": "39.Kammavipākajanti sātisayasucaritakammanibbattaṁ pittasemharuhirādīhi apalibuddhaṁ dūrepi ārammaṇaṁ sampaṭicchanasamatthaṁ kammavipākena sahajātaṁ, kammassa vā vipākabhāvena jātaṁ pasādacakkhu. Duvidhañhi dibbacakkhuṁ kammamayaṁ, bhāvanāmayanti. Tatridaṁ kammamayanti āha ‘‘na bhāvanāmaya’’nti. Bhāvanāmayaṁ pana bodhimūle uppajjissati. Ayaṁ ‘‘so’’ti sallakkhaṇaṁ kāmaṁ manoviññāṇena hoti, cakkhuviññāṇena pana tassa tathā vibhāvitattā manoviññāṇassa tattha tathāpavattīti āha ‘‘yena nimittaṁ…pe… sakkotī’’ti.",
  "tika-s0102t0:151": "40.Vacanatthoti saddattho. Nimīlananti nimīlanadassanaṁ navisuddhaṁ, tathā ca akkhīni avivaṭāni nimīladassanassa na visuddhibhāvato. Tabbipariyāyato pana dassanaṁ visuddhaṁ, vivaṭañcāti āha ‘‘antarantarā’’tiādi.",
  "tika-s0102t0:152": "41. Nī-iti – jānanatthaṁ dhātuṁ gahetvā āha ‘‘panayati jānātī’’ti. Yato vuttaṁ ‘‘animittā na nāyare’’ti (visuddhi. 1.174; saṁ. ni. aṭṭha. 1.1.20), ‘‘vidūbhi neyyaṁ naravarassā’’ti (netti. saṅgahavāra) ca. Nī-iti pana pavattanatthaṁ dhātuṁ gahetvā ‘‘nayati pavattetī’’ti. Appamatto ahosi tesu tesu kiccakaraṇīyesu.",
  "tika-s0102t0:153": "42. Vassāvāso vassaṁ uttarapadalopena, tasmā vassaṁ, vasse vā, sannivāsaphāsutāya arahatīti vassiko, pāsādo. Māsā pana vasse utumhi bhavāti vassikā. Itaresūti hemantikaṁ gimhikanti imesu. Eseva nayoti uttarapadalopena niddesaṁ atidisati.",
  "tika-s0102t0:154": "Nātiucco hoti nātinīcoti gimhiko viya ucco, hemantiko viya nīco na hoti, atha kho tadubhayavemajjhalakkhaṇatāya nātiucco hoti, nātinīco. Assāti pāsādassa. Nātibahūnīti gimhikassa viya na atibahūni. Nātitanūnīti hemantikassa viya na khuddakāni, tanutarajālāni ca. Missakānevāti hemantike viya na uṇhaniyāneva, gimhike viya ca na sītaniyāneva, atha kho ubhayamissakāneva. Tanukānīti na puthulāni. Uṇhappavesanatthāyāti sūriyasantāpānuppavesāya. Bhittiniyūhānīti dakkhiṇapasse bhittīsu niyūhāni. Siniddhanti sinehavantaṁ, siniddhaggahaṇeneva cassa garukatāpi vuttā eva. Kaṭukasannissitanti tikaṭukādikaṭukadrabbūpasañhitaṁ. Udakayantānīti udakadhārāvissandayantāni. Yathā jalayantāni, evaṁ himayantānipi tattha karonti eva. Tasmā hemante viya himāni patantāniyeva hontīti ca veditabbaṁ.",
  "tika-s0102t0:155": "Sabbaṭṭhānānipīti sabbāni paṭikiriyānhānabhojanakīḷāsañcaraṇādiṭṭhānānipi, na nivāsaṭṭhānāniyeva. Tenāha ‘‘dovārikāpī’’tiādi. Tattha kāraṇamāha ‘‘rājā kirā’’tiādi.",
  "tika-s0102t0:156": "Paṭhamabhāṇavāravaṇṇanā niṭṭhitā.",
  "tika-s0102t0:157": "Jiṇṇapurisavaṇṇanā",
  "tika-s0102t0:158": "44.Gopānasivaṅkanti vaṅkagopānasī viya. Vaṅkānañhi vaṅkabhāvassa nidassanatthaṁ avaṅkagopānasīpi gayhati. Ābhoggavaṅkanti ādito paṭṭhāya abbhuggatāya kuṭilasarīratāya vaṅkaṁ. Tenāha ‘‘khandhe’’tiādi. Daṇḍaparaṁ daṇḍaggahaṇaparaṁ ayanaṁ gamanaṁ etassāti daṇḍaparāyanaṁ, daṇḍo vā paraṁ āyanaṁ gamanakāraṇaṁ etassāti daṇḍaparāyanaṁ. Ṭhānādīsu daṇḍo gati avassayo etassa tena vinā appavattanatoti daṇḍagatikaṁ, gacchati etenāti vā gati, daṇḍo gati gamanakāraṇaṁ etassāti daṇḍagatikaṁ. Daṇḍapaṭisaraṇanti etthāpi eseva nayo. Jarāturanti jarāya kilantaṁ assavasaṁ. Yadā ratho purato hotīti dvedhāpathe sampatte purato gacchante balakāye tattha ekaṁ saṇṭhānaṁ āruḷho majjhe gacchanto bodhisattena āruḷho ratho itaraṁ saṇṭhānaṁ gacchanto yadā purato hoti. Pacchā balakāyoti tadā pacchā hoti sabbo balakāyo. Tādise okāseti tādise vuttappakāre maggappadese. Taṁ purisanti taṁ jiṇṇapurisaṁ. Suddhāvāsāti siddhatthādīnaṁ tiṇṇaṁ sammāsambuddhānaṁ sāsane brahmacariyaṁ caritvā suddhāvāsabhūmiyaṁ nibbattabrahmāno. Te hi tadā tattha tiṭṭhanti. ‘‘Kiṁ paneso jiṇṇo nāmā’’ti eso tayā vuccamāno kiṁ atthato, taṁ me niddhāretvā kathehīti dasseti. Aniddhāritasarūpattā hi tassa attano bodhisatto liṅgasabbanāmena taṁ vadanto ‘‘ki’’nti āha. ‘‘Yathā kiṁ te jāta’’nti dvayameva hi loke yebhuyyato jāyati itthī vā puriso vā, tathāpi taṁ liṅgasabbanāmena vuccati, evaṁ sampadamidaṁ veditabbaṁ. ‘‘Kiṁ vuttaṁ hotī’’tiādi tassa aniddhāritasarūpataṁyeva vibhāveti.",
  "tika-s0102t0:159": "‘‘Tena hī’’tiādi ‘‘ayañca jiṇṇabhāvo sabbasādhāraṇattā mayhampi upari āpattito evā’’ti mahāsattassa saṁvijjanākāravibhāvanaṁ. Rathaṁ sāretīti sārathi. Kīḷāvihāratthaṁ uyyuttā yanti upagacchanti etanti uyyānaṁ. Alanti paṭikkhepavacanaṁ. Nāmāti garahaṇe nipāto ‘‘kathañhināmā’’tiādīsu (pārā. 39, 42, 87, 88, 90, 166, 170; pāci. 1, 13, 36) viya. Jātiyā ādīnavadassanatthaṁ taṁmūlassa ummūlanaṁ viya hotīti, tassa ca avassitabhāvato ‘‘jātiyā mūlaṁkhaṇanto nisīdī’’ti āha. Siddhe hi kāraṇe phalaṁ siddhameva hotīti. Pīḷaṁ janetvā antotudanavasena sabbapaṭhamaṁ hadayaṁ anupavissa ṭhitattā paṭhamena sallena hadayeviddho viya nisīdīti yojanā.",
  "tika-s0102t0:160": "Byādhipurisavaṇṇanā",
  "tika-s0102t0:161": "47.Pubbevuttanayenevāti ‘‘suddhāvāsā kirā’’tiādinā pubbe vutteneva nayena. Ābādhikanti ābādhavantaṁ. Dukkhitanti sañjātadukkhaṁ. Ajātanti ajātabhāvo, nibbānaṁ vā.",
  "tika-s0102t0:162": "Kālakatapurisavaṇṇanā",
  "tika-s0102t0:163": "50. Bhantanettakuppalādi vividhaṁ katvā lātabbato vilāto, vayhaṁ, sivikā cāti āha ‘‘vilātanti sivika’’nti. Sivikāya diṭṭhapubbattā mahāsatto citakapañjaraṁ ‘‘sivika’’nti āha. Ito paṭigatanti ito bhavato apagataṁ . Katakālanti pariyosāpitajīvanakālaṁ. Tenāha ‘‘yattaka’’ntiādi.",
  "tika-s0102t0:164": "Pabbajitavaṇṇanā",
  "tika-s0102t0:165": "53. Dhammaṁ caratīti dhammacaraṇo, tassa bhāvo dhammacaraṇabhāvoti dhammacariyameva vadati. Evaṁ ekekassa padassāti yathā ‘‘sādhudhammacariyāti pabbajito’’ti yojanā, evaṁ ‘‘sādhusamacariyāti pabbajito’’tiādinā ekekassa padassa yojanā veditabbā. Sabbānīti ‘‘sādhudhammacariyā’’tiādīsu āgatāni sabbāni dhammasamakusalapuññapadāni. Dasakusalakammapathavevacanānīti dānādīni dasakusaladhammapariyāyapadāni.",
  "tika-s0102t0:166": "Bodhisattapabbajjāvaṇṇanā",
  "tika-s0102t0:167": "54. Pabbajitassa dhammiṁ kathaṁ sutvāti sambandho. Aññañca saṅgītianāruḷhaṁ tena tadā vuttaṁ dhammiṁ kathanti yojanā. ‘‘Vaṁsovā’’ti padattayena dhammatā esāti dasseti. Cirassaṁ cirassaṁ passanti dīghāyukabhāvato. Tathā hi vuttaṁ ‘‘bahūnaṁ vassānaṁ…pe… accayenā’’ti. Tenevāti na cirassaṁ diṭṭhabhāveneva. Acirakālantarikameva pubbakālakiriyaṁ dassento ‘‘jiṇṇañca disvā…pe… pabbajitañca disvā, tasmā ahaṁ pabbajitomhi rājā’’ti āha yathā ‘‘nhatvā vatthaṁ paridahitvā gandhaṁ vilimpitvā mālaṁ piḷandhitvā bhutto’’ti.",
  "tika-s0102t0:168": "Mahājanakāyaanupabbajjāvaṇṇanā",
  "tika-s0102t0:169": "55.‘‘Kasmāpanetthā’’tiādinā tesaṁ caturāsītiyā pāṇasahassānaṁ mahāsatte saṁbhattataṁ, saṁvegabahulatañca dasseti, yato sutaṭṭhāneyeva ṭhatvā ñātimittādīsu kiñci anāmantetvā mattavaravāraṇo viya ayomayabandhanaṁ ghanabandhanaṁ chinditvā pabbajjaṁ upagacchiṁsu.",
  "tika-s0102t0:170": "Cattāro māse cārikaṁ cari na tāva ñāṇassa paripākaṁ gatattā.",
  "tika-s0102t0:171": "Yadā pana ñāṇaṁ paripākaṁ gataṁ, taṁ dassento ‘‘ayaṁ panā’’tiādimāha. Sabbeva ime pabbajitā mama gamanaṁ jānissanti, jānantā ca maṁ anubandhissantīti adhippāyo. Sannisīvesūti sannisinnesu. Saṇatevāti saṇati viya saddaṁ karoti viya.",
  "tika-s0102t0:172": "Avivekārāmānanti anabhirativivekānaṁ. Ayaṁ kāloti ayaṁ tesaṁ pabbajitānaṁ mama gamanassa ajānanakālo. Nikkhamitvāti paṇṇasālāya niggantvā, mahābhinikkhamanaṁ pana pageva nikkhanto. Pāramitānubhāvena uṭṭhitaṁ upari devatāhi dibbapaccattharaṇehi supaññattampi mahāsattassa puññānubhāvena siddhattā tena paññattaṁ viya hotīti vuttaṁ ‘‘pallaṅkaṁ paññapetvā’’ti. ‘‘Kāmaṁ taco ca nhāru ca, aṭṭhi ca avasissatū’’tiādi (ma. ni. 2.184; saṁ. ni. 2.22, 237; a. ni. 2.5; 8.13; mahāni. 17, 196) nayappavattaṁ caturaṅgavīriyaṁ adhiṭṭhahitvā. Vūpakāsanti vivekavāsaṁ.",
  "tika-s0102t0:173": "Aññenevāti yattha mahāpuriso tadā viharati, tato aññeneva disābhāgena. Kāmaṁ bodhimaṇḍo jambudīpassa majjhe nābhiṭṭhāniyo, tadā pana brahāraññe vivitte yogīnaṁ paṭisallānasāruppo hutvā tiṭṭhati, tadañño pana jambudīpappadeso yebhuyyena bahujano ākiṇṇamanusso iddho phīto ahosi. Tena te taṁ taṁ janapadadesaṁ uddissa gatā ‘‘anto jambudīpābhimukhā cārikaṁ pakkantā’’ti vuttā anto jambudīpābhimukhā, na himavantādipabbatābhimukhāti attho.",
  "tika-s0102t0:174": "Bodhisattaabhinivesavaṇṇanā",
  "tika-s0102t0:175": "57. Kāmaṁ bhagavā buddho hutvā sattasattāhāni tattheva vasi, sabbapaṭhamaṁ pana visākhapuṇṇamaṁ sandhāya ‘‘ekarattivāsaṁ upagatassā’’ti vuttaṁ. Rahogatassāti raho janavivittaṁ ṭhānaṁ upagatassa, tena gaṇasaṅgaṇikābhāvena mahāsattassa kāyavivekamāha. Paṭisallīnassāti nānārammaṇacārato cittassa nivattiyā pati sammadeva nilīnassa tattha avisaṭacittassa, tena cittasaṅgaṇikābhāvenassa pubbabhāgiyaṁ cittavivekamāha. Dukkhanti jātiādimūlakaṁ dukkhaṁ. Kāmaṁ cutūpapātāpi jātimaraṇāni eva, maraṇajātiyova ‘‘jāyati mīyatī’’ti pana vatvā ‘‘cavati upapajjatī’’ti vacanaṁ na ekabhavapariyāpannānaṁ nesaṁ gahaṇaṁ, atha kho nānābhavapariyāpannānaṁ ekajjhaṁ gahaṇanti dassento āha ‘‘idaṁ dvayaṁ…pe… vutta’’nti. Kasmā pana lokassa kicchāpattiparivitakkane ‘‘jarāmaraṇassā’’ti jarāmaraṇavasena niyamanaṁ katanti āha ‘‘yasmā’’tiādi. Jarāmaraṇameva upaṭṭhāti āditoti adhippāyo. Abhiniviṭṭhassāti āraddhassa. Paṭiccasamuppādamukhena vipassanārambhe tassa jarāmaraṇato paṭṭhāya abhiniveso aggato yāva mūlaṁ otaraṇaṁ viyāti āha ‘‘bhavaggato otarantassa viyā’’ti.",
  "tika-s0102t0:176": "Upāyamanasikārāti upāyena manasikaraṇato manasikārassa pavattanato. Idāni taṁ upāyamanasikārapariyāyaṁ yonisomanasikāraṁ sarūpato, pavattiākārato ca dassetuṁ ‘‘aniccādīni hī’’tiādi vuttaṁ. Yonisomanasikāro nāma hotīti yāthāvato manasikārabhāvato. Aniccādīnīti ādi-saddena dukkhānattaasubhādīnaṁ gahaṇaṁ. Ayanti ‘‘etadahosī’’ti evaṁ vutto ‘‘kimhi nu kho satī’’tiādinayappavatto manasikāro. Tesaṁ aññataroti tesu aniccādimanasikāresu aññataro eko. Ko pana soti? Aniccamanasikārova, tattha kāraṇamāha ‘‘udayabbayānupassanāvasena pavattattā’’ti. Yañhi uppajjati ceva cavati ca, taṁ aniccaṁ udayavayaparicchinnattā addhuvanti katvā. Tassa pana tabbhāvadassanaṁ yāthāvamanasikāratāya yonisomanasikāro . Ito yonisomanasikārāti hetumhi nissakkavacananti tassa iminā ‘‘upāyamanasikārenā’’ti hetumhi karaṇavacanena atthamāha. Samāgamo ahosīti yāthāvato paṭivijjhanavasena saṅgamo ahosi. Kiṁ pana tanti kiṁ pana taṁ jarāmaraṇakāraṇanti āha ‘‘jātī’’ti. ‘‘Jātiyā kho’’tiādīsu ayaṁ saṅkhepattho – kimhi nu kho sati jarāmaraṇaṁ hoti, kiṁ paccayā jarāmaraṇa’’nti jarāmaraṇakāraṇaṁ pariggaṇhantassa bodhisattassa ‘‘yasmiṁ sati yaṁ hoti, asati ca na hoti, taṁ tassa kāraṇa’’nti evaṁ abyabhicārikāraṇapariggaṇhane ‘‘jātiyā kho sati jarāmaraṇaṁ hoti, jātipaccayā jarāmaraṇa’’nti yā jarāmaraṇassa kāraṇapariggāhikā paññā uppajjati, tāya uppajjantiyā samāgamo ahosīti. Sabbapadānīti ‘‘kimhi nu kho sati jāti hotī’’tiādinā āgatāni jātiādīni viññāṇapariyosānāni nava padāni.",
  "tika-s0102t0:177": "Dvādasapadike paṭiccasamuppāde idha yāni dve padāni aggahitāni, tesaṁ aggahaṇe kāraṇaṁ pucchitvā vissajjetukāmo tesaṁ gahetabbākāraṁ tāva dassento ‘‘ettha panā’’tiādimāha. Paccakkhabhūtaṁ paccuppannabhavaṁ paṭhamaṁ gahetvā tadanantaraṁ anāgataṁ ‘‘dutiya’’nti gahaṇe atīto tatiyo hotīti āha ‘‘avijjā saṅkhārā hi atīto bhavo’’ti. Nanu cettha anāgatassāpi bhavassa gahaṇaṁ na sambhavati paccuppannavasena abhinivesassa jotitattāti? Saccametaṁ, kāraṇe pana gahite phalaṁ gahitameva hotīti tathā vuttanti daṭṭhabbaṁ. Api cettha anāgatopi addhā atthato saṅgahito eva, yato parato ‘‘nāmarūpapaccayā saḷāyatana’’ntiādinā anāgataddhasaṅgahikā desanā pavattā. Tehīti avijjāsaṅkhārehi ārammaṇabhūtehi. Na ghaṭiyati na sambajjhati. Mahāpuriso hi paccuppannavasena abhiniviṭṭhoti aghaṭane kāraṇamāha. Adiṭṭhehīti anavabuddhehi, itthambhūtalakkhaṇe cetaṁ karaṇavacanaṁ. Sati anubodhe paṭivedhena bhavitabbanti āha ‘‘nasakkā buddhena bhavitu’’nti. Imināti mahāsattena. Teti avijjāsaṅkhārā. Bhavaupādānataṇhāvasenevāti bhavaupādānataṇhādassanavaseneva. Diṭṭhā taṁsabhāvataṁsahagatehi tehi samānayogakkhamattā. Visuddhimagge (visuddhi. 2.570) kathitāva, tasmā na idha kathetabbāti adhippāyo.",
  "tika-s0102t0:178": "58.Paccayatoti hetuto, saṅkhāratoti attho. ‘‘Kimhi nu kho sati jarāmaraṇaṁ hotī’’tiādinā hi hetuparamparāvasena phalaparamparāya vuccamānāya ‘‘kimhi nu kho sati viññāṇaṁ hotī’’ti vicāraṇāya ‘‘saṅkhāre kho sati viññāṇaṁ hotī’’ti viññāṇassa visesakāraṇabhūte saṅkhāre aggahite tato viññāṇaṁ paṭinivattati nāma, na sabbapaccayato. Tenevāha ‘‘nāmarūpe kho sati viññāṇaṁ hotī’’ti (dī. ni. 2.58), nāmampi cettha sahajātādivaseneva paccayabhūtaṁ adhippetaṁ, na kammūpanissayavasena paccuppannavasena abhinivisassa jotitattā. Ārammaṇatoti avijjāsaṅkhārasaṅkhātaārammaṇato, atītabhavasaṅkhātaārammaṇato vā. Atītaddhapariyāpannā hi avijjāsaṅkhārā. Yato paṭinivattamānaṁ viññāṇaṁ atītabhavatopi paṭinivattati nāma. Ubhayampīti paṭisandhiviññāṇampi vipassanāviññāṇampi. Nāmarūpaṁ nātikkamatīti paccayabhūtaṁ, ārammaṇabhūtañca nāmarūpaṁ nātikkamati tena vinā avattanato. Tenāha ‘‘nāmarūpato paraṁ na gacchatī’’ti.",
  "tika-s0102t0:179": "Viññāṇe nāmarūpassa paccaye honteti viññāṇe nāmassa, rūpassa, nāmarūpassa ca paccaye honte. Nāmarūpe ca viññāṇassa paccaye honteti tathā nāme, rūpe, nāmarūpe ca viññāṇassa paccaye honteti catuvokāraekavokārapañcavokārabhavavasena yathārahaṁ yojanā veditabbā, dvīsupi aññamaññapaccayesu hontesūti pana pañcavokārabhavavaseneva. Ettakenāti evaṁ viññāṇa nāmarūpānaṁ aññamaññaṁ upatthambhanavasena pavattiyā. Jāyetha vā…pe… upapajjetha vāti ‘‘satto jāyati…pe… upapajjati vā’’ti samaññā hoti viññāṇanāmarūpavinimuttassa sattapaññattiyā upādānabhūtassa dhammassa abhāvato. Tenāha ‘‘ito hī’’tiādi. Etadevāti viññāṇaṁ, nāmarūpanti etaṁ dvayameva.",
  "tika-s0102t0:180": "Pañca padānīti ‘‘jāyetha vā’’tiādīni pañca padāni. Nanu tattha paṭhamatatiyehi catutthapañcamāni atthato abhinnānīti āha ‘‘saddhiṁ aparāparaṁ cutipaṭisandhīhī’’ti. Puna taṁ ettāvatāti vuttamatthanti yo ‘‘ettāvatā’’ti padena pubbe vutto, tameva yathāvuttamatthaṁ ‘‘yadida’’ntiādinā niyyātento nidassento puna vatvā. Anulomapaccayākāravasenāti paccayadhammadassanapubbakaṁ paccayuppannadhammadassanavasena. Paccayadhammānañhi attano paccayuppannassa paccayabhāvo idappaccayatā paccayākāro, so ca ‘‘avijjāpaccayā saṅkhārā’’tiādinā vutto. Saṁsārappavattiyā anulomanato anulomapaccayākāro. Jātiādikaṁ sabbaṁ vaṭṭadukkhaṁ cittena samihitena kataṁ samūhavasena gahetvā pāḷiyaṁ ‘‘dukkhakkhandhassā’’ti vuttanti āha ‘‘jāti…pe… dukkharāsissā’’ti.",
  "tika-s0102t0:181": "59. Dukkhakkhandhassa anekavāraṁ samudayadassanavasena viññāṇassa pavattattā ‘‘samudayo samudayo’’ti āmeḍitavacanaṁ avoca. Atha vā ‘‘evaṁ samudayo hotī’’ti idaṁ na kevalaṁ nibbattinidassanapadaṁ, atha kho paṭiccasamuppāda-saddo viya samuppādamukhena idha samudaya-saddo nibbattimukhena paccayattaṁ vadati. Viññāṇādayo bhavantā idha paccayadhammā niddiṭṭhā, te sāmaññarūpena byāpanicchāvasena gaṇhanto ‘‘samudayo samudayo’’ti āha, evañca katvā yaṁ vakkhati ‘‘imasmiṁ sati idaṁ hotīti paccayasañjānanamattaṁ kathita’’nti, (dī. ni. aṭṭha. 2.59) taṁ samatthitaṁ hoti. Yadi evaṁ ‘‘udayadassanapaññā vesā’’ti idaṁ kathanti? Nāyaṁ doso paccayato udayadassanamukhena nibbattilakkhaṇadassanassa sambhavato. Dassanaṭṭhena cakkhūti samudayassa paccakkhato dassanabhāvena cakkhu viyāti cakkhu. Ñātakaraṇaṭṭhenāti yathā samudayo sammadeva ñāto hoti avabuddho, evaṁ karaṇaṭṭhena. Pajānanaṭṭhenāti ‘‘viññāṇāditaṁtaṁpaccayuppattiyā etassa dukkhakkhandhassa samudayo hotī’’ti pakārato jānanaṭṭhena. Nibbijjhitvā paṭivijjhitvā uppannaṭṭhenāti anibbijjhitvā pubbe udayadassanapaññāya paṭipakkhadhamme nibbijjhitvā ‘‘ayaṁ samudayo’’ti paccayato, khaṇato ca, sarūpato paṭivijjhitvā uppannabhāvena, nibbijjhanaṭṭhena paṭivijjhanaṭṭhena vijjāti vuttaṁ hoti. Obhāsaṭṭhenāti samudayasabhāvapaṭicchādanakassa mohandhakārassa ca kilesandhakārassa ca vidhamanavasena avabhāsakabhāvena.",
  "tika-s0102t0:182": "Idāni yathāvuttamatthaṁ paṭipāṭiyā vibhāvetuṁ ‘‘yathāhā’’tiādi vuttaṁ. Tattha cakkhuṁ udapādīti pāḷiyaṁ paduddhāro. Kathaṁ udapādīti ceti āha ‘‘dassanaṭṭhenā’’ti. ‘‘Samudayassa paccakkhato dassanabhāvenāti vutto vāyamattho. Iminā nayena sesapadesupi attho veditabbo. Cakkhudhammoti cakkhūti pāḷidhammo. Dassanaṭṭho atthoti dassanasabhāvo tena pakāsetabbo attho. Sesesupi eseva nayo. Ettakehi padehīti imehi pañcahi padehi. ‘‘Kiṁ kathita’’nti piṇḍatthaṁ pucchati. Paccayasañjānanamattanti viññāṇādīnaṁ paccayadhammānaṁ nāmarūpādipaccayuppannassa paccayasabhāvasañjānanamattaṁ kathitaṁ avisesato paccayasabhāvasallakkhaṇassa jotitattā. Saṅkhārānaṁ sammadeva udayadassanassa jotitattā ‘‘vīthipaṭipannā taruṇavipassanā kathitā’’ti ca vuttaṁ.",
  "tika-s0102t0:183": "61. Attanā adhigatattā āsannapaccakkhatāya ‘‘aya’’nti vuttaṁ, ariyamaggādīnaṁ magganaṭṭhena maggoti. Pubbabhāgavipassanā hesā. Tenāha ‘‘bodhāyā’’ti. Bodhapadassa bhāvasādhanataṁ sandhāyāha ‘‘catusaccabujjhanatthāyā’’ti. Pariññāpahānabhāvanābhisamayā yāvadeva sacchikiriyābhisamayatthā nibbānādhigamatthattā brahmacariyavāsassāti vuttaṁ ‘‘nibbānabujjhanatthāya eva vā’’ti. ‘‘Nibbānaṁ paramaṁ sukha’’nti (ma. ni. 2.215, 217; dha. pa. 204) hi vuttaṁ. Bujjhatīti cattāri ariyasaccāni ekapaṭivedhena paṭivijjhati, tena bodha-saddassa kattusādhanattamāha. Paccattapadehīti paṭhamāvibhattidīpakehi padehi. Nibbānameva kathitaṁ viññāṇādi nirujjhati etthāti katvā. Anibbattinirodhanti sabbaso paccayanirodhena anuppādanirodhaṁ accantanirodhaṁ.",
  "tika-s0102t0:184": "62.Sabbeheva etehi padehīti ‘‘cakkhū’’tiādīhi pañcahi padehi. Nirodhasañjānanamattamevāti ‘‘nirodho nirodhoti kho’’tiādinā nirodhassa sañjānanamattameva kathitaṁ pubbārambhabhāvato, na tassa paṭivijjhanavasena paccakkhato dassanaṁ ariyamaggassa anadhigatattā. Saṅkhārānaṁ sammadeva nirodhadassanaṁ nāma sikhāppattāya vipassanāya vasena icchitabbanti ‘‘vuṭṭhānagāminī balavavipassanā kathitā’’ti ca vuttaṁ.",
  "tika-s0102t0:185": "63.Viditvāti pubbabhāgiyena ñāṇena jānitvā. Tato aparabhāgeti vuttanayena paccayanirodhajānanato pacchābhāge. Upādānassa paccayabhūtesūti catubbidhassapi upādānassa ārammaṇapaccayādinā paccayabhūtesu, upādāniyesūti attho . Vahantoti pavattento. Idanti ‘‘aparena samayenā’’tiādi vacanaṁ. Kasmā vuttanti ‘‘yāya paṭipattiyā sabbepi mahābodhisattā carimabhave bodhāya paṭipajjanti, vipassanāya mahābodhisattena tatheva paṭipanna’’nti kathetukamyatāvasena pucchāvacanaṁ. Tenāha ‘‘sabbeyeva hī’’tiādi. Tattha puttassa jātadivase mahābhinikkhamanaṁ, padhānānuyogo ca dhammatāvasena veditabbo, itaraṁ itikattabbatāvasena. Tatthāpi cirakālaparibhāvanāya laddhāsevanāya mahākaruṇāya sañcoditamānasattā ‘‘kicchaṁ vatāyaṁ loko āpanno’’tiādinā (dī. ni. 2.57; saṁ. ni. 2.4, 10) saṁsāradukkhato mocetuṁ icchitassa sattalokassa kicchāpattidassanamukhena jarāmaraṇato paṭṭhāya paccayākārasammasanampi dhammatāva. Tathā attādhīnatāya, kenaci anupakhatattā, asecanakasukhavihāratāya, catutthajjhānikatāya ca ānāpānakammaṭṭhānānuyogo. Pañcasu khandhesu abhinivisitvāti viññāṇanāmarūpādipariyāyena gahitesu pañcasu upādānakkhandhesu vipassanābhinivesavasena abhinivisitvā paṭipattiṁ ārabhitvā. Anukkamanti anu anu gāmitabbato paṭipajjitabbato ‘‘anukkama’’nti laddhanāmaṁ anupubbapaṭipattiṁ. Katvāti paṭipajjitvā.",
  "tika-s0102t0:186": "Iti rūpanti ettha dutiyo iti-saddo nidassanattho, tena paṭhamo iti-saddo sarūpassa, parimāṇassa ca bodhako anekatthattā nipātānaṁ,āvuttiādivasena vāyamattho veditabbo. Antogadhāvadhāraṇañca vākyaṁ dassento ‘‘idaṁ rūpaṁ, ettakaṁ rūpaṁ, ito uddhaṁ rūpaṁ natthī’’tiādimāha . Tattha ‘‘ruppanasabhāva’’nti iminā sāmaññato rūpassa sabhāvo dassito, ‘‘bhūtupādāyabheda’’ntiādinā visesato, tadubhayenapi ‘‘idaṁ rūpa’’nti padassa attho niddiṭṭho. Tattha lakkhaṇaṁ nāma tassa tassa rūpavisesassa anaññasādhāraṇo sabhāvo. Raso tasseva attano phalaṁ pati paccayabhāvo. Paccupaṭṭhānaṁ tassa paramatthato vijjamānattā yāthāvato ñāṇassa gocarabhāvo. Padaṭṭhānaṁ āsannakāraṇaṁ, tenassa paccayāyattavuttitā dassitā. ‘‘Anavasesarūpapariggaho’’ti iminā pana ‘‘ettakaṁ rūpaṁ, ito uddhaṁ’’ rūpaṁ natthīti padadvayassāpi attho niddiṭṭho rūpassa sabbaso pariyādānavasena niyāmanato. ‘‘Iti rūpassa samudayo’’ti ettha pana iti-saddo ‘‘iti kho bhikkhave sappaṭibhayo bālo’’tiādīsu (ma. ni. 3.124; a. ni. 3.1) viya pakāratthoti āha ‘‘itīti eva’’nti.",
  "tika-s0102t0:187": "Avijjāsamudayāti avijjāya uppādā, atthibhāvāti attho. Nirodhanirodhī hi uppādo atthibhāvavācakopi hoti, tasmā purimabhavasiddhāya avijjāya sati imasmiṁ bhave rūpasamudayo, rūpassa uppādo hotīti attho. ‘‘Taṇhāsamudayā’’tiādīsupi eseva nayo. Āhārasamudayāti ettha pana pavattipaccayesu kabaḷīkārāhārassa balavatāya so eva gahito. Tasmiṁ pana gahite pavattipaccayatāsāmaññena utucittāni gahitāneva hontīti catusamuṭṭhānikarūpassa paccayato udayadassanaṁ vibhāvitamevāti daṭṭhabbaṁ. ‘‘Nibbattilakkhaṇa’’ntiādinā kālavasena udayadassanamāha. Tattha nibbattilakkhaṇanti rūpassa uppādasaṅkhātaṁ saṅkhatalakkhaṇaṁ. Passantopīti na kevalaṁ paccayasamudayameva, atha kho khaṇato udayaṁ passantopi. Addhāvasena hi paṭhamaṁ udayaṁ passitvā ṭhito puna santativasena disvā anukkamena khaṇavasena passati. Avijjānirodhā rūpanirodhoti aggamaggena avijjāya anuppādanirodhato anāgatassa rūpassa anuppādanirodho hoti paccayābhāve abhāvato. Taṇhānirodhā kammanirodhoti etthāpi eseva nayo. Āhāranirodhāti pavattipaccayassa kabaḷīkārāhārassa abhāvena. Rūpanirodhoti taṁsamuṭṭhānarūpassa abhāvo hoti. Sesaṁ vuttanayameva. ‘‘Vipariṇāmalakkhaṇa’’nti bhaṅgakālavasena hetaṁ vayadassanaṁ, tasmā taṁ addhāvasena paṭhamaṁ passitvā puna santativasena disvā anukkamena khaṇavasena passati. Ayañca nayo pākatikavipassakavasena vutto, bodhisattānaṁ panetaṁ natthi. Esa nayo udayadassanepi.",
  "tika-s0102t0:188": "‘‘Iti vedanā’’tiādīsupi heṭṭhā rūpe vuttanayānusārena attho veditabbo. Tenāha ‘‘ayaṁ vedanā, ettakā vedanā’’tiādi. Tattha vedayita…pe… sabhāvanti ettha ‘‘vedayitasabhāvaṁ…pe… vijānanasabhāva’’nti paccekaṁ sabhāva- saddo yojetabbo. Vedayitasabhāvanti anubhavanasabhāvaṁ. Sañjānanasabhāvanti ‘‘nīlaṁ pīta’’ntiādinā ārammaṇassa sallakkhaṇasabhāvaṁ. Abhisaṅkharaṇasabhāvanti āyūhanasabhāvaṁ. Vijānanasabhāvanti ārammaṇassa upaladdhisabhāvaṁ. Sukhādīti ādi-saddena dukkhasomanassadomanassupekkhāvedanānaṁ saṅgaho rūpasaññādīti ādi-saddena saddasaññādīnaṁ, phassādīti ādi-saddena cetanā vitakkādīnaṁ cakkhuviññāṇādīnanti ādi-saddena sabbesaṁ lokiyaviññāṇānaṁ saṅgaho. Yathā ca viññāṇe, esa nayo vedanādīsupi. Tesanti ‘‘samudayo’’ti vuttadhammānaṁ. Tīsu khandhesūti vedanāsaññāsaṅkhārakkhandhesu. ‘‘Phuṭṭho vedeti, phuṭṭho sañjānāti, phuṭṭho cetetī’’ti (saṁ. ni. 4.93) vacanato ‘‘phassasamudayā’’ti vattabbaṁ. ‘‘Nāmarūpapaccayāpi viññāṇa’’nti (vibha. 246; dī. ni. 2.97) vacanato viññāṇakkhandhe ‘‘nāmarūpasamudayā’’ti vattabbaṁ. Tesaṁ yevāti tīsu khandhesu ‘‘phassassa viññāṇakkhandhe nāmarūpassā’’ti phassanāmarūpānaṁyeva vasena atthaṅgamapadampi yojetabbaṁ, avijjādayo pana rūpe vuttasadisā evāti adhippāyo.",
  "tika-s0102t0:189": "Samapaññāsalakkhaṇavasenāti paccayato vīsati khaṇato pañcāti pañcavīsatiyā udayalakkhaṇānaṁ, paccayato vīsati khaṇato pañcāti pañcavīsatiyā eva vayalakkhaṇānaṁ cāti samapaññāsāya udayavayalakkhaṇānaṁ vasena. Tattha pañcannaṁ khandhānaṁ udayo lakkhīyati etehīti lakkhaṇānīti vuccanti avijjādisamudayoti, tathā tesaṁ anuppādanirodho lakkhīyati etehīti lakkhaṇānīti vuccanti avijjādīnaṁ accantanirodho. Nibbattivipariṇāmalakkhaṇāni pana saṅkhatalakkhaṇamevāti. Evaṁ etāni samapaññāsalakkhaṇāni sarūpato veditabbāni. Yathānukkamena vaḍḍhiteti yathāvuttaudayabbayañāṇe tikkhe sūre pasanne hutvā vahante tato paraṁ vattabbānaṁ bhaṅgañāṇādīnaṁ uppattipaṭipāṭiyā buddhippatte paramukkaṁsagate vipassanāñāṇe. Pageva hi chattiṁsakoṭisatasahassamukhena pavattena sabbaññutaññāṇānucchavikena mahāvajirañāṇasaṅkhātena sammasanañāṇena sambhatānubhāvaṁ gabbhaṁ gaṇhantaṁ paripākaṁ gacchantaṁ paṭipadāvisuddhiñāṇaṁ aparimitakāle sambhatāya paññāpāramiyā ānubhāvena ukkaṁsapāramippattaṁ anukkamena vuṭṭhānagāminibhāvaṁ upagantvā yadā ariyamaggena ghaṭeti, tadā ariyamaggacittaṁ sabbakilesehi maggapaṭipāṭiyā vimuccati , vimuccantañca tathā vimuccati, yathā sabbañeyyāvaraṇappahānaṁ hoti. Yaṁ kilesānaṁ ‘‘savāsanappahāna’’nti vuccati, tayidaṁ pahānaṁ atthato anuppattinirodhoti āha ‘‘anuppādanirodhenā’’ti. Āsavasaṅkhātehi kilesehīti bhavato ābhavaggaṁ, dhammato āgotrabhuṁ savanato pavattanato āsavasaññitehi rāgo, diṭṭhi, mohoti imehi kilesehi. Lakkhaṇavacanañcetaṁ, pāḷiyaṁ yadidaṁ ‘‘āsavehī’’ti, tadekaṭṭhatāya pana sabbehipi kilesehi sabbehipi pāpadhammehi cittaṁ vimuccati. Aggahetvāti tesaṁ kilesānaṁ lesamattampi aggahetvā.",
  "tika-s0102t0:190": "Maggakkhaṇe vimuccati nāma taṁtaṁmaggavajjhakilesehi phalakkhaṇe vimuttaṁ nāma. Maggakkhaṇe vā vimuttañcevavimuccati cāti uparimaggakkhaṇe heṭṭhimamaggavajjhehi vimuttañceva yathāsakaṁ pahātabbehi vimuccati ca. Phalakkhaṇe vimuttamevāti sabbasmimpi phalakkhaṇe vimuttameva, na vimuccati nāma.",
  "tika-s0102t0:191": "Sabbabandhanāti orambhāgiyuddhambhāgiyasaṅgahitā sabbasmāpi bhavasaññojanā, vippamutto visesato pakārehi mutto. Suvikasitacittasantānoti sātisayaṁ ñāṇarasmisamphassena suṭṭhu sammadeva samphullacittasantāno. ‘‘Cattāri maggañāṇānī’’tiādi yehi ñāṇehi suvikasitacittasantāno, tesaṁ ekadesena dassanaṁ. Nippadesato dassanaṁ pana parato āgamissati, tasmā tattheva tāni vibhajissāma. Sakale ca buddhaguṇeti atītaṁse appaṭihatañāṇādike sabbepi buddhaguṇe. Yadā hi lokanātho aggamaggaṁ adhigacchati, tadā sabbe guṇe hatthagate karoti nāma. Tato paraṁ ‘‘hatthagate katvā ṭhito’’ti vuccati.",
  "tika-s0102t0:192": "‘‘Paripuṇṇasaṅkappo’’ti vatvā paripuṇṇasaṅkappatāparidīpanaṁ udānaṁ dassetuṁ ‘‘anekajātisaṁsāra’’ntiādi vuttaṁ. Tattha ādito dvinnaṁ gāthānamattho heṭṭhā brahmajālanidānavaṇṇanāyaṁ (dī. ni. ṭī. 1.paṭhamamahāsaṅgītikathāvaṇṇanā) vutto eva. Parato pana ayoghanahatassāti ayo haññati etenāti ayoghanaṁ, kammārānaṁ ayokūṭaṁ, ayomuṭṭhi ca, tena ayoghanena hatassa pahatassa. Eva-saddo cettha nipātamattaṁ. Jalato jātavedasoti jalayamānassa aggissa, anādare vā etaṁ sāmivacanaṁ. Anupubbūpasantassāti anukkamena upasantassa vikkhambhantassa niruddhassa. Yathā na ñāyate gatīti yathā tassa gati na ñāyati. Idaṁ vuttaṁ hoti – ayomuṭṭhikūṭādinā pahatattā ayoghanena hatassa pahatassa ayogatassa, kaṁsabhājanādigatassa vā jalamānassa aggissa anukkamena upasantassa dasasu disāsu na katthaci gati paññāyati paccayanirodhena appaṭisandhikaniruddhattāti. Evaṁ sammāvimuttānanti sammā hetunā ñāyena tadaṅgavikkhambhanavimuttipubbaṅgamāya samucchedavimuttiyā ariyamaggena catūhipi upādānehi, āsavehi ca muttattā sammā vimuttānaṁ, tato eva kāmabandhanasaṅkhātaṁ kāmoghabhavoghādibhedaṁ avasiṭṭhaoghañca taritvā ṭhitattā kāmabandhoghatārīnaṁ suṭṭhu paṭipassambhitasabbakilesavipphanditattā kilesābhisaṅkhāravātehi akampanīyatāya acalaṁ nibbānasaṅkhātaṁ saṅkhārūpasamaṁ sukhaṁ pattānaṁ adhigatānaṁ khīṇāsavānaṁ gati devamanussādibhedāsu gatīsu ‘‘ayaṁ nāmā’’ti paññāpetabbatāya abhāvato paññāpetuṁ natthi na upalabbhati, yathāvuttajātavedo viya apaññattikabhāvameva te gacchantīti attho. Evaṁ manasi karontoti ‘‘evaṁ anekajātisaṁsāra’’ntiādinā (dha. pa. 153) attano katakiccattaṁ manasi karonto bodhipallaṅke nisinnova virocitthāti yojanā.",
  "tika-s0102t0:193": "Dutiyabhāṇavāravaṇṇanā niṭṭhitā.",
  "tika-s0102t0:194": "Brahmayācanakathāvaṇṇanā",
  "tika-s0102t0:195": "64.Yannūnāti parivitakkanatthe nipāto, ahanti bhagavā attānaṁ niddisatīti āha ‘‘yadi panāha’’nti. ‘‘Aṭṭhame sattāhe’’tiādi yathā amhākaṁ bhagavā abhisambuddho hutvā vimuttisukhapaṭisaṁvedanādivasena sattasu sattāhesu paṭipajji, tato parañca dhammagambhīratāpaccavekkhaṇādivasena, evameva sabbepi sammāsambuddhā abhisambuddhakāle paṭipajjiṁsu, te ca sattāhādayo tatheva vavatthapīyantīti ayaṁ sabbesampi buddhānaṁ dhammatā. Tasmā vipassī bhagavā abhisambuddhakāle tathā paṭipajjīti dassetuṁ āraddhaṁ. Tattha ‘‘aṭṭhame sattāhe’’ti idaṁ sattamasattāhato paraṁ, sattāhato orime ca pavattāya paṭipattiyā vasena vuttaṁ, na pallaṅkasattāhassa viya aṭṭhamassa nāma sattāhassa vavatthitassa labbhamānattā. Anantaroti ‘‘adhigato kho myāyaṁ dhammo’’tiādiko vitakko (dī. ni. 2.67; ma. ni. 1.281; 2.337; saṁ. ni. 1.172; mahāva. 7, 8).",
  "tika-s0102t0:196": "Paṭividdhoti sayambhuñāṇena ‘‘idaṁ dukkha’’ntiādinā paṭimukhaṁ paṭivijjhanavasena pavatto, yathābhūtaṁ avabuddhoti attho. Dhammoti catusaccadhammo tabbinimuttassa paṭivijjhitabbadhammassa abhāvato. Gambhīroti mahāsamuddo viya makasatuṇḍasūciyā aññatra samupacitaparipakkañāṇasambhārehi aññesaṁ ñāṇena alabbhaneyyappatiṭṭho. Tenāha ‘‘uttānabhāvapaṭikkhepavacanameta’’nti. Alabbhaneyyappatiṭṭho ogāhituṁ asakkuṇeyyatāya sarūpato visesato ca passituṁ na sakkāti āha ‘‘gambhīrattāva duddaso’’ti. Dukkhena daṭṭhabboti kicchena kenaci kadācideva daṭṭhabbo. Yaṁ pana daṭṭhumeva na sakkā, tassa ogāhetvā anu anu bujjhane kathā eva natthīti āha ‘‘duddasattāva duranubodho’’ti. Dukkhena avabujjhitabbo avabodhassa dukkarabhāvato. Imasmiṁ ṭhāne ‘‘taṁ kiṁ maññatha bhikkhave dukkarataraṁ vā durabhisambhavataraṁ vā’’ti (saṁ. ni. 5.1115) suttapadaṁ vattabbaṁ. Santārammaṇatāya vā santo. Nibbutasabbapariḷāhatāya nibbuto. Padhānabhāvaṁ nītoti vā paṇīto. Atittikaraṭṭhena atappako sādurasabhojanaṁ viya. Ettha ca nirodhasaccaṁ santaṁ ārammaṇanti santārammaṇaṁ, maggasaccaṁ santaṁ, santārammaṇañcāti santārammaṇaṁ anupasantasabhāvānaṁ kilesānaṁ, saṅkhārānañca abhāvato santo nibbutasabbapariḷāhattā nibbuto, santapaṇītabhāveneva tadatthāya asecanakatāya atappakatā daṭṭhabbā. Tenāha ‘‘idaṁ dvayaṁ lokuttarameva sandhāya vutta’’nti. Uttamañāṇassa visayattā na takkena avacaritabbo, tato eva nipuṇañāṇagocaratāya, saṇhasukhumasabhāvattā ca nipuṇo. Bālānaṁ avisayattā paṇḍitehi eva veditabboti paṇḍitavedanīyo. Ālīyanti abhiramitabbaṭṭhena sevīyantīti ālayā, pañca kāmaguṇā. Ālayanti abhiramaṇavasena sevantīti ālayā, taṇhāvicaritāni. Ālayaratāti ālayaniratā. Suṭṭhu muditā ativiya muditā anukkaṇṭhanato. Ramatīti ratiṁ vindati kīḷati laḷati. Ime sattā yathā kāmaguṇe, evaṁ rāgampi assādenti abhinandanti yevāti vuttaṁ ‘‘duvidhampī’’tiādi.",
  "tika-s0102t0:197": "Ṭhānaṁ sandhāyāti ṭhāna-saddaṁ sandhāya. Atthato pana ‘‘ṭhāna’’nti ca paṭiccasamuppādo eva adhippeto. Tiṭṭhati ettha phalaṁ tadāyattavuttitāyāti ṭhānaṁ, saṅkhārādīnaṁ paccayabhūtā avijjādayo. Imesaṁ saṅkhārādīnaṁ paccayāti idappaccayā, avijjādayova. Idappaccayā eva idappaccayatā yathā devo eva devatā , idappaccayānaṁ vā avijjādīnaṁ attano phalaṁ paṭicca paccayabhāvo uppādanasamatthatā idappaccayatā, tena paramatthapaccayalakkhaṇo paṭiccasamuppādo dassito hoti. Paṭicca samuppajjati phalaṁ etasmāti paṭiccasamuppādo. Padadvayenāpi dhammānaṁ paccayaṭṭho eva vibhāvito. Tenāha ‘‘saṅkhārādipaccayānaṁ avijjādīnametaṁ adhivacana’’nti. Ayamettha saṅkhepo, vitthāro pana visuddhimaggasaṁvaṇṇanāsu (visuddhi. 2.570) vuttanayena veditabbo.",
  "tika-s0102t0:198": "Sabbasaṅkhārasamathotiādi sabbanti sabbasaṅkhārasamathādipadābhidheyyaṁ sabbaṁ, atthato nibbānameva. Idāni tassa nibbānabhāvaṁ dassetuṁ ‘‘yasmā hī’’tiādi vuttaṁ. Tanti nibbānaṁ. Āgammāti paṭicca ariyamaggassa ārammaṇapaccayahetu. Sammantīti appaṭisandhikūpasamavasena sammanti. Tathā santā ca savisesaṁ upasantā nāma hontīti āha ‘‘vūpasammantī’’ti, etena sabbe saṅkhārā sammanti etthāti sabbasaṅkhārasamatho, nibbānanti dasseti. Sabbasaṅkhāravisaṁyutte hi nibbāne sabbasaṅkhāravūpasamapariyāyo ñāyāgato yevāti. Sesepadesupi eseva nayo. Upadhīyati ettha dukkhanti upadhi, khandhādayo. Paṭinissaṭṭhāti samucchedavasena pariccattā honti. Sabbā taṇhāti aṭṭhasatappabhedā sabbāpi taṇhā. Sabbe kilesarāgāti kāmarāgarūparāgādibhedā sabbepi kilesabhūtā rāgā, sabbepi vā kilesā idha kilesarāgāti veditabbā, na lobhavisesā eva cittassa viparītabhāvāpādanato. Yathāha ‘‘rattampi cittaṁ vipariṇataṁ, duṭṭhampi cittaṁ vipariṇataṁ, mūḷhampi cittaṁ vipariṇata’’nti (pārā. 271) virajjantīti attano sabhāvaṁ vijahanti. Sabbaṁ dukkhanti jarāmaraṇādibhedaṁ sabbaṁ vaṭṭadukkhaṁ. Bhavena bhavanti tena tena bhavena bhavantaraṁ. Bhavanikantibhāvena saṁsibbati, phalena vā saddhiṁ kammaṁ sataṇhasseva āyatiṁ punabbhavabhāvato. Tato vānato nikkhantaṁ tattha tassa sabbaso abhāvato. Ciranisajjācirabhāsanehi piṭṭhiāgilāyanatālugalasosādivasena kāyakilamatho ceva kāyavihesāca veditabbā. Sā ca kho desanāya atthaṁ ajānantānaṁ, appaṭipajjantānañca vasena, jānantānaṁ, pana paṭipajjantānañca desanāya kāyaparissamopi satthu aparissamova. Tenāha bhagavā ‘‘na ca maṁ dhammādhikaraṇaṁ vihesesī’’ti (udā. 10). Tathā hi vuttaṁ ‘‘yā ajānantānaṁ desanā nāma, so mama kilamatho assā’’ti. Ubhayanti cittakilamatho, cittavihesā cāti ubhayaṁ petaṁ buddhānaṁ natthi, bodhimūleyeva samucchinnattā.",
  "tika-s0102t0:199": "65.Anubrūhanaṁ sampiṇḍanaṁ. Soti ‘‘apissū’’ti nipāto. Vipassinti paṭi-saddayogena sāmiatthe upayogavacananti āha ‘‘vipassissā’’ti. Vuddhippattā acchariyā vā anacchariyā. Vuddhiatthopi hi akāro hoti yathā‘‘asekkhā dhammā’’ti (dha. sa. tikamātikāya 11). Kappānaṁ cattāri asaṅkhyeyyāni satasahassañca sadevakassa lokassa dhammasaṁvibhāgakaraṇatthameva pāramiyo pūretvā idāni samadhigatadhammarājassa tattha appossukkatāpattidīpanatā, gāthātthassa acchariyatā, tassa vuddhippatti cāti veditabbā. Atthadvārena hi gāthānaṁ anacchariyatā. Gocarā ahesunti upaṭṭhahiṁsu. Upaṭṭhānañca vitakketabbatāvāti āha ‘‘parivitakkayitabbataṁ pāpuṇiṁsū’’ti.",
  "tika-s0102t0:200": "Yadi sukhāpaṭipadāva kathaṁ kicchatāti āha ‘‘pāramīpūraṇakāle’’tiādi. Evamādīni duppariccajāni dentassa. Ha-iti vā byattanti etasmiṁ atthe nipāto, ‘‘ekaṁsatthe’’ti keci. Ha byattaṁ, ekaṁsena vā alaṁ nippayojanaṁ evaṁ kicchena adhigatassa dhammassa desetunti yojanā. Halanti ‘‘ala’’nti iminā samānatthaṁ padaṁ ‘‘halanti vadāmī’’tiādīsu (saṁ. ni. ṭī. 1.172) viya. Rāgadosaphuṭṭhehīti phuṭṭhavisena viya sappena rāgena, dosena ca samphuṭṭhehi abhibhūtehi. Rāgadosānugatehīti rāgadosehi anubandhehi.",
  "tika-s0102t0:201": "Niccādīnanti niccaggāhādīnaṁ. Evaṁ gatanti evaṁ pavattaṁ aniccādiākārena pavattaṁ. ‘‘Catusaccadhamma’’nti idaṁ aniccādīsu, saccesu ca yathālābhavasena gahetabbaṁ. Evaṁ gatanti vā evaṁ ‘‘anicca’’ntiādinā abhinivisitvā mayā, aññehi ca sammāsambuddhehi gataṁ, ñātaṁ paṭividdhanti attho. Kāmarāgena, bhavarāgena ca rattā nīvaraṇehi nivutacittatāya, diṭṭhirāgena rattā viparītābhinivesena na dakkhanti yāthāvato imaṁ dhammaṁ nappaṭivijjhissanti. Evaṁ gāhāpetunti ‘‘anicca’’ntiādinā sabhāvena yāthāvato dhamme jānāpetuṁ. Rāgadosaparetatāpi nesaṁ sammūḷhabhāvenevāti āha ‘‘tamokhandhena āvuṭā’’ti.",
  "tika-s0102t0:202": "Dhammadesanāya appossukkatāpattiyā kāraṇaṁ vibhāvetuṁ ‘‘kasmā panā’’tiādinā sayameva codanaṁ samuṭṭhāpeti. Tattha yathāyaṁ idāni dhammadesanāya appossukkatāpatti sabbabuddhānaṁ āciṇṇasamāciṇṇadhammatāvasena, sabbabodhisattānaṁ ādito ‘‘kiṁ me aññātavesenā’’tiādinā (bu. vaṁ. 2.99) mahābhinīhāre attano cittassa samussāhanaṁ āciṇṇasamāciṇṇadhammatā vāti āha ‘‘kiṁ me’’tiādi. Tattha aññātavesenāti sadevakaṁ lokaṁ unnādento buddho ahutvā kevalaṁ buddhānaṁ sāvakabhāvūpagamanavasena aññātarūpena. Tividhaṁ kāraṇaṁ appossukkatāpattiyā paṭipakkhassa balavabhāvo, dhammassa paramagambhīratā, tattha ca bhagavato sātisayaṁ gāravanti taṁ dassetuṁ ‘‘tassa hī’’tiādi āraddhaṁ. Tattha paṭipakkhā nāma rāgādayo kilesā sammāpaṭipattiyā antarāyakarattā. Tesaṁ balavabhāvato ciraparibhāvanāya sattasantānato dubbisodhiyatāya te satte mattahatthino viya dubbalaṁ purisaṁ ajjhottharitvā anayabyasanaṁ āpādentā anekasatayojanāyāmavitthāraṁ sunicitaṁ ghanasannivesaṁ kaṇṭakaduggampi adhisenti. Dūrappabheda ducchejjatāhi dubbisodhiyataṁ pana dassetuṁ ‘‘athassā’’tiādi vuttaṁ. Tattha ca anto āmaṭṭhatāya kañjikapuṇṇalābu ciraparivāsikatāya takkabharitacāṭi snehatintadubbalabhāvena vasātelapītapilotikā; telamissitatāya añjanamakkhitahatthā dubbisodhanīyā vuttā. Hīnūpamā cetā rūpappabandhabhāvato, acirakālikattā ca malīnatāya, kilesasaṁkileso eva pana dubbisodhanīyataro anādikālikattā, anusayitattā ca. Tenāha ‘‘atisaṁkiliṭṭhā’’ti. Yathā ca dubbisodhanīyatāya evaṁ gambhīraduddasaduranubodhānampi vuttaupamā hīnūpamāva.",
  "tika-s0102t0:203": "Gambhīropi dhammo paṭipakkhavidhamanena supākaṭo bhaveyya, paṭipakkhavidhamanaṁ pana sammāpaṭipattipaṭibaddhaṁ, sā saddhammasavanādhīnā, taṁ satthari, dhamme ca pasādāyattaṁ. So visesato loke sambhāvanīyassa garukātabbassa abhipatthanāhetukoti panāḷikāya sattānaṁ dhammasampaṭipattiyā brahmayācanādinimittanti taṁ dassento ‘‘apicā’’tiādimāha.",
  "tika-s0102t0:204": "66. ‘‘Aññataro’’ti appaññāto viya kiñcāpi vuttaṁ, atha kho pākaṭo paññātoti dassetuṁ ‘‘imasmiṁ cakkavāḷe jeṭṭhakamahābrahmā’’ti vuttaṁ. Mahābrahmabhavane jeṭṭhakamahābrahmā. So hi sakko viya kāmadevaloke, brahmaloke ca pākaṭo paññāto. Upakkilesabhūtaṁ appaṁ rāgādirajaṁ etassāti apparajaṁ, apparajaṁ akkhi paññācakkhu yesaṁ te taṁsabhāvāti katvā apparajakkhajātikāti imamatthaṁ dassetuṁ ‘‘paññāmaye’’tiādimāha. Appaṁ rāgādirajaṁ yesaṁ te taṁsabhāvā apparajakkhajātikāti evamettha attho veditabbo. Assavanatāti ‘‘sayaṁ abhiññā’’tiādīsu (dī. ni. 1.28, 405; ma. ni. 1.154, 444) viya karaṇe paccattavacananti āha ‘‘assavanatāyā’’ti. Dasapuññakiriyavatthuvasenāti dānādidasavidhavimuttiparipācanīyapuññakiriyavatthūnaṁ vasena. Tenāha ‘‘katādhikārā’’tiādi. Papañcasūdaniyaṁ pana ‘‘dvādasapuññakiriyavasenā’’ti (ma. ni. aṭṭha. 2.282) vuttaṁ, taṁ dānādīsu saraṇagamanaparahitapariṇāmanadvaya pakkhipanavasena vuttaṁ.",
  "tika-s0102t0:205": "69. Garuṭṭhāniyesu gāravavasena garukarapatthanā ajjhesanā, sāpi atthato patthanā evāti vuttaṁ ‘‘yācana’’nti. Padesavisayañāṇadassanaṁ hutvā buddhānaṁyeva āveṇikabhāvato idaṁ ñāṇadvayaṁ ‘‘buddhacakkhū’’ti vuccatīti āha ‘‘imesañhi dvinnaṁ ñāṇānaṁ buddhacakkhūti nāma’’nti. Tiṇṇaṁ maggañāṇānanti heṭṭhimānaṁ tiṇṇaṁ maggañāṇānaṁ ‘‘dhammacakkhū’’ti nāmaṁ, catusaccadhammadassananti katvā dassanamattabhāvato. Yato tāni ñāṇāni vijjūpamābhāvena vuttāni, aggamaggañāṇaṁ pana ñāṇakiccassa sikhāppattiyā dassanamattaṁ na hotīti ‘‘dhammacakkhū’’ti na vuccatīti. Yato taṁ vajirūpamābhāvena vuttaṁ. Vuttanayenevāti ‘‘apparajakkhajātikā’’ti ettha vuttanayeneva. Yasmā mandakilesā ‘‘apparajakkhā’’ti vuttā, tasmā bahalakilesā ‘‘mahārajakkhā’’ti veditabbā. Paṭipakkhavidhamanasamatthatāya tikkhāni sūrāni visadāni, vuttavipariyāyena mudūni. Saddhādayo ākārāti saddahanādippakāre vadati. Sundarāti kalyāṇā. Sammohavinodaniyaṁ pana ‘‘yesaṁ āsayādayo koṭṭhāsā sundarā, te svākārā’’ti (vibha. aṭṭha. 814) vuttaṁ, taṁ imāya atthavaṇṇanāya aññadatthu saṁsandati sametīti daṭṭhabbaṁ. Yato saddhāsampadādivasena ajjhāsayassa sundaratāti, tabbipariyāyato asundaratāti. Kāraṇaṁ nāma paccayākāro, saccāni vā. Paralokanti samparāyaṁ. Taṁ dukkhāvahaṁ vajjaṁ viya bhayato passitabbanti vuttaṁ ‘‘paralokañceva vajjañca bhayato passantī’’ti. Sampattibhavato vā aññattā vipattibhavo ‘‘paraloko’’ti vuttaṁ ‘‘para…pe… passantī’’ti.",
  "tika-s0102t0:206": "Ayaṁpanettha pāḷīti ettha ‘‘apparajakkhā’’dipadānaṁ atthavibhāvane ayaṁ tassa tathābhāvasādhakapāḷi. Saddhādīnañhi vimuttiparipācakadhammānaṁ balavabhāvo tappaṭipakkhānaṁ pāpadhammānaṁ dubbalabhāveneva hoti, tesañca balavabhāvo saddhādīnaṁ dubbalabhāvenāti vimuttiparipācakadhammānaṁ savisesaṁ atthitānatthitāvasena ‘‘apparajakkhā mahārajakkhā’’ti ādayo pāḷiyaṁ (paṭi. ma. 1.111) vibhajitvā dassitā. Iti saddhādīnaṁ vasena pañca apparajakkhā, asaddhiyādīnaṁ vasena pañca mahārajakkhā. Evaṁ tikkhindriyamudindriyādayoti vibhāvitā paññāsa puggalā. Saddhādīnaṁ pana antarabhedena anekabhedā veditabbā. Khandhādayo eva lujjanapalujjanaṭṭhena loko, sampattibhavabhūto loko sampattibhavaloko, sugatisaṅkhāto upapattibhavo, sampatti sambhavati etenāti sampattisambhavaloko sugatisaṁvattaniyo kammabhavo. Duggatisaṅkhātaupapattibhavaduggatisaṁvattaniyakammabhavā vipattibhavalokavipattisambhavalokā.",
  "tika-s0102t0:207": "Puna ekakadukādivasena lokaṁ vibhajitvā dassetuṁ ‘‘eko loko’’tiādi vuttaṁ. Āhārādayo hi lujjanapalujjanaṭṭhena lokoti. Tattha ‘‘eko loko sabbe sattā āhāraṭṭhitikā’’ti (dī. ni. 3.303; a. ni. 10.27, 28; paṭi. ma. 1.2, 112, 208) yāyaṁ puggalādhiṭṭhānāya kathāya sabbasaṅkhārānaṁ paccayāyattavuttitā vuttā, tāya sabbo saṅkhāraloko eko ekavidho pakārantarassābhāvato. ‘‘Dve lokā’’tiādīsupi iminā nayena attho veditabbo. Nāmaggahaṇena cettha nibbānassa aggahaṇaṁ tassa alokasabhāvattā. Nanu ca ‘‘āhāraṭṭhitikā’’ti ettha paccayāyattavuttitāya maggaphalānampi lokatā āpajjatīti? Nāpajjati pariññeyyānaṁ dukkhasaccadhammānaṁ ‘‘idha loko’’ti adhippetattā. Atha vā na lujjati na palujjatīti yo gahito, tathā na hoti, so lokoti taṁgahaṇarahitānaṁ lokuttarānaṁ natthi lokatā. Upādānānaṁ ārammaṇabhūtā khandhā upādānakkhandhā. Anurodhādivatthubhūtā lābhādayo aṭṭha lokadhammā. Dasāyatanānīti dasa rūpāyatanāni vivaṭṭajjhāsayassa adhippetattā. Tassa ca sabbaṁ tebhūmakakammaṁ garahitabbaṁ, vajjitabbañca hutvā upaṭṭhātīti vuttaṁ ‘‘sabbe abhisaṅkhārā vajjaṁ, sabbe bhavagāmikammā vajja’’nti. Yesaṁ puggalānaṁ saddhādayo mandā, te idha ‘‘assaddhā’’tiādinā vuttā. Na pana sabbena sabbaṁ saddhādīnaṁ abhāvatoti apparajakkhadukādīsu pañcasu dukesu ekekasmiṁ dasa dasa katvā ‘‘paññāsāya ākārehi imāni pañcindriyāni jānātī’’ti vuttaṁ. Atha vā anvayato, byatirekato ca saddhādīnaṁ indriyānaṁ paropariyattaṁ jānātīti katvā tathā vuttaṁ. Ettha ca apparajakkhādivasena āvajjantassa bhagavato te sattā puñjapuñjāva hutvā upaṭṭhahanti, na ekekā.",
  "tika-s0102t0:208": "Uppalāni ettha santīti uppalinī, gacchopi jalāsayopi, idha pana jalāsayo adhippetoti āha ‘‘uppalavane’’ti. Yāni udakassa anto nimuggāneva hutvā pusanti vaḍḍhanti, tāni antonimuggaposīnī.Dīpitānīti aṭṭhakathāyaṁ pakāsitāni, idheva vā ‘‘aññānipī’’tiādinā dīpitāni. Ugghaṭitaññūti ugghaṭanaṁ nāma ñāṇugghaṭanaṁ, ñāṇe ugghaṭitamatte eva jānātīti attho. Vipañcitaṁ vitthāramevamatthaṁ jānātīti vipañcitaññū. Uddesādīhi netabboti neyyo. Saha udāhaṭavelāyāti udāhāre dhammassa uddese udāhaṭamatte eva. Dhammābhisamayoti catusaccadhammassa ñāṇena saddhiṁ abhisamayo. Ayaṁ vuccatīti ayaṁ ‘‘cattāro satipaṭṭhānā’’tiādinā nayena saṅkhittena mātikāya dīpiyamānāya desanānusārena ñāṇaṁ pesetvā arahattaṁ gaṇhituṁ samattho ‘‘puggalo ugghaṭitaññū’’ti vuccati. Ayaṁ vuccatīti ayaṁ saṅkhittena mātikaṁ ṭhapetvā vitthārena atthe vibhajiyamāne arahattaṁ pāpuṇituṁ samattho ‘‘puggalo vipañcitaññū’’ti vuccati. Uddesatoti uddesahetu, uddisantassa, uddisāpentassa vāti attho. Paripucchatoti atthaṁ paripucchantassa. Anupubbenadhammābhisamayo hotīti anukkamena arahattappatto hoti. Na tāya jātiyā dhammābhisamayo hotīti tena attabhāvena maggaṁ vā phalaṁ vā antamaso jhānaṁ vā vipassanaṁ vā nibbattetuṁ na sakkoti. Ayaṁ vuccati puggalo padaparamoti ayaṁ puggalo byañjanapadameva paramaṁ assāti ‘‘padaparamo’’ti vuccati.",
  "tika-s0102t0:209": "Yeti ye duvidhe puggale sandhāya vuttaṁ vibhaṅge kammāvaraṇenāti pañcavidhena ānantariyakammena. Vipākāvaraṇenāti ahetukapaṭisandhiyā. Yasmā duhetukānampi ariyamaggapaṭivedho natthi, tasmā duhetukapaṭisandhipi ‘‘vipākāvaraṇamevā’’ti veditabbā. Kilesāvaraṇenāti niyatamicchādiṭṭhiyā. Assaddhāti buddhādīsu saddhā rahitā. Acchandikāti kattukamyatākusalacchandarahitā, uttarakurukā manussā acchandikaṭṭhānaṁ paviṭṭhā. Duppaññāti bhavaṅgapaññāya parihīnā, bhavaṅgapaññāya pana paripuṇṇāyapi yassa bhavaṅgaṁ lokuttarassa paccayo na hoti, sopi duppañño eva nāma. Abhabbā niyāmaṁ okkamituṁ kusalesu dhammesusammattanti kusalesu dhammesu sammattaniyāmasaṅkhātaṁ ariyamaggaṁ okkamituṁ adhigantuṁ abhabbā. ‘‘Na kammāvaraṇenā’’tiādīni vuttavipariyāyena veditabbāni.",
  "tika-s0102t0:210": "‘‘Rāgacaritā’’tiādīsu yaṁ vattabbaṁ, taṁ paramatthadīpaniyaṁ [paramatthamañjūsāyaṁ visuddhimaggasaṁvaṇṇanāyanti bhavitabbaṁ –",
  "tika-s0102t0:211": "‘‘Sā esā paramatthānaṁ, tattha tattha yathārahaṁ;",
  "tika-s0102t0:212": "Nidhānato paramattha-mañjūsā nāma nāmato’’ti. (visuddhimaggamahāṭīkāya nigamane sayameva vuttattā)] visuddhimaggasaṁvaṇṇanāyaṁ vuttanayena veditabbaṁ;",
  "tika-s0102t0:213": "70.Ārabbhāti attano adhippetassa atthassa bhagavato jānāpanaṁ uddissāti attho. Selo pabbato ucco hoti thiro ca, na paṁsupabbato, missakapabbato vāti āha ‘‘sele yathā pabbatamuddhanī’’ti. Dhammamayaṁ pāsādanti lokuttaradhammamāha. So hi pabbatasadiso ca hoti sabbadhamme atikkamma abbhuggataṭṭhena pāsādasadiso ca, paññāpariyāyo vā idha dhamma-saddo . Sā hi abbhuggataṭṭhena pāsādoti abhidhamme (dha. sa. aṭṭha. 16) niddiṭṭhā. Tathā cāha –",
  "tika-s0102t0:214": "‘‘Paññāpāsādamāruyha, asoko sokiniṁ pajaṁ;",
  "tika-s0102t0:215": "Pabbataṭṭhova bhūmaṭṭhe, dhīro bāle avekkhatī’’ti. (dha. pa. 28);",
  "tika-s0102t0:216": "‘‘Yathā hī’’tiādīsu yathā pabbate ṭhatvā rattandhakāre heṭṭhā olokentassa purisassa khette kedārapāḷikuṭiyo, tattha sayitamanussā ca na paññāyanti anujjalabhāvato. Kuṭikāsu pana aggijālā paññāyati ujjalabhāvato evaṁ dhammapāsādamāruyha sattalokaṁ olokayato bhagavato ñāṇassa āpāthaṁ nāgacchanti akatakalyāṇā sattā ñāṇagginā anujjalabhāvato, anuḷārabhāvato ca rattiṁ khittā sarā viya honti. Katakalyāṇā pana bhabbapuggalā dūre ṭhitāpi bhagavato ñāṇassa āpāthaṁ āgacchanti paripakkañāṇaggitāya samujjalabhāvato, uḷārasantānatāya himavantapabbato viya cāti evaṁ yojanā veditabbā.",
  "tika-s0102t0:217": "Uṭṭhehīti tvaṁ dhammadesanāya appossukkatāsaṅkhātasaṅkocāpattito kilāsubhāvato uṭṭhaha. Vīriyavantatāyāti sātisaya catubbidhasammappadhānavīriyavantatāya. Vīrassa hi bhāvo, kammaṁ vā vīriyaṁ. Kilesamārassa viya maccumārassapi āyatiṁ asambhavato ‘‘maccukilesamārāna’’nti vuttaṁ. Abhisaṅkhāramāravijayassa aggahaṇaṁ kilesamāravijayeneva tabbijayassa jotitabhāvato. Vāhanasamatthatāyāti saṁsāramahākantārato nibbānasaṅkhātaṁ khemappadesaṁ sampāpanasamatthatāya.",
  "tika-s0102t0:218": "71. ‘‘Apārutaṁ tesaṁ amatassa dvāra’’nti keci paṭhanti. Nibbānassa dvāraṁ pavisanamaggo vivaritvā ṭhapito mahākaruṇūpanissayena sayambhuñāṇena adhigatattā. Saddhaṁ pamuñcantūti saddhaṁ pavedentu, attano saddahanākāraṁ upaṭṭhāpentūti attho. Sukhena akicchena pavattanīyatāya suppavattitaṁ. Na bhāsiṁ na bhāsissāmīti cintesi.",
  "tika-s0102t0:219": "Aggasāvakayugavaṇṇanā",
  "tika-s0102t0:220": "73.Sallapitvāti ‘‘vippasannāni kho te āvuso indriyānī’’tiādinā (mahāva. 60) ālāpasallāpaṁ katvā. Tañhissa aparabhāge satthu santikaṁ upasaṅkamanassa paccayo ahosi.",
  "tika-s0102t0:221": "75-6.Anupubbiṁkathanti anupubbiyā anupubbaṁ kathetabbaṁ kathaṁ. Kā pana sāti? Dānādikathā. Tattha dānakathā tāva pacurajanesu pavattiyā sabbasādhāraṇattā, sukarattā, sīle patiṭṭhānassa upāyabhāvato ca ādito kathitā. Pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena dāyakapaṭiggāhakavisuddhito parānuggahaṁ vatvā parapīḷānivattivacanato, kiriyadhammaṁ vatvā akiriyadhammavacanato, bhogasampattihetuṁ vatvā bhavasampattihetuvacanato ca dānakathānantaraṁ sīlakathā kathitā, tañce dānasīlaṁ vaṭṭanissitaṁ, ayaṁ bhavasampatti tassa phalanti dassanatthaṁ, imehi ca dānasīlamayehi paṇītapaṇītatarādibhedabhinnehi puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā dibbabhogabhavasampattiyo hontīti dassanatthaṁ tadanantaraṁ saggakathaṁ. Vatvā ayaṁ saggo rāgādīhi upakkiliṭṭho, sabbadā anupakkiliṭṭho ariyamaggoti dassanatthaṁ saggānantaraṁ maggakathā kathetabbā. Maggañca kathentena tadadhigamupāyadassanatthaṁ saggapariyāpannāpi, pageva itare sabbepi kāmā nāma bahvādīnavā, aniccā adhuvā, vipariṇāmadhammāti kāmānaṁ ādīnavo, hīnā, gammā, pothujjanikā, anariyā, anatthasañhitāti tesaṁ okāro lāmakabhāvo, sabbepi bhavā kilesānaṁ vatthubhūtāti tattha saṁkileso, sabbaso kilesavippamuttaṁ nibbānanti nekkhamme ānisaṁso ca kathetabboti ayamattho maggantīti ettha iti-saddena ādiatthajotakena bodhitoti veditabbaṁ.",
  "tika-s0102t0:222": "Sukhānaṁ nidānanti diṭṭhadhammikānaṁ, samparāyikānaṁ, nibbānapaṭisaṁyuttānañcāti sabbesampi sukhānaṁ kāraṇaṁ. Yañhi kiñci loke bhogasukhaṁ nāma, taṁ sabbaṁ dānanidānanti pākaṭo yamattho. Yaṁ pana taṁ jhānavipassanāmaggaphalanibbānapaṭisaṁyuttaṁ sukhaṁ, tassāpi dānaṁ upanissayapaccayo hotiyeva. Sampattīnaṁ mūlanti yā imā loke padesarajjaṁ sirissariyaṁ sattaratanasamujjalacakkavattisampadāti evaṁpabhedā mānusikā sampattiyo, yā ca cātumahārājikacātumahārājādibhedā dibbasampattiyo, yā vā panaññāpi sampattiyo, tāsaṁ sabbāsaṁ idaṁ dānaṁ nāma mūlaṁ kāraṇaṁ. Bhogānanti bhuñjitabbaṭṭhena ‘‘bhogo’’ti laddhanāmānaṁ manāpiyarūpādīnaṁ, tannissayānañca upabhogasukhānaṁ. Avassayaṭṭhena patiṭṭhā. Visamagatassāti byasanappattassa. Tāṇanti rakkhā tato paripālanato. Leṇanti byasanehi paripāciyamānassa olīyanapadeso. Gatīti gantabbaṭṭhānaṁ. Parāyaṇanti paṭisaraṇaṁ. Avassayoti vinipatituṁ adento nissayo. Ārammaṇanti olubbhārammaṇaṁ.",
  "tika-s0102t0:223": "Ratanamayasīhāsanasadisanti sabbaratanamayasattaṅgamahāsīhāsanasadisaṁ mahagghaṁ hutvā sabbaso vinipatituṁ appadānato. Mahāpathavisadisaṁ gatagataṭṭhāne patiṭṭhāya labhāpanato. Ālambanarajjusadisanti yathā dubbalassa purisassa ālambanarajju uttiṭṭhato, tiṭṭhato ca upatthambho, evaṁ dānaṁ sattānaṁ sampattibhave uppattiyā, ṭhitiyā ca paccayabhāvato. Dukkhanittharaṇaṭṭhenāti duggatidukkhanittharaṇaṭṭhena. Samassāsanaṭṭhenāti lobhamacchariyādipaṭisattupaddavato sammadeva assāsanaṭṭhena. Bhayaparittāṇaṭṭhenāti dāliddiyabhayato paripālanaṭṭhena. Maccheramalādīhīti maccheralobhadosaissāvicikicchādiṭṭhi ādicittamalehi. Anupalittaṭṭhenāti anupakkiliṭṭhatāya. Tesanti maccheramalādikacavarānaṁ. Etehi eva durāsadaṭṭhena. Asantāsanaṭṭhenāti anabhibhavanīyatāya santāsābhāvena. Yo hi dāyako dānapati, so sampatipi kutoci na bhāyati, pageva āyatiṁ. Dhammasīsena puggalo vutto. Balavantaṭṭhenāti mahābalavatāya. Dāyako hi dānapati sampati pakkhabalena balavā hoti, āyatiṁ pana kāyabalādīhipi. Abhimaṅgalasammataṭṭhenāti ‘‘vaḍḍhikāraṇa’’nti abhisammatabhāvena. Vipattibhavato sampattibhavūpanayanaṁ khemantabhūmisampāpanaṁ, bhavasaṅgāmato yogakkhemasampāpanañca khemantabhūmisampāpanaṭṭho.",
  "tika-s0102t0:224": "Idāni dānaṁ vaṭṭagatā ukkaṁsappattā sampattiyo viya vivaṭṭagatāpi tā sampādetīti bodhicariyabhāvenapi dānaguṇe dassetuṁ ‘‘dānañhī’’tiādi vuttaṁ. Tattha sakkamārabrahmasampattiyo attahitāya eva, cakkavattisampatti pana attahitāya, parahitāya cāti dassetuṁ sā tāsaṁ parato vuttā, etā lokiyā, imā pana lokuttarāti dassetuṁ tato paraṁ ‘‘sāvakapāramīñāṇa’’ntiādi vuttaṁ. Tatthāpi ukkaṭṭhukkaṭṭhatarukkaṭṭhatamāti dassetuṁ kamena ñāṇattayaṁ vuttaṁ. Tesaṁ pana dānassa paccayabhāvo heṭṭhā vutto eva. Etenevassa brahmasampattiyāpi paccayabhāvo dīpitoti veditabbo.",
  "tika-s0102t0:225": "Dānañca nāma dakkhiṇeyyesu hitajjhāsayena vā pūjanajjhāsayena vā attano santakassa paresaṁ pariccajanaṁ, tasmā dāyako sattesu ekantahitajjhāsayo purisapuggalo, so ‘‘paresaṁ hiṁsati, paresaṁ vā santakaṁ haratī’’ti aṭṭhānametanti āha ‘‘dānaṁ dadanto sīlaṁ samādātuṁ sakkotī’’ti. Sīlasadiso alaṅkāro natthīti akittimaṁ hutvā sabbakālaṁ sobhāvisesāvahattā. Sīlapupphasadisaṁ pupphaṁ natthīti etthāpi eseva nayo. Sīlagandhasadiso gandho natthīti ettha ‘‘candanaṁ tagaraṁ vāpī’’tiādikā (dha. pa. 55) gāthā, ‘‘gandho isīnaṁ ciradikkhitānaṁ, kāyā cuto gacchati mālutenā’’tiādikā (jā. 2.17.55) ca vattabbā . Sīlañhi sattānaṁ ābharaṇañceva alaṅkāro ca gandhavilepanañca parassa dassanīyabhāvāvahañca. Tenāha ‘‘sīlālaṅkārena hī’’tiādi.",
  "tika-s0102t0:226": "‘‘Ayaṁ saggo labbhatī’’ti idaṁ majjhimehi chandādīhi āraddhaṁ sīlaṁ sandhāyāha. Tenāha sakko devarājā –",
  "tika-s0102t0:227": "‘‘Hīnena brahmacariyena, khattiye upapajjati;",
  "tika-s0102t0:228": "Majjhimena ca devattaṁ, uttamena visujjhatī’’ti. (jā. 2.22.429);",
  "tika-s0102t0:229": "Iṭṭhoti sukho, kantoti kamanīyo, manāpoti manavaḍḍhanako, taṁ panassa iṭṭhādibhāvaṁ dassetuṁ ‘‘niccamettha kīḷā’’tiādi vuttaṁ. Niccanti sabbakālaṁ kīḷāti kāmūpasaṁhitā sukhavihārā. Sampattiyoti bhogasampattiyo. Dibbanti dibbabhavaṁ devalokapariyāpannaṁ. Sukhanti kāyikaṁ, cetasikañca sukhaṁ. Dibbasampattinti dibbabhavaṁ āyusampattiṁ, vaṇṇayasaissariyasampattiṁ, rūpādisampattiñca. Evamādīti ādi-saddena yāmādīhi anubhavitabbaṁ dibbasampattiṁ vadati.",
  "tika-s0102t0:230": "Appassādāti nirassādā paṇḍitehi yathābhūtaṁ passantehi tattha assādetabbatābhāvato. Bahudukkhāti mahādukkhā sampati, āyatiñca vipuladukkhānubandhattā. Bahupāyāsāti anekavidhaparissayā. Etthāti kāmesu. Bhiyyoti bahuṁ. Dosoti aniccatādinā, appassādatādinā ca dūsitabhāvo, yato te viññūnaṁ cittaṁ nārādhenti. Atha vā ādīnaṁ vāti pavattatīti ādīnavo, paramakapaṇatā, tathā ca kāmā yathābhūtaṁ paccavekkhantānaṁ paccupatiṭṭhanti. Lāmakabhāvoti nihīnabhāvo aseṭṭhehi sevitabbattā, seṭṭhehi na sevitabbattā ca. Saṁkilissananti vibādhetabbatā upatāpetabbatā. Nekkhamme ānisaṁsanti ettha yattakā kāmesu ādīnavā, tappaṭipakkhato tattakā nekkhamme ānisaṁsā. Api ca ‘‘nekkhammaṁ nāmetaṁ asambādhaṁ asaṁkiliṭṭhaṁ, nikkhantaṁ kāmehi, nikkhantaṁ kāmasaññāya, nikkhantaṁ kāmavitakkehi, nikkhantaṁ kāmapariḷāhehi, nikkhantaṁ byāpādato’’tiādinā (sārattha. ṭī. 3.26 mahāvagge) nayena nekkhamme ānisaṁse pakāsesi, pabbajjāya, jhānādīsu ca guṇe vibhāvesi vaṇṇesi.",
  "tika-s0102t0:231": "Vuttanayanti ettha yaṁ avuttanayaṁ ‘‘kallacitte’’tiādi, tattha kallacitteti kammaniyacitte, heṭṭhā pavattitadesanāya assaddhiyādīnaṁ cittadosānaṁ vigatattā uparidesanāya bhājanabhāvūpagamanena kammakkhamacitteti attho. Assaddhiyādayo hi yasmā cittassa rogabhūtā tadā te vigatā, tasmā arogacitteti attho. Diṭṭhimānādikilesavigamanena muducitte. Kāmacchandādivigamena vinīvaraṇacitte. Sammāpaṭipattiyaṁ uḷārapītipāmojjayogena udaggacitte. Tattha saddhāsampattiyā pasannacitte. Yadā ca bhagavā aññāsīti sambandho. Atha vā kallacitteti kāmacchandavigamena arogacitte. Muducitteti byāpādavigamena mettāvasena akathinacitte. Vinīvaraṇacitteti uddhaccakukkuccavigamena vikkhepassa vigatattā tena apihitacitte. Udaggacitteti thinamiddhavigamena sampaggahitavasena alīnacitte. Pasannacitteti vicikicchāvigamena sammāpaṭipattiyaṁ adhimuttacitte, evampettha attho veditabbo.",
  "tika-s0102t0:232": "‘‘Seyyathāpī’’tiādinā upamāvasena nesaṁ saṁkilesappahānaṁ, ariyamagguppādañca dasseti. Apagatakāḷakanti vigatakāḷakaṁ. Sammadevāti suṭṭhu eva. Rajananti nīlapītādiraṅgajātaṁ. Paṭiggaṇheyyāti gaṇheyya pabhassaraṁ bhaveyya. Tasmiṁyeva āsaneti tissameva nisajjāyaṁ, etena nesaṁ lahuvipassakatā, tikkhapaññatā, sukhapaṭipadākhippābhiññatā ca dassitā hoti. Virajanti apāyagamanīyarāgarajādīnaṁ vigamena virajaṁ. Anavasesadiṭṭhivicikicchāmalāpagamanena vītamalaṁ. Paṭhamamaggavajjhakilesarajābhāvena vā virajaṁ. Pañcavidhadussīlyamalāpagamanena vītamalaṁ. Dhammacakkhunti brahmāyusutte (ma. ni. 2.383) heṭṭhimā tayo maggā vuttā, cūḷarāhulovāde (ma. ni. 3.416) āsavakkhayo, idha pana sotāpattimaggo adhippeto. ‘‘Yaṁ kiñci samudayadhammaṁ, sabbaṁ taṁ nirodhadhamma’’nti tassa uppattiākāradassananti. Nanu ca maggañāṇaṁ asaṅkhatadhammārammaṇaṁ, na saṅkhatadhammārammaṇanti? Saccametaṁ. Yasmā taṁ nirodhaṁ ārammaṇaṁ katvā kiccavasena sabbasaṅkhataṁ paṭivijjhantaṁ uppajjati, tasmā tathā vuttaṁ.",
  "tika-s0102t0:233": "‘‘Suddhaṁ vattha’’nti nidassitaupamāyaṁ idaṁ upamāsaṁsandanaṁ vatthaṁ viya cittaṁ, vatthassa āgantukamalehi kiliṭṭhabhāvo viya cittassa rāgādimalehi saṁkiliṭṭhabhāvo , dhovanasilā viya anupubbikathā, udakaṁ viya saddhā, udake temetvā ūsagomayachārikābharehi kāḷakapadese samucchinditvā vatthassa dhovanapayogo viya saddhāsinehena temetvā temetvā satisamādhipaññāhi dose sithilī katvā sutādividhinā cittassa sodhane vīriyārambho, tena payogena vatthe nānākāḷakāpagamo viya vīriyārambhena kilesavikkhambhanaṁ, raṅgajātaṁ viya ariyamaggo, tena suddhassa vatthassa pabhassarabhāvo viya vikkhambhitakilesassa cittassa maggena pariyodapananti. ‘‘Diṭṭhadhammā’’ti vatvā dassanaṁ nāma ñāṇadassanato aññampi atthīti taṁ nivattanatthaṁ ‘‘pattadhammā’’ti vuttaṁ. Patti ca ñāṇasampattito aññampi vijjatīti tato visesadassanatthaṁ ‘‘viditadhammā’’ti vuttaṁ. Sā pana viditadhammatā dhammesu ekadesenāpi hotīti nippadesato viditabhāvaṁ dassetuṁ ‘‘pariyogāḷhadhammā’’ti vuttaṁ, tena nesaṁ saccābhisambodhiṁyeva vibhāveti. Maggañāṇañhi ekābhisamayavasena pariññādikiccaṁ sādhentaṁ nippadesatova catusaccadhammaṁ samantato ogāhantaṁ paṭivijjhatīti. Sesaṁ heṭṭhā vuttanayameva.",
  "tika-s0102t0:234": "77.Cīvaradānādīnīti cīvarādiparikkhāradānaṁ sandhāyāha. Yo hi cīvarādike aṭṭha parikkhāre, pattacīvarameva vā sotāpannādiariyassa, puthujjanasseva vā sīlasampannassa datvā ‘‘idaṁ parikkhāradānaṁ anāgate ehibhikkhubhāvāya paccayo hotū’’ti patthanaṁ paṭṭhapesi, tassa ca sati adhikārasampattiyaṁ buddhānaṁ sammukhībhāve iddhimayaparikkhāralābhāya saṁvattatīti veditabbaṁ. Vassasatikattherā viya ākappasampannāti adhippāyo.",
  "tika-s0102t0:235": "Sandassesīti suṭṭhu paccakkhaṁ katvā dassesi. Idhalokatthanti idhalokabhūtaṁ khandhapañcakasaṅkhātamatthaṁ. Paralokatthanti etthāpi eseva nayo. Dassesīti sāmaññalakkhaṇato, salakkhaṇato ca dassesi. Tenāha ‘‘anicca’’ntiādi. Tattha hutvā abhāvato aniccanti dassesi. Udayabbayapaṭipīḷanato dukkhanti dassesi. Avasavattanato anattāti dassesi. Ime ruppanādilakkhaṇā pañcakkhandhāti rāsaṭṭhena khandhe dassesi. Ime cakkhādisabhāvā nissattanijjīvaṭṭhena aṭṭhārasa dhātuyoti dassesi. Imāni cakkhādisabhāvāneva dvārārammaṇabhūtāni dvādasa āyatanānīti dassesi. Ime avijjādayo jarāmaraṇapariyosānā dvādasa paccayadhammā paṭiccasamuppādoti dassesi. Rūpakkhandhassa heṭṭhā vuttanayena paccayato cattāri, khaṇato ekanti imāni pañca lakkhaṇāni dassesi. Tathāti iminā ‘‘pañca lakkhaṇānī’’ti padaṁ ākaḍḍhati. Dassentoti iti-saddo nidassanattho, evanti attho. Nirayanti aṭṭhamahānirayasoḷasaussadanirayappabhedaṁ sabbaso nirayaṁ dassesi. Tiracchānayoninti apadadvipadacatuppadabahuppadādibhedaṁ migapasupakkhisarīsapādivibhāgaṁ nānāvidhaṁ tiracchānalokaṁ. Pettivisayanti khuppipāsikavantāsikaparadattūpajīvinijjhāmataṇhikādibhedabhinnaṁ nānāvidhaṁ petasattalokaṁ. Asurakāyanti kālakañcikāsuranikāyaṁ. Evaṁ tāva duggatibhūtaṁ paralokatthaṁ vatvā idāni sugatibhūtaṁ vattuṁ ‘‘tiṇṇaṁ kusalānaṁ vipāka’’ntiādi vuttaṁ. Vehapphale subhakiṇṇeyeva saṅgahetvā asaññīsu, arūpīsu ca sampattiyā dassetabbāya abhāvato duviññeyyatāya ‘‘navannaṁ brahmalokāna’’ntveva vuttaṁ.",
  "tika-s0102t0:236": "Gaṇhāpesīti te dhamme samādinne kārāpesi.",
  "tika-s0102t0:237": "Samuttejanaṁ nāma samādinnadhammānaṁ yathā anupakārakā dhammā parihāyanti, pahīyanti ca, upakārakā dhammā parivaḍḍhanti, visujjhanti ca, tathā nesaṁ ussāhuppādananti āha ‘‘abbhussāhesī’’ti. Yathā pana taṁ ussāhuppādanaṁ hoti, taṁ dassetuṁ ‘‘idhalokatthañcevā’’tiādi vuttaṁ. Tāsetvā tāsetvāti paribyattabhāvāpādanena tejetvā tejetvā. Adhigataṁ viya katvāti yesaṁ katheti, tehi tamatthaṁ paccakkhato anubhuyyamānaṁ viya katvā. Veneyyānañhi buddhehi pakāsiyamāno attho paccakkhatopi pākaṭataro hutvā upaṭṭhāti. Tathā hi bhagavā evaṁ thomīyati –",
  "tika-s0102t0:238": "‘‘Ādittopi ayaṁ loko, ekādasahi aggibhi;",
  "tika-s0102t0:239": "Na tathā yāti saṁvegaṁ, sammohapaliguṇṭhito.",
  "tika-s0102t0:240": "Sutvādīnavasaññuttaṁ, yathā vācaṁ mahesino;",
  "tika-s0102t0:241": "Paccakkhatopi buddhānaṁ, vacanaṁ suṭṭhu pākaṭa’’nti.",
  "tika-s0102t0:242": "Tenāha ‘‘dvattiṁsakammakāraṇapañcavīsatimahābhayappabhedañhī’’tiādi. Dvattiṁsakammakāraṇāni ‘‘hatthampi chindantī’’tiādinā (ma. ni. 1.178) dukkhakkhandhasutte āgatanayena veditabbāni. Pañcavīsatimahābhayāni ‘‘jātibhayaṁ jarābhayaṁ byādhibhayaṁ maraṇabhaya’’ntiādinā (cūḷani. 123) tattha tattha sutte āgatanayena veditabbāni. Āghātanabhaṇḍikā adhikuṭṭanakaḷiṅgaraṁ, yaṁ ‘‘accādhāna’’ntipi vuccati.",
  "tika-s0102t0:243": "Paṭiladdhaguṇena codesīti ‘‘taṁtaṁguṇādhigamena ayampi tumhehi paṭiladdho, ānisaṁso ayampī’’ti paccakkhato dassento ‘‘kiṁ ito pubbe evarūpaṁ atthī’’ti codento viya ahosi. Tenāha ‘‘mahānisaṁsaṁ katvā kathesī’’ti.",
  "tika-s0102t0:244": "Tappaccayañca kilamathanti saṅkhārapavattihetukaṁ tasmiṁ tasmiṁ sattasantāne uppajjanakaparissamaṁ saṁvighātaṁ vihesaṁ. Idhāti heṭṭhā paṭhamamaggādhigamatthāya kathāya. Sabbasaṅkhārūpasamabhāvato santaṁ. Atittikaraparamasukhatāya paṇītaṁ. Sakalasaṁsārabyasanato tāyanatthena tāṇaṁ. Tato nibbindahadayānaṁ nilīyanaṭṭhānatāya leṇaṁ. Ādi-saddena gatipaṭisaraṇaṁ paramassāsoti evamādīnaṁ saṅgaho.",
  "tika-s0102t0:245": "Mahājanakāyapabbajjāvaṇṇanā",
  "tika-s0102t0:246": "80. Saṅghappahonakānaṁ bhikkhūnaṁ abhāvā ‘‘saṅghassa aparipuṇṇattā’’ti vuttaṁ. Dve aggasāvakā eva hi tadā ahesuṁ.",
  "tika-s0102t0:247": "Cārikāanujānanavaṇṇanā",
  "tika-s0102t0:248": "86. ‘‘Kadā udapādī’’ti pucchaṁ ‘‘sambodhito’’tiādinā saṅkhepato vissajjetvā puna taṁ vitthārato dassetuṁ ‘‘bhagavā kirā’’tiādi vuttaṁ. Pitu saṅgahaṁ karonto vihāsi sambodhito ‘‘satta saṁvaccharāni satta māse satta divase’’ti ānetvā sambandho, tañca kho veneyyānaṁ tadā abhāvato. Kilañjehi bahi chādāpetvā, vatthehi anto paṭicchādāpetvā, upari ca vatthehi chādāpetvā, tassa heṭṭhā suvaṇṇa…pe… vitānaṁ kārāpetvā. Mālāvacchaketi pupphamālāhi vacchākārena veṭhite. Gandhantareti cāṭibharitagandhassa antare. Pupphānīti cāṭiādibharitāni jalajapupphāni ceva caṅkotakādibharitāni thalajapupphāni ca.",
  "tika-s0102t0:249": "Kāmañcāyaṁ rājā buddhapitā, tathāpi buddhā nāma lokagaruno, na te kenaci vase vattetabbā, atha kho te eva pare attano vase vattenti, tasmā rājā ‘‘nāhaṁ bhikkhusaṅghaṁ demī’’ti āha.",
  "tika-s0102t0:250": "Dānamukhanti dānakaraṇūpāyaṁ, dānavattanti attho. Na dāni me anuññātāti idāni me dānaṁ na anuññātā, no na anujānantīti attho.",
  "tika-s0102t0:251": "Paritassanajīvitanti dukkhajīvikā dāliddiyanti attho.",
  "tika-s0102t0:252": "Sabbesaṁ bhikkhūnaṁ pahosīti bhagavato aṭṭhasaṭṭhi ca bhikkhusatasahassānaṁ bhāgato dātuṁ pahosi, na sabbesaṁ pariyattabhāvena. Tenāha ‘‘senāpatipi attano deyyadhammaṁ adāsī’’ti. Jeṭṭhikaṭṭhāneti jeṭṭhikadeviṭṭhāne.",
  "tika-s0102t0:253": "Tathevakatvāti carapurise ṭhapetvā. Sucinti suddhaṁ. Paṇītanti uḷāraṁ, bhāvanapuṁsakañcetaṁ ‘‘ekamanta’’ntiādīsu (pārā. 2) viya. Bhañjitvāti madditvā, pīḷetvāti attho. Jātisappikhīrādīhiyevāti antojātasappikhīrādīhiyeva, amhākameva gāviādito gahitasappiādīhiyevāti attho.",
  "tika-s0102t0:254": "90. Parāpavādaṁ, parāpakāraṁ, sītuṇhādibhedañca guṇāparādhaṁ khamati sahati adhivāsetīti khanti. Sā pana yasmā sīlādīnaṁ paṭipakkhadhamme savisesaṁ tapati santapati vidhamatīti paramaṁ uttamaṁ tapo. Tenāha ‘‘adhivāsanakhanti nāma paramaṁ tapo’’ti. ‘‘Adhivāsanakhantī’’ti iminā dhammanijjhānakkhantito viseseti. Titikkhanaṁ khamanaṁ titikkhā.Akkharacintakā hi khamāyaṁ titikkhā-saddaṁ vaṇṇenti. Tenevāha ‘‘khantiyā eva vevacana’’ntiādi. Sabbākārenāti santapaṇītanipuṇasivakhemādinā sabbappakārena. So pabbajito nāma na hoti pabbājitabbadhammassa apabbājanato. Tasseva tatiyapadassa vevacanaṁ anatthantarattā.",
  "tika-s0102t0:255": "‘‘Na hī’’tiādinā taṁ evatthaṁ vivarati. Uttamatthena paramanti vuccati para-saddassa seṭṭhavācakattā, ‘‘puggalaparoparaññū’’tiādīsu (a. ni. 7.68; netti. 118) viya. Paranti aññaṁ. Idāni para-saddaṁ aññapariyāyameva gahetvā atthaṁ dassetuṁ ‘‘atha vā’’tiādi vuttaṁ. Malassāti pāpamalassa. Apabbājitattāti anīhaṭattā anirākatattā . Samitattāti nirodhitattā tesaṁ pāpadhammānaṁ. ‘‘Samitattā hi pāpānaṁ samaṇoti pavuccatī’’ti hi vuttaṁ.",
  "tika-s0102t0:256": "Apica bhagavā bhikkhūnaṁ pātimokkhaṁ uddisanto pātimokkhakathāya ca sīlapadhānattā sīlassa ca visesato doso paṭipakkhoti tassa niggaṇhanavidhiṁ dassetuṁ ādito ‘‘khantī paramaṁ tapo’’ti āha, tena aniṭṭhassa paṭihananūpāyo vutto, titikkhāgahaṇena pana iṭṭhassa, tadubhayenapi uppannaṁ ratiṁ abhibhuyya viharatīti ayamattho dassitoti. Taṇhāvānassa vūpasamanato nibbānaṁ paramaṁ vadanti buddhā. Tattha khantiggahaṇena payogavipattiyā abhāvo dassito, titikkhāgahaṇena āsayavipattiyā abhāvo. Tathā khantiggahaṇena parāparādhasahatā, titikkhāgahaṇena paresu anaparajjhanā dassitā. Evaṁ kāraṇamukhena anvayato pātimokkhaṁ dassetvā idāni byatirekato taṁ dassetuṁ ‘‘na hī’’tiādi vuttaṁ, tena yathā sattānaṁ jīvitā voropanaṁ, pāṇileḍḍudaṇḍādīhi vibādhanañca ‘‘parūpaghāto, paraviheṭhana’’nti vuccati, evaṁ tesaṁ mūlasāpateyyāvaharaṇaṁ, dāraparāmasanaṁ, visaṁvādanaṁ, aññamaññabhedanaṁ, pharusavacanena mammaghaṭṭanaṁ, niratthakavippalāpo , parasantakagijjhanaṁ, ucchedavindanaṁ, micchābhinivesanañcaupaghāto, viheṭhanañca hotīti yassa kassaci akusalassa kammapathassa, kammassa ca karaṇena pabbajito, samaṇo ca na hotīti dasseti.",
  "tika-s0102t0:257": "Sabbākusalassāti sabbassāpi dvādasākusalacittuppādasaṅgahitassa sāvajjadhammassa. Karaṇaṁ nāma tassa attano santāne uppādananti tappaṭikkhepato akaraṇaṁ ‘‘anuppādana’’nti vuttaṁ. ‘‘Kusalassā’’ti idaṁ ‘‘etaṁ buddhāna sāsana’’nti vakkhamānattā ariyamaggadhamme, tesañca sambhārabhūte tebhūmakakusaladhamme sambodhetīti āha ‘‘catubhūmakakusalassā’’ti. Upasampadāti upasampādanaṁ, taṁ pana tassa samadhigamoti āha ‘‘paṭilābho’’ti. Cittajotananti cittassa pabhassarabhāvakaraṇaṁ sabbaso parisodhanaṁ. Yasmā aggamaggasamaṅgino cittaṁ sabbaso pariyodapīyati nāma, aggaphalakkhaṇe pana pariyodapitaṁ hoti puna pariyodapetabbatāya abhāvato, iti pariniṭṭhitapariyodapanataṁ sandhāyāha ‘‘taṁ pana arahattena hotī’’ti. Sabbapāpaṁ pahāya tadaṅgādivasenevāti adhippāyo. ‘‘Sīlasaṁvarenā’’ti hi iminā tebhūmakassāpi saṅgahe itarappahānānampi saṅgaho hotīti, evañca katvā sabbaggahaṇaṁ samatthitaṁ hoti . Samathavipassanāhīti lokiyalokuttarāhi samathavipassanāhi. Sampādetvāti nipphādetvā. Sampādanañcettha hetubhūtāhi phalabhūtassa sahajātāhipi, pageva purimasiddhāhīti daṭṭhabbaṁ.",
  "tika-s0102t0:258": "Kassacīti hīnādīsu kassaci sattassa kassaci upavādassa, tena davakamyatāyapi upavadanaṁ paṭikkhipati. Upaghātassa akaraṇanti etthāpi ‘‘kassacī’’ti ānetvā sambandho. Kāyenāti ca nidassanamattametaṁ manasāpi paresaṁ anatthacintanādivasena upaghātakaraṇassa vajjetabbattā. Kāyenāti vā ettha arūpakāyassāpi saṅgaho daṭṭhabbo, na copanakāyakarajakāyānameva. Pa atimokkhanti pakārato ativiya sīlesu mukhyabhūtaṁ. ‘‘Atipamokkha’’nti tameva padaṁ upasaggabyattayena vadati. Evaṁ bhedato padavaṇṇanaṁ katvā tatvato vadati ‘‘uttamasīla’’nti. ‘‘Pāti vā’’tiādinā pālanato rakkhaṇato ativiya mokkhanato ativiya mocanato pātimokkhanti dasseti. ‘‘Pāpā ati mokkhetīti atimokkho’’ti nimittassa kattubhāvena upacaritabbato. Yo vā nanti yo vā puggalo naṁ pātimokkhasaṁvarasīlaṁ pāti samādiyitvā avikopento rakkhati, taṁ ‘‘pātī’’ti laddhanāmaṁ pātimokkhasaṁvarasīle ṭhitaṁ mokkhetīti pātimokkhanti ayamettha saṅkhepo, vitthārato pana pātimokkhapadassa attho visuddhimaggasaṁvaṇṇanāyaṁ (visuddhi. ṭī. 1.14) vuttanayena veditabbo.",
  "tika-s0102t0:259": "Mattaññutāti bhojane mattaññutā, sā pana visesato paccayasannissitasīlavasena gahetabbāti āha ‘‘paṭiggahaṇaparibhogavasena pamāṇaññutā’’ti. Ājīvapārisuddhisīlavasenāpi gayhamāne ‘‘pariyesanavissajjanavasenā’’tipi vattabbaṁ. Saṅghaṭṭanavirahitanti janasaṅghaṭṭanavirahitaṁ, nirajanasambādhaṁ vivittanti attho. Catupaccayasantoso dīpito paccayasantosatāsāmaññena itaradvayassāpi lakkhaṇahāranayena jotitabhāvato. ‘‘Aṭṭhasamāpattivasibhāvāyā’’ti iminā payojanadassanavasena yadatthaṁ vivittasenāsanasevanaṁ icchitaṁ, so adhicittānuyogo vutto. Aṭṭha samāpattiyo cettha vipassanāya pādakabhūtā adhippetā, na yā kācīti sakalassāpi adhicittānuyogassa jotitabhāvo veditabbo.",
  "tika-s0102t0:260": "Devatārocanavaṇṇanā",
  "tika-s0102t0:261": "91.Ettāvatāti ettakena suttapadesena. Tatthāpi ca iminā…pe… kathanena suppaṭividdhabhāvaṁ pakāsetvāti yojanā. Ca-saddo byatirekattho, tena idāni vuccamānatthaṁ ullaṅgeti. Ekamidāhanti ekaṁ ahaṁ. Idaṁ-saddo nipātamattaṁ. Ādi-saddena ‘‘bhikkhave samaya’’nti evamādi pāṭho saṅgahito. Ahaṁ bhikkhave ekaṁ samayanti evaṁ pettha padayojanā.",
  "tika-s0102t0:262": "Subhagavaneti subhagattā subhagaṁ, sundarasirikattā , sundarakāmattā vāti attho. Subhagañhi taṁ sirisampattiyā, sundare cettha kāme manussā patthenti. Bahujanakantatāyapi taṁ subhagaṁ. Vanayatīti vanaṁ, attasampattiyā attani sinehaṁ uppādetīti attho. Vanute iti vā vanaṁ, attasampattiyā eva ‘‘maṁ paribhuñjathā’’ti satte yācati viyāti attho. Subhagañca taṁ vanañcāti subhagavanaṁ, tasmiṁ subhagavane.Aṭṭhakathāyaṁpana kiṁ iminā papañcenāti ‘‘evaṁ nāmake vane’’ti vuttaṁ. Kāmaṁ sālarukkhopi ‘‘sālo’’ti vuccati, yo koci rukkhopi vanappati jeṭṭhakarukkhopi. Idha pana pacchimo eva adhippetoti āha ‘‘vanappatijeṭṭhakassa mūle’’ti. Mūlasamugghātavasenāti anusayasamucchindanavasena.",
  "tika-s0102t0:263": "Na vihāyantīti akuppadhammatāya na vijahanti. ‘‘Na kañci sattaṁ tapantīti atappā’’ti idaṁ tesu tassā samaññāya niruḷhatāya vuttaṁ, aññathā sabbepi suddhāvāsā na kañci sattaṁ tapantīti atappā nāma siyuṁ. ‘‘Na vihāyantī’’tiādinibbacanesupi eseva nayo. Sundaradassanāti dassanīyāti ayamatthoti āha ‘‘abhirūpā’’tiādi. Sundarametesaṁ dassananti sobhanametesaṁ cakkhunā dassanaṁ, viññāṇena dassanaṁ pīti attho. Sabbe heva…pe… jeṭṭhā pañcavokārabhave tato visiṭṭhānaṁ abhāvato.",
  "tika-s0102t0:264": "Sattannaṁ buddhānaṁ vasenāti sattannaṁ sammāsambuddhānaṁ apadānavasena. Avihehi ajjhiṭṭhena ekena avihābrahmunā kathitā tehi sabbehi kathitā nāma hontīti vuttaṁ ‘‘tathā avihehī’’ti. Eseva nayo sesesupi. Tenāha bhagavā ‘‘devatā maṁ etadavocu’’nti. Yaṁ pana pāḷiyaṁ ‘‘anekāni devatāsatānī’’ti vuttaṁ, taṁ sabbaṁ pacchā attano sāsane visesaṁ adhigantvā tattha uppannānaṁ vasena vuttaṁ. Anusandhidvayampīti dhammadhātupadānusandhi, devatārocanapadānusandhīti duvidhaṁ anusandhiṁ. Niyyātentoti nigamento. Yaṁ panettha atthato avibhattaṁ, taṁ suviññeyyamevāti.",
  "tika-s0102t0:265": "Mahāpadānasuttavaṇṇanāya līnatthappakāsanā."
}