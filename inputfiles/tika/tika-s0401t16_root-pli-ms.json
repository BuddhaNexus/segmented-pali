{
  "tika-s0401t16:0": "18. Aparaaccharāsaṅghātavaggavaṇṇanā",
  "tika-s0401t16:1": "382.Idampisuttanti ettha pi-saddo heṭṭhā vuttacūḷaccharāsaṅghātasuttaṁ sampiṇḍeti. Cūḷaccharāsaṅghātasutte appanaṁ appattāya mettāya tāvamahanto vipāko dassito, kimaṅgaṁ pana imissā appanāppattāya mettāyāti dassetuṁ – ‘‘appanāppattāya hī’’tiādimāha. Vipākakathāyeva natthīti vipāke kathāyeva natthi, ayameva vā pāṭho. Gaṇanānupubbatāti gaṇanānupubbatāya. Paṭhamaṁ uppannantipi paṭhamaṁ, paṭhamaṁ samāpajjatīti idaṁ pana na ekantalakkhaṇaṁ. Ciṇṇavasībhāvo hi aṭṭhasamāpattilābhī ādito paṭṭhāya matthakaṁ pāpentopi samāpajjituṁ sakkoti, matthakato paṭṭhāya ādiṁ pāpentopi, antarantarā okkantopi samāpajjituṁ sakkoti eva. Pubbuppattiyaṭṭhena pana paṭhamaṁ nāma hoti. Vibhaṅgeti jhānavibhaṅge. Vipassanaṁ kayiramānaṁ lakkhaṇūpanijjhānakiccaṁ maggena sijjhati taggatasammohaviddhaṁsanato . Apica vipassanāya lakkhaṇūpanijjhānaṁ maggena uppannena sijjhati itarathā parivattanato, tasmā maggo lakkhaṇūpanijjhānaṁ, na aniccādilakkhaṇānaṁ ārammaṇakaraṇato. Yathā phalaṁ nibbānassa asaṅkhatalakkhaṇaṁ ārammaṇakaraṇavasena upanijjhāyati, evaṁ maggopi. Evampissa lakkhaṇūpanijjhānataṁ veditabbaṁ. Vattabbameva natthi arittajjhānatāya. Sesaṁ visesaṁ, arittajjhānā evāti attho.",
  "tika-s0401t16:2": "386-387.Hitapharaṇanti sattesu hitānurūpaṁ jhānassa pharitvā pavattanaṁ. Cetopaṭipakkhato vimuccati etāyāti cetovimutti, appanāppattā mettā. Tenāha – ‘‘idhā’’tiādi. Eseva nayoti iminā karuṇādīnampi appanāppattataṁ atidisati. Vaṭṭaṁ honti kammavaṭṭabhāvato. Vaṭṭapādā hontīti vipākavaṭṭassa kāraṇaṁ honti.",
  "tika-s0401t16:3": "390.Ajjhattaparikammavasenāti attano kesādīsu parikammakaraṇavasena. Aṭṭhārasavidheti aṭṭhārasappabhede. Kāyeti rūpakāye. Rūpakāyo hi idha aṅgapaccaṅgānaṁ kesādīnañca dhammānaṁ samūhaṭṭhena hatthikāyarathakāyādayo viya kāyoti adhippeto. Samūhavisayatāya cassa kāyasaddassa samudāyūpādanatāya ca asubhākārassa ‘‘kāye’’ti ekavacanaṁ. Tathā ārammaṇādivibhāgena anekabhedabhinnampi cittaṁ cittabhāvasāmaññena ekajjhaṁ gahetvā ‘‘citte’’ti ekavacanaṁ kataṁ. Kāyānupassīti imassa atthaṁ dassetuṁ – ‘‘tameva kāyaṁ paññāya anupassanto’’ti āha. Tameva kāyanti ca avadhāraṇena vedanādianupassanaṁ nivatteti. Tena ca puna kāyaggahaṇassa payojanaṁ sūcitanti daṭṭhabbaṁ. ‘‘Kāye’’ti hi vatvāpi puna ‘‘kāyānupassī’’ti dutiyaṁ kāyaggahaṇaṁ asammissato vavatthānaghanavinibbhogādidassanatthaṁ kataṁ. Tena vedanādayopi ettha sitā, ettha paṭibaddhāti kāyavedanādianupassanappasaṅgepi āpanne na kāye vedanānupassī cittānupassī dhammānupassī vā. Atha kho kāyānupassīyevāti kāyasaṅkhātavatthusmiṁ kāyānupassanākārasseva dassanena asammissato vavatthānaṁ dassitaṁ hoti. Tathā na kāye aṅgapaccaṅgavinimuttaekadhammānupassī, nāpi kesalomādivinimuttaitthipurisānupassī. Yopi cettha kesalomādiko bhūtupādāyasamūhasaṅkhāto kāyo, katthapi na bhūtupādāyavinimuttaekadhammānupassī, atha kho rathasambhārānupassako viya aṅgapaccaṅgasamūhānupassī , nāgarāvayavānupassako viya kesalomādisamūhānupassī, kadalikkhandhapattavaṭṭivinibbhujjako rittamuṭṭhiviniveṭhako viya ca bhūtupādāyasamūhānupassīyevāti nānappakārato samūhavaseneva kāyasaṅkhātassa vatthuno dassanena ghanavinibbhogo dassito hoti. Na hettha yathāvuttasamūhavinimutto kāyo vā itthī vā puriso vā añño vā koci dhammo dissati, yathāvuttadhammasamūhamatteyeva pana tathā tathā sattā micchābhinivesaṁ karonti.",
  "tika-s0401t16:4": "Aṭṭhārasavidhenāti aṭṭhārasavidhā. Satipaṭṭhānabhāvakassāti satipaṭṭhānabhāvaṁ bhāventassa. Tīsu bhavesu kilese ātapetīti ātāpo, vīriyassetaṁ nāmaṁ. Yadipi hi kilesānaṁ pahānaṁ ātāpananti, taṁ sammādiṭṭhiādīnampi attheva. Ātapasaddo viya pana ātāpasaddopi vīriyeva niruḷho. Atha vā paṭipakkhappahāne sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti vīriyameva tathā vuccati, na aññadhammā, tasmā ātāpoti vīriyassa nāmaṁ, so assa atthīti ātāpī. Ayañca īkāro pasaṁsāya atisayassa vā dīpakoti ātāpiggahaṇena sammappadhānasamaṅgitaṁ dasseti. Tenevāha – ‘‘ātāpīti…pe… vīriyena vīriyavā’’ti. Sampajānoti sampajaññasaṅkhātena ñāṇena samannāgato. Tenāha – ‘‘aṭṭhārasavidhena…pe… sammā pajānanto’’ti. Ayaṁ panettha vacanattho – sammā samantato sāmañca pajānanto sampajāno, asammissato vavatthāne aññadhammānupassitābhāvena sammā aviparītaṁ sabbākārappajānena samantato uparūparivisesāvahabhāvena pavattiyā sammā pajānantoti attho.",
  "tika-s0401t16:5": "Kāyo ca idha lujjanappalujjanaṭṭhena lokoti adhippetoti āha – ‘‘tasmiṁyeva kāyasaṅkhāte loke’’ti. Pañcakāmaguṇikataṇhanti rūpādīsu pañcasu kāmaguṇesu pavattamānaṁ taṇhaṁ . Yasmā panettha abhijjhāgahaṇena kāmacchando, domanassaggahaṇena byāpādo saṅgahaṁ gacchati, tasmā nīvaraṇapariyāpannabalavadhammadvayadassanena nīvaraṇappahānaṁ vuttaṁ hotīti veditabbaṁ. Visesena cettha abhijjhāvinayena kāyasampattimūlakassa anurodhassa, domanassavinayena kāyavipattimūlakassa virodhassa, abhijjhāvinayena ca kāye abhiratiyā, domanassavinayena kāyabhāvanāya anabhiratiyā, abhijjhāvinayena kāye abhūtānaṁ subhasukhabhāvādīnaṁ pakkhepassa, domanassavinayena kāye bhūtānaṁ asubhāsukhabhāvādīnaṁ apanayanassa ca pahānaṁ vuttaṁ. Tena yogāvacarassa yogānubhāvo yogasamatthatā ca dīpitā hoti. Yogānubhāvo hi esa, yadidaṁ anurodhavirodhavippamutto aratiratisaho abhūtapakkhepabhūtāpanayanavirahito ca hoti. Anurodhavirodhavippamutto cesa aratiratisaho abhūtaṁ apakkhipanto bhūtañca anapanento yogasamattho hotīti. Suddharūpasammasanameva kathitanti kevalaṁ kāyānupassanābhāvato vuttaṁ.",
  "tika-s0401t16:6": "Sukhādibhedāsu vedanāsūti sukhadukkhaadukkhamasukhasāmisanirāmisabhedāsu vedanāsu. Tattha sukhayatīti sukhā, sampayuttadhamme kāyañca laddhassāde karotīti attho. Suṭṭhu vā khādati, khanati vā kāyikaṁ cetasikañca ābādhanti sukhā, sukaraṁ okāsadānaṁ etissāti vā sukhā. Dukkhayatīti dukkhā, sampayuttadhamme kāyañca pīḷeti vibādhatīti attho. Duṭṭhu vā khādati, khanati vā kāyikaṁ cetasikañca sātanti dukkhā, dukkaraṁ okāsadānaṁ etissāti vā dukkhā. Dukkhasukhappaṭikkhepena adukkhamasukhāti upekkhā vuttā. Vediyati ārammaṇarasaṁ anubhavatīti vedanā. Vediyamānoti anubhavamāno. Sukhaṁ vedanaṁ vediyāmīti pajānātīti kāyikaṁ vā cetasikaṁ vā sukhaṁ vedanaṁ vediyamāno ‘‘ahaṁ sukhaṁ vedanaṁ vediyāmī’’ti pajānātīti attho. Tattha kāmaṁ uttānaseyyakāpi dārakā thaññapivanādikāle sukhaṁ vedanaṁ vediyamānā ‘‘sukhaṁ vedanaṁ vediyāmā’’ti pajānanti, na panetaṁ evarūpaṁ pajānanaṁ sandhāya vuttaṁ. Evarūpañhi jānanaṁ sattupaladdhiṁ na jahati, attasaññaṁ na ugghāṭeti, kammaṭṭhānaṁ vā satipaṭṭhānabhāvanā vā na hoti. Imassa pana bhikkhuno jānanaṁ sattupaladdhiṁ jahati, attasaññaṁ ugghāṭeti, kammaṭṭhānañceva satipaṭṭhānabhāvanā ca hoti. Idañhi ‘‘ko vediyati, tassa vedanā, kiṁ kāraṇā vedanā’’ti evaṁ sampajānantassa vediyanaṁ sandhāya vuttaṁ.",
  "tika-s0401t16:7": "Tattha ko vediyatīti? Na koci satto vā puggalo vā vediyati. Kassa vedanāti? Na kassaci sattassa vā puggalassa vā vedanā. Kiṁ kāraṇā vedanāti? Vatthuārammaṇā ca panassa vedanāti. Tasmā esa evaṁ pajānāti ‘‘taṁ taṁ sukhādīnaṁ vatthubhūtaṁ rūpādiṁ ārammaṇaṁ katvā vedanāva vediyati, taṁ pana vedanāpavattiṁ upādāya ‘ahaṁ vediyāmī’ti vohāramattaṁ hotī’’ti. Evaṁ ‘‘sukhādīnaṁ vatthubhūtaṁ rūpādiṁ ārammaṇaṁ katvā vedanāva vediyatī’’ti sallakkhento esa ‘‘sukhaṁ vedanaṁ vediyāmī’’ti pajānātīti veditabbo.",
  "tika-s0401t16:8": "Atha vā sukhaṁ vedanaṁ vediyāmīti pajānātīti sukhavedanākkhaṇe dukkhāya vedanāya abhāvato sukhaṁ vedanaṁ vediyamāno ‘‘sukhaṁ vedanaṁyeva vediyāmī’’ti pajānāti. Tena yā pubbe bhūtapubbā dukkhā vedanā, tassā idāni abhāvato imissā ca sukhāya vedanāya ito paraṁ paṭhamaṁ abhāvato ‘‘vedanā nāma aniccā addhuvā vipariṇāmadhammā’’ti itiha tattha sampajāno hoti. Dukkhaṁ vedanaṁ vediyāmīti pajānātītiādīsupi eseva nayo.",
  "tika-s0401t16:9": "Sāmisaṁ vā sukhantiādīsu yasmā kilesehi āmasitabbato āmisā nāma pañca kāmaguṇā. Ārammaṇakaraṇavasena saha āmisehīti sāmisā, tasmā sāmisā sukhā nāma pañcakāmaguṇāmisanissitā chasu dvāresu uppannā chagehassitā somanassavedanā. Sāmisā dukkhā nāma chagehassitā domanassavedanā. Sā ca chasu dvāresu ‘‘iṭṭhārammaṇaṁ nānubhavissāmi nānubhavāmī’’ti vitakkayato uppannā kāmaguṇanissitā domanassavedanā veditabbā. Nirāmisā sukhā nāma chanekkhammassitā somanassavedanā. Sā ca chasu dvāresu iṭṭhārammaṇe āpāthagate aniccādivasena vipassanaṁ paṭṭhapetvā ussukkāpetuṁ sakkontassa ‘‘ussakkitā me vipassanā’’ti somanassajātassa uppannā somanassavedanā daṭṭhabbā.",
  "tika-s0401t16:10": "Nirāmisā dukkhā nāma chanekkhammassitā domanassavedanā. Sā pana chasu dvāresu iṭṭhārammaṇe āpāthagate anuttaravimokkhasaṅkhātaariyaphaladhammesu pihaṁ paṭṭhapetvā tadadhigamāya aniccādivasena vipassanaṁ paṭṭhapetvā ussukkāpetuṁ asakkontassa ‘‘imampi pakkhaṁ imampi māsaṁ imampi saṁvaccharaṁ vipassanaṁ ussukkāpetvā ariyabhūmiṁ pāpuṇituṁ nāsakkhi’’nti anusocato uppannā domanassavedanā.",
  "tika-s0401t16:11": "Sāmisā adukkhamasukhā nāma chagehassitā upekkhāvedanā. Sā ca chasu dvāresu iṭṭhārammaṇe āpāthagate guḷapiṇḍake nilīnamakkhikā viya rūpādīni anuvattamānā tattheva laggā laggitā hutvā uppannā kāmaguṇanissitā upekkhāvedanā. Nirāmisā adukkhamasukhā nāma chanekkhammassitā upekkhāvedanā. Sā pana chasu dvāresu iṭṭhādiārammaṇe āpāthagate iṭṭhe arajjantassa, aniṭṭhe adussantassa, asamapekkhanena amuyhantassa uppannā vipassanāñāṇasampayuttā upekkhāvedanā. Evaṁ vuttanti mahāsatipaṭṭhānasutte vuttaṁ. Sāva vedanā veditabbāti lujjanappalujjanaṭṭhena sā vedanā ‘‘loko’’ti veditabbā.",
  "tika-s0401t16:12": "Evaṁ vitthāriteti ‘‘sarāgaṁ vā cittaṁ sarāgaṁ cittanti pajānāti, vītarāgaṁ vā cittaṁ…pe… sadosaṁ vā cittaṁ, vītadosaṁ vā cittaṁ, samohaṁ vā cittaṁ, vītamohaṁ vā cittaṁ, saṁkhittaṁ vā cittaṁ, vikkhittaṁ vā cittaṁ, mahaggataṁ vā cittaṁ, amahaggataṁ vā cittaṁ, sauttaraṁ vā cittaṁ, anuttaraṁ vā cittaṁ, samāhitaṁ vā cittaṁ, asamāhitaṁ vā cittaṁ, vimuttaṁ vā cittaṁ, avimuttaṁ vā cittanti pajānātī’’ti evaṁ satipaṭṭhānasutte (dī. ni. 2.381; ma. ni. 1.114) vitthāretvā dassite soḷasavidhe citte.",
  "tika-s0401t16:13": "Tattha sarāganti aṭṭhavidhaṁ lobhasahagataṁ. Vītarāganti lokiyakusalābyākataṁ. Idaṁ pana yasmā sammasanaṁ na dhammasamodhānaṁ, tasmā idha ekapadepi lokuttaraṁ na labbhati. Sesāni cattāri akusalacittāni neva purimapadaṁ, na pacchimapadaṁ bhajanti. Sadosanti duvidhaṁ domanassasahagataṁ. Vītadosanti lokiyakusalābyākataṁ. Sesāni dasa akusalacittāni neva purimapadaṁ, na pacchimapadaṁ bhajanti. Samohanti vicikicchāsahagatañceva uddhaccasahagatañcāti duvidhaṁ. Yasmā pana moho sabbākusalesu uppajjati, tasmā sesānipi idha vattantiyeva. Imasmiññeva hi duke dvādasākusalacittāni pariyādinnānīti. Vītamohanti lokiyakusalābyākataṁ.",
  "tika-s0401t16:14": "Saṁkhittanti thinamiddhānupatitaṁ. Etañhi saṅkucitacittaṁ nāma ārammaṇe saṅkocavasena pavattanato. Vikkhittanti uddhaccasahagataṁ. Etañhi pasaṭacittaṁ nāma ārammaṇe savisesaṁ vikkhepavasena visaṭabhāvena pavattanato. Mahaggatanti rūpāvacaraṁ arūpāvacarañca. Amahaggatanti kāmāvacaraṁ. Sauttaranti kāmāvacaraṁ. Anuttaranti rūpāvacaraṁ arūpāvacarañca. Tatrāpi sauttaraṁ rūpāvacaraṁ, anuttaraṁ arūpāvacarameva. Samāhitanti yassa appanāsamādhi vā upacārasamādhi vā atthi. Asamāhitanti ubhayasamādhivirahitaṁ. Vimuttanti tadaṅgavikkhambhanavimuttīhi vimuttaṁ. Avimuttanti ubhayavimuttirahitaṁ. Samucchedappaṭippassaddhinissaraṇavimuttīnaṁ pana idha okāsova natthi, okāsābhāvo ca sammasanacārassa adhippetattā veditabbo.",
  "tika-s0401t16:15": "Upādānassa khandhā upādānakkhandhā, upādānassa paccayabhūtā dhammapuñjā dhammarāsayoti attho. Upādānehi ārammaṇakaraṇādivasena upādātabbā vā khandhā upādānakkhandhā. Cha ajjhattikabāhirāyatanānīti cakkhu sotaṁ ghānaṁ jivhā kāyo manoti imāni cha ajjhattikāyatanāni ceva, rūpaṁ saddo gandho raso phoṭṭhabbo dhammāti imāni cha bāhirāyatanāni ca. Ettha pana lokuttaradhammā na gahetabbā sammasanacārassa adhippetattā. Satta sambojjhaṅgāti satisambojjhaṅgādayo satta sambojjhaṅgā. Satiādayo hi sambodhissa, sambodhiyā vā aṅgāti sambojjhaṅgā. Tathā hi sambujjhati āraddhavipassakato paṭṭhāya yogāvacaroti sambodhi, yāya vā so satiādikāya sattadhammasāmaggiyā sambujjhati, kilesaniddāto uṭṭhāti, saccāni vā paṭivijjhati, sā dhammasāmaggī sambodhi, tassa sambodhissa, tassā vā sambodhiyā aṅgāti sambojjhaṅgā.",
  "tika-s0401t16:16": "Cattāri ariyasaccānīti ‘‘dukkhaṁ dukkhasamudayo dukkhanirodho dukkhanirodhagāminipaṭipadā’’ti (saṁ. ni. 5.1071-1072) evaṁ vuttāni cattāri ariyasaccāni. Tattha purimāni dve saccāni vaṭṭaṁ pavattihetubhāvato. Pacchimāni vivaṭṭaṁ nivaṭṭatadadhigamūpāyabhāvato. Tesu bhikkhuno vaṭṭe kammaṭṭhānābhiniveso hoti sarūpato pariggahasambhavato. Vivaṭṭe natthi abhiniveso avisayattā avisayatte ca payojanābhāvato. Pañcadhā vuttesūti satipaṭṭhānasutte vuttesu. Suddhaarūpasammasanamevāti rūpena amissitattā kevalaṁ arūpasammasanameva. Khandhāyatanasaccakoṭṭhāsānaṁ pañcakkhandhasaṅgahato ‘‘rūpārūpasammasana’’nti vuttaṁ. Pubbabhāgiyānampi satipaṭṭhānānaṁ saṅgahitattā ‘‘lokiyalokuttaramissakāneva kathitānī’’ti āha.",
  "tika-s0401t16:17": "394.Anibbattānanti ajātānaṁ. Payogaṁ parakkamanti ettha bhusaṁ yogo payogo, payogova parakkamo, payogasaṅkhātaṁ parakkamanti attho. Cittaṁ ukkhipatīti kosajjapakkhe patituṁ apadānavasena ukkhipati. Padhānavīriyanti sammappadhānalakkhaṇappattavīriyaṁ. Lokiyāti lokiyasammappadhānakathā. Sabbapubbabhāgeti sabbamaggānaṁ pubbabhāge. Kassapasaṁyuttapariyāyenāti kassapasaṁyutte āgatasuttena ‘‘uppannā me pāpakā akusalā dhammā appahīyamānā anatthāya saṁvatteyyu’’nti (saṁ. ni. 2.145) āgatattā. Sā lokiyāti veditabbā.",
  "tika-s0401t16:18": "Samathavipassanāvāti avadhāraṇena maggaṁ nivattetvā tassa nivattane kāraṇaṁ dassento, ‘‘maggo panā’’tiādimāha. Sakiṁ uppajjitvāti idaṁ bhūtakathanamattaṁ. Niruddhassa puna anuppajjanato ‘‘na koci guṇo’’ti āsaṅkeyyāti āha – ‘‘so hī’’tiādi. Anantarameva yathā phalaṁ uppajjati, tathā pavattiyevassa paccayadānaṁ. Purimasmimpīti ‘‘anuppannā me kusalā dhammā uppajjamānā anatthāya saṁvatteyyu’’nti etthapi. Vuttanti porāṇaṭṭhakathāyaṁ. Taṁ pana tathāvuttavacanaṁ na yuttaṁ dutiyasmiṁ viya purimasmiṁ maggassa aggahaṇe kāraṇābhāvato. Purimasmiṁ aggahite magge anuppajjamāno maggo anatthāya saṁvatteyyāti āpajjeyya, na cetaṁ yuttaṁ āpajjamāne tasmiṁ padhānatthasambhavato. Catukiccasādhanavasenāti anuppannākusalānuppādanādicatukiccasādhanavasena.",
  "tika-s0401t16:19": "Vuttanayenāti ‘‘asamudācāravasena vā ananubhūtārammaṇavasena vā’’tiādinā vuttanayena. Vijjamānāti dharamānasabhāvā. Khaṇattayapariyāpannattā uppādādisamaṅgino vattamānabhāvena uppannaṁ vattamānuppannaṁ. Tañhi uppādato paṭṭhāya yāva bhaṅgā uddhaṁ pannaṁ pattanti nippariyāyato ‘‘uppanna’’nti vuccati. Anubhavitvā bhavitvā ca vigataṁ bhutvāvigataṁ. Anubhavanabhavanāni hi bhavanasāmaññena bhutvā-saddena vuttāni. Sāmaññameva hi upasaggena visesīyati. Idha vipākānubhavanavasena tadārammaṇaṁ avipakkavipākassa sabbathā avigatattā bhavitvāvigatamattavasena kammañca ‘‘bhutvāvigatuppanna’’nti vuttaṁ. Na aṭṭhasāliniyaṁ viya rajjanādivasena anubhūtāpagataṁ javanaṁ uppajjitvā niruddhatāvasena bhūtāpagatañca saṅkhataṁ bhūtāpagatuppannanti. Tasmā idha okāsakatuppannaṁ vipākameva vadati, na tattha viya kammampi. Aṭṭhasāliniyañhi bhūtāvigatuppannaṁ okāsakatuppannañca aññathā dassitaṁ. Vuttañhi tattha (dha. sa. aṭṭha. 1 kāmāvacarakusalapadabhājanīya) –",
  "tika-s0401t16:20": "‘‘Ārammaṇarasaṁ anubhavitvā niruddhaṁ anubhūtāpagatasaṅkhātaṁ kusalākusalaṁ, upādādittayaṁ anuppatvā niruddhaṁ bhūtāpagatasaṅkhātaṁ sesasaṅkhatañca bhūtāpagatuppannaṁ nāma. ‘Yānissa tāni pubbe katāni kammānī’ti evamādinā nayena vuttaṁ kammaṁ atītampi samānaṁ aññaṁ vipākaṁ paṭibāhitvā attano vipākassokāsaṁ katvā ṭhitattā, tathākatokāsañca vipākaṁ anuppannampi samānaṁ evaṁ kate okāse ekantena uppajjanato okāsakatuppannaṁ nāmā’’ti.",
  "tika-s0401t16:21": "Idha pana sammohavinodaniyaṁ vuttanayeneva bhutvāvigatuppannaṁ okāsakatuppannañca dassitaṁ. Vuttañhi, sammohavinodaniyaṁ (vibha. aṭṭha. 406) –",
  "tika-s0401t16:22": "‘‘Kamme pana jahite ārammaṇarasaṁ anubhavitvā niruddho vipāko bhutvāvigataṁ nāma. Kammaṁ uppajjitvā niruddhaṁ bhutvāvigataṁ nāma. Tadubhayampi bhutvāvigatuppannanti saṅkhyaṁ gacchati. Kusalākusalaṁ kammaṁ aññakammassa vipākaṁ paṭibāhitvā attano vipākassa okāsaṁ karoti. Evaṁ kate okāse vipāko uppajjamāno okāsakaraṇato paṭṭhāya uppannoti vuccati. Idaṁ okāsakatuppannaṁ nāmā’’ti.",
  "tika-s0401t16:23": "Tattha aṭṭhasāliniyā ayamadhippāyo – ‘‘satipi sabbesampi cittuppādānaṁ saṁvedayitasabhāvā ārammaṇānubhavane savipallāse pana santāne cittābhisaṅkhāravasena pavattito abyākatehi visiṭṭho kusalākusalānaṁ sātisayo visayānubhavanākāro. Yathā vikappaggāhavasena rāgādīhi tabbipakkhehi ca akusalaṁ kusalañca nippariyāyato ārammaṇarasaṁ anubhavati, na tathā vipāko kammavegakkhittattā, nāpi kiriyā ahetukānaṁ atidubbalatāya, sahetukānañca khīṇakilesassa chaḷaṅgupekkhāvato uppajjamānānaṁ atisantavuttittā, tasmā rajjanādivasena ārammaṇarasānubhavanaṁ sātisayanti akusalaṁ kusalañca uppajjitvā niruddhatāsāmaññena sesasaṅkhatañca bhūtāpagata’’nti vuttaṁ. Sammohavinodaniyā pana vipākānubhavanavasena tadārammaṇaṁ avipakkapākassa sabbathā avigatattā bhavitvāvigatamattavasena kammañca bhutvāpagatanti vuttaṁ. Teneva tattha okāsakatuppannanti vipākamevāha, na kammampi, tasmā idhāpi sammohavinodaniyaṁ vuttanayeneva bhutvāpagatuppannaṁ okāsakatuppannañca vibhattanti daṭṭhabbaṁ.",
  "tika-s0401t16:24": "Pañcakkhandhā pana vipassanāya bhūmi nāmāti sammasanassa ṭhānabhāvato vuttaṁ. Tesūti atītādibhedesu. Anusayitakilesāti appahīnā maggena pahātabbā adhippetā. Tenāha – ‘‘atītā vā…pe… na vattabbā’’ti. Hontu tāva ‘‘atītā’’ti vā ‘‘paccuppannā’’ti vā na vattabbā, ‘‘anāgatā’’ti pana kasmā na vattabbā, nanu kāraṇalābhe uppajjanārahā appahīnaṭṭhena thāmagatā kilesā anusayāti vuccantīti? Saccametaṁ, anāgatabhāvopi nesaṁ na paricchinno itarānāgatakkhandhānaṁ viyāti ‘‘anāgatā vāti na vattabbā’’ti vuttaṁ. Yadi hi nesaṁ paricchinno anāgatabhāvo siyā, tato ‘‘paccuppannā, atītā’’ti ca vattabbā siyuṁ, paccayasamavāye pana uppajjanārahataṁ upādāya anāgatavohāro tattha veditabbo.",
  "tika-s0401t16:25": "Idaṁ bhūmiladdhuppannaṁ nāmāti idaṁ yathāvuttaṁ kilesajātaṁ appahīnaṭṭhena bhūmiladdhuppannaṁ nāma kāraṇalābhe sati vijjamānakiccakaraṇato. Tāsu tāsu bhūmisūti manussadevādiattabhāvasaṅkhātesu upādānakkhandhesu. Ārammaṇakaraṇavasena hi bhavanti ettha kilesāti bhūmiyo, upādānakkhandhā. Asamugghātagatāti tasmiṁ tasmiṁ santāne anuppattidhammataṁ anāpāditatāya samugghātaṁ samucchedaṁ na gatāti asamugghātagatā. Bhūmiladdhuppannaṁ nāmāti ettha laddhabhūmikaṁ bhūmiladdhanti vuttaṁ aggiāhito viya. Okāsakatuppannasaddepi ca aṭṭhasāliniyaṁ (dha. sa. aṭṭha. 1 kāmāvacarakusalapadabhājanīya) āgatanayena okāso kato etena kusalākusalakammena, okāso kato etassa vipākassāti ca duvidhatthepi evameva katasaddassa paranipāto veditabbo. Idha pana okāsakatuppannasaddena vipākasseva gahitattā ‘‘okāso kato etassa vipākassā’’ti evaṁ viggaho daṭṭhabbo.",
  "tika-s0401t16:26": "Khaṇattayasamaṅgitāya samudācārappattaṁ samudācāruppannaṁ. Tenāha – ‘‘sampati vattamānaṁyevā’’ti. Ārammaṇaṁ adhiggayha daḷhaṁ gahetvā pavattaṁ ārammaṇādhiggahituppannaṁ. Vikkhambhanappahānavasena appahīnā avikkhambhitā. Samucchedappahānavasena appahīnā asamugghātitā. Nimittaggāhavasena ārammaṇassa adhiggahitattā taṁ ārammaṇaṁ anussaritānussaritakkhaṇe kilesuppattihetubhāvena upatiṭṭhanato adhiggahitameva nāmaṁ hotīti āha – ‘‘ārammaṇassa adhiggahitattā’’ti. Ettha ca āhaṭakhīrarukkho viya nimittaggāhavasena adhiggahitaṁ ārammaṇaṁ, anāhaṭakhīrarukkho viya avikkhambhitatāya antogatakilesaārammaṇaṁ daṭṭhabbaṁ. Nimittaggāhikā avikkhambhitakilesā vā puggalā vā āhaṭānāhaṭakhīrarukkhasadisā. Purimanayenevāti avikkhambhituppanne vuttanayeneva. Vitthāretabbanti ‘‘imasmiṁ nāma ṭhāne nuppajjissantī’’ti na vattabbā. Kasmā? Asamugghātitattā. Yathā kiṁ? Yathā sace khīrarukkhaṁ kuṭhāriyā āhaneyyuṁ, imasmiṁ nāma ṭhāne khīraṁ na nikkhameyyāti na vattabbaṁ, evaṁ. Idaṁ asamugghātituppannaṁ nāmāti evaṁ yojetvā vitthāretabbaṁ.",
  "tika-s0401t16:27": "Imesu uppannesūti yathāvuttesu aṭṭhasu uppannesu. Idaṁ na maggavajjhaṁ appahātabbavatthuttā. Maggavajjhaṁ maggena paheyyavatthuttā. Rattoti rāgena samannāgato. Esa nayo duṭṭho mūḷhoti etthāpi. Vinibaddhoti mānasaṁyojanena virūpaṁ nibandhito. Parāmaṭṭhoti diṭṭhiparāmāsena dhammasabhāvaṁ atikkamma parato āmaṭṭho. Aniṭṭhaṅgatoti niṭṭhaṁ agato, saṁsayāpannoti attho. Thāmagatoti anusayavasena daḷhataṁ upagato. Yuganaddhāti pahātabbappahāyakayuge naddhā viya vattanakā ekakālikattā. Saṁkilesikāti saṁkilesadhammasahitā.",
  "tika-s0401t16:28": "Pāḷiyanti paṭisambhidāpāḷiyaṁ (paṭi. ma. 3.21). Tikālikesupi kilesesu vāyāmābhāvadassanatthaṁ ajātaphalataruṇarukkho pāḷiyaṁ nidassito, aṭṭhakathāyaṁ pana jāto satto asamudāhaṭakileso nāma natthīti ‘‘jātaphalarukkhena dīpetabba’’nti vatvā tamatthaṁ vivarituṁ ‘‘yathā hī’’tiādi vuttaṁ. Atha vā maggena pahīnakilesānameva atītādibhedena tidhā navattabbataṁ pākaṭaṁ kātuṁ ajātaphalarukkho upamāvasena pāḷiyaṁ ābhato, atītādīnaṁ appahīnatādassanatthampi ‘‘jātaphalarukkhena dīpetabba’’nti aṭṭhakathāyaṁ vuttaṁ. Tattha yathā acchinne rukkhe nibbattanārahāni phalāni chinne anuppajjamānāni kadāci sasabhāvāni ahesuṁ, honti, bhavissanti vāti atītādibhāvena na vattabbāni, evaṁ maggena pahīnakilesā ca daṭṭhabbā magge anuppanne uppattirahānaṁ uppanne sabbena sabbaṁ abhāvato . Yathā ca chede asati phalāni uppajjissantīti chedanassa sātthakatā, evaṁ maggabhāvanāya ca sātthakatā yojetabbā. Nāpi na pajahatīti uppajjanārahānaṁ pajahanato vuttaṁ. Uppajjitvāti lakkhaṇe tvā-saddo. Maggassa uppajjanakiriyāya hi samudayappahānanibbānasachikaraṇakiriyā viya khandhānaṁ parijānanakiriyā lakkhīyati.",
  "tika-s0401t16:29": "Tepi pajahatiyevāti ye tehi kilesehi janetabbā upādinnakkhandhā, tepi pajahatiyeva tannimittassa abhisaṅkhāraviññāṇassa nirodhanato. Tenāha – ‘‘vuttampi ceta’’ntiādi. Abhisaṅkhāraviññāṇassa nirodhenāti kammaviññāṇassa anuppattidhammatāpādanena. Etthāti etasmiṁ sotāpattimaggañāṇe hetubhūte. Eteti nāmarūpasaññitā saṅkhārā. Sabbabhavehi vuṭṭhātiyevātipi vadantīti arahattamaggo sabbabhavehi vuṭṭhātiyevāti vadanti taduppattito uddhaṁ bhavūpapattiyā kilesassapi abhāvato.",
  "tika-s0401t16:30": "Ekacittakkhaṇikattā maggassāti adhippāyena ‘‘kathaṁ anuppannānaṁ…pe… ṭhitiyā bhāvanā hotī’’ti pucchati. Maggappavattiyāyeva ubhayakiccasiddhito āha – ‘‘maggappavattiyāyevā’’ti. Maggo hītiādinā tamatthaṁ vivarati. Anuppanno nāma vuccati, tasmā tassa bhāvanā anuppannānaṁ uppādāya bhāvanā vuttāti yojetabbā. Vattuṁ vaṭṭatīti yāvatā maggassa pavattiyeva ṭhiti, tattakāneva nibbattitalokuttarāni.",
  "tika-s0401t16:31": "398-401. Kattukamyatāchandaṁ adhipatiṁ karitvā paṭiladdhasamādhi chandasamādhīti āha – ‘‘chandaṁ nissāya pavatto samādhi chandasamādhī’’ti padhānasaṅkhārāti catukiccasādhakassa sammappadhānavīriyassetaṁ adhivacanaṁ. Tenāha – ‘‘padhānabhūtā saṅkhārā padhānasaṅkhārā’’ti. Tattha padhānabhūtāti vīriyabhūtā. Saṅkhatasaṅkhārādinivattanatthaṁ padhānaggahaṇanti. Atha vā taṁ taṁ visesaṁ saṅkharotīti saṅkhāro, sabbaṁ vīriyaṁ. Tattha catukiccasādhakato sesanivattanatthaṁ padhānaggahaṇanti, padhānabhūtā seṭṭhabhūtāti attho. Catubbidhassa pana vīriyassa adhippetattā bahuvacananiddeso kato. Tehi dhammehīti chandasamādhinā padhānasaṅkhārehi ca. Iddhipādanti ettha ijjhatīti iddhi, samijjhati nipphajjatīti attho. Ijjhanti vā etāya sattā iddhā vuddhā ukkaṁsagatā hontītipi iddhi. Paṭhamenatthena iddhi eva pādo iddhipādo, iddhikoṭṭhāsoti attho. Dutiyenatthena iddhiyā pādoti iddhipādo, pādoti patiṭṭhā, adhigamūpāyoti attho. Tena hi yasmā uparūparivisesasaṅkhātaṁ iddhiṁ pajjanti pāpuṇanti, tasmā pādoti vuccati. Tenāha – ‘‘iddhiyā pādaṁ, iddhibhūtaṁ vā pādaṁ iddhipāda’’nti.",
  "tika-s0401t16:32": "Atha vā iddhipādanti nipphattipariyāyena ijjhanaṭṭhena, ijjhanti etāya sattā iddhā vuddhā ukkaṁsagatā hontīti iminā vā pariyāyena iddhīti saṅkhaṁ gatānaṁ upacārajjhānādikusalacittasampayuttānaṁ chandasamādhipadhānasaṅkhārānaṁ adhiṭṭhānaṭṭhena pādabhūtaṁ sesacittacetasikarāsinti attho. Teneva iddhipādavibhaṅge (vibha. 434-437) ‘‘iddhipādoti tathābhūtassa vedanākkhandho…pe… viññāṇakkhandho’’ti vuttaṁ. Sā eva ca tathāvuttā iddhi yasmā heṭṭhimā heṭṭhimā uparimāya uparimāya tayo chandasamādhippadhānasaṅkhārā pādabhūtā adhiṭṭhānabhūtā, tasmā vuttaṁ ‘‘iddhibhūtaṁ vā pāda’’nti. Tathā heṭṭhā dhammā iddhipi honti iddhipādāpi, sesā pana sampayuttakā cattāro khandhā iddhipādāyeva. Vīriyacittavīmaṁsāsamādhippadhānasaṅkhārasaṅkhātāpi tayo tayo dhammā iddhipi honti iddhipādāpi, sesā pana sampayuttakā cattāro khandhā iddhipādāyeva.",
  "tika-s0401t16:33": "Apica pubbabhāgo pubbabhāgo iddhipādo nāma, paṭilābho paṭilābho iddhi nāmāti veditabbā. Ayamattho upacārena vā vipassanāya vā dīpetabbo. Paṭhamajjhānaparikammañhi iddhipādo nāma, paṭhamajjhānaṁ iddhi nāma. Dutiyajhāna… tatiyajhāna… catutthajhāna… ākāsānañcāyatana… viññāṇañcāyatana… ākiñcaññāyatana… nevasaññānāsaññāyatanaparikammaṁ iddhipādo nāma, nevasaññānāsaññāyatanaṁ iddhi nāma. Sotāpattimaggassa vipassanā iddhipādo nāma, sotāpattimaggo iddhi nāma. Sakadāgāmi-anāgāmi-arahattamaggassa vipassanā iddhipādo nāma, arahattamaggo iddhi nāma. Paṭilābhenapi dīpetuṁ vaṭṭatiyeva. Paṭhamajjhānañhi iddhipādo nāma, dutiyajjhānaṁ iddhi nāma. Dutiyajjhānaṁ iddhipādo nāma, tatiyajjhānaṁ iddhi nāma…pe… anāgāmimaggo iddhipādo nāma, arahattamaggo iddhi nāma.",
  "tika-s0401t16:34": "Sesesupīti vīriyasamādhiādīsupi. Tattha hi vīriyaṁ, cittaṁ, vīmaṁsaṁ adhipatiṁ karitvā paṭiladdhasamādhi vīriyasamādhi, cittasamādhi, vīmaṁsāsamādhīti attho veditabbo. Chandādīsu ekanti chandādīsu catūsu ādito vuttattā ādibhūtaṁ ekaṁ padhānaṁ chandanti adhippāyo. Tenevāha – ‘‘tadāssa paṭhamiddhipādo’’ti. Evaṁ sesāpīti etena vīriyaṁ cittaṁ vīmaṁsaṁ nissāya vipassanaṁ vaḍḍhetvā arahattaṁ pāpuṇantānaṁ vasena dutiyavīriyiddhipādādayo yojetabbāti dasseti. Iminā hi suttantena catunnaṁ bhikkhūnaṁ matthakappattaṁ kammaṭṭhānaṁ dassitaṁ. Eko hi bhikkhu chandaṁ avassayati, kattukamyatākusaladhammacchandena atthanipphattiyaṁ sati ‘‘ahaṁ lokuttaradhammaṁ nibbattessāmi, natthi mayhaṁ etassa nibbattane bhāro’’ti chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā lokuttaradhammaṁ nibbatteti. Eko vīriyaṁ avassayati, eko cittaṁ, eko paññaṁ avassayati, paññāya atthanipphattiyaṁ sati ‘‘ahaṁ lokuttaradhammaṁ nibbattessāmi, natthi mayhaṁ etassa nibbattane bhāro’’ti paññaṁ jeṭṭhakaṁ paññaṁ dhuraṁ paññaṁ pubbaṅgamaṁ katvā lokuttaradhammaṁ nibbatteti.",
  "tika-s0401t16:35": "Kathaṁ? Yathā hi catūsu amaccaputtesu ṭhānantaraṁ patthetvā vicarantesu eko upaṭṭhānaṁ avassayati, eko sūrabhāvaṁ, eko jātiṁ, eko mantaṁ. Kathaṁ? Tesu hi paṭhamo upaṭṭhāne appamādakāritāya atthanipphattiyā sati labbhamānaṁ ‘‘lacchāmetaṁ ṭhānantara’’nti upaṭṭhānaṁ avassayati. Dutiyo upaṭṭhāne appamattopi ‘‘ekacco saṅgāme paccupaṭṭhite saṇṭhātuṁ na sakkoti, avassaṁ pana rañño paccanto kuppissati, tasmiṁ kuppite rathassa purato kammaṁ katvā rājānaṁ ārādhetvā āharāpessāmetaṁ ṭhānantara’’nti sūrabhāvaṁ avassayati. Tatiyo ‘‘sūrabhāvepi sati ekacco hīnajātiko hoti, jātiṁ sodhetvā ṭhānantaraṁ dento mayhaṁ dassatī’’ti jātiṁ avassayati. Catuttho ‘‘jātimāpi eko amantanīyo hoti, mantena kattabbakicce uppanne āharāpessāmetaṁ ṭhānantara’’nti mantaṁ avassayati. Te sabbepi attano attano avassayabalena ṭhānantarāni pāpuṇiṁsu.",
  "tika-s0401t16:36": "Tattha upaṭṭhāne appamatto hutvā ṭhānantaraṁ patto viya chandaṁ avassāya kattukamyatākusaladhammacchandena ‘‘atthanipphattiyaṁ sati ahaṁ lokuttaradhammaṁ nibbattessāmi, natthi mayhaṁ etassa nibbattane sāro’’ti chandaṁ jeṭṭhakaṁ chandaṁ dhuraṁ chandaṁ pubbaṅgamaṁ katvā lokuttaradhammanibbattako daṭṭhabbo raṭṭhapālatthero (ma. ni. 2.293 ādayo) viya. So hi āyasmā ‘‘chande sati kathaṁ nānujānissantī’’ti sattāhampi bhattāni abhuñjitvā mātāpitaro anujānāpetvā pabbajitvā chandameva avassāya lokuttaradhammaṁ nibbattesi. Sūrabhāvena rājānaṁ ārādhetvā ṭhānantaraṁ patto viya vīriyaṁ jeṭṭhakaṁ vīriyaṁ dhuraṁ vīriyaṁ pubbaṅgamaṁ katvā lokuttaradhammanibbattako daṭṭhabbo soṇatthero (mahāva. 243 ādayo) viya. So hi āyasmā vīriyaṁ dhuraṁ katvā lokuttaradhammaṁ nibbattesi.",
  "tika-s0401t16:37": "Jātisampattiyā ṭhānantaraṁ pattoviya cittaṁ jeṭṭhakaṁ cittaṁ dhuraṁ cittaṁ pubbaṅgamaṁ katvā lokuttaradhammanibbattako daṭṭhabbo sambhūtatthero (theragā. aṭṭha. 2 sambhūtattheragāthāvaṇṇanā) viya. So hi āyasmā cittaṁ jeṭṭhakaṁ cittaṁ dhuraṁ cittaṁ pubbaṅgamaṁ katvā lokuttaradhammaṁ nibbattesi. Mantaṁ avassāya ṭhānantaraṁ patto viya vīmaṁsaṁ jeṭṭhakaṁ vīmaṁsaṁ dhuraṁ vīmaṁsaṁ pubbaṅgamaṁ katvā lokuttaradhammanibbattako daṭṭhabbo thero mogharājā (su. ni. 1122 ādayo; cūḷani. mogharājamāṇavapucchāniddeso 85) viya. So hi āyasmā vīmaṁsaṁ jeṭṭhakaṁ vīmaṁsaṁ dhuraṁ vīmaṁsaṁ pubbaṅgamaṁ katvā lokuttaradhammaṁ nibbattesi. Tassa hi bhagavā ‘‘suññato lokaṁ avekkhassū’’ti (su. ni. 1125; cūḷani. mogharājamāṇavapucchāniddeso 88) suññatākathaṁ kathesi. Paññānissitamānaniggahatthañca dvikkhattuṁ pucchito pañhaṁ na kathesi. Ettha ca punappunaṁ chanduppādanaṁ tosanaṁ viya hotīti chandassa upaṭṭhānasadisatā vuttā, thāmabhāvato vīriyassa sūrattasadisatā, ‘‘chadvārādhipati rājā’’ti (dha. pa. aṭṭha. 2.erakapattanāgarājavatthu) vacanato pubbaṅgamatā cittassa visiṭṭhajātisadisatā.",
  "tika-s0401t16:38": "402-406.Attano saddhādhureti attano saddhākicce saddahanakiriyāya. Indaṭṭhaṁ kāretīti anuvattanavasena sampayuttadhammesu indaṭṭhaṁ kāreti, tasmā ādhipateyyaṭṭhena saddhā eva indriyanti saddhindriyaṁ. Tathā vīriyādīnaṁ sakasakakiccesūti āha – ‘‘vīriyindriyādīsupi eseva nayo’’ti. Visodhentoti vipakkhavivajjanasapakkhanisevanasarikkhūpanissayasaṅgaṇhanalakkhaṇehi tīhi kāraṇehi visodhanavasena sodhento.",
  "tika-s0401t16:39": "Assaddhe puggale parivajjayatoti buddhādīsu pasādasinehābhāvena saddhārahite lūkhapuggale sabbaso vajjayato. Saddhe puggale sevatoti buddhādīsu saddhādhimutte vakkalittherasadise sevato. Pasādanīyeti pasādāvahe sampasādanīyasuttādike (dī. ni. 3.141 ādayo). Paccavekkhatoti pāḷito atthato ca pati pati avekkhantassa cintentassa. Visujjhatīti paṭipakkhamalavigamato paccayavasena sabhāvasaṁsuddhito visuddhaphalanibbattito ca saddhindriyaṁ visujjhati. Esa nayo sesesupi. Sammappadhāneti sammappadhānappaṭisaṁyutte (saṁ. ni. 5.651-662 ādayo) suttante. Esa nayo sesesupi. Jhānavimokkheti paṭhamajjhānādijjhānāni ceva paṭhamavimokkhādivimokkhe ca. Kāmañcettha jhānāniyeva vimokkhā, pavattiākāravasena pana visuṁ gahaṇaṁ.",
  "tika-s0401t16:40": "Gambhīrañāṇacariyanti gambhīrānaṁ ñāṇānaṁ pavattiṭṭhānaṁ. Tenāha – ‘‘saṇhasukhuma’’ntiādi. Khandhantaranti sabhāvajātibhūmiādivasena khandhānaṁ nānattaṁ. Esa nayo sesesupi. Akatābhinivesoti pubbe akatabhāvanābhiniveso. Saddhādhurādīsūti saddhādhure paññādhure ca. Avasāneti bhāvanāpariyosāne. Vivaṭṭetvāti saṅkhārārammaṇato vivaṭṭetvā nibbānaṁ ārammaṇaṁ katvā. Arahattaṁ gaṇhātīti maggaparamparāya arahattaṁ gaṇhāti. Akampiyaṭṭhenāti paṭipakkhehi akampiyabhāvena. Etenevassa sampayuttadhammesu thirabhāvopi vibhāvito daṭṭhabbo. Na hi sampayuttadhammesu thirabhāvena vinā paṭipakkhehi akampiyatā sambhavati. Sampayuttadhammesu thirabhāveneva hi akusalānaṁ abyākatānañca nesaṁ balavabhāvūpapatti. Assaddhiyeti assaddhiyahetu. Nimittatthe hetaṁ bhummavacanaṁ. Esa nayo sesesupi.",
  "tika-s0401t16:41": "418.Ādipadānanti satiādipadānaṁ. Saraṇaṭṭhenāti cirakatacirabhāsitānaṁ anussaraṇaṭṭhena. Upaṭṭhānalakkhaṇāti kāyādīsu asubhākārādisallakkhaṇamukhena tattha upatiṭṭhanasabhāvā. Upatiṭṭhanañca ārammaṇaṁ upagantvā ṭhānaṁ, avissajjanaṁ vā ārammaṇassa. Apilāpanalakkhaṇāti asammussanasabhāvā, udake alābu viya ārammaṇe plavitvā gantuṁ appadānaṁ, pāsāṇassa viya niccalassa ārammaṇassa ṭhapanaṁ sāraṇaṁ asammuṭṭhakaraṇaṁ apilāpanaṁ. Sāpateyyanti santakaṁ. Apilāpanaṁ asammuṭṭhaṁ karoti apilāpeti, sāyaṁ pātañca rājānaṁ issariyasampattiṁ sallakkhāpeti sāretīti attho. Kaṇhasukkasappaṭibhāge dhammeti kaṇhasukkasaṅkhāte sappaṭibhāge dhamme. Kaṇho hi dhammo sukkena, sukko ca kaṇhena sappaṭibhāgo. Vitthāra-saddo ādisaddattho. Tena ‘‘ime cattāro dhammā sammappadhānā, ime cattāro iddhipādā, imāni pañcindriyāni, imāni pañca balāni, ime satta bojjhaṅgā, ayaṁ ariyo aṭṭhaṅgiko maggo, ayaṁ samatho, ayaṁ vipassanā, ayaṁ vijjā, ayaṁ vimutti, ime lokuttaradhammāti evaṁ kho, mahārāja, apilāpanalakkhaṇā satī’’ti (mi. pa. 2.1.13) imaṁ pāḷisesaṁ saṅgaṇhāti. Therenāti nāgasenattherena. So hi dhammānaṁ kiccaṁ lakkhaṇaṁ katvā asseti ‘‘apilāpanalakkhaṇā sati, ākoṭanalakkhaṇo vitakko’’tiādinā. Evañhi dhammā subodhā hontīti. Sammosapaccanīkaṁ kiccaṁ asammoso, na sammosābhāvamattanti āha – ‘‘asammosarasā vā’’ti. Yassa dhammassa balena sampayuttadhammā ārammaṇābhimukhā bhavanti, sā sati. Tasmā sā tesaṁ ārammaṇābhimukhabhāvaṁ paccupaṭṭhāpesi, sayaṁ vā ārammaṇābhimukhabhāvena paccupatiṭṭhatīti vuttaṁ – ‘‘gocarābhimukhībhāvapaccupaṭṭhānā’’ti. Sammā pasattho bojjhaṅgoti sambojjhaṅgo. Bodhiyā vakkhamānāya dhammasāmaggiyā, bodhissa vā ariyasāvakassa aṅgoti bojjhaṅgo. Yā hītiādinā tameva saṅkhepato vuttamatthaṁ vivarati. ‘‘Yā hi ayaṁ dhammasāmaggī’’ti etassa ‘‘bodhīti vuccatī’’ti iminā sambandho. Dhammasāmaggiyāti dhammasamūhena, yāya dhammasāmaggiyāti sambandho. Patiṭṭhānāyūhanā oghataraṇasuttavaṇṇanāyaṁ (saṁ. ni. aṭṭha. 1.1.1) ‘‘kilesavasena patiṭṭhānaṁ, abhisaṅkhāravasena āyūhanā. Taṇhā diṭṭhivasena patiṭṭhānaṁ, avasesakilesābhisaṅkhārehi āyūhanā. Taṇhāvasena patiṭṭhānaṁ, diṭṭhivasena āyūhanā. Sassatadiṭṭhiyā patiṭṭhānaṁ, ucchedadiṭṭhiyā āyūhanā. Līnavasena patiṭṭhānaṁ, uddhaccavasena āyūhanā. Kāmasukhallikānuyogavasena patiṭṭhānaṁ, attakilamathānuyogavasena āyūhanā. Sabbākusalābhisaṅkhāravasena patiṭṭhānaṁ, sabbalokiyakusalābhisaṅkhāravasena āyūhanā’’ti evaṁ vuttesu sattasu pakāresu idha avuttānaṁ vasena veditabbā. Paṭipakkhabhūtāyāti ettha līnappatiṭṭhānakāmasukhallikānuyogaucchedābhinivesānaṁ dhammavicayavīriyapītippadhānā dhammasāmaggī paṭipakkho, uddhaccāyūhanaattakilamathānuyogasassatābhinivesānaṁ passaddhisamādhiupekkhāpadhānā dhammasāmaggī paṭipakkho. Sati pana ubhayatthāpi icchitabbā. Tathā hi sā ‘‘sabbatthikā’’ti vuttā.",
  "tika-s0401t16:42": "Kilesasantānaniddāyauṭṭhahatīti etena sikhāppattavipassanāya sahagatānampi satiādīnaṁ bojjhaṅgabhāvaṁ dasseti. Vuṭṭhānagāminivipassanā hi kilese nirodhentī eva pavattatīti. Cattāri vātiādinā pana maggaphalasahagatānaṁ bojjhaṅgabhāvaṁ dasseti. Sattahi bojjhaṅgehi bhāvitehi saccappaṭivedho hotīti kathamidaṁ jānitabbanti codanaṁ sandhāyāha – ‘‘yathāhā’’tiādi. Jhānaṅgamaggaṅgādayo viyāti etena bodhibojjhaṅgasaddānaṁ samudāyāvayavavisayataṁ dasseti. Senaṅgarathaṅgādayo viyāti etena puggalapaññattiyā avijjamānapaññattibhāvaṁ dasseti.",
  "tika-s0401t16:43": "Bodhāya saṁvattantīti bojjhaṅgāti kāraṇattho aṅgasaddoti katvā vuttaṁ. Bujjhantīti bodhiyo, bodhiyo eva aṅgāni bojjhaṅgānīti vuttaṁ – ‘‘bujjhantīti bojjhaṅgā’’ti. Vipassanādīnaṁ kāraṇādīnaṁ bujjhitabbānañca saccānaṁ anurūpaṁ paccakkhabhāvena paṭimukhaṁ aviparītatāya sammā ca bujjhantīti evaṁ atthavisesadīpakehi upasaggehi ‘‘anubujjhantī’’tiādi vuttaṁ. Bodhisaddo hi sabbavisesayuttabujjhanaṁ sāmaññena saṅgaṇhāti. Saṁ-saddo pasaṁsāyaṁ sundarabhāve ca dissatīti āha – ‘‘pasattho sundaro ca bojjhaṅgo sambojjhaṅgo’’ti.",
  "tika-s0401t16:44": "Dhamme vicinatīti dhammavicayo. Tattha dhammeti catusaccadhamme tabbinimuttassa sabhāvadhammassa abhāvato. Tato eva so pavicayalakkhaṇo. Obhāsanarasoti visayobhāsanaraso. Asammuyhanākārena paccupatiṭṭhatīti asammohapaccupaṭṭhāno.",
  "tika-s0401t16:45": "Vīrassa bhāvo, kammaṁ vāti vīriyaṁ. Īrayitabbatoti pavattetabbato. Paggahalakkhaṇanti kosajjapakkhe patituṁ adatvā sampayuttadhammānaṁ paggahalakkhaṇaṁ. Tato eva sampayuttadhamme upatthambhanarasaṁ. Anosīdanaṁ asaṁsīdanaṁ.",
  "tika-s0401t16:46": "Pīṇayatīti tappeti. Pīṇanakiccena sampayuttadhammānaṁ viya taṁsamuṭṭhānapaṇītarūpehi kāyassābyapanaṁ. Pharaṇapītivasena hetaṁ lakkhaṇaṁ vuttaṁ, tathā rasoti. Udaggabhāvo odagyaṁ, taṁ paccupaṭṭhapetīti odagyapaccupaṭṭhānā. Ubbegapītivasena cetaṁ vuttaṁ.",
  "tika-s0401t16:47": "Kāyacittadarathappassambhanatoti kāyadarathassa cittadarathassa ca passambhanato vūpasamanato. Tenāha – ‘‘upasamalakkhaṇā’’ti, kāyacittadarathānaṁ vūpasamanalakkhaṇāti attho. Kāyoti cettha vedanādayo tayo khandhā. Daratho sārambho, dukkhadomanassapaccayānaṁ uddhaccādikānaṁ kilesānaṁ, tathāpavattānaṁ vā catunnaṁ khandhānametaṁ adhivacanaṁ. Darathanimmaddanena pariḷāhaparipphandanavirahito sītibhāvo aparipphandanasītibhāvo.",
  "tika-s0401t16:48": "Sammā cittassa ṭhapanaṁ samādhānaṁ. Avikkhepo sampayuttānaṁ avikkhittatā. Yena sampayuttā avikkhittā honti, so dhammo avikkhepo. Avisāro attano eva avisaraṇabhāvo. Atha vā vikkhepappaṭipakkhatāya avikkhepalakkhaṇo. Nhānīyacuṇṇassa udakaṁ viya sampayuttadhammānaṁ sampiṇḍanakiccatāya avisārabhāvena lakkhitabbo avisāralakkhaṇo. Nivāte dīpacciṭṭhiti viya cetaso ṭhitibhāvena paccupatiṭṭhatīti cittaṭṭhitipaccupaṭṭhāno.",
  "tika-s0401t16:49": "Ajjhupekkhanatoti samappavattesu assesu sārathi viya sampayuttadhammānaṁ ajjhupekkhanato. Paṭisaṅkhānalakkhaṇāti majjhattabhāve ṭhatvā vīmaṁsanasaṅkhātappaṭisaṅkhānalakkhaṇā. Samavāhitalakkhaṇāti samaṁ avisamaṁ yathāsakakiccesu sampayuttadhammānaṁ pavattanalakkhaṇā. Udāsīnabhāvena pavattamānāpi sesasampayuttadhamme yathāsakakiccesu pavatteti, yathā rājā tuṇhī nisinnopi atthakaraṇe dhammaṭṭhe yathāsakaṁ kiccesu appamatto pavatteti. Alīnānuddhatappavattipaccayattā ūnādhikanivāraṇarasā. Pakkhapātupacchedanarasāti ‘‘idaṁ nihīnakiccaṁ hotu, idaṁ atirekatarakicca’’nti evaṁ pakkhapātanavasena viya pavatti pakkhapāto, taṁ upacchindantī viya hotīti pakkhapātupacchedanarasā. Sampayuttadhammānaṁ sakasakakicce majjhattabhāvena paccupatiṭṭhatīti majjhattabhāvapaccupaṭṭhāno. Bojjhaṅgānaṁ uparūpari uppādanameva brūhanaṁ vaḍḍhanañcāti āha – ‘‘uppādetī’’ti.",
  "tika-s0401t16:50": "Sati ca sampajaññañca satisampajaññaṁ, satipadhānaṁ vā sampajaññaṁ satisampajaññaṁ. Taṁ sabbattha satokāribhāvāvahattā satisambojjhaṅgassa uppādāya hoti. Yathā paccanīkadhammappahānaṁ anurūpadhammasevanā ca anuppannānaṁ kusalānaṁ dhammānaṁ uppādāya hoti, evaṁ satirahitapuggalavivajjanā, satokāripuggalasevanā, tattha ca yuttatā satisambojjhaṅgassa uppādāya hotīti imamatthaṁ dasseti, ‘‘satisampajañña’’ntiādinā. Sattasu ṭhānesūti ‘‘abhikkante paṭikkante sampajānakārī hoti, ālokite vilokite sampajānakārī hoti, samiñjite pasārite sampajānakārī hoti, saṅghāṭipattacīvaradhāraṇe sampajānakārī hoti, asite pīte khāyite sāyite sampajānakārī hoti, uccārapassāvakamme sampajānakārī hoti, gate ṭhite nisinne sutte jāgarite bhāsite tuṇhībhāve sampajānakārī hotī’’ti (dī. ni. 2.376; ma. ni. 1.109) evaṁ vuttesu abhikkantādīsu sattasu ṭhānesu. Tissadattatthero nāma yo bodhimaṇḍe suvaṇṇasalākaṁ gahetvā ‘‘aṭṭhārasasu bhāsāsu katarabhāsāya dhammaṁ kathemī’’ti parisaṁ padhāresi. Abhayattheroti dattābhayattheramāha. Abhinivesanti vipassanābhinivesaṁ.",
  "tika-s0401t16:51": "Paripucchakatāti pariyogāhetvā pucchakabhāvo. Ācariye payirupāsitvā pañcapi nikāye saha aṭṭhakathāya pariyogāhetvā yaṁ yaṁ tattha gaṇṭhiṭṭhānabhūtaṁ, taṁ taṁ ‘‘idaṁ, bhante, kathaṁ, imassa ko attho’’ti khandhāyatanādiatthaṁ pucchantassa hi dhammavicayasambojjhaṅgo uppajjati. Tenāha – ‘‘khandhadhātu…pe… bahulatā’’ti.",
  "tika-s0401t16:52": "Vatthuvisadakiriyāti ettha cittacetasikānaṁ pavattiṭṭhānabhāvato sarīraṁ tappaṭibaddhāni cīvarādīni ca vatthūnīti adhippetāni. Tāni yathā cittassa sukhāvahāni honti, tathā karaṇaṁ tesaṁ visadakiriyā. Tenāha – ‘‘ajjhattikabāhirāna’’ntiādi. Ussannadosanti vātapittādivasena upacitadosaṁ. Sedamalamakkhitanti sedena ceva jallikāsaṅkhātena sarīramalena ca makkhitaṁ. Ca-saddena aññampi sarīrassa pīḷāvahaṁ accāsanādiṁ saṅgaṇhāti. Senāsanaṁ vāti vā-saddena malaggahitapattādīnaṁ saṅgaho daṭṭhabbo. Paribhaṇḍakaraṇādīhīti ādi-saddena pattapacanādīnaṁ saṅgaho daṭṭhabbo. Avisadeti vatthumhi avisade sati, visayabhūte vā. Kathaṁ bhāvanamanuyuttassa tāni ajjhattikabāhiravatthūni visayo? Antarantarā pavattanakacittuppādavaseneva vuttaṁ. Te hi cittuppādā cittekaggatāya aparisuddhabhāvāya saṁvattanti. Cittacetasikesūti nissayādipaccayabhūtesu cittacetasikesu. Ñāṇampīti api-saddo sampiṇḍanattho. Tena ‘‘na kevalaṁ vatthuyeva, atha kho tasmiṁ aparisuddhe ñāṇampi aparisuddhaṁ hotī’’ti nissayāparisuddhiyā taṁnissitāparisuddhi viya visayassa aparisuddhatāya visayino aparisuddhiṁ dasseti.",
  "tika-s0401t16:53": "Samabhāvakaraṇanti kiccato anūnādhikabhāvakaraṇaṁ. Saddhindriyaṁ balavaṁ hoti, saddheyyavatthusmiṁ paccayavasena adhimokkhakiccassa paṭutarabhāvena paññāya avisadatāya vīriyādīnañca sithilatādinā saddhindriyaṁ balavaṁ hoti. Tenāha – ‘‘itarāni mandānī’’ti. Tatoti tasmā, saddhindriyassa balavabhāvato itaresañca mandattāti attho. Kosajjapakkhe patituṁ adatvā sampayuttadhammānaṁ paggaṇhanaṁ anubalappadānaṁ paggaho. Paggahova kiccaṁ paggahakiccaṁ. Kātuṁ na sakkotīti ānetvā sambandhitabbaṁ. Ārammaṇaṁ upagantvā ṭhānaṁ, anissajjanaṁ vā upaṭṭhānaṁ. Vikkhepappaṭipakkho, yena vā sampayuttā avikkhittā honti, so avikkhepo. Rūpagataṁ viya cakkhunā yena yāthāvato visayasabhāvaṁ passati, taṁ dassanakiccaṁ kātuṁ na sakkoti balavatā saddhindriyena adhibhūtattā. Sahajātadhammesu hi indaṭṭhaṁ kārentānaṁ sahapavattamānānaṁ dhammānaṁ ekadesatāvaseneva atthasiddhi, na aññathā. Tasmāti vuttamevatthaṁ kāraṇabhāvena paccāmasati. Tanti saddhindriyaṁ. Dhammasabhāvapaccavekkhaṇenāti yassa saddheyyassa vatthuno uḷāratādiguṇe adhimuccanassa sātisayappavattiyā saddhindriyaṁ balavaṁ jātaṁ, tassa paccayapaccayuppannatādivibhāgato yāthāvato vīmaṁsanena. Evañhi evaṁdhammatānayena yāthāvasarasato pariggayhamāne savipphāro adhimokkho na hoti ‘‘ayaṁ imesaṁ dhammānaṁ sabhāvo’’ti parijānanavasena paññābyāpārassa sātisayattā. Dhuriyadhammesu hi yathā saddhāya balavabhāve paññāya mandabhāvo hoti, evaṁ paññāya balavabhāve saddhāya mandabhāvo hoti. Tena vuttaṁ – ‘‘taṁ dhammasabhāvapaccavekkhaṇena hāpetabba’’nti.",
  "tika-s0401t16:54": "Tathā amanasikārenāti yenākārena bhāvanamanuyuñjantassa saddhindriyaṁ balavaṁ jātaṁ, tenākārena bhāvanāya ananuyuñjanatoti vuttaṁ hoti. Idha duvidhena saddhindriyassa balavabhāvo attano vā paccayavisesena kiccuttariyato vīriyādīnaṁ vā mandakiccatāya. Tattha paṭhamavikappe hāpanavidhi dassito, dutiyavikappe pana yathā manasikaroto vīriyādīnaṁ mandakiccatāya saddhindriyaṁ balavaṁ jātaṁ, tathā amanasikārena vīriyādīnaṁ paṭukiccabhāvāvahena manasikārena saddhindriyaṁ tehi samarasaṁ karontena hāpetabbaṁ. Iminā nayena sesindriyesupi hāpanavidhi veditabbo.",
  "tika-s0401t16:55": "Vakkalittheravatthūti so hi āyasmā saddhādhimuttatāya katādhikāro satthu rūpadassanappasuto eva hutvā viharanto satthārā ‘‘kiṁ te, vakkali, iminā pūtikāyena diṭṭhena, yo kho, vakkali, dhammaṁ passati, so maṁ passatī’’tiādinā (saṁ. ni. 3.87) nayena ovaditvā kammaṭṭhāne niyojitopi taṁ ananuyuñjanto paṇāmito attānaṁ vinipātetuṁ papātaṭṭhānaṁ abhiruhi. Atha naṁ satthā yathānisinnova obhāsavissajjanena attānaṁ dassetvā –",
  "tika-s0401t16:56": "‘‘Pāmojjabahulo bhikkhu, pasanno buddhasāsane;",
  "tika-s0401t16:57": "Adhigacche padaṁ santaṁ, saṅkhārūpasamaṁ sukha’’nti. (dha. pa. 381) –",
  "tika-s0401t16:58": "Gāthaṁ vatvā ‘‘ehi, vakkalī’’ti āha. So teneva amatena abhisitto haṭṭhatuṭṭho hutvā vipassanaṁ paṭṭhapesi, saddhāya pana balavabhāvena vipassanāvīthiṁ na otari. Taṁ ñatvā bhagavā tassa indriyasamattappaṭipādanāya kammaṭṭhānaṁ sodhetvā adāsi. So satthārā dinnanaye ṭhatvā vipassanaṁ ussukkāpetvā maggappaṭipāṭiyā arahattaṁ pāpuṇi. Tena vuttaṁ – ‘‘vakkalittheravatthu cettha nidassana’’nti. Etthāti saddhindriyassa adhimattabhāve sesindriyānaṁ sakiccākaraṇe. Itarakiccabhedanti upaṭṭhānādikiccavisesaṁ. Passaddhādīti ādi-saddena samādhiupekkhāsambojjhaṅgānaṁ saṅgaho. Hāpetabbanti yathā saddhindriyassa balavabhāvo dhammasabhāvapaccavekkhaṇena hāyati, evaṁ vīriyindriyassa adhimattatā passaddhiādibhāvanāya hāyati samādhipakkhiyattā tassā. Tathā hi samādhindriyassa adhimattataṁ kosajjapātato rakkhantī vīriyādibhāvanā viya vīriyindriyassa adhimattataṁ uddhaccapātato rakkhantī passaddhādibhāvanā ekaṁsato hāpeti. Tena vuttaṁ – ‘‘passaddhādibhāvanāya hāpetabba’’nti.",
  "tika-s0401t16:59": "Soṇattherassa vatthūti sukhumālasoṇattherassa vatthu. So hi āyasmā satthu santike kammaṭṭhānaṁ gahetvā sītavane viharanto ‘‘mama sarīraṁ sukhumālaṁ, na ca sakkā sukheneva sukhaṁ adhigantuṁ, kilametvāpi samaṇadhammo kātabbo’’ti ṭhānacaṅkamameva adhiṭṭhāya padhānamanuyuñjanto pādatalesu phoṭesu uṭṭhitesupi vedanaṁ ajjhupekkhitvā daḷhavīriyaṁ karonto accāraddhavīriyatāya visesaṁ nibbattetuṁ nāsakkhi. Satthā tattha gantvā vīṇūpamovādena ovaditvā vīriyasamatāyojanavidhiṁ dassento kammaṭṭhānaṁ visodhetvā gijjhakūṭaṁ gato. Theropi satthārā dinnanayena vīriyasamataṁ yojetvā bhāvento vipassanampi ussukkāpetvā arahatte patiṭṭhāsi. Tena vuttaṁ – ‘‘soṇattherassa vatthu dassetabba’’nti. Sesesupīti satisamādhipaññindriyesupi.",
  "tika-s0401t16:60": "Samatanti saddhāpaññānaṁ aññamaññaṁ anūnādhikabhāvaṁ, tathā samādhivīriyānaṁ. Yathā hi saddhāpaññānaṁ visuṁ dhuriyadhammabhūtānaṁ kiccato aññamaññānativattanaṁ visesato icchitabbaṁ, yato nesaṁ samadhuratāya appanā sampajjati, evaṁ samādhivīriyānaṁ kosajjuddhaccapakkhikānaṁ samarasatāya sati aññamaññūpatthambhanato sampayuttadhammānaṁ antadvayapātābhāvena sammadeva appanā ijjhati. Balavasaddhotiādi byatirekamukhena vuttassevatthassa samatthanaṁ. Tassattho – yo balavatiyā saddhāya samannāgato avisadañāṇo, so mudhappasanno hoti, na aveccappasanno. Tathā hi avatthusmiṁ pasīdati seyyathāpi titthiyasāvakā. Kerāṭikapakkhanti sāṭheyyapakkhaṁ bhajati. Saddhāhīnāya paññāya atidhāvanto ‘‘deyyavatthupariccāgena vinā cittuppādamattenapi dānamayaṁ puññaṁ hotī’’tiādīni parikappeti hetuppaṭirūpakehi vañcito, evaṁbhūto sukkhatakkaviluttacitto paṇḍitānaṁ vacanaṁ nādiyati, saññattiṁ na gacchati. Tenāha – ‘‘bhesajjasamuṭṭhito viya rogo atekiccho hotī’’ti. Yathā cettha saddhāpaññānaṁ aññamaññaṁ samabhāvo atthāvaho, anatthāvaho visamabhāvo, evaṁ samādhivīriyānaṁ aññamaññaṁ avikkhepāvaho samabhāvo, itaro vikkhepāvaho cāti kosajjaṁ abhibhavati, tena appanaṁ na pāpuṇātīti adhippāyo. Uddhaccaṁ abhibhavatīti etthāpi eseva nayo. Taṁ ubhayanti saddhāpaññādvayaṁ samādhivīriyadvayañca. Samaṁ kattabbanti samarasaṁ kātabbaṁ.",
  "tika-s0401t16:61": "Samādhikammikassāti samathakammaṭṭhānikassa. Evanti evaṁ sante, saddhāya thokaṁ balavabhāve satīti attho. Saddahantoti ‘‘pathavī pathavīti manasikaraṇamattena kathaṁ jhānuppattī’’ti acintetvā ‘‘addhā sammāsambuddhena vuttavidhi ijjhissatī’’ti saddahanto saddhaṁ janento. Okappentoti ārammaṇaṁ anuppavisitvā viya adhimuccanavasena avakappento pakkhandanto. Ekaggatā balavatī vaṭṭati samādhippadhānattā jhānassa. Ubhinnanti samādhipaññānaṁ. Samādhikammikassa samādhino adhimattatā viya paññāya adhimattatāpi icchitabbāti āha – ‘‘samatāyapī’’ti, samabhāvenapīti attho. Appanāti lokiyaappanā. Tathā hi ‘‘hotiyevā’’ti sāsaṅkaṁ vadati. Lokuttarappanā pana tesaṁ samabhāveneva icchitā. Yathāha – ‘‘samathavipassanaṁ yuganaddhaṁ bhāvetī’’ti (a. ni. 4.170; paṭi. ma. 2.5).",
  "tika-s0401t16:62": "Yadi visesato saddhāpaññānaṁ samādhivīriyānañca samatāva icchitā, kathaṁ satīti āha – ‘‘sati pana sabbattha balavatī vaṭṭatī’’ti. Sabbatthāti līnuddhaccapakkhikesu pañcasu indriyesu. Uddhaccapakkhike gaṇhanto ‘‘saddhāvīriyapaññāna’’nti āha. Aññathāpīti ca gahetabbā siyā. Tathā hi kosajjapakkhikena ca samādhināicceva vuttaṁ, na ‘‘passaddhisamādhiupekkhāhī’’ti. Sāti sati. Sabbesu rājakammesu niyutto sabbakammiko. Tenāti tena sabbattha icchitabbatthena kāraṇena. Āha aṭṭhakathāyaṁ. Sabbattha niyuttā sabbatthikā sabbattha līne uddhate ca citte icchitabbattā, sabbena vā līnuddhaccapakkhiyena bojjhaṅgagaṇena atthetabbāti sabbatthā, sāva sabbatthikā. Cittanti kusalacittaṁ. Tassa hi satipaṭisaraṇaṁ parāyaṇaṁ appattassa pattiyā anadhigatassa adhigamāya. Tenāha – ‘‘ārakkhapaccupaṭṭhānā’’tiādi.",
  "tika-s0401t16:63": "Khandhādibhedesu anogāḷhapaññānanti pariyattibāhusaccavasenapi khandhāyatanādīsu appatiṭṭhitabuddhīnaṁ. Bahussutasevanā hi sutamayañāṇāvahā. Taruṇavipassanāsamaṅgīpi bhāvanāmayañāṇe ṭhitattā ekaṁsato paññavā eva nāma hotīti āha – ‘‘samapaññāsa…pe… puggalasevanā’’ti. Ñeyyadhammassa gambhīrabhāvavasena tapparicchedakañāṇassa gambhīrabhāvaggahaṇanti āha – ‘‘gambhīresu khandhādīsu pavattāya gambhīrapaññāyā’’ti. Tañhi ñeyyaṁ tādisāya paññāya caritabbato gambhīrañāṇacariyaṁ. Tassā vā paññāya tattha pabhedato pavatti gambhīrañāṇacariyā, tassā paccavekkhaṇāti āha – ‘‘gambhīrapaññāya pabhedapaccavekkhaṇā’’ti.",
  "tika-s0401t16:64": "Pañcavidhabandhanakammakāraṇaṁ niraye nibbattasattassa yebhuyyena sabbapaṭhamaṁ karontīti devadūtasuttādīsu ādito vuttattā ca āha – ‘‘pañcavidhabandhanakammakāraṇato paṭṭhāyā’’ti. Sakaṭavahanādikāleti ādi-saddena tadaññaṁ manussehi tiracchānehi ca vibādhitabbakālaṁ saṅgaṇhāti. Ekaṁ buddhantaranti idaṁ aparāparesu petesuyeva uppajjanakasattavasena vuttaṁ, ekaccānaṁ vā petānaṁ ekaccatiracchānānaṁ viya dīghāyukatā siyāti tathā vuttaṁ. Tathā hi kāḷo nāgarājā catunnaṁ buddhānaṁ sammukhībhāvaṁ labhitvā ṭhitopi metteyyassapi bhagavato sammukhībhāvaṁ labhissatīti vadanti, yatassa kappāyukatā vuttā.",
  "tika-s0401t16:65": "Evaṁ ānisaṁsadassāvinoti vīriyāyatto eva sabbo lokiyo lokuttaro ca visesādhigamoti evaṁ vīriye ānisaṁsadassanasīlassa. Gamanavīthinti sapubbabhāgaṁ nibbānagāminipaṭipadaṁ , saha vipassanāya ariyamaggappaṭipāṭi, sattavisuddhiparamparā vā. Sā hi ‘‘bhikkhuno vaṭṭaniyyānāya gantabbā paṭipajjitabbā paṭipadā’’ti katvā gamanavīthi nāma.",
  "tika-s0401t16:66": "Kāyadaḷhībahuloti yathā tathā kāyassa daḷhīkammappasuto. Piṇḍapātanti raṭṭhapiṇḍaṁ. Paccayadāyakānaṁ attani kārassa attano sammāpaṭipattiyā mahapphalabhāvassa karaṇena piṇḍassa bhikkhāya paṭipūjanā piṇḍapātāpacāyanaṁ.",
  "tika-s0401t16:67": "Nīharantoti pattatthavikato nīharanto. Taṁ saddaṁ sutvāti taṁ upāsikāya vacanaṁ paṇṇasālādvāre ṭhitova pañcābhiññatāya dibbasotena sutvā. Manussasampatti, dibbasampatti, nibbānasampattīti imā tisso sampattiyo. Dātuṁ sakkhissasīti tayi katena dānamayena veyyāvaccamayena ca puññakammena khettavisesabhāvūpagamanena aparāparaṁ devamanussānaṁ sampattiyo ante nibbānasampattiñca dātuṁ sakkhissasīti thero attānaṁ pucchati. Sitaṁ karontoti ‘‘akiccheneva mayā vaṭṭadukkhaṁ samatikkanta’’nti paccavekkhaṇāvasāne sañjātapāmojjavasena sitaṁ karonto.",
  "tika-s0401t16:68": "Nipparissayakāloti nirupaddavakālo, tadā bhikkhusaṅghassa sulabhā paccayā hontīti paccayahetukā cittapīḷā natthīti adhippāyo. Passantānaṁyevāti anādare sāmivacanaṁ. Khīradhenunti khīradāyikaṁ dhenuṁ . Kiñcideva katvāti kiñcideva bhatikammaṁ katvā. Ucchuyantakammanti ucchuyantasālāya kātabbaṁ kiccaṁ. Tameva magganti upāsakena paṭipannamaggaṁ. Upakaṭṭhāyāti āsannāya. Vippaṭipannanti jātidhammakuladhammādilaṅghanena asammāpaṭipannaṁ. Evanti yathā asammāpaṭipanno putto tāya eva asammāpaṭipattiyā kulasantānato bāhiro hutvā pitu santikā dāyajjassa na bhāgī, evaṁ kusītopi teneva kusītabhāvena na sammāpaṭipanno satthu santikā laddhabbaariyadhanadāyajjassa na bhāgī. Āraddhavīriyova labhati sammāpaṭipajjanato. Uppajjati vīriyasambojjhaṅgoti yojanā, evaṁ sabbattha.",
  "tika-s0401t16:69": "Mahāti sīlādiguṇehi mahanto vipulo anaññasādhāraṇo. Taṁ panassa guṇamahattaṁ dasasahassilokadhātukampanena loke pākaṭanti dassento ‘‘satthuno hī’’tiādimāha.",
  "tika-s0401t16:70": "Yasmā satthusāsane pabbajitassa pabbajjūpagamanena sakyaputtiyabhāvo sañjāyati, tasmā buddhaputtabhāvaṁ dassento ‘‘asambhinnāyā’’tiādimāha.",
  "tika-s0401t16:71": "Alasānaṁ bhāvanāya nāmamattampi ajānantānaṁ kāyadaḷhībahulānaṁ yāvadatthaṁ bhuñjitvā seyyasukhādianuyuñjanakānaṁ tiracchānagatikānaṁ puggalānaṁ dūrato vajjanā kusītapuggalaparivajjanāti āha – ‘‘kucchiṁ pūretvā ṭhitaajagarasadise’’tiādi. ‘‘Divasaṁ caṅkamena nisajjāya āvaraṇīyehi dhammehi cittaṁ parisodhessāmā’’tiādinā bhāvanārambhavasena āraddhavīriyānaṁ daḷhaparakkamānaṁ kālena kālaṁ upasaṅkamanā āraddhavīriyapuggalasevanāti āha – ‘‘āraddhavīriye’’tiādi. Visuddhimagge (visuddhi. 1.64-65) pana jātimahattapaccavekkhaṇā sabrahmacārimahattapaccavekkhaṇāti idaṁ dvayaṁ na gahitaṁ, thinamiddhavinodanatā sammappadhānapaccavekkhaṇatāti idaṁ dvayaṁ gahitaṁ. Tattha ānisaṁsadassāvitāya eva sammappadhānapaccavekkhaṇā gahitā hoti lokiyalokuttaravisesādhigamassa vīriyāyattatādassanabhāvato, thinamiddhavinodanaṁ pana tadadhimuttatāya eva gahitaṁ hoti. Vīriyuppādane yuttappayuttassa thinamiddhavinodanaṁ atthasiddhamevāti. Tattha thinamiddhavinodanakusītapuggalaparivajjanaāraddhavīriyapuggalasevanatadadhi- muttatāpaṭipakkhavidhamanapaccayūpasaṁhāravasena apāyabhayapaccavekkhaṇādayo samuttejanavasena vīriyasambojjhaṅgassa uppādakā daṭṭhabbā.",
  "tika-s0401t16:72": "Buddhānussatiyā upacārasamādhiniṭṭhattā vuttaṁ – ‘‘yāva upacārā’’ti. Sakalasarīraṁ pharamānoti pītisamuṭṭhānehi paṇītarūpehi sakalasarīraṁ pharamāno, dhammasaṅghaguṇe anussarantassapi yāva upacārā sakalasarīraṁ pharamāno pītisambojjhaṅgo uppajjatīti evaṁ sesaanussatīsu, pasādanīyasuttantapaccavekkhaṇāya ca yojetabbaṁ tassāpi vimuttāyatanabhāvena taggatikattā. Evarūpe kāleti ‘‘dubbhikkhabhayādīsū’’ti vuttakāle. Samāpatti…pe… na samudācarantīti idaṁ upasamānussatiyā vasena vuttaṁ. Saṅkhārānañhi vasena sappadesavūpasamepi nippadesavūpasame viya tathā saññāya pavattito bhāvanāmanasikāro kilesavikkhambhanasamattho hutvā upacārasamādhiṁ āvahanto tathārūpapītisomanassasamannāgato pītisambojjhaṅgassa upādāya hotīti. Tattha ‘‘vikkhambhitā kilesā’’ti pāṭho. Na samudācarantīti iti-saddo kāraṇattho. Yasmā na samudācaranti, tasmā taṁ nesaṁ asamudācāraṁ paccavekkhantassāti yojanā. Na hi kilese paccavekkhantassa bojjhaṅguppatti yuttā, pasādanīyesu ṭhānesu pasādasinehābhāvena lūkhahadayatāya lūkhatā. Sā tattha ādaragāravākaraṇena viññāyatīti āha – ‘‘asakkaccakiriyāya saṁsūcitalūkhabhāve’’ti.",
  "tika-s0401t16:73": "Paṇītabhojanasevanatāti paṇītasappāyabhojanasevanatā. Utuiriyāpathasukhaggahaṇena sappāyautuiriyāpathaggahaṇaṁ daṭṭhabbaṁ. Tañhi tividhampi sappāyaṁ seviyamānaṁ kāyassa kalyatāpādanavasena cittassa kalyataṁ āvahantaṁ duvidhāyapi passaddhiyā kāraṇaṁ hoti. Ahetukasattesu labbhamānaṁ sukhadukkhanti ayameko anto, issarādivisamahetukanti pana ayaṁ dutiyo. Ete ubho ante anupagamma yathāsakaṁ kammunā hotīti ayaṁ majjhimā paṭipatti. Majjhatto payogo yassa so majjhattapayogo, tassa bhāvo majjhattapayogatā. Ayañhi sabhāvāsāraddhatāya taṁpassaddhakāyatāya kāraṇaṁ hoti, passaddhidvayaṁ āvahati. Eteneva sāraddhakāyapuggalaparivajjanapassaddhakāyapuggalasevanānaṁ tadāvahanatā saṁvaṇṇitāti daṭṭhabbaṁ.",
  "tika-s0401t16:74": "Vatthuvisadakiriyā indriyasamattappaṭipādanā ca paññāvahā vuttā, samādhānāvahāpi tā honti. Samādhānāvahabhāveneva paññāvahabhāvatoti vuttaṁ – ‘‘vatthuvisadakiriyā…pe… veditabbā’’ti.",
  "tika-s0401t16:75": "Kāraṇakosallabhāvanākosallānaṁ nānantariyabhāvato rakkhanākosallassa ca taṁmūlakattā ‘‘nimittakusalatā nāma kasiṇanimittassa uggahakusalatā’’icceva vuttaṁ. Kasiṇanimittassāti ca nidassanamattaṁ daṭṭhabbaṁ. Asubhanimittādikassapi hi yassa kassaci jhānuppattinimittassa uggahakosallaṁ nimittakusalatā evāti. Atisithilavīriyatādīhīti ādi-saddena paññāpayogamandataṁ payogavekallañca saṅgaṇhāti. Tassa paggaṇhananti tassa līnassa cittassa dhammavicayasambojjhaṅgādisamuṭṭhāpanena layāpattito samuddharaṇaṁ. Vuttañhetaṁ bhagavatā –",
  "tika-s0401t16:76": "‘‘Yasmiñca kho, bhikkhave, samaye līnaṁ cittaṁ hoti, kālo tasmiṁ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāya. Taṁ kissa hetu? Līnaṁ, bhikkhave, cittaṁ, taṁ etehi dhammehi susamuṭṭhāpayaṁ hoti. Seyyathāpi, bhikkhave, puriso parittaṁ aggiṁ ujjāletukāmo assa. So tattha sukkhāni ceva tiṇāni pakkhipeyya, sukkhāni ca gomayāni pakkhipeyya, sukkhāni ca kaṭṭhāni pakkhipeyya, mukhavātañca dadeyya, na ca paṁsukena okireyya, bhabbo nu kho so puriso parittaṁ aggiṁ ujjāletunti? Evaṁ, bhante’’ti (saṁ. ni. 5.234).",
  "tika-s0401t16:77": "Ettha ca yathāsakaṁ āhāravasena dhammavicayasambojjhaṅgādīnaṁ bhāvanā samuṭṭhāpanāti veditabbā, sā anantaraṁ vibhāvitā eva.",
  "tika-s0401t16:78": "Accāraddhavīriyatādīhīti ādi-saddena paññāpayogabalavataṁ pamoduppilāpanañca saṅgaṇhāti. Tassa niggaṇhananti tassa uddhatassa cittassa samādhisambojjhaṅgādisamuṭṭhāpanena uddhatāpattito nisedhanaṁ. Vuttampi cetaṁ bhagavatā –",
  "tika-s0401t16:79": "‘‘Yasmiñca kho, bhikkhave, samaye uddhataṁ cittaṁ hoti, kālo tasmiṁ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya. Taṁ kissa hetu? Uddhataṁ, bhikkhave, cittaṁ, taṁ etehi dhammehi suvūpasamaṁ hoti. Seyyathāpi, bhikkhave, puriso mahantaṁ aggikkhandhaṁ nibbāpetukāmo assa, so tattha allāni ceva tiṇāni pakkhipeyya, allāni ca gomayāni nikkhipeyya, allāni ca kaṭṭhāni pakkhipeyya, mukhavātañca na dadeyya, paṁsukena ca okireyya, bhabbo nu kho so puriso mahantaṁ aggikkhandhaṁ nibbāpetunti? Evaṁ, bhante’’ti (saṁ. ni. 5.234).",
  "tika-s0401t16:80": "Etthāpi yathāsakaṁ āhāravasena passaddhisambojjhaṅgādīnaṁ bhāvanā samuṭṭhāpanāti veditabbā. Tattha passaddhisambojjhaṅgassa bhāvanā vuttā eva, samādhisambojjhaṅgassa vuccamānā, itarassa anantaraṁ vakkhati.",
  "tika-s0401t16:81": "Paññāpayogamandatāyāti paññābyāpārassa appakabhāvena. Yathā hi dānaṁ alobhappadhānaṁ, sīlaṁ adosappadhānaṁ, evaṁ bhāvanā amohappadhānā. Tattha yadā paññā na balavatī hoti, tadā bhāvanā pubbenāparaṁ visesāvahā na hoti. Anabhisaṅgato viya āhāro purisassa, yogino cittassa abhiruciṁ na janeti, tena taṁ nirassādaṁ hoti. Tathā bhāvanāya sammadeva avīthipaṭipattiyā upasamasukhaṁ na vindati, tenapi cittaṁ nirassādaṁ hoti. Tena vuttaṁ – ‘‘paññāpayogamandatāyā…pe… nirassādaṁ hotī’’ti. Tassa saṁveguppādanaṁ pasāduppādanañca tikicchananti taṁ dassento, ‘‘aṭṭha saṁvegavatthūnī’’tiādimāha. Tattha jātijarābyādhimaraṇāni yathārahaṁ sugatiyaṁ duggatiyañca hontīti tadaññameva pañcavidhabandhanādikhuppipāsādiaññamaññaviheṭhanādihetukaṁ apāyadukkhaṁ daṭṭhabbaṁ. Tayidaṁ sabbaṁ tesaṁ tesaṁ sattānaṁ paccuppannabhavanissitaṁ gahitanti atīte anāgate ca kāle vaṭṭamūlakadukkhāni visuṁ gahitāni . Ye pana sattā āhārūpajīvino, tattha ca uṭṭhānaphalūpajīvino, tesaṁ aññehi asādhāraṇajīvitadukkhaṁ aṭṭhamaṁ saṁvegavatthu gahitanti daṭṭhabbaṁ. Ayaṁ vuccati samaye sampahaṁsanatāti ayaṁ bhāvanācittassa sampahaṁsitabbasamaye vuttanayeneva saṁvegajananavasena ceva pasāduppādanavasena ca sammadeva pahaṁsanā, saṁvegajananapubbakapasāduppādanena tosanāti attho.",
  "tika-s0401t16:82": "Sammāpaṭipattiṁ āgammāti līnuddhaccavirahena samathavīthipaṭipattiyā ca sammā avisamaṁ sammadeva bhāvanāpaṭipattiṁ āgamma. Alīnantiādīsu kosajjapakkhiyānaṁ dhammānaṁ anadhimattatāya alīnaṁ, uddhaccapakkhikānaṁ anadhimattatāya anuddhataṁ, paññāpayogasampattiyā upasamasukhādhigamena ca anirassādaṁ, tato eva ārammaṇe samappavattaṁ samathavīthipaṭipannaṁ. Alīnānuddhatāhi vā ārammaṇe samappavattaṁ, anirassādatāya samathavīthipaṭipannaṁ. Samappavattiyā vā alīnaṁ anuddhataṁ, samathavīthipaṭipattiyā anirassādanti daṭṭhabbaṁ. Tattha alīnatāya paggahe, anuddhatatāya niggahe, anirassādatāya sampahaṁsane na byāpāraṁ āpajjati. Ayaṁ vuccati samaye ajjhupekkhanatāti ayaṁ ajjhupekkhitabbasamaye bhāvanācittassa paggahaniggahasampahaṁsanesu byāvaṭatāsaṅkhātaṁ paṭipakkhaṁ abhibhuyya ajjhupekkhanā vuccati. Paṭipakkhavikkhambhanato vipassanāya adhiṭṭhānabhāvūpagamanato ca upacārajjhānampi samādhānakiccanipphattiyā puggalassa samāhitabhāvasādhanamevāti tattha samadhurabhāvenāha – ‘‘upacāraṁ vā appanaṁ vā’’ti. Esa uppajjatīti esa samādhisambojjhaṅgo anuppanno uppajjati.",
  "tika-s0401t16:83": "Anurodhavirodhappahānavasena majjhattabhāvo upekkhāsambojjhaṅgassa kāraṇaṁ tasmiṁ sati sijjhanato, asati ca asijjhanato, so ca majjhattabhāvo visayavasena duvidhoti āha – ‘‘sattamajjhattatā saṅkhāramajjhattatā’’ti. Tadubhayena ca virujjhanaṁ passaddhisambojjhaṅgabhāvanāya eva dūrīkatanti anurujjhanasseva pahānavidhiṁ dassetuṁ – ‘‘sattamajjhattatā’’tiādi vuttaṁ. Tenāha – ‘‘sattasaṅkhārakelāyanapuggalaparivajjanatā’’ti. Upekkhāya hi visesato rāgo paṭipakkho. Tathā cāha – ‘‘upekkhā rāgabahulassa visuddhimaggo’’ti (visuddhi. 1.269). Dvīhākārehīti kammassakatāpaccavekkhaṇaṁ, attasuññatāpaccavekkhaṇanti, imehi dvīhi kāraṇehi. Dvīhevāti avadhāraṇaṁ saṅkhyāsamānatādassanatthaṁ. Saṅkhyā eva hettha samānā, na saṅkhyeyyaṁ sabbathā samānanti. Assāmikabhāvo anattaniyatā. Sati hi attani tassa kiñcanabhāvena cīvaraṁ aññaṁ vā kiñci attaniyaṁ nāma siyā, so pana koci natthevāti adhippāyo. Anaddhaniyanti na addhānakkhamaṁ, na ciraṭṭhāyī ittaraṁ aniccanti attho. Tāvakālikanti tasseva vevacanaṁ.",
  "tika-s0401t16:84": "Mamāyatīti mamattaṁ karoti, mamāti taṇhāya pariggayha tiṭṭhati. Dhanāyantāti dhanaṁ dabbaṁ karontā.",
  "tika-s0401t16:85": "419.Sammādassanalakkhaṇāti sammā aviparītaṁ aniccādivasena dassanasabhāvā. Sammāabhiniropanalakkhaṇoti sammadeva ārammaṇe cittassa abhiniropanasabhāvo. Caturaṅgasamannāgatā vācā janaṁ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena jane sampayutte ca pariggaṇhanakiccavatī hotīti ‘‘pariggahalakkhaṇā’’ti vuttā. Visaṁvādanādikiccatāya hi lūkhānaṁ apariggāhakānaṁ musāvādādīnaṁ paṭipakkhabhūtā siniddhabhāvena pariggahaṇasabhāvā sammājappanakiccā sammāvācā tappaccayasubhāsitasampaṭiggāhake jane sampayuttadhamme ca pariggaṇhantī pavattatīti pariggahalakkhaṇā. Yathā cīvarakammādippayogasaṅkhāto kammanto kātabbaṁ cīvararajanādikaṁ samuṭṭhāpeti nipphādeti, taṁtaṁkiriyānipphādako vā cetanāsaṅkhāto kammanto hatthacalanādikaṁ kiriyaṁ samuṭṭhāpeti, evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjassa kattabbassa niravajjākārena samuṭṭhāpanakiccavā hotīti āha – ‘‘sammāsamuṭṭhāpanalakkhaṇo’’ti. Sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya. Sammāvodāpanalakkhaṇoti jīvamānassa puggalassa, sampayuttadhammānaṁ vā jīvitindriyavuttiyā, ājīvasseva vā sammadeva sodhanaṁ vodāpanaṁ lakkhaṇaṁ etassāti sammāvodāpanalakkhaṇo. Atha vā kāyavācānaṁ khandhasantānassa ca saṁkilesabhūtamicchāājīvappahānena sammāājīvo ‘‘vodāpanalakkhaṇo’’ti vutto. Sammāvāyāmasatisamādhīsu vattabbaṁ heṭṭhā vuttameva.",
  "tika-s0401t16:86": "Paññāya kusalānaṁ dhammānaṁ pubbaṅgamabhāvato sabbepi akusalā dhammā tassā paṭipakkhāvāti vuttaṁ – ‘‘aññehipi attano paccanīkakilesehi saddhi’’nti. Atha vā attano paccanīkakilesā diṭṭhekaṭṭhā avijjādayo paññāya ujupaccanīkabhāvato. Passatīti passantī viya hoti vibandhābhāvato. Tenāha – ‘‘tappaṭicchādaka…pe… asammohato’’ti. Sammāsaṅkappādīnaṁ micchāsaṅkappādayo ujuvipaccanīkāti āha – ‘‘sammāsaṅkappādayo…pe… pajahantī’’ti. Tathevāti iminā attano paccanīkakilesehi saddhinti imamatthaṁ anukaḍḍhati. Visesatoti sammādiṭṭhiyā vuttakiccato visesena. Etthāti etesu sammāsaṅkappādīsu.",
  "tika-s0401t16:87": "Esā sammādiṭṭhi nāmāti lokiyaṁ lokuttarañca ekajjhaṁ katvā vadati missakatābhāvato . Tenāha – ‘‘pubbabhāge’’tiādi. Ekārammaṇā nibbānārammaṇattā. Kiccatoti pubbabhāge dukkhādīhi ñāṇehi kātabbakiccassa idha nipphattito, imasseva vā ñāṇassa dukkhādippakāsanakiccato. Cattāri nāmāni labhati dukkhapariññādicatukiccasādhanato. Tīṇi nāmāni labhati kāmasaṅkappādippahānakiccanipphattito. Sikkhāpadavibhaṅge (vibha. 703 ādayo) ‘‘viraticetanā taṁsampayuttā ca dhammā sikkhāpadānī’’ti vuttāni, tattha padhānānaṁ viraticetanānaṁ vasena ‘‘viratiyopi honti cetanādayopī’’ti āha. ‘‘Sammā vadati etāyā’’tiādinā atthasambhavato sammāvācādayo tayo viratiyopi honti cetanādayopi. Musāvādādīhi viramaṇakāle viratiyo, subhāsitādivācābhāsanādikāle cetanādayo yojetabbā. Maggakkhaṇe pana viratiyova maggalakkhaṇappattito. Na hi cetanā niyyānasabhāvā. Atha vā ekassa ñāṇassa dukkhādiñāṇatā viya ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvā sammāvācādibhāvāsiddhito ‘‘maggakkhaṇe viratiyovā’’ti vuttaṁ.",
  "tika-s0401t16:88": "Cattāri nāmāni labhatīti catusammappadhānacatusatipaṭṭhānavasena labhati. Maggakkhaṇeti ānetvā sambandho. Pubbabhāgepi maggakkhaṇepi sammāsamādhi evāti yadipi samādhiupakārakānaṁ abhiniropanānumajjanasampiyāyanabrūhanasantasukhānaṁ vitakkādīnaṁ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṁ, sati viya ca asubhāsukhāniccānattesu kāyādīsu subhādisaññāpahānalakkhaṇaṁ catusatikiccaṁ, eko samādhi catujjhānasamādhikiccaṁ na sādhetīti pubbabhāgepi paṭhamajjhānasamādhi, paṭhamajjhānasamādhi eva maggakkhaṇepi, tathā pubbabhāgepi catutthajjhānasamādhi, catutthajjhānasamādhi eva maggakkhaṇepīti attho.",
  "tika-s0401t16:89": "‘‘Kiṁ panāyaṁ maggadhammānaṁ desanānukkamo, kevalaṁ vācāya kamavattinibhāvato, udāhu kañci visesaṁ upādāyā’’ti vicāraṇāyaṁ kañci visesaṁ upādāyāti dassento āha – ‘‘imesū’’tiādi. Tattha bhāvanānubhāvā hitaphalāya sātisayaṁ tikkhavisadabhāvappattiyā acchariyabbhutasamatthatāyogena sabbaso paṭipakkhavidhamanena yāthāvato dhammasabhāvabodhanena ca sammādiṭṭhiyā bahukāratā veditabbā. Tenāha – ‘‘ayaṁ hī’’tiādi.",
  "tika-s0401t16:90": "Tassāti sammādiṭṭhiyā. Bahukāroti dhammasampaṭivedhe bahūpakāro. Idāni tamatthaṁ upamāhi vibhāvetuṁ, ‘‘yathā hī’’tiādi vuttaṁ.",
  "tika-s0401t16:91": "Vacībhedassa kārako vitakko sāvajjānavajjavacībhedanivattanappavattanākārāya sammāvācāyapi upakārako evāti āha – ‘‘svāyaṁ…pe… sammāvācāyapi upakārako’’ti. Sammāsaṅkappo hi saccavācāya virativācāyapi visesapaccayo micchāsaṅkappatadekaṭṭhakilesappahānato.",
  "tika-s0401t16:92": "Saṁvidahitvātiādīsu sammā vidahanaṁ kammantappayojanañca ekantānavajjavacīkāyakammavasena icchitabbanti virativācāvasena saṁvidahanaṁ viratikammantasseva payojanañca nidassitanti daṭṭhabbaṁ. Evaṁ hissa sammāvācāya sammākammantassāpi bahukāratā jotitā siyā. Vacībhedaniyāmikā hi vacīduccaritavirati kāyikakiriyaniyāmikāya kāyaduccaritaviratiyā upakārikā. Tathā hi visaṁvādanādimicchāvācato avirato micchākammantatopi na viramateva. Yathāha – ‘‘ekaṁ dhammaṁ atītassa…pe… natthi pāpaṁ akāriya’’nti. Tasmā avisaṁvādanādisammāvācāya ṭhito sammākammantampi pūretiyevāti vacīduccaritavirati kāyaduccaritaviratiyā upakārikā.",
  "tika-s0401t16:93": "Yasmā ājīvapārisuddhi nāma dussīlyappahānapubbikā, tasmā sammāvācākammantānantaraṁ sammāājīvo desitoti dassetuṁ – ‘‘catubbidhaṁ panā’’tiādi vuttaṁ. Ettāvatāti parisuddhasīlājīvikāmattena. Idaṁ vīriyanti catusammappadhānavīriyaṁ.",
  "tika-s0401t16:94": "Vīriyārambhopi sammāsatipariggahito eva nibbānāvaho, na kevaloti dassetuṁ – ‘‘tato’’tiādi vuttaṁ. Sūpaṭṭhitāti bahiddhāvikkhepaṁ pahāya suṭṭhu upaṭṭhitā kātabbā. Samādhissa upakāradhammā nāma yathāvuttavatthuvisadakiriyādayo. Tappaṭipakkhato anupakāradhammā veditabbā. Gatiyoti nipphattiyo. Samanvesitvāti sammā pariyesitvā.",
  "tika-s0401t16:95": "427. Yathā itthīsu kathā pavattā adhitthīti vuccati, evaṁ attānaṁ adhikicca pavattā ajjhattaṁ. ‘‘Evaṁ pavattamānā mayaṁ ‘attā’ti gahaṇaṁ gamissāmā’’ti iminā viya adhippāyena attānaṁ adhikicca uddissa pavattā sattasantatipariyāpannā ajjhattaṁ. Tasmiṁ ajjhattarūpe, attano kesādivatthuke kasiṇarūpeti attho. Parikammavasena ajjhattaṁrūpasaññīti parikammakaraṇavasena ajjhattaṁ rūpasaññī, na appanāvasena. Na hi paṭibhāganimittārammaṇā appanā ajjhattavisayā sambhavati. Taṁ pana ajjhattaṁ parikammavasena laddhaṁ kasiṇanimittaṁ avisuddhameva hoti, na bahiddhā parikammavasena laddhaṁ viya visuddhaṁ. Tenāha – ‘‘taṁ panā’’tiādi.",
  "tika-s0401t16:96": "Yassevaṁ parikammaṁ ajjhattaṁ uppannanti yassa puggalassa evaṁ vuttappakārena ajjhattaṁ parikammaṁ jātaṁ. Nimittaṁ pana bahiddhāti paṭibhāganimittaṁ sasantatipariyāpannaṁ na hotīti bahiddhā. Parittānīti yathāladdhāni suppasarāvamattāni. Tenāha – ‘‘avaḍḍhitānī’’ti. Parittavasenevāti vaṇṇavasena ābhoge vijjamānepi parittavaseneva idaṁ abhibhāyatanaṁ vuttaṁ parittatā hettha abhibhavanassa kāraṇaṁ. Vaṇṇābhoge satipi asatipi abhibhavatīti abhibhu, parikammaṁ, ñāṇaṁ vā. Abhibhu āyatanaṁ etassāti abhibhāyatanaṁ, jhānaṁ. Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ. Atha vā ārammaṇābhibhavanato abhibhu ca taṁ āyatanañca yogino sukhavisesānaṁ adhiṭṭhānabhāvato manāyatanadhammāyatanabhāvato cāti sasampayuttajjhānaṁ abhibhāyatanaṁ. Abhibhāyatanabhāvanā nāma tikkhapaññasseva sambhavati, na itarassāti āha – ‘‘ñāṇuttariko puggalo’’ti. Abhibhavitvā samāpajjatīti ettha abhibhavanaṁ samāpajjanañca upacārajjhānādhigamanasamanantarameva appanājhānuppādananti āha – ‘‘saha nimittuppādenevettha appanaṁ pāpetī’’ti. Saha nimittuppādenāti ca appanāparivāsābhāvassa lakkhaṇavacanametaṁ. Yo khippābhiññoti vuccati, tatopi ñāṇuttarasseva abhibhāyatanabhāvanā. Etthāti etasmiṁ nimitte. Appanaṁ pāpetīti bhāvanāappanaṁ neti.",
  "tika-s0401t16:97": "Ettha ca keci ‘‘uppanne upacārajjhāne taṁ ārabbha ye heṭṭhimantena dve tayo javanavārā pavattanti, te upacārajjhānapakkhikā eva, tadanantaraṁ bhavaṅgaparivāsena upacārasevanāya ca vinā appanā hoti, saha nimittuppādeneva appanaṁ pāpetī’’ti vadanti, taṁ tesaṁ matimattaṁ. Na hi pārivāsikaparikammena appanāvāro icchito, nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā. Tasmā upacārajjhānādhigamato paraṁ katipayabhavaṅgacittāvasāne appanaṁ pāpuṇanto ‘‘saha nimittuppādenevettha appanaṁ pāpetī’’ti vutto. Saha nimittuppādenāti ca adhippāyikamidaṁ vacanaṁ, na nītatthaṁ, tattha adhippāyo vuttanayeneva veditabbo. Na antosamāpattiyaṁ tadā tathārūpassa ābhogassa asambhavato. Samāpattito vuṭṭhitassa ābhogo pubbabhāgabhāvanāvasena jhānakkhaṇe pavattaṁ abhibhavanākāraṁ gahetvā pavattoti daṭṭhabbaṁ. Abhidhammaṭṭhakathāyaṁ pana ‘‘imināssa pubbābhogo kathito’’ti vuttaṁ. Antosamāpattiyaṁ tadā tathā ābhogābhāve kasmā jhānasaññāyapīti vuttanti āha – ‘‘abhibhavasaññā hissa antosamāpattiyampi atthī’’ti.",
  "tika-s0401t16:98": "Vaḍḍhitappamāṇānīti vipulappamāṇānīti attho, na ekaṅguladvaṅgulādivaḍḍhiṁ pāpitāni tathā vaḍḍhanassevettha asambhavato. Tenāha – ‘‘mahantānī’’ti. Bhattavaḍḍhitakanti bhuñjanabhājane vaḍḍhetvā dinnaṁ bhattaṁ, ekāsane purisena bhuñjitabbabhattato upaḍḍhabhattanti attho.",
  "tika-s0401t16:99": "Rūpe saññā rūpasaññā, sā assa atthīti rūpasaññī, na rūpasaññī arūpasaññī. Saññāsīsena jhānaṁ vadati. Rūpasaññāya anuppādanamevettha alābhitā. Bahiddhāva uppannanti bahiddhāvatthusmiṁyeva uppannaṁ. Ettha ca –",
  "tika-s0401t16:100": "‘‘Ajjhattaṁ rūpasaññī bahiddhā rūpāni passati parittāni suvaṇṇadubbaṇṇāni. Ajjhattaṁ rūpasaññī bahiddhā rūpāni passati appamāṇāni suvaṇṇadubbaṇṇāni . Ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni. Ajjhattaṁ arūpasaññī bahiddhā rūpāni passati appamāṇāni suvaṇṇadubbaṇṇānī’’ti (dī. ni. 3.338, 358; a. ni. 8.65; 10.29) –",
  "tika-s0401t16:101": "Evamidha cattāri abhibhāyatanāni āgatāni. Abhidhamme (dha. sa. 244-245) pana ‘‘ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni, appamāṇāni suvaṇṇadubbaṇṇānī’’ti evamāgatāni. Tattha ca kāraṇaṁ abhidhammaṭṭhakathāyaṁ vuttameva. Tathā hi vuttaṁ aṭṭhasāliniyaṁ (dha. sa. aṭṭha. 204) –",
  "tika-s0401t16:102": "‘‘Kasmā pana yathā suttante ‘ajjhattaṁ rūpasaññī eko bahiddhā rūpāni passati parittānī’tiādi vuttaṁ, evaṁ avatvā idha catūsupi abhibhāyatanesu ajjhattaṁ arūpasaññitāva vuttāti. Ajjhattarūpānaṁ anabhibhavanīyato. Tattha vā hi idha vā bahiddhā rūpāneva abhibhavitabbāni, tasmā tāni niyamato vattabbānī’’ti.",
  "tika-s0401t16:103": "Tatrāpi idhapi vuttāni ‘‘ajjhattaṁ rūpasaññī ajjhattaṁ arūpasaññīti idaṁ pana satthu desanāvilāsamattamevā’’ti. Ayaṁ panettha adhippāyo – idha vaṇṇābhogarahitāni sahitāni ca sabbāni parittāni suvaṇṇadubbaṇṇāni abhibhuyyāti. Pariyāyakathā hi suttantadesanāti. Abhidhamme pana nippariyāyadesanattā vaṇṇābhogarahitāni visuṁ vuttāni, tathā sahitāni. Atthi hi ubhayattha abhibhavanavisesoti. Tathā idha pariyāyadesanattā vimokkhānampi abhibhavanapariyāyo atthīti ‘‘ajjhattaṁ rūpasaññī’’tiādinā paṭhamadutiyaabhibhāyatanesu paṭhamavimokkho, tatiyacatutthaabhibhāyatanesu dutiyavimokkho, vaṇṇābhibhāyatanesu tatiyavimokkho ca abhibhavanapattito saṅgahito. Abhidhamme pana nippariyāyadesanattā vimokkhābhibhāyatanāni asaṅkarato desetuṁ vimokkhe vajjetvā abhibhāyatanāni kathitāni. Sabbāni ca vimokkhakiccāni jhānāni vimokkhadesanāyaṁ vuttāni. Tadetaṁ ‘‘ajjhattaṁ rūpasaññī’’ti āgatassa abhibhāyatanadvayassa abhidhamme abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato vavatthānaṁ katanti viññāyati.",
  "tika-s0401t16:104": "Ajjhattarūpānaṁanabhibhavanīyatoti idaṁ abhidhamme katthacipi ‘‘ajjhattarūpāni passatī’’ti avatvā sabbattha yaṁ vuttaṁ – ‘‘bahiddhā rūpāni passatī’’ti, tassa kāraṇavacanaṁ. Tena yaṁ aññahetukaṁ suttante ‘‘bahiddhā rūpāni passatī’’ti vacanaṁ, taṁ tena hetunā vuttaṁ. Yaṁ pana desanāvilāsahetukaṁ ajjhattaṁ arūpasaññitāya eva abhidhamme vacanaṁ, na tassa aññaṁ kāraṇaṁ maggitabbanti dasseti. Ajjhattarūpānaṁ anabhibhavanīyatā ca tesaṁ bahiddhārūpānaṁ viya avibhūtattā. Desanāvilāso ca yathāvuttavavatthānavasena veditabbo veneyyajjhāsayavasena vijjamānapariyāyakathanabhāvato. Desanāvilāso hi nāma veneyyajjhāsayānurūpaṁ vijjamānassa ca pariyāyassa vibhāvanaṁ, na yassa kassaci, tasmā ‘‘idha pariyāyadesanattā’’tiādinā vuttappakāraṁ vavatthānaṁ desanāvilāsanibandhananti daṭṭhabbaṁ.",
  "tika-s0401t16:105": "Suvaṇṇadubbaṇṇānīti eteneva siddhattā na nīlādiabhibhāyatanāni vattabbānīti ce? Na nīlādīsu katādhikārānaṁ nīlādibhāvasseva abhibhavanakāraṇattā. Na hi tesaṁ parisuddhāparisuddhavaṇṇānaṁ parittatā appamāṇatā vā abhibhavanakāraṇaṁ, atha kho nīlādibhāvo evāti. Etesu ca parittādikasiṇarūpesu yaṁyaṁcaritassa imāni abhibhāyatanāni ijjhanti, taṁ dassetuṁ – ‘‘imesu panā’’tiādi vuttaṁ.",
  "tika-s0401t16:106": "Sabbasaṅgāhikavasenāti nīlavaṇṇanīlanidassananīlanibhāsānaṁ sādhāraṇavasena. Vaṇṇavasenāti sabhāvavaṇṇavasena. Nidassanavasenāti passitabbatāvasena, cakkhuviññāṇavīthiyā gahetabbatāvasena . Obhāsavasenāti sappabhāsatāya avabhāsanavasena. Vaṇṇadhātuyā vāti añjanarajatavatthādivaṇṇadhātuyā. Lokiyāneva rūpāvacarajjhānabhāvato.",
  "tika-s0401t16:107": "435.Rūpīti ettha yenāyaṁ sasantatipariyāpannena rūpena samannāgato, taṁ yassa jhānassa hetubhāvena visiṭṭharūpaṁ hoti. Yena visiṭṭhena rūpīti vucceyya, tadeva sasantatipariyāpannarūpanimittaṁ jhānaṁ. Idha pana paramatthato rūpibhāvasādhakanti āha – ‘‘ajjhattaṁ kesādīsū’’tiādi. Rūpajjhānaṁ rūpanti uttarapadalopena vuttaṁ – ‘‘rūpūpapattiyā’’tiādīsu (dha. sa. 160-161, 185-190 ādayo, 244-245 ādayo; vibha. 625) viya.",
  "tika-s0401t16:108": "Subhantvevaadhimutto hotīti ayaṁ tatiyavimokkho. Idha suparisuddhanīlādivaṇṇakasiṇajjhānavasena vuttoti dassetvā idāni paṭisambhidāpāḷiyaṁ tassa brahmavihārajjhānavasena āgatabhāvaṁ dassetuṁ – ‘‘paṭisambhidāmagge panā’’tiādi āraddhaṁ. Idha pana uparipāḷiyaṁyeva brahmavihārānaṁ āgatattā taṁ nayaṁ paṭikkhipitvā parisuddhanīlādivaṇṇakasiṇavaseneva subhavimokkho anuññāto.",
  "tika-s0401t16:109": "443.Parikammapathaviyāpīti akatāya vā katāya vā daḷhamaṇḍalādisaṅkhātaparikammapathaviyāpi. Uggahanimittādīnaṁ pathavīkasiṇanti nāmaṁ nissite nissayavohāravasena vuttanti daṭṭhabbaṁ, yathā ‘‘mañcā ukkuṭṭhiṁ karontī’’ti.",
  "tika-s0401t16:110": "Sīlānīti pātimokkhasaṁvarādīni cattāri sīlāni. Sodhetvāti anāpajjanena āpannavuṭṭhāpanena kilesehi appaṭipīḷanena ca visodhetvā. Tividhañhi sīlassa visodhanaṁ nāma – anāpajjanaṁ āpannavuṭṭhāpanaṁ kilesehi ca appaṭipīḷananti. Kammaṭṭhānabhāvanaṁ paribundheti uparodheti pavattituṁ na detīti palibodho rakārassa lakāraṁ katvā, paribandhoti attho. Upacchinditvāti samāpannena saṅgāhaṇena vā uparundhitvā, apalibodhaṁ katvāti attho. Kalyāṇamittaṁ upasaṅkamitvāti –",
  "tika-s0401t16:111": "‘‘Piyo garu bhāvanīyo, vattā ca vacanakkhamo;",
  "tika-s0401t16:112": "Gambhīrañca kathaṁ kattā, no caṭṭhāne niyojako’’ti. (a. ni. 7.37) –",
  "tika-s0401t16:113": "Evamādiguṇasamannāgataṁ ekantahitesiṁ vuddhipakkhe ṭhitaṁ kalyāṇamittaṁ upasaṅkamitvā.",
  "tika-s0401t16:114": "Ananurūpaṁvihāranti aṭṭhārasannaṁ dosānaṁ aññatarena samannāgataṁ. Vuttañhetaṁ aṭṭhakathāsu –",
  "tika-s0401t16:115": "‘‘Mahāvāsaṁ navāvāsaṁ, jarāvāsañca panthaniṁ;",
  "tika-s0401t16:116": "Soṇḍiṁ paṇṇañca pupphañca, phalaṁ patthitameva ca.",
  "tika-s0401t16:117": "‘‘Nagaraṁ dārunā khettaṁ, visabhāgena paṭṭanaṁ;",
  "tika-s0401t16:118": "Paccantasīmā sappāyaṁ, yattha mitto na labbhati.",
  "tika-s0401t16:119": "‘‘Aṭṭhārasetāni ṭhānāni, iti viññāya paṇḍito;",
  "tika-s0401t16:120": "Ārakā parivajjeyya, maggaṁ sappaṭibhayaṁ yathā’’ti. (visuddhi. 1.52);",
  "tika-s0401t16:121": "Anurūpeti gocaragāmato nātidūranaccāsannatādīhi pañcahi aṅgehi samannāgate. Vuttañhetaṁ bhagavatā –",
  "tika-s0401t16:122": "‘‘Kathañca, bhikkhave, senāsanaṁ pañcaṅgasamannāgataṁ hoti? Idha, bhikkhave, senāsanaṁ nātidūraṁ hoti naccāsannaṁ gamanāgamanasampannaṁ divā appākiṇṇaṁ rattiṁ appasaddaṁ appanigghosaṁ appaḍaṁsamakasavātātapasarīsapasamphassaṁ. Tasmiṁ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā. Tasmiṁ kho pana senāsane therā bhikkhū viharanti bahussutā āgatāgamā dhammadharā vinayadharā mātikādharā. Te kālena kālaṁ upasaṅkamitvā paripucchati paripañhati ‘idaṁ, bhante, kathaṁ imassa ko attho’ti. Tassa te āyasmanto avivaṭañceva vivaranti, anuttānīkatañca uttāniṁ karonti, anekavihitesu ca kaṅkhāṭhāniyesu dhammesu kaṅkhaṁ paṭivinodenti. Evaṁ kho, bhikkhave, senāsanaṁ pañcaṅgasamannāgataṁ hotī’’ti (a. ni. 10.11).",
  "tika-s0401t16:123": "Ettha ca nātidūraṁ naccāsannaṁ gamanāgamanasampannanti ekaṁ aṅgaṁ, divā appākiṇṇaṁ rattiṁ appasaddaṁ appanigghosanti ekaṁ, appaḍaṁsamakasavātātapasarīsapasamphassanti ekaṁ, tasmiṁ kho pana senāsane viharantassa…pe… parikkhārāti ekaṁ, tasmiṁ kho pana senāsane therā…pe… kaṅkhaṁ paṭivinodentīti ekanti evaṁ pañcaṅgāni veditabbāni.",
  "tika-s0401t16:124": "Khuddakapalibodhaṁupacchinditvāti dīghakesanakhalomānaṁ chedanena cīvarakammacīvararajanapattapacanamañcapīṭhādisodhanavasena khuddakapalibodhaṁ upacchinditvā.",
  "tika-s0401t16:125": "453.Uddhumātakādīsūti ettha ādi-saddena vinīlakavipubbakavicchiddakavikkhāyitakahatavikkhittakalohitakapuḷavakaaṭṭhikānaṁ saṅgaho daṭṭhabbo. Tattha bhastā viya vāyunā uddhaṁ jīvitapariyādānā yathānukkamaṁ samuggatena sūnabhāvena dhumātattā uddhumātaṁ, uddhumātameva uddhumātakaṁ, paṭikūlattā vā kucchitaṁ uddhumātanti uddhumātakaṁ, tathārūpassa chavasarīrassetaṁ adhivacanaṁ. Vinīlaṁ vuccati viparibhinnanīlavaṇṇaṁ, vinīlameva vinīlakaṁ, paṭikūlattā vā kucchitaṁ vinīlanti vinīlakaṁ, maṁsussadaṭṭhānesu rattavaṇṇassa , pubbasannicayaṭṭhānesu setavaṇṇassa, yebhuyyena ca nīlavaṇṇassa nilaṭṭhāne nīlasāṭakapārutasseva chavasarīrassetaṁ adhivacanaṁ. Paribhinnaṭṭhānesu vissandamānapubbaṁ vipubbaṁ, vipubbameva vipubbakaṁ, paṭikūlattā vā kucchitaṁ vipubbanti vipubbakaṁ, tathārūpassa chavasarīrassetaṁ adhivacanaṁ. Vicchiddaṁ vuccati dvidhā chindanena apadhāritaṁ, vicchiddameva vicchiddakaṁ, paṭikūlattā vā kucchitaṁ vicchiddanti vicchiddakaṁ, vemajjhe chinnassa chavasarīrassetaṁ adhivacanaṁ. Ito ca etto ca vividhākārena soṇasiṅgālādīhi khāyitaṁ vikkhāyitaṁ, vikkhāyitameva vikkhāyitakaṁ, paṭikūlattā vā kucchitaṁ vikkhāyitanti vikkhāyitakaṁ, tathārūpassa chavasarīrassetaṁ adhivacanaṁ.",
  "tika-s0401t16:126": "Vividhā khittaṁ vikkhittaṁ, vikkhittameva vikkhittakaṁ, paṭikūlattā vā kucchitaṁ vikkhittanti vikkhittakaṁ, aññena hatthaṁ, aññena pādaṁ, aññena sīsanti evaṁ tato tato vikkhittassa chavasarīrassetaṁ adhivacanaṁ. Hatañca taṁ purimanayeneva vikkhittakañcāti hatavikkhittakaṁ, kākapadākārena aṅgapaccaṅgesu satthena hanitvā vuttanayeneva vikkhittassa chavasarīrassetaṁ adhivacanaṁ. Lohitaṁ kirati vikkhipati ito cito ca paggharatīti lohitakaṁ, paggharitalohitamakkhitassa chavasarīrassetaṁ adhivacanaṁ. Puḷavā vuccanti kimayo, puḷave kiratīti puḷavakaṁ, kimiparipuṇṇassa chavasarīrassetaṁ adhivacanaṁ. Aṭṭhiyeva aṭṭhikaṁ, paṭikūlattā vā kucchitaṁ aṭṭhīti aṭṭhikaṁ, aṭṭhisaṅkhalikāyapi ekaṭṭhikassapi etaṁ adhivacanaṁ. Imesu dasasu asubhesu paṭhamajjhānameva uppajjati, na dutiyādīni. Tenāha – idha ‘‘paṭhamajjhānasahagatā saññā’’ti. Tathā hi aparisaṇṭhitajalāya sīghasotāya nadiyā arittabaleneva nāvā tiṭṭhati, vinā arittena na sakkā ṭhapetuṁ. Evamevaṁ dubbalattā ārammaṇassa vitakkabaleneva cittaṁ ekaggaṁ hutvā tiṭṭhati, vinā vitakkena na sakkā ṭhapetuṁ . Tasmā paṭhamajjhānamevettha hoti, na dutiyādīni. Ārammaṇassa dubbalatā cettha paṭikūlabhāvena cittaṁ ṭhapetuṁ asamatthatā.",
  "tika-s0401t16:127": "‘‘Rukkho mato, lohaṁ mata’’ntiādīsu yaṁ khandhappabandhaṁ upādāya rukkhādisamaññā, tasmiṁ anupacchinnepi allatādivigamanaṁ nissāya matavohāro sammutimaraṇaṁ. Saṅkhārānaṁ khaṇabhaṅgasaṅkhātaṁ khaṇikamaraṇaṁ. Samucchedamaraṇanti arahato santānassa sabbaso ucchedabhūtaṁ maraṇaṁ. Vipassanābhāvanāvasena cetaṁ vuttaṁ. Maraṇānussatibhāvanāyaṁ pana tividhampetaṁ nādhippetaṁ asaṁvegavatthuto anupaṭṭhahanato abāhullato ca. Maraṇānussatiyañhi ekena bhavena paricchinnassa jīvitindriyappabandhassa vicchedo maraṇanti adhippeto saṁvegavatthuto upaṭṭhahanato bāhullato ca. Idāni imameva maraṇaṁ sandhāya vikappantaraṁ dassento, ‘‘heṭṭhā vuttalakkhaṇā vā’’tiādimāha.",
  "tika-s0401t16:128": "Asitapītādibhedeti asitapītakhāyitasāyitappabhede, asitabbakhāditabbasāyitabbavibhāgeti attho kālabhedavacanicchāya abhāvato yathā ‘‘duddha’’nti. Kabaḷaṁ karīyatīti kabaḷīkāro, āharīyatīti āhāro, kabaḷīkāro ca so āhāro cāti kabaḷīkārāhāro. Vatthuvasena cetaṁ vuttaṁ. Savatthuko eva hi āhāro idha kammaṭṭhānabhāvena adhippeto. Ojālakkhaṇo pana āhāro ojaṭṭhamakaṁ rūpaṁ āharatīti āhāroti vuccati. So idha nādhippeto paṭikūlākāraggahaṇassa asambhavato. Nava paṭikūlānīti gamanapariyesanaparibhogāsayanidānaaparipakkaparipakkaphalanissandappaṭikūlavasena nava paṭikūlāni. Samakkhanappaṭikūlaṁ pana paribhogādīsu labbhamānattā idha visuṁ na gahitaṁ, aññathā tena saddhiṁ ‘‘dasa paṭikūlānī’’ti vattabbaṁ. Visuddhimagge (visuddhi. 1.303-304) pana samakkhanaṁ paribhogādīsu labbhamānampi nissandavasena visesato paṭikūlanti visuṁ gahetvā dasahākārehi paṭikūlatā vuttā.",
  "tika-s0401t16:129": "Uppajjanakasaññanti paṭikūlākāraggahaṇavasena uppajjanakasaññaṁ. Saññāsaddo cāyaṁ ‘‘rūpasaññā saddasaññā’’tiādīsu (saṁ. ni. 3.57) sañjānanalakkhaṇe dhamme āgato, ‘‘aniccasaññā dukkhasaññā’’tiādīsu vipassanāya āgato, ‘‘uddhumātakasaññāti vā sopākarūpasaññāti vā ime dhammā ekaṭṭhā, udāhu nānaṭṭhā’’tiādīsu samathe āgato. Idha pana samathassa parikamme daṭṭhabbo. Āhārehi paṭikūlākāraggahaṇaṁ, tappabhāvitaṁ vā upacārajjhānaṁ idha ‘‘āhāre paṭikūlasaññā’’ti adhippetaṁ.",
  "tika-s0401t16:130": "Ukkaṇṭhitasaññanti nibbindanākārena uppajjanakasaññaṁ. Aniccasaññanti ettha aniccaṁ khandhapañcakaṁ uppādavayaññathattabhāvato, hutvā abhāvato vā, tasmiṁ anicce khandhapañcake aniccanti uppajjamānā aniccalakkhaṇapariggāhikā saññā aniccasaññā. Tenāha – ‘‘pañcannaṁ upādānakkhandhāna’’ntiādi. Tattha udayo nibbattilakkhaṇaṁ, vayo vipariṇāmalakkhaṇaṁ, aññathattaṁ jarā. Udayabbayaññathattaggahaṇena aniccalakkhaṇaṁ dasseti. Uppādavayaññathattabhāvato hi khandhapañcakaṁ aniccanti vuccati. Yassa ca sabhāvena khandhapañcakaṁ aniccanti vuccati, taṁ aniccalakkhaṇaṁ. Tena hi taṁ aniccanti lakkhīyati, aniccalakkhaṇañca udayabbayānaṁ amanasikārā santatiyā paṭicchannattā na upaṭṭhāti, udayabbayaṁ pana pariggahetvā santatiyā vikopitāya aniccalakkhaṇaṁ yāthāvasarasato upaṭṭhāti. Na hi sammadeva udayabbayaṁ sallakkhentassa pubbāpariyena pavattamānānaṁ dhammānaṁ aññoññabhāvaṁ sallakkhaṇena santatiyā ugghāṭitāya dhammā sambandhabhāvena upaṭṭhahanti, atha kho ayosalākā viya asambandhabhāvenāti suṭṭhutaraṁ aniccalakkhaṇaṁ pākaṭaṁ hoti.",
  "tika-s0401t16:131": "‘‘Yadaniccaṁ, taṁ dukkha’’nti (saṁ. ni. 3.15, 45, 46, 76, 77, 85; 2.4.1, 4) vacanato tadeva khandhapañcakaṁ abhiṇhappaṭipīḷanato dukkhaṁ, abhiṇhappaṭipīḷanākāro pana dukkhalakkhaṇaṁ. Tenevāha – ‘‘anicce khandhapañcake…pe… saññaṁ bhāvetī’’ti. Tattha paṭipīḷanaṁ nāma yathāpariggahitaṁ udayavayavasena saṅkhārānaṁ nirantaraṁ paṭipīḷiyamānatā vibādhiyamānatā. Dukkhalakkhaṇañca abhiṇhasampaṭipīḷanassa amanasikārā iriyāpathehi paṭicchannattā na upaṭṭhāti, abhiṇhasampaṭipīḷanaṁ pana manasi karitvā iriyāpathe labbhamānadukkhappaṭicchādakabhāve ugghāṭite dukkhalakkhaṇaṁ yāthāvasarasato upaṭṭhāti. Tathā hi iriyāpathehi paṭicchannattā dukkhalakkhaṇaṁ na upaṭṭhāti, te ca iriyāpathā abhiṇhasampaṭipīḷanāmanasikārena paṭicchādakā jātā. Ekasmiñhi iriyāpathe uppannassa dukkhassa vinodakaṁ iriyāpathantaraṁ tassa paṭicchādakaṁ viya hoti, evaṁ sesāpi. Iriyāpathānaṁ pana taṁtaṁdukkhapatitākārabhāve yāthāvato ñāte tesaṁ dukkhappaṭicchādakabhāvo ugghāṭito nāma hoti saṅkhārānaṁ nirantaraṁ dukkhābhitunnatāya pākaṭabhāvato. Tasmā abhiṇhasampaṭipīḷanaṁ manasi karitvā iriyāpathe labbhamānadukkhappaṭicchādakabhāve ugghāṭite dukkhalakkhaṇaṁ yāthāvasarasato upaṭṭhāti.",
  "tika-s0401t16:132": "‘‘Yaṁ dukkhaṁ, tadanattā’’ti vacanato tadeva khandhapañcakaṁ avasavattanato anattā, avasavattanākāro pana anattalakkhaṇaṁ. Tenāha – ‘‘paṭipīḷanaṭṭhenā’’tiādi . Anattalakkhaṇañca nānādhātuvinibbhogassa amanasikārā ghanena paṭicchannattā na upaṭṭhāti, nānādhātuyo pana vinibbhujjitvā ‘‘aññā pathavīdhātu, aññā āpodhātū’’tiādinā, ‘‘añño phasso, aññā vedanā’’tiādinā ca visuṁ visuṁ katvā ghanavinibbhoge kate samūhaghane kiccārammaṇaghane ca bhedite anattalakkhaṇaṁ yāthāvasarasato upaṭṭhāti. Yā hesā aññamaññūpatthambhesu samuditesu rūpārūpadhammesu ekattābhinivesavasena aparimadditasaṅkhārehi mamāyamānā samūhaghanatā, tathā tesaṁ tesaṁ dhammānaṁ kiccabhedassa satipi paṭiniyatabhāve ekato gayhamānā kiccaghanatā, tathā sārammaṇadhammānaṁ satipi ārammaṇakaraṇabhede ekato gayhamānā ārammaṇaghanatā. Sā catūsu dhātūsu ñāṇena vinibbhujitvā dissamānāsu hatthena parimaddiyamāno pheṇapiṇḍo viya vilīnaṁ āgacchati, yathāpaccayaṁ pavattamānā suññā ete dhammamattāti avasavattanākārasaṅkhātaṁ anattalakkhaṇaṁ pākaṭataraṁ hoti.",
  "tika-s0401t16:133": "Aparaaccharāsaṅghātavaggavaṇṇanā niṭṭhitā."
}