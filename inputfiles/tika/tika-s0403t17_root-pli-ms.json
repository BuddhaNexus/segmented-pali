{
  "tika-s0403t17:0": "(18) 3. Upāsakavaggo",
  "tika-s0403t17:1": "1-6. Sārajjasuttādivaṇṇanā",
  "tika-s0403t17:2": "171-176. Tatiyassa paṭhamadutiyatatiyacatutthe natthi vattabbaṁ. Pañcame upāsakapacchimakoti upāsakanihīno. ‘‘Iminā diṭṭhādinā idaṁ nāma maṅgalaṁ bhavissatī’’ti evaṁ bālajanaparikappitakotūhalasaṅkhātena diṭṭhasutamutamaṅgalena samannāgato kotūhalamaṅgaliko. Tenāha ‘‘iminā idaṁ bhavissatī’’tiādi. Maṅgalaṁ paccetīti diṭṭhamaṅgalādibhedaṁ maṅgalameva patthiyāyati. No kammanti kammassakataṁ no patthiyāyati. Imamhā sāsanāti ito sabbaññubuddhasāsanato. Bahiddhāti bāhirakasamaye. Dakkhiṇeyyaṁ pariyesatīti ‘‘duppaṭipannā dakkhiṇeyyā’’ti saññī gavesati. Ettha dakkhiṇapariyesanapubbakāre ekaṁ katvā pañca dhammā veditabbā. Chaṭṭhaṁ uttānameva.",
  "tika-s0403t17:3": "Sārajjasuttādivaṇṇanā niṭṭhitā.",
  "tika-s0403t17:4": "7-8. Vaṇijjāsuttādivaṇṇanā",
  "tika-s0403t17:5": "177-8. Sattame satthavaṇijjāti āvudhabhaṇḍaṁ katvā vā kāretvā vā kataṁ vā paṭilabhitvā tassa vikkayo. Āvudhabhaṇḍaṁ kāretvā tassa vikkayoti idaṁ pana nidassanamattaṁ. Sūkaramigādayo posetvā tesaṁ vikkayoti sūkaramigādayo posetvā tesaṁ maṁsaṁ sampādetvā vikkayo. Ettha ca satthavaṇijjā paroparādhanimittatāya akaraṇīyā vuttā, sattavaṇijjā abhujissabhāvakaraṇato, maṁsavisavaṇijjā vadhahetuto, majjavaṇijjā pamādaṭṭhānato. Aṭṭhamaṁ uttānameva.",
  "tika-s0403t17:6": "Vaṇijjāsuttādivaṇṇanā niṭṭhitā.",
  "tika-s0403t17:7": "9. Gihisuttavaṇṇanā",
  "tika-s0403t17:8": "179. Navame ābhicetasikānanti abhicetoti abhikkantaṁ visuddhacittaṁ vuccati adhicittaṁ vā, abhicetasi jātāni ābhicetasikāni, abhiceto sannissitānīti vā ābhicetasikāni. Tenevāha ‘‘uttamacittanissitāna’’nti. Diṭṭhadhammasukhavihārānanti diṭṭhadhamme sukhavihārānaṁ. Diṭṭhadhammoti paccakkho attabhāvo vuccati, tattha sukhavihārānanti attho. Rūpāvacarajjhānānametaṁ adhivacanaṁ. Tāni hi appetvā nisinnā jhāyino imasmiṁyeva attabhāve asaṁkiliṭṭhaṁ nekkhammasukhaṁ vindanti, tasmā ‘‘diṭṭhadhammasukhavihārānī’’ti vuccanti.",
  "tika-s0403t17:9": "Catubbidhamerayanti pupphāsavo, phalāsavo, guḷāsavo, madhvāsavoti evaṁ catuppabhedaṁ merayaṁ. Pañcavidhañca suranti pūvasurā, piṭṭhasurā, odanasurā, kiṇṇapakkhittā, sambhārasaṁyuttāti evaṁ pañcappabhedaṁ suraṁ. Puññaṁ attho etassāti puññattho. Yasmā panesa puññena atthiko nāma hoti, tasmā vuttaṁ ‘‘puññena atthikassā’’ti. Sesamettha uttānameva.",
  "tika-s0403t17:10": "Gihisuttavaṇṇanā niṭṭhitā.",
  "tika-s0403t17:11": "10. Gavesīsuttavaṇṇanā",
  "tika-s0403t17:12": "180. Dasame sukāraṇanti bodhiparipācanassa ekantikaṁ sundaraṁ kāraṇaṁ. Mandahasitanti īsakaṁ hasitaṁ. Kahaṁ kahanti hāsasaddassa anukaraṇametaṁ. Haṭṭhappahaṭṭhākāramattanti haṭṭhassa pahaṭṭhākāramattaṁ. Yathā gahitasaṅketā ‘‘pahaṭṭho bhagavā’’ti sañjānanti, evaṁ ākāranidassanamattaṁ.",
  "tika-s0403t17:13": "Idāni iminā pasaṅgena hāsasamuṭṭhānaṁ vibhāgato dassetuṁ ‘‘hasitañca nāmeta’’ntiādi āraddhaṁ. Tattha ajjhupekkhanavasenapi hāso na sambhavati, pageva domanassavasenāti āha ‘‘terasahi somanassasahagatacittehī’’ti. Nanu ca keci kodhavasenapi hasantīti? Na, te sampiyanti kodhavatthuṁ tattha ‘‘mayaṁ dāni yathākāmakāritaṁ āpajjissāmā’’ti duviññeyyantarena somanassacitteneva hāsassa uppajjanato. Tesūti pañcasu somanassasahagatakiriyacittesu. Balavārammaṇeti uḷāratame ārammaṇe yamakapāṭihāriyasadise. Dubbalārammaṇeti anuḷāraārammaṇe.",
  "tika-s0403t17:14": "‘‘Imasmiṁ pana ṭhāne…pe… uppādetī’’ti idaṁ porāṇaṭṭhakathāyaṁ tathā āgatattā vuttaṁ, na sahetukasomanassasahagatacittehi bhagavato sitaṁ na hotīti dassanattaṁ. Abhidhammaṭīkāyaṁ (dha. sa. mūlaṭī. 968) pana ‘‘atītaṁsādīsu appaṭihataṁ ñāṇaṁ vatvā ‘imehi dhammehi samannāgatassa buddhassa bhagavato sabbaṁ kāyakammaṁ ñāṇapubbaṅgamaṁ ñāṇānuparivattī’tiādivacanato (mahāni. 156; paṭi. ma. 3.5) ‘bhagavato idaṁ cittaṁ uppajjatī’ti vuttavacanaṁ vicāretabba’’nti vuttaṁ. Tattha iminā hasituppādacittena pavattiyamānampi bhagavato sitakaraṇaṁ pubbenivāsaanāgataṁsasabbaññutaññāṇānaṁ anuvattakattā ñāṇānuparivattiyevāti evaṁ pana ñāṇānuparivattibhāve sati na koci pāḷiaṭṭhakathānaṁ virodho. Tathā hi abhidhammaṭṭhakathāyaṁ (dha. sa. aṭṭha. 568) ‘‘tesaṁ ñāṇānaṁ ciṇṇapariyante idaṁ cittaṁ uppajjatī’’ti vuttaṁ. Avassañcetaṁ evaṁ icchitabbaṁ, aññathā āvajjanacittassapi bhagavato tathārūpe kāle na yujjeyya. Tassapi hi viññattisamuṭṭhāpakabhāvassa nicchitattā. Tathā hi vuttaṁ ‘‘evañca katvā manodvārāvajjanassapi viññattisamuṭṭhāpakattaṁ upapannaṁ hotī’’ti (dha. sa. mūlaṭī. 1 kāyakammadvārakathāvaṇṇanā) na ca viññattisamuṭṭhāpakatte taṁsamuṭṭhānakāyaviññattiyā kāyakammādibhāvaṁ āpajjanabhāvo vissajjatīti.",
  "tika-s0403t17:15": "Hasitanti sitameva sandhāya vadati. Tenāha ‘‘evaṁ appamattakampī’’ti. Samosaritā vijjulatā. Sā hi itaravijjulatā viya khaṇaṭṭhitiyā sīghanirodhā ca na hoti, apica kho dandhanirodhā, na ca sabbakālikā. Dīdhiti pāvakamahāmeghato vā cātuddīpikamahāmeghato vā niccharati. Tenāha ‘‘cātuddīpikamahāmeghamukhato’’ti. Ayaṁ kira tāsaṁ rasmīnaṁ dhammatā, yadidaṁ tikkhattuṁ sīsaṁ padakkhiṇaṁ katvā dāṭhaggesuyeva antaradhānaṁ. Sesamettha suviññeyyameva.",
  "tika-s0403t17:16": "Gavesīsuttavaṇṇanā niṭṭhitā.",
  "tika-s0403t17:17": "Upāsakavaggavaṇṇanā niṭṭhitā."
}