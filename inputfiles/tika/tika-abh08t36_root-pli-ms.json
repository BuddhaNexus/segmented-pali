{
  "tika-abh08t36:0": "12. Dvādasamo paricchedo",
  "tika-abh08t36:1": "Paññattiniddesavaṇṇanā",
  "tika-abh08t36:2": "Etthāti yathāuddiṭṭhadhammānaṁ niddesapariyosāne. Ettakamevāti cittacetasikarūpanibbānamattameva. Paññāpetabbatoti paramatthadhammā viya sakasakasabhāvavasena apaññāyamānā hutvā lokasaṅketavasena paññāpiyamānattā. Paññāpanatoti paramatthavasena vijjamānāvijjamānadhammānaṁ pakāsanavasena paññāpanato. Tattha ‘‘paññāpetabbato’’ti iminā paññāpīyati pakārena ñāpīyatīti paññattīti evaṁ kammasādhanavasena atthapaññattibhūtā upādāpaññatti vuttā. ‘‘Paññāpanato’’ti iminā paññāpeti pakārena ñāpetīti paññattīti evaṁ kattusādhanavasena tassā abhidhāyakabhūtā nāmapaññattīti veditabbaṁ. Paṇṇattidukaniddese ‘‘saṅkhā…pe… vohāro’’ti (dha. sa. 1313-1314) catūhi padehi upādāpaññatti vuttā. ‘‘Nāmaṁ…pe… abhilāpo’’ti (dha. sa. 1313-1314) chahi padehi nāmapaññatti kathitāti ācariyānaṁ icchitattā vuttaṁ ‘‘tenevāhā’’tiādi. Tesaṁ tesaṁ dhammānanti heṭṭhā abhidhammamātikāya vuttānaṁ kusalākusalādidhammānaṁ. Saṅkhāti ‘‘ahaṁ mamā’’tiādinā saṅkhāyamānatā. Samaññāti saṅketavasena ñāyamānatā. Paññattīti asaṅkaravasena anekadhā vibhajitvā paññāpiyamānatā. Vohāroti pākaṭaṁ katvā vuccamānatā, kathanavasena upayujjamānatā vā. Atthābhimukhaṁ namatīti nāmaṁ. Taṁ pana anvattharuḷhīvasena duvidhaṁ, sāmaññaguṇakittimaopapātikanāmavasena catubbidhaṁ. Nāmakammanti nāmakaraṇaṁ. Nāmadheyyanti nāmaṭhapanaṁ, nāmadheyyanti vā seṭṭhānaṁ nāmaṁ. Akkharadvārena atthaṁ nīharitvā utti kathanaṁ nirutti. Byañjananti pākaṭakaraṇaṁ. Abhilāpoti abhilāpanaṁ.",
  "tika-abh08t36:3": "Ahanti rūpādivinimuttaṁ ahaṁkārabuddhivisayabhūtaṁ attano khandhasamūhasantānamupādāya paññattaṁ tadaññānaññabhāvena anibbacanīyaṁ upādāpaññattiṁ vadati. Tenāha ‘‘ahanti hī’’tiādi. ‘‘Ahanti…pe… katvā’’ti upādāpaññattiyā uppattiṁ dassetvā yathātiādinā taṁ pakāseti.",
  "tika-abh08t36:4": "Yasmā ‘‘samaññā paññatti vohāro’’ti ‘‘evaṁ saṅkhā’’ti imasseva vevacanaṁ, tasmā vuttaṁ ‘‘idāni paññāpanato paññatti’’ntiādi.",
  "tika-abh08t36:5": "Tadanurūpā jātāti tajjā, avijjamānapaññatti viya kevalaṁ lokasaṅketavaseneva ahutvā dhammasabhāvassa anurūpavasena pavattā paññattīti attho. Nāmapaññattipi vacanatthasaṅkhātakāraṇaṁ upādāya paṭicca pavattanato upādāpaññattivohāraṁ labhatīti tassāpi upādāpaññattipariyāyo vutto. Gaṇṭhipadakārenāpi hi imināva adhippāyena upādāpaññattīti upādānavatī paññatti kāraṇavatiṁ kāraṇabhūtamatthamupādāya gahetvā tannissayena paññāpīyati, sabbopi paññattibhedo anena lakkhaṇena upādāpaññattimeva bhajati. Anupādāya hi paññatti natthīti vuttaṁ. Upanidhāpaññattīti paṭipakkhabhūtaṁ ekapaññattiṁ upanidhāya apekkhitvā pavattā paññatti. Cakkhusota-ggahaṇena ajjhattikāyatanāni dasseti, rūpasadda-ggahaṇena bāhirāyatanāni. Pathavītejovāyu-ggahaṇena phoṭṭhabbāyatanaṁ pabhedato dasseti. Eteneva dhammāyatanepi labbhamānabhedo dassitoti daṭṭhabbaṁ.",
  "tika-abh08t36:6": "Yasmā pathavādikā paññatti sasambhārapathaviyaṁ ekassa nāmaṁ gahetvā samūhamevopādāya paññāpīyati, ghaṭādikā ca paññatti dhammasamūhesu sabbesameva nāmaṁ gahetvā samūhamevopādāya paññāpīyati, tasmā vuttaṁ ‘‘ekassa vā’’tiādi . Tattha ekassa nāmaṁ gahetvā samūhamupādāya paññāpiyamānāya pathavādivasena pākaṭabhāvato taṁ ṭhapetvā itaraṁ dassetuṁ ‘‘katha’’ntiādi vuttaṁ. Ayaṁ samūhapaññatti nāma samūhassa paññāpanato. Disākāsādīsu disā-ggahaṇena candasūriyāvattanamupādāya paññāpiyamānaṁ puratthimādidisāpaññattiṁ dasseti. Ākāsa-ggahaṇena asamphuṭṭhadhamme upādāya paññāpiyamānaṁ kūpaguhādiākāsapaññattiṁ dasseti. Kāla-ggahaṇena candāvattanādikamupādāya paññāpiyamānaṁ pubbaṇhādikālapaññattiṁ dasseti. Nimitta-ggahaṇena bahiddhā pathavīmaṇḍalādikaṁ, ajjhattikañca bhāvanāvisesaṁ upādāya paññāpiyamānaṁ kasiṇanimittādikaṁ dasseti. Abhāva-ggahaṇena bhāvanābalena appavattanasabhāvaṁ ākāsānañcāyatanajhānaṁ upādāya pavattaṁ ākiñcaññāyatanajhānārammaṇaṁ abhāvapaññattiṁ dasseti. Nirodha-ggahaṇena bhāvanābalena niruddhaṁ nevasaññānāsaññāyatanaṁ nissāya paññattaṁ nirodhapaññattiṁ dasseti. Ādi-ggahaṇena khayādisabhāvaṁ taṁ taṁ dhammamupādāya paññāpiyamānaṁ aniccalakkhaṇādikaṁ saṅgaṇhāti. Sāpi hi disākāsādikā viya dhammasamūhamupādāya apaññattabhāvato asamūhapaññattiyevāti.",
  "tika-abh08t36:7": "Sāti ayaṁ dvidhā upādāpaññatti. Tajjāpaññatti vacanatthaṁ amuñcitvā pavattito upādāpaññattiyaṁyeva saṅgayhatīti vuttaṁ ‘‘vijjamānaṁ paramatthaṁ jotayatī’’ti. Evañca katvā upari ‘‘cha paññattiyopi ettheva saṅgahaṁ gacchantī’’ti vuttaṁ. Vijjamānanti sabhāvena upalabbhamānaṁ. Avijjamānanti ṭhapetvā lokasaṅketaṁ sabhāvavasena anupalabbhamānaṁ. Nāmamattanti nāmamattavantaṁ. Sotadvārajavanānantaranti paccuppannasaddārammaṇāya sotadvārajavanavīthiyā, tadanusārappavattāya atītasaddārammaṇāya manodvārajavanavīthiyā ca anantarappavattena . Manodvārajavanavīthipi hi sotadvārajavanānantarappavattā taggahaṇeneva idha gahitā. Gahitapubbasaṅketenāti ‘‘ayaṁ imassa attho, idamimassa vācaka’’nti evaṁ vacanavacanatthasambandhaggahaṇavasena gahitapubbabhāvasaṅketena. Yāyāti yāya nāmapaññattiyā karaṇabhūtāya. Manodvārajavanaviññāṇena kattubhūtena. Manodvārajavanaviññāṇena vā karaṇabhūtena, yāya nāmapaññattiyā kattubhūtāyāti attho. Paññāpīyatīti sammutiparamatthavasena pana duvidhaṁ atthajātaṁ paññāpīyati viññāpīyatīti vuttaṁ hoti. Tenāhu porāṇā –",
  "tika-abh08t36:8": "‘‘Atthā yassānusārena, viññāyanti tato paraṁ;",
  "tika-abh08t36:9": "Sāyaṁ paññatti viññeyyā, lokasaṅketanimmitā’’ti.",
  "tika-abh08t36:10": "Katarajavanavīthiyaṁ panāyaṁ viññāyatīti? ‘‘Ghaṭo’’tiādisaddaṁ suṇantassa ekamekaṁ saddaṁ ārabbha paccuppannātītārammaṇavasena dve dve javanavārā honti, tato saddasamudāyamārabbha eko, tato nāmapaññattimārabbha ekoti evaṁ saddasamudāyārammaṇāya javanavīthiyā anantaraṁ nāmapaññatti pākaṭā hoti, tato paraṁ atthāvabodhoti ācariyā.",
  "tika-abh08t36:11": "Yaṁ sandhāya chakkanayo vuttoti sambandho. Tathā avijjamānānanti paramatthato avijjamānānaṁ. Kenaci ākārenāti paramatthato, lokasaṅketato vā kenaci pakārena. Anupalabbhamānānaṁ pañcamasaccādīnanti ākāsādipañcamasaccādīnaṁ. Ādi-ggahaṇena aṭṭhamabojjhaṅgādike saṅgaṇhāti. Pakatipurisādīnanti satvarajatamānaṁ samānāvatthā pakatiaṅguṭṭhādiparimāṇo kārako vedako attā purisotiādinā parikappitānaṁ pakatipurisādīnaṁ. Ādi-ggahaṇena ākāsakusumādiṁ saṅgaṇhāti. Vijjamānena avijjamānapaññatti paramatthato vijjamānāhi vijjādīhi avijjamānassa puggalassa paññattattā. Sesesupi imināva nayānusārena attho veditabbo. Etthevāti upādāpaññattiyameva.",
  "tika-abh08t36:12": "‘‘Kusaggenudakamādāya, samudde udakaṁ mine;",
  "tika-abh08t36:13": "Evaṁ mānusakā kāmā, dibbakāmāna santike’’ti. (jā. 2.21.389) –",
  "tika-abh08t36:14": "Vacanato manussaloke cakkavattisampattidibbasampattiṁ upanidhāya nihīnāyevāti vuttaṁ ‘‘kapaṇaṁ…pe… nidhāyā’’ti. Mānusakanti manussaloke bhavaṁ. Paramattho ca vijjatīti pāṭhaseso.",
  "tika-abh08t36:15": "778.Tatiyā koṭi na vijjati anupalabbhamānattā. Vuttañhetaṁ mahāaṭṭhakathāyaṁ –",
  "tika-abh08t36:16": "‘‘Duve saccāni akkhāsi, sambuddho vadataṁ varo;",
  "tika-abh08t36:17": "Sammutiṁ paramatthañca, tatiyaṁ nopalabbhatī’’ti. (dī. ni. aṭṭha. 1.439-443);",
  "tika-abh08t36:18": "Paravādesu na kampatīti pakatipurisantarādivādīnaṁ paresaṁ titthiyānaṁ vādesu sampattesu, nimittabhūtesu vā na kampati na pavedhati na calatīti attho.",
  "tika-abh08t36:19": "Iti abhidhammatthavikāsiniyā nāma",
  "tika-abh08t36:20": "Abhidhammāvatārasaṁvaṇṇanāya",
  "tika-abh08t36:21": "Paññattiniddesavaṇṇanā niṭṭhitā."
}