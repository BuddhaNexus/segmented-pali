{
  "tika-vin05t14:0": "14. Pathavīkhaṇanavinicchayakathā",
  "tika-vin05t14:1": "72.Pathavīti dve pathavī jātā ca pathavī ajātā ca pathavīti. Tattha jātā nāma pathavī suddhapaṁsukā suddhamattikā appapāsāṇā appasakkharā appakaṭhalā appamarumbā appavālukā yebhuyyenapaṁsukā yebhuyyenamattikā, adaḍḍhāpi vuccati ‘‘jātā pathavī’’ti. Yopi paṁsupuñjo vā mattikāpuñjo vā atirekacātumāsaṁ ovaṭṭho, sopi vuccati ‘‘jātā pathavī’’ti. Ajātā nāma pathavī suddhapāsāṇā suddhasakkharā suddhakaṭhalā suddhamarumbā suddhavālukā appapaṁsukā appamattikā yebhuyyenapāsāṇā yebhuyyenasakkharā yebhuyyenakaṭhalā yebhuyyenamarumbā yebhuyyenavālukā, daḍḍhāpi vuccati ‘‘ajātā pathavī’’ti. Yopi paṁsupuñjo vā mattikāpuñjo vā omakacātumāsaṁ ovaṭṭho, sopi vuccati ‘‘ajātā pathavī’’ti (pāci. 84-86).",
  "tika-vin05t14:2": "Tattha jātapathaviṁ khaṇantassa khaṇāpentassa vā pācittiyaṁ. Tatrāyaṁ vinicchayo (pāci. aṭṭha. 86) – sace sayaṁ khaṇati, pahāre pahāre pācittiyaṁ. Sace aññaṁ āṇāpeti, sakiṁ āṇatto sacepi sakaladivasaṁ khaṇati, āṇāpakassa ekameva pācittiyaṁ. Sace pana kusīto hoti, punappunaṁ āṇāpetabbo, taṁ āṇāpetvā khaṇāpentassa vācāya vācāya pācittiyaṁ. Sace ‘‘pokkharaṇiṁ khaṇāhī’’ti vadati, vaṭṭati. Khatāyeva hi pokkharaṇī nāma hoti. Tasmā ayaṁ kappiyavohāro. Esa nayo ‘‘vāpiṁ taḷākaṁ āvāṭaṁ khaṇā’’tiādīsupi. ‘‘Imaṁ okāsaṁ khaṇa, imasmiṁ okāse pokkharaṇiṁ khaṇā’’ti vattuṁ pana na vaṭṭati. ‘‘Kandaṁ khaṇa, mūlaṁ khaṇā’’ti aniyametvā vattuṁ vaṭṭati, ‘‘imaṁ valliṁ khaṇa, imasmiṁ okāse kandaṁ vā mūlaṁ vā khaṇā’’ti vattuṁ na vaṭṭati.",
  "tika-vin05t14:3": "73. Pokkharaṇiṁ sodhentehi yo kuṭehi ussiñcituṁ sakkā hoti tanukakaddamo, taṁ apanetuṁ vaṭṭati, bahalo na vaṭṭati. Ātapena sukkhakaddamo phalati, tatra yo heṭṭhā pathaviyā asambandho, tameva apanetuṁ vaṭṭati. Udakena gataṭṭhāne udakapappaṭako nāma hoti, vātapahārena calati, taṁ apanetuṁ vaṭṭati. Pokkharaṇīādīnaṁ taṭaṁ bhijjitvā udakasāmantā patati. Sace omakacātumāsaṁ ovaṭṭhaṁ, chindituṁ bhindituṁ vā vaṭṭati, cātumāsato uddhaṁ na vaṭṭati. Sace pana udakeyeva patati, devena atirekacātumāsaṁ ovaṭṭhepi udakeyeva udakassa patitattā vaṭṭati.",
  "tika-vin05t14:4": "Pāsāṇapiṭṭhiyaṁ soṇḍiṁ khaṇanti, sace tattha paṭhamameva sukhumarajaṁ patati, taṁ devena ovaṭṭhaṁ hoti, cātumāsaccayena akappiyapathavīsaṅkhyaṁ gacchati. Udake pariyādinne soṇḍiṁ sodhentehi vikopetuṁ na vaṭṭati. Sace paṭhamameva udakena pūrati, pacchā rajaṁ patati, taṁ vikopetuṁ vaṭṭati. Tattha hi deve vassantepi udakeyeva udakaṁ patati. Piṭṭhipāsāṇe sukhumarajaṁ hoti, deve phusāyante allīyati, tampi cātumāsaccayena vikopetuṁ na vaṭṭati. Akatapabbhāre vammiko uṭṭhito hoti, yathāsukhaṁ vikopetuṁ vaṭṭati. Sace abbhokāse uṭṭhahati, omakacātumāsaṁ ovaṭṭhoyeva vaṭṭati. Rukkhādīsu āruḷhaupacikamattikāyampi eseva nayo. Gaṇḍuppādagūthamūsikukkaragokaṇṭakādīsupi eseva nayo. Gokaṇṭako nāma gāvīnaṁ khuracchinnakaddamo vuccati. Sace pana heṭṭhimatalena bhūmisambandho hoti, ekadivasampi na vaṭṭati. Kasitaṭṭhāne naṅgalacchinnamattikāpiṇḍaṁ gaṇhantassa eseva nayo.",
  "tika-vin05t14:5": "Purāṇasenāsanaṁ hoti acchadanaṁ vā vinaṭṭhacchadanaṁ vā atirekacātumāsaṁ ovaṭṭhaṁ jātapathavīsaṅkhyameva gacchati, tato avasesaṁ chadaniṭṭhakaṁ vā gopānasīādikaṁ upakaraṇaṁ vā ‘‘iṭṭhakaṁ gaṇhāmi, gopānasiṁ bhittipādaṁ padarattharaṇaṁ pāsādatthambhaṁ gaṇhāmī’’ti saññāya gaṇhituṁ vaṭṭati, tena saddhiṁ mattikā patati, anāpatti, bhittimattikaṁ gaṇhantassa pana āpatti. Sace yā yā atintā, taṁ taṁ gaṇhāti, anāpatti. Antogehe mattikāpuñjo hoti, tasmiṁ ekadivasaṁ ovaṭṭhe gehaṁ chādenti. Sace sabbo tinto, cātumāsaccayena jātapathavīyeva. Athassa uparibhāgoyeva tinto, anto atinto, yattakaṁ tintaṁ, taṁ kappiyakārakehi kappiyavohārena apanāmetvā sesaṁ yathāsukhaṁ vaḷañjetuṁ vaṭṭati udakena temitattā. Ekābaddhāyeva hi jātapathavī hoti, na itarāti. Abbhokāse mattikāpākāro hoti, atirekacātumāsaṁ ovaṭṭho jātapathavīsaṅkhyaṁ gacchati, tattha laggapaṁsuṁ pana allahatthena chupitvā gahetuṁ vaṭṭati. Sace iṭṭhakapākāro hoti, yebhuyyenakaṭhalaṭṭhāne tiṭṭhati, yathāsukhaṁ vikopetuṁ vaṭṭati. Abbhokāse ṭhitamaṇḍapatthambhaṁ ito cito ca sañcāletvā pathaviṁ vikopentena gahetuṁ na vaṭṭati, ujukameva uddharituṁ vaṭṭati. Aññampi sukkharukkhaṁ sukkhakhāṇukaṁ vā gaṇhantassa eseva nayo.",
  "tika-vin05t14:6": "74. Navakammatthaṁ thambhaṁ vā pāsāṇaṁ vā rukkhaṁ vā daṇḍakehi uccāletvā pavaṭṭentā gacchanti , tattha jātapathavī bhijjati, sace suddhacittā pavaṭṭenti, anāpatti. Atha pana tena apadesena pathaviṁ bhinditukāmāyeva honti, āpatti. Sākhādīni kaḍḍhantānampi pathaviyaṁ dārūni phālentānampi eseva nayo. Pathaviyaṁ aṭṭhisūcikaṇṭakādīsupi yaṁ kiñci ākoṭetuṁ vā pavesetuṁ vā na vaṭṭati, ‘‘passāvadhārāya vegena pathaviṁ bhindissāmī’’ti evaṁ passāvampi kātuṁ na vaṭṭati. Karontassa bhijjati, āpatti, ‘‘visamabhūmiṁ samaṁ karissāmī’’ti sammajjaniyā ghaṁsitumpi na vaṭṭati. Vattasīseneva hi sammajjitabbaṁ. Keci kattarayaṭṭhiyā bhūmiṁ koṭṭenti, pādaṅguṭṭhakena vilikhanti, ‘‘caṅkamitaṭṭhānaṁ dassessāmā’’ti punappunaṁ bhūmiṁ bhindantā caṅkamanti, sabbaṁ na vaṭṭati, vīriyasampaggahatthaṁ pana samaṇadhammaṁ karontena suddhacittena caṅkamituṁ vaṭṭati. ‘‘Hatthaṁ khovissāmā’’ti pathaviyaṁ ghaṁsanti, na vaṭṭati, aghaṁsantena pana allahatthaṁ pathaviyaṁ ṭhapetvā rajaṁ gahetuṁ vaṭṭati.",
  "tika-vin05t14:7": "Keci kaṇḍukacchuādīhi ābādhikā chinnataṭādīsu aṅgapaccaṅgāni ghaṁsanti, na vaṭṭati. Jātapathaviṁ dahati vā dahāpeti vā, pācittiyaṁ, antamaso pattampi pacanto yattakesu ṭhānesu aggiṁ deti vā dāpeti vā, tattakāni pācittiyāni, tasmā pattaṁ pacantenapi pubbe pakkaṭṭhāneyeva pacitabbo. Adaḍḍhāya pathaviyā aggiṁ ṭhapetuṁ na vaṭṭati, pattapacanakapālassa pana upari aggiṁ ṭhapetuṁ vaṭṭati. Dārūnaṁ upari ṭhapeti, so aggi tāni dahanto gantvā pathaviṁ dahati, na vaṭṭati. Iṭṭhakakapālādīsupi eseva nayo. Tatrāpi hi iṭṭhakādīnaṁyeva upari ṭhapetuṁ vaṭṭati. Kasmā? Tesaṁ anupādānattā. Na hi tāni aggissa upādānasaṅkhyaṁ gacchanti, sukkhakhāṇusukkharukkhādīsupi aggiṁ dātuṁ na vaṭṭati. Sace pana ‘‘pathaviṁ appattameva nibbāpetvā gamissāmī’’ti deti, vaṭṭati. Pacchā nibbāpetuṁ na sakkoti, avisayattā anāpatti. Tiṇukkaṁ gahetvā gacchanto hatthe ḍayhamāne bhūmiyaṁ pāteti, anāpatti. Patitaṭṭhāneyeva upādānaṁ datvā aggiṁ kātuṁ vaṭṭati. Daḍḍhapathaviyā ca yattakaṁ ṭhānaṁ usumāya anugataṁ, sabbaṁ vikopetuṁ vaṭṭati.",
  "tika-vin05t14:8": "Yo pana ajānanako bhikkhu araṇisahitena aggiṁ nibbattetvā hatthena ukkhipitvā ‘‘kiṁ karomī’’ti vadati, ‘‘jālehī’’ti vattabbo. ‘‘Hattho ḍayhatī’’ti vadati, ‘‘yathā na ḍayhati, tathā karohī’’ti vattabbo. ‘‘Bhūmiyaṁ pātehī’’ti pana na vattabbo. Sace hatthe ḍayhamāne pāteti, ‘‘pathaviṁ dahissāmī’’ti apātitattā anāpatti, patitaṭṭhāne pana aggiṁ kātuṁ vaṭṭati. ‘‘Imassa thambhassa āvāṭaṁ jāna, mahāmattikaṁ jāna, thusamattikaṁ jāna, mahāmattikaṁ dehi, thusamattikaṁ dehi, mattikaṁ āhara, paṁsuṁ āhara, mattikāya attho, paṁsunā attho , imassa thambhassa āvāṭaṁ kappiyaṁ karohi, imaṁ mattikaṁ kappiyaṁ karohi, imaṁ paṁsuṁ kappiyaṁ karohī’’ti evaṁ kappiyavohārena yaṁ kiñci kārāpetuṁ vaṭṭati. Aññavihito kenaci saddhiṁ kiñci kathento pādaṅguṭṭhakena kattarayaṭṭhiyā vā pathaviṁ vilikhanto tiṭṭhati, evaṁ asatiyā vilikhantassa bhindantassa vā anāpatti.",
  "tika-vin05t14:9": "Iti pāḷimuttakavinayavinicchayasaṅgahe",
  "tika-vin05t14:10": "Pathavīkhaṇanavinicchayakathā samattā."
}