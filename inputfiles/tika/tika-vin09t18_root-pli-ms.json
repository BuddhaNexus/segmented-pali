{
  "tika-vin09t18:0": "Pāṭidesanīyakaṇḍaṁ",
  "tika-vin09t18:1": "1. Paṭhamapāṭidesanīyasikkhāpadavaṇṇanā",
  "tika-vin09t18:2": "Antaragharaṁpaviṭṭhāyāti rathikaṁ byūhaṁ siṅghāṭakaṁ gharaṁ paviṭṭhāya. Asappāyanti saggamokkhānaṁ ahitaṁ ananukūlaṁ. Bhikkhuniyā antaraghare ṭhatvā dadamānāya vasenettha āpatti veditabbā, bhikkhussa ṭhitaṭṭhānaṁ pana appamāṇaṁ. Tenāha ‘‘antaragharaṁ paviṭṭhāyāti vacanato’’tiādi. Antarārāmādīsūti antarārāmabhikkhunupassayatitthiyaseyyāpaṭikkamanesu. Rathiyābyūhasiṅghāṭakagharānanti ettha rathiyāti racchā. Byūhanti anibbijjhitvā ṭhitā gatapaccāgataracchā. Siṅghāṭakanti catukkoṇaṁ vā tikoṇaṁ vā maggasamodhānaṭṭhānaṁ. Gharanti kulagharaṁ. Yathā ca rathiyādīsu ṭhatvā dadamānāya gaṇhato āpatti, evaṁ hatthisālādīsupi daṭṭhabbaṁ.",
  "tika-vin09t18:3": "‘‘Yāmakālikādīsu paṭiggahaṇepi ajjhoharaṇepi dukkaṭa’’nti idaṁ āmisena asambhinnaṁ sandhāya vuttaṁ, sambhinne pana ekarase pāṭidesanīyameva. Ekato upasampannāyāti bhikkhunīnaṁ santike upasampannāya, bhikkhūnaṁ santike upasampannāya pana yathāvatthukameva.",
  "tika-vin09t18:4": "Ñātikāya vā dāpentiyāti sayaṁ adatvā yāya kāyaci ñātikāya dāpentiyā, aññātikāyāti attho. Upanikkhipitvā vā dadamānāyāti bhūmiyaṁ ṭhapetvā ‘‘idaṁ, ayya, tumhākaṁ dammī’’ti dadamānāya. Evaṁ dinnaṁ ‘‘sādhu, bhaginī’’ti sampaṭicchitvā tāya eva vā bhikkhuniyā, aññena vā kenaci paṭiggahāpetvā idaṁ bhuñjituṁ vaṭṭati.",
  "tika-vin09t18:5": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin09t18:6": "2. Dutiyapāṭidesanīyasikkhāpadavaṇṇanā",
  "tika-vin09t18:7": "Yo ca paṭiggahetvā bhuñjatīti sambandho. Attano vā bhattaṁ dāpentiyāti ettha sacepi attano bhattaṁ deti, iminā sikkhāpadena anāpattiyeva, purimasikkhāpadena āpatti. Aññesaṁ vā bhattaṁ dentiyāti ettha pana sace dāpeyya, iminā sikkhāpadena āpatti bhaveyya, dentiyā pana neva iminā, na purimena āpatti.",
  "tika-vin09t18:8": "Dutiyapāṭidesanīyasikkhāpadavaṇṇanā niṭṭhitā.",
  "tika-vin09t18:9": "3. Tatiyapāṭidesanīyasikkhāpadavaṇṇanā",
  "tika-vin09t18:10": "Laddhasekkhasammutikānīti ñattidutiyena kammena laddhasekkhasammutikāni. Yañhi kulaṁ saddhāya vaḍḍhati, bhogena hāyati, evarūpassa kulassa ñattidutiyena kammena sekkhasammutiṁ denti, taṁ sandhāyetaṁ vuttaṁ.",
  "tika-vin09t18:11": "Gharato nīharitvāti gharato āsanasālaṁ vā vihāraṁ vā ānetvā. Tenāha ‘‘āsanasālādīsu vā’’ti. Imassa ‘‘dentī’’ti iminā sambandho. Dvāramūle vā ṭhapitaṁ dentīti dvāramūle ṭhapitaṁ pacchā sampattassa denti. Bhikkhuṁ pana disvā antogehato nīharitvā diyyamānaṁ na vaṭṭati. Niccabhattaketi niccaṁ dātabbabhattake. Salākabhatteti rukkhasāramayāya salākāya vā veḷuvilīvatālapaṇṇādimayāya paṭṭikāya vā ‘‘asukassa nāma salākabhatta’’nti evaṁ akkharāni upanibandhitvā gāhāpetvā dātabbabhatte. Pakkhiketi ekasmiṁ pakkhe ekadivase dātabbabhatte. Uposathiketi uposathe dātabbabhatte. Pāṭipadiketi pāṭipadadivase dātabbabhatte.",
  "tika-vin09t18:12": "Tatiyapāṭidesanīyasikkhāpadavaṇṇanā niṭṭhitā.",
  "tika-vin09t18:13": "4. Catutthapāṭidesanīyasikkhāpadavaṇṇanā",
  "tika-vin09t18:14": "Tassa parivāraṁ katvā, aññaṁ vā tena saddhiṁ bahukampīti yāguyā paṭisaṁviditaṁ katvā ‘‘kiṁ suddhāya yāguyā dinnāya, pūvabhattādīnipi etissā yāguyā parivāraṁ katvā, dassāmā’’tiādinā tassa khādanīyassa vā bhojanīyassa vā parivāraṁ katvā, aññaṁ vā yaṁ kiñci tena saddhiṁ bahukampi āharīyatu. Khādanīyanti nidassanamattaṁ ‘‘bhojanīyaṁ vā’’tipi icchitabbattā. Tena saddhiṁ āharantūti tena saddhiṁ attano deyyadhammaṁ āharantu. ‘‘Yāguyā paṭisaṁviditaṁ katvā pūvaṁ vā bhattaṁ vā āharanti, etampi vaṭṭatī’’ti (pāci. aṭṭha. 573) kurundiyaṁ vuttaṁ.",
  "tika-vin09t18:15": "Paṭisaṁviditagilānāvasesakaṁ vāti paṭisaṁviditañca gilāno ca paṭisaṁviditagilānā, tesaṁ avasesakaṁ, paṭisaṁviditassa ca gilānassa ca sesakanti attho. Ekassatthāya paṭisaṁviditaṁ katvā āhaṭaṁ, tassa sesakaṁ aññassāpi paribhuñjituṁ vaṭṭati. Catunnaṁ vā pañcannaṁ vā paṭisaṁviditaṁ katvā bahūnaṁ āhaṭaṁ hoti, aññesampi dātuṁ icchanti, etampi paṭisaṁviditasesakameva, sabbesampi vaṭṭati. Atha adhikameva hoti, sannidhiṁ mocetvā ṭhapitaṁ dutiyadivasepi vaṭṭati. Gilānassāhaṭāvasesepi eseva nayo. Yaṁ pana appaṭisaṁviditameva katvā ābhataṁ, taṁ bahiārāmaṁ pesetvā paṭisaṁviditaṁ kāretvā āharāpetabbaṁ, bhikkhūhi vā gantvā antarāmagge gahetabbaṁ. Yampi vihāramajjhena gacchanto vā vanacarakādayo vā vanato āharitvā denti, purimanayeneva paṭisaṁviditaṁ kāretabbaṁ. Katthaci pana potthakesu ‘‘paṭisaṁviditaṁ katvā āhaṭaṁ vā gilānāvasesakaṁ vā’’ti pāṭho dissati, so na gahetabbo. Tatthajātakameva vāti ārāme jātakameva. Mūlaphalādinti mūlaphalatacapattādiṁ aññena kappiyaṁ katvā dinnaṁ paribhuñjato anāpatti. Sace pana taṁ gāmaṁ haritvā pacitvā āharanti, na vaṭṭati. Paṭisaṁviditaṁ kāretabbaṁ.",
  "tika-vin09t18:16": "Catutthapāṭidesanīyasikkhāpadavaṇṇanā niṭṭhitā.",
  "tika-vin09t18:17": "Iti kaṅkhāvitaraṇiyā pātimokkhavaṇṇanāya",
  "tika-vin09t18:18": "Vinayatthamañjūsāyaṁ līnatthappakāsaniyaṁ",
  "tika-vin09t18:19": "Pāṭidesanīyavaṇṇanā niṭṭhitā."
}