{
  "tika-s0402t26:0": "(9) 4. Samaṇavaggo",
  "tika-s0402t26:1": "1-5. Samaṇasuttādivaṇṇanā",
  "tika-s0402t26:2": "82-86. Catutthassa paṭhame sammā ādānaṁ gahaṇaṁ samādānanti āha ‘‘samādānaṁ vuccati gahaṇa’’nti. Adhikaṁ visiṭṭhaṁ sīlanti adhisīlaṁ. Lokiyasīlassa adhisīlabhāvo pariyāyenāti nippariyāyameva taṁ dassetuṁ ‘‘apica sabbampi lokiyasīla’’ntiādi vuttaṁ. Sikkhitabbatoti āsevitabbato. Pañcapi dasapi vā sīlāni sīlaṁ nāma, pātimokkhasaṁvaro adhisīlaṁ nāma anavasesakāyikacetasikasaṁvarabhāvato maggasīlassa padaṭṭhānabhāvato ca. Aṭṭha samāpattiyo cittaṁ, vipassanāpādakajjhānaṁ adhicittaṁ maggasamādhissa adhiṭṭhānabhāvato. Kammassakatañāṇaṁ paññā, vipassanā adhipaññā maggapaññāya adhiṭṭhānabhāvato. Apica nibbānaṁ patthayantena samādinnaṁ pañcasīlaṁ dasasīlampi adhisīlameva nibbānādhigamassa paccayabhāvato. Nibbānaṁ patthayantena samāpannā aṭṭha samāpattiyopi adhicittameva.",
  "tika-s0402t26:3": "‘‘Kalyāṇakārī kalyāṇaṁ, pāpakārī ca pāpakaṁ;",
  "tika-s0402t26:4": "Anubhoti dvayametaṁ, anubandhañhi kāraṇa’’nti. –",
  "tika-s0402t26:5": "Evaṁ atīte anāgate ca vaṭṭamūlakadukkhasallakkhaṇavasena saṁvegavatthutāya vimuttiākaṅkhāya paccayabhūtā kammassakatapaññāpi adhipaññāti vadanti. Dutiyatatiyacatutthapañcamāni uttānatthāneva.",
  "tika-s0402t26:6": "Samaṇasuttādivaṇṇanā niṭṭhitā.",
  "tika-s0402t26:7": "6. Paṭhamasikkhāsuttavaṇṇanā",
  "tika-s0402t26:8": "87. Chaṭṭhe samattakārīti anūnena paripūrena ākārena samannāgato. Sikkhāpadānaṁ khuddānukhuddakattaṁ apekkhāsiddhanti āha ‘‘tatrāpi saṅghādisesaṁ khuddaka’’ntiādi. Aṅguttaramahānikāyavaḷañjanakaācariyāti aṅguttaranikāyaṁ pariharantā ācariyā, aṅguttarabhāṇakāti vuttaṁ hoti. Lokavajjaṁ nāpajjati lokavajjasikkhāpadānaṁ vītikkamasādhakassa kilesagahanassa sabbaso pahīnattā. Paṇṇattivajjameva āpajjati paṇṇattivītikkamaṁ vā ajānatopi āpattisambhavato. Cittena āpajjanto rūpiyappaṭiggahaṇaṁ āpajjatīti upanikkhittasādiyena āpajjati.",
  "tika-s0402t26:9": "Brahmacariyassa ādibhūtāni ādibrahmacariyāni, tāni eva ādibrahmacariyakāni yathā ‘‘vinayo eva venayiko’’ti āha ‘‘maggabrahmacariyassā’’tiādi. Cattāri mahāsīlasikkhāpadānīti cattāri pārājikāni sandhāya vadati. Paṭipakkhadhammānaṁ anavasesato savanato paggharaṇato soto, ariyamaggoti āha ‘‘sotasaṅkhātena maggenā’’ti. Vinipāteti virūpaṁ sadukkhaṁ saupāyāsaṁ nipātetīti vinipāto, apāyadukkhe khipanako. Dhammoti sabhāvo. Nāssa vinipāto dhammoti avinipātadhammo, na attānaṁ apāyesu vinipātanasabhāvoti vuttaṁ hoti. Kasmā? Ye dhammā apāyagamanīyā, tesaṁ pahīnattā. Tenāha ‘‘avinipātadhammoti catūsu apāyesu apatanasabhāvo’’ti. Tattha apatanasabhāvoti anuppajjanasabhāvo. Sotāpattimagganiyāmenaniyatoti uparimaggādhigamassa avassaṁbhāvībhāvato niyato. Tenevāha ‘‘sambodhiparāyaṇo’’ti. Heṭṭhimantato sattamabhavato upari anuppajjanadhammatāya vā niyato. Sambujjhatīti sambodhi, ariyamaggo. So pana paṭhamamaggassa adhigatattā avasiṭṭho ca adhigantabbabhāvena icchitabboti uparimaggattayasaṅkhātā sambodhi paraṁ ayanaṁ parā gati assāti sambodhiparāyaṇo. Tenāha ‘‘uparimaggattayasambodhiparāyaṇo’’ti.",
  "tika-s0402t26:10": "Tanubhāvāti pariyuṭṭhānamandatāya ca kadāci karahaci uppattiyā ca tanubhāvena. Tanuttañhi dvīhi kāraṇehi veditabbaṁ adhiccuppattiyā ca pariyuṭṭhānamandatāya ca. Sakadāgāmissa hi vaṭṭānusārimahājanassa viya kilesā abhiṇhaṁ na uppajjanti, kadāci karahaci uppajjanti viraḷākārā hutvā viraḷavāpite khette aṅkurā viya. Uppajjamānāpi ca vaṭṭānusārimahājanasseva maddantā pharantā chādentā andhakāraṁ karontā na uppajjanti, mandamandā uppajjanti tanukākārā hutvā abbhapaṭalamiva makkhikāpattamiva ca. Tattha keci therā bhaṇanti ‘‘sakadāgāmissa kilesā kiñcāpi cirena uppajjanti, bahalāva uppajjanti. Tathā hissa puttā ca dhītaro ca dissantī’’ti. Etaṁ pana appamāṇaṁ. Puttadhītaro hi aṅgapaccaṅgaparāmasanamattenapi hontīti. Dvīhiyeva kāraṇehissa kilesānaṁ tanuttaṁ veditabbaṁ adhiccuppattiyā ca pariyuṭṭhānamandatāya cāti.",
  "tika-s0402t26:11": "Heṭṭhābhāgiyānanti ettha heṭṭhāti mahaggatabhūmito heṭṭhā, kāmabhūmiyanti attho. Tesaṁ paccayabhāvena heṭṭhābhāgassa hitāti heṭṭhābhāgiyā, tesaṁ heṭṭhābhāgiyānaṁ, heṭṭhābhāgassa kāmabhavassa paccayabhāvena gahitānanti attho. Saṁyojenti bandhanti khandhagatibhavādīhi khandhagatibhavādayo, kammaṁ vā phalenāti saṁyojanānīti āha ‘‘saṁyojanānanti bandhanāna’’nti. Asamucchinnarāgādikassa hi etarahi khandhādīnaṁ āyatiṁ khandhādīhi sambandho, samucchinnarāgādikassa pana taṁ natthi, katānampi kammānaṁ asamatthabhāvāpattito rāgādīnaṁ anvayato byatirekato ca saṁyojanaṭṭho siddho. Parikkhayenāti samucchedena.",
  "tika-s0402t26:12": "Opapātikoti upapātikayoniko upapatane sādhukārī. Sesayonipaṭikkhepavacanametaṁ. Tena gabbhavāsadukkhābhāvamāha. Tattha parinibbāyīti iminā sesadukkhābhāvaṁ. Tattha parinibbāyitā cassa kāmaloke khandhabījassa apunāgamanavasenevāti dassetuṁ ‘‘anāvattidhammo’’ti vuttaṁ. Upariyevāti brahmalokeyeva. Anāvattidhammoti tato brahmalokā punappunaṁ paṭisandhivasena na āvattanadhammo. Tenāha ‘‘yonigativasena anāgamanadhammo’’ti.",
  "tika-s0402t26:13": "Padesaṁpadesakārī ārādhetīti sīlakkhandhādīnaṁ pāripūriyā ekadesabhūtaṁ heṭṭhimamaggattayaṁ padeso, taṁ karonto padesaṁ ekadesabhūtaṁ heṭṭhimaṁ phalattayameva ārādheti, nipphādetīti attho. Tenāha ‘‘padesakārī puggalo nāma sotāpanno’’tiādi. Paripūraṁ paripūrakārīti sīlakkhandhādīhi saddhindriyādīhi ca parito pūraṇena paripūrasaṅkhātaṁ arahattamaggaṁ karonto nibbattento paripūraṁ arahattaphalaṁ ārādheti, nipphādetīti attho. Tenāha ‘‘paripūrakārī nāma arahā’’tiādi.",
  "tika-s0402t26:14": "Paṭhamasikkhāsuttavaṇṇanā niṭṭhitā.",
  "tika-s0402t26:15": "7-10. Dutiyasikkhāsuttādivaṇṇanā",
  "tika-s0402t26:16": "88-91. Sattame kulā kulaṁ gamanakoti kulato kulaṁ gacchanto. Dve vā tayo vā bhaveti devamanussavasena dve vā tayo vā bhave. Missakabhavavasena hetaṁ vuttaṁ. Desanāmattameva cetaṁ ‘‘dve vā tīṇi vā’’ti. Yāva chaṭṭhabhavā saṁsarantopi kolaṁkolova hoti. Tenevāha ‘‘ayañhi dve vā bhave…pe… evamettha vikappo daṭṭhabbo’’ti. Uḷārakulavacano vā ettha kulasaddo, kulato kulaṁ gacchatīti kolaṁkolo. Sotāpattiphalasacchikiriyato paṭṭhāya hi nīcakule uppatti nāma natthi, mahābhogakulesu eva nibbattatīti attho. Kevalo hi kulasaddo mahākulameva vadati ‘‘kulaputto’’tiādīsu viya. Ekabījīti ettha khandhabījaṁ nāma kathitaṁ, khandhabījanti ca paṭisandhiviññāṇaṁ vuccati. Yassa hi sotāpannassa ekaṁ khandhabījaṁ atthi, ekaṁ bhavaggahaṇaṁ, so ekabījī nāma. Tenāha ‘‘ekasseva bhavassa bījaṁ etassa atthīti ekabījī’’ti. ‘‘Mānusakaṁ bhava’’nti idaṁ panettha desanāmattameva, ‘‘devabhavaṁ nibbattetī’’tipi pana vattuṁ vaṭṭatiyeva.",
  "tika-s0402t26:17": "Uddhaṁvāhibhāvena uddhamassa taṇhāsotaṁ vaṭṭasotaṁ vāti uddhaṁsoto, uddhaṁ vā gantvā paṭilabhitabbato uddhamassa maggasotanti uddhaṁsoto. Paṭisandhivasena akaniṭṭhabhavaṁ gacchatīti akaniṭṭhagāmī. Yattha katthacīti avihādīsu yattha katthaci. Sappayogenāti vipassanāñāṇābhisaṅkhārasaṅkhātena payogena saha, mahatā vipassanāpayogenāti attho. Upahaccāti etassa upagantvāti attho. Tena vemajjhātikkamo kālakiriyāpagamanañca saṅgahitaṁ hoti, tasmā āyuvemajjhaṁ atikkamitvā parinibbāyanto upahaccaparinibbāyī nāma hotīti āha ‘‘yo pana kappasahassāyukesu avihesū’’tiādi. So tividho hotīti ñāṇassa tikkhamajjhamudubhāvena tividho hoti. Tenāha ‘‘kappasahassāyukesū’’tiādi.",
  "tika-s0402t26:18": "Saddhādhurenaabhinivisitvāti ‘‘sace saddhāya sakkā nibbattetuṁ, nibbattessāmi lokuttaramagga’’nti evaṁ saddhādhuravasena abhinivisitvā vipassanaṁ paṭṭhapetvā. Paññādhurena abhiniviṭṭhoti ‘‘sace paññāya sakkā, nibbattessāmi lokuttaramagga’’nti evaṁ paññādhuraṁ katvā abhiniviṭṭho. Yathāvuttameva aṭṭhavidhattaṁ kolaṁkolasattakkhattuparamesu atidisanto ‘‘tathā kolaṁkolā sattakkhattuparamā cā’’ti āha. Vuttanayeneva aṭṭha kolaṁkolā, aṭṭha sattakkhattuparamāti vuttaṁ hoti.",
  "tika-s0402t26:19": "Tattha sattakkhattuṁ paramā bhavūpapatti attabhāvaggahaṇaṁ assa, tato paraṁ aṭṭhamaṁ bhavaṁ nādiyatīti sattakkhattuparamo. Bhagavatā gahitanāmavaseneva cetāni ariyāya jātiyā jātānaṁ tesaṁ nāmāni jātāni kumārānaṁ mātāpitūhi gahitanāmāni viya. Ettakañhi ṭhānaṁ gato ekabījī nāma hoti, ettakaṁ kolaṁkolo, ettakaṁ sattakkhattuparamoti bhagavatā etesaṁ nāmaṁ gahitaṁ. Niyamato pana ayaṁ ekabījī, ayaṁ kolaṁkolo, ayaṁ sattakkhattuparamoti natthi. Ko pana nesaṁ etaṁ pabhedaṁ niyametīti? Keci tāva therā ‘‘pubbahetu niyametī’’ti vadanti, keci paṭhamamaggo, keci upari tayo maggā, keci tiṇṇaṁ maggānaṁ vipassanāti.",
  "tika-s0402t26:20": "Tattha ‘‘pubbahetu niyametī’’ti vāde paṭhamamaggassa upanissayo kato nāma hoti, ‘‘upari tayo maggā nirupanissayā uppannā’’ti vacanaṁ āpajjati. ‘‘Paṭhamamaggo niyamehī’’ti vāde upari tiṇṇaṁ maggānaṁ niratthakatā āpajjati. ‘‘Upari tayo maggā niyamentī’’ti vāde paṭhamamagge anuppanneyeva upari tayo maggā uppannāti āpajjatīti. ‘‘Tiṇṇaṁ maggānaṁ vipassanā niyametī’’ti vādo pana yujjati. Sace hi upari tiṇṇaṁ maggānaṁ vipassanā balavatī hoti, ekabījī nāma hoti, tato mandatarāya kolaṁkolo, tato mandatarāya sattakkhattuparamoti.",
  "tika-s0402t26:21": "Ekacco hi sotāpanno vaṭṭajjhāsayo hoti vaṭṭābhirato, punappunaṁ vaṭṭasmiṁyeva carati sandissati. Anāthapiṇḍiko seṭṭhi, visākhā upāsikā, cūḷarathamahārathā devaputtā, anekavaṇṇo devaputto, sakko devarājā, nāgadatto devaputtoti ime hi ettakā janā vaṭṭajjhāsayā vaṭṭābhiratā ādito paṭṭhāya cha devaloke sodhetvā akaniṭṭhe ṭhatvā parinibbāyissanti, ime idha na gahitā. Na kevalañcimeva, yopi manussesuyeva sattakkhattuṁ saṁsaritvā arahattaṁ pāpuṇāti, yopi devaloke nibbatto devesuyeva sattakkhattuṁ aparāparaṁ saṁsaritvā arahattaṁ pāpuṇāti. Imepi idha na gahitā, kālena deve, kālena manusse saṁsaritvā pana arahattaṁ pāpuṇantova idha gahito, tasmā ‘‘sattakkhattuparamo’’ti idaṁ idhaṭṭhakavokiṇṇabhavūpapattikasukkhavipassakassa nāmaṁ kathitanti veditabbaṁ.",
  "tika-s0402t26:22": "‘‘Sakideva imaṁ lokaṁ āgantvā’’ti (pu. pa. 34) vacanato pañcasu sakadāgāmīsu cattāro vajjetvā ekova gahito. Ekacco hi idha sakadāgāmiphalaṁ patvā idheva parinibbāyati, ekacco idha patvā devaloke parinibbāyati , ekacco devaloke patvā tattheva parinibbāyati, ekacco devaloke patvā idhūpapajjitvā parinibbāyati. Ime cattāropi idha na gahitā. Yo pana idha patvā devaloke yāvatāyukaṁ vasitvā puna idhūpapajjitvā parinibbāyissati, ayaṁ ekova idha gahitoti veditabbo.",
  "tika-s0402t26:23": "Idāni tassa pabhedaṁ dassento ‘‘tīsu pana vimokkhesū’’tiādimāha. Imassa pana sakadāgāmino ekabījinā saddhiṁ kiṁ nānākaraṇanti? Ekabījissa ekāva paṭisandhi, sakadāgāmissa dve paṭisandhiyo, idaṁ tesaṁ nānākaraṇaṁ. Suññatavimokkhena vimuttakhīṇāsavo paṭipadāvasena catubbidho hoti, tathā animittaappaṇihitavimokkhehīti evaṁ dvādasa arahantā hontīti āha ‘‘yathā pana sakadāgāmino, tatheva arahanto dvādasa veditabbā’’ti. Aṭṭhamanavamadasamāni uttānatthāneva.",
  "tika-s0402t26:24": "Dutiyasikkhāsuttādivaṇṇanā niṭṭhitā.",
  "tika-s0402t26:25": "11. Saṅkavāsuttavaṇṇanā",
  "tika-s0402t26:26": "92. Ekādasame vihārapaṭibaddhanavakammādibhāraṁ harati pavattetīti bhārahāro. Tenevāha ‘‘nave āvāse samuṭṭhāpeti, purāṇe paṭijaggatī’’ti. Sikkhitabbato sikkhā, pajjitabbato, pajjanti etehīti vā padāni, sikkhāyeva padāni sikkhāpadānīti āha ‘‘sikkhāsaṅkhātehi padehī’’ti. Dassetīti paccakkhato dasseti, hatthāmalakaṁ viya pākaṭe vibhūte katvā vibhāveti. Gaṇhāpetīti te dhamme manasā anupakkhite diṭṭhiyā suppaṭividdhe kārento uggaṇhāpeti. Samussāhetīti samādhimhi ussāhaṁ janeti. Paṭiladdhaguṇehīti tāya desanāya tannissayapaccattapurisakārena ca tesaṁ paṭividdhaguṇehi. Vodāpetīti tesaṁ cittasantānaṁ assaddhiyādikilesamalāpagamanena pabhassaraṁ karoti. Saṇhaṁ saṇhaṁ kathetīti ativiya sukhumaṁ katvā katheti.",
  "tika-s0402t26:27": "Accayanaṁ sādhumariyādaṁ madditvā vītikkamanaṁ accayoti āha ‘‘aparādho’’ti. Acceti atikkamati etenāti vā accayo, vītikkamassa pavattanako akusaladhammo. So eva aparajjhati etenāti aparādho. So hi aparajjhantaṁ purisaṁ adhibhavitvā pavattati. Tenāha ‘‘atikkammaadhibhavitvā pavatto’’ti. Paṭiggaṇhātūti adhivāsanavasena sampaṭicchatūti atthoti āha ‘‘khamatū’’ti. Sadevakena lokena nissaraṇanti araṇīyato ariyo, tathāgatoti āha ‘‘ariyassa vinayeti buddhassa bhagavato sāsane’’ti. Puggalādhiṭṭhānaṁ karontoti kāmaṁ ‘‘vuddhi hesā’’ti dhammādhiṭṭhānavasena vākyaṁ āraddhaṁ, tathāpi desanaṁ pana puggalādhiṭṭhānaṁ karonto ‘‘saṁvaraṁ āpajjatī’’ti āhāti yojanā.",
  "tika-s0402t26:28": "Saṅkavāsuttavaṇṇanā niṭṭhitā.",
  "tika-s0402t26:29": "Samaṇavaggavaṇṇanā niṭṭhitā."
}