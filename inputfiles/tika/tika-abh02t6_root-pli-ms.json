{
  "tika-abh02t6:0": "7. Satipaṭṭhānavibhaṅgo",
  "tika-abh02t6:1": "1. Suttantabhājanīyaṁ",
  "tika-abh02t6:2": "Uddesavāravaṇṇanā",
  "tika-abh02t6:3": "355.Tayosatipaṭṭhānāti satipaṭṭhāna-saddassa atthuddhāraṁ karoti, na idha pāḷiyaṁ vuttassa satipaṭṭhāna-saddassa atthadassanaṁ. Ādīsu hi satigocaroti ādi-saddena ‘‘phassasamudayā vedanānaṁ samudayo, nāmarūpasamudayā cittassa samudayo, manasikārasamudayā dhammānaṁ samudayo’’ti (saṁ. ni. 5.408) satipaṭṭhānanti vuttānaṁ satigocarānaṁ dīpake suttappadese saṅgaṇhāti. Evaṁ paṭisambhidāpāḷiyampi avasesapāḷippadesadassanattho ādi-saddo daṭṭhabbo. Dānādīnipi karontassa rūpādīni kasiṇādīni ca satiyā ṭhānaṁ hotīti taṁnivāraṇatthamāha ‘‘padhānaṁ ṭhāna’’nti. Pa-saddo hi padhānatthadīpakoti adhippāyo.",
  "tika-abh02t6:4": "Ariyoti ariyaṁ seṭṭhaṁ sammāsambuddhamāha. Etthāti etasmiṁ saḷāyatanavibhaṅgasutteti attho. Suttekadesena hi suttaṁ dasseti. Tattha hi –",
  "tika-abh02t6:5": "‘‘Tayo satipaṭṭhānā yadariyo…pe… arahatīti iti kho panetaṁ vuttaṁ, kiñcetaṁ paṭicca vuttaṁ? Idha, bhikkhave, satthā sāvakānaṁ dhammaṁ deseti anukampako hitesī anukampaṁ upādāya ‘idaṁ vo hitāya idaṁ vo sukhāyā’ti. Tassa sāvakā na sussūsanti, na sotaṁ odahanti, na aññā cittaṁ upaṭṭhāpenti, vokkamma ca satthusāsanā vattanti. Tatra, bhikkhave, tathāgato na ceva anattamano hoti, na ca anattamanataṁ paṭisaṁvedeti, anavassuto ca viharati sato sampajāno. Idaṁ, bhikkhave, paṭhamaṁ satipaṭṭhānaṁ. Yadariyo…pe… arahati.",
  "tika-abh02t6:6": "‘‘Puna caparaṁ bhikkhave satthā…pe… idaṁ vo sukhāyāti. Tassa ekacce sāvakā na sussūsanti…pe… vattanti. Ekacce sāvakā sussūsanti …pe… na ca vokkamma satthusāsanā vattanti. Tatra, bhikkhave, tathāgato na ceva attamano hoti, na ca attamanataṁ paṭisaṁvedeti. Na ceva anattamano hoti, na ca anattamanataṁ paṭisaṁvedeti. Attamanatañca anattamanatañca tadubhayaṁ abhinivajjetvā upekkhako ca viharati sato sampajāno. Idaṁ, bhikkhave, dutiyaṁ…pe….",
  "tika-abh02t6:7": "‘‘Puna caparaṁ…pe… sukhāyāti. Tassa sāvakā sussūsanti…pe… vattanti. Tatra, bhikkhave, tathāgato attamano ceva hoti, attamanatañca paṭisaṁvedeti, anavassuto ca viharati sato sampajāno. Idaṁ, bhikkhave, tatiya’’nti (ma. ni. 3.311) –",
  "tika-abh02t6:8": "Evaṁ paṭighānunayehi anavassutatā, niccaṁ upaṭṭhitasatitā, tadubhayavītivattatā satipaṭṭhānanti vuttā. Buddhānameva kira niccaṁ upaṭṭhitasatitā hoti, na paccekabuddhādīnanti.",
  "tika-abh02t6:9": "Pa-saddo ārambhaṁ joteti, ārambho ca pavattīti katvā āha ‘‘pavattayitabbatoti attho’’ti. Satiyā karaṇabhūtāya paṭṭhānaṁ paṭṭhāpetabbaṁ satipaṭṭhānaṁ. Ana-saddañhi bahulaṁ-vacanena kammatthaṁ icchanti saddavidū, tatheva kattuatthampi icchantīti puna tatiyanaye ‘‘patiṭṭhātīti paṭṭhāna’’nti vuttaṁ. Tattha pa-saddo bhusatthaṁ pakkhandanaṁ dīpetīti ‘‘okkantitvā pakkhanditvā vattatīti attho’’ti āha. Puna bhāvatthe sati-saddaṁ paṭṭhāna-saddañca vaṇṇento ‘‘atha vā’’tiādimāha. Tena purimatthe sati-saddo paṭṭhāna-saddo ca kattuatthoti viññāyati.",
  "tika-abh02t6:10": "Visesena kāyo ca vedanā ca assādassa kāraṇanti tappahānatthaṁ tesaṁ taṇhāvatthūnaṁ oḷārikasukhumānaṁ asubhadukkhatādassanāni mandatikkhapaññehi taṇhācaritehi sukarānīti tāni tesaṁ visuddhimaggoti vuttāni, evaṁ diṭṭhiyā visesakāraṇesu cittadhammesu aniccānattatādassanāni nātipabhedātipabhedagatesu tesu tappahānatthaṁ mandatikkhānaṁ diṭṭhicaritānaṁ sukarānīti tesaṁ tāni visuddhimaggoti. Tikkho samathayāniko oḷārikārammaṇaṁ pariggaṇhanto tattha aṭṭhatvā jhānaṁ samāpajjitvā vuṭṭhāya vedanaṁ pariggaṇhātīti āha ‘‘oḷārikārammaṇe asaṇṭhahanato’’ti. Vipassanāyānikassa sukhume citte dhammesu ca cittaṁ pakkhandatīti tadanupassanānaṁ taṁvisuddhimaggatā vuttā.",
  "tika-abh02t6:11": "Tesaṁ tatthāti ettha tattha-saddassa pahānatthanti etena yojanā. Pañca kāmaguṇā savisesā kāye labbhantīti visesena kāyo kāmoghassa vatthu, bhave sukhaggahaṇavasena bhavassādo hotīti bhavoghassa vedanā, santatighanaggahaṇavasena citte attābhiniveso hotīti diṭṭhoghassa cittaṁ, dhammavinibbhogassa dhammānaṁ dhammamattatāya ca duppaṭivijjhattā sammoho hotīti avijjoghassa dhammā, tasmā tesu tesaṁ pahānatthaṁ cattārova vuttā, dukkhāya vedanāya paṭighānusayo anusetīti dukkhadukkhavipariṇāmadukkhasaṅkhāradukkhabhūtā vedanā visesena byāpādakāyaganthassa vatthu, citte niccaggahaṇavasena sassatassa attano sīlena suddhītiādiparāmasanaṁ hotīti sīlabbataparāmāsassa cittaṁ, nāmarūpaparicchedena bhūtaṁ bhūtato apassantassa bhavavibhavadiṭṭhisaṅkhāto idaṁsaccābhiniveso hotīti tassa dhammā…pe… sukhavedanāssādavasena paralokanirapekkho ‘‘natthi dinna’’ntiādiparāmāsaṁ uppādetīti diṭṭhupādānassa vedanā. Santatighanaggahaṇavasena sarāgādicitte sammoho hotīti mohāgatiyā cittaṁ, dhammasabhāvānavabodhena bhayaṁ hotīti bhayāgatiyā dhammā…pe… avuttānaṁ vuttanayena vatthubhāvo yojetabbo.",
  "tika-abh02t6:12": "‘‘Āhārasamudayā kāyasamudayo, phassasamudayā vedanāsamudayo (saṁ. ni. 5.408), saṅkhārapaccayā viññāṇaṁ, viññāṇapaccayā nāmarūpa’’nti (ma. ni. 3.126; saṁ. ni. 2.1; udā. 1) vacanato kāyādīnaṁ samudayabhūtā kabaḷīkārāhāraphassamanosañcetanāviññāṇāhārā kāyādiparijānanena pariññātā hontīti āha ‘‘catubbidhāhārapariññattha’’nti. Pakaraṇanayoti tambapaṇṇibhāsāya vaṇṇanānayo. Nettipeṭakappakaraṇe dhammakathikānaṁ yojanānayotipi vadanti.",
  "tika-abh02t6:13": "Saraṇavasenāti kāyādīnaṁ kusalādidhammānañca dhāraṇatāvasena. Saranti gacchanti etāyāti satīti imasmiṁ atthe ekatte nibbāne samāgamo ekattasamosaraṇaṁ. Etadeva hi dassetuṁ ‘‘yathā hī’’tiādimāha. Ekanibbānappavesahetubhūto vā samānatāya eko satipaṭṭhānasabhāvo ekattaṁ, tattha samosaraṇaṁ taṁsabhāgatā ekattasamosaraṇaṁ. Ekanibbānappavesahetubhāvaṁ pana dassetuṁ ‘‘yathā hī’’tiādimāha. Etasmiṁ atthe saraṇekattasamosaraṇāni saha satipaṭṭhānekabhāvassa kāraṇattena vuttānīti daṭṭhabbāni, purimasmiṁ visuṁ. Saraṇavasenāti vā gamanavasenāti atthe sati tadeva gamanaṁ samosaraṇanti samosaraṇe vā sati-saddatthavasena avuccamāne dhāraṇatāva satīti sati-saddatthantarābhāvā purimaṁ satibhāvassa kāraṇaṁ, pacchimaṁ ekabhāvassāti nibbānasamosaraṇepi sahitāneva tāni satipaṭṭhānekabhāvassa kāraṇāni.",
  "tika-abh02t6:14": "Cuddasavidhenāti idaṁ mahāsatipaṭṭhānasutte (dī. ni. 2.372 ādayo; ma. ni. 1.105 ādayo) vuttānaṁ ānāpānapabbādīnaṁ vasena. Tathā pañcavidhena dhammānupassananti etthāpi daṭṭhabbaṁ. Ettha ca uṭṭhānakabhaṇḍasadisatā taṁtaṁsatipaṭṭhānabhāvanānubhāvassa daṭṭhabbā. Bhikkhugocarā hi ete. Vuttañhi ‘‘gocare, bhikkhave, caratha sake pettike visaye’’tiādi (saṁ. ni. 5.372; dī. ni. 3.80).",
  "tika-abh02t6:15": "Kāyānupassanādipaṭipattiyā bhikkhu hotīti bhikkhuṁ ‘‘kāyānupassī viharatī’’tiādinā dasseti bhikkhumhi taṁniyamato. Tenāha ‘‘paṭipattiyā vā bhikkhubhāvadassanato’’ti.",
  "tika-abh02t6:16": "Samaṁ careyyāti kāyādivisamacariyaṁ pahāya kāyādīhi samaṁ careyya. Rāgādivūpasamena santo, indriyadamanena danto, catumagganiyamena niyato, seṭṭhacāritāya brahmacārī. Kāyadaṇḍādioropanena nidhāya daṇḍaṁ. So evarūpo bāhitapāpasamitapāpabhinnakilesatāhi brāhmaṇādisamañño veditabbo.",
  "tika-abh02t6:17": "Kāyānupassanāuddesavaṇṇanā",
  "tika-abh02t6:18": "Asammissatoti vedanādayopi ettha sitā, ettha paṭibaddhāti kāye vedanādianupassanāpasaṅgepi āpanne tadamissatoti attho. Avayavīgāhasamaññātidhāvanasārādānābhinivesanisedhanatthaṁ kāyaṁ aṅgapaccaṅgehi, tāni ca kesādīhi, kesādike ca bhūtupādāyarūpehi vinibbhujjanto ‘‘tathā na kāye’’tiādimāha. Pāsādādinagarāvayavasamūhe avayavīvādinopi avayavīgāhaṁ na karonti. Nagaraṁ nāma koci attho atthīti pana kesañci samaññātidhāvanaṁ siyāti itthipurisādisamaññātidhāvane nagaranidassanaṁ vuttaṁ.",
  "tika-abh02t6:19": "Yaṁ passati itthiṁ vā purisaṁ vā, nanu cakkhunā itthipurisadassanaṁ natthīti? Saccaṁ natthi, ‘‘itthiṁ passāmi, purisaṁ passāmī’’ti pana pavattasaññāya vasena ‘‘yaṁ passatī’’ti vuttaṁ. Micchādassane vā diṭṭhiyā yaṁ passati, na taṁ diṭṭhaṁ, taṁ rūpāyatanaṁ na hoti, rūpāyatanaṁ vā taṁ na hotīti attho. Atha vā taṁ kesādibhūtupādāyasamūhasaṅkhātaṁ diṭṭhaṁ na hoti, diṭṭhaṁ vā yathāvuttaṁ na hotīti attho. Yaṁ diṭṭhaṁ taṁ na passatīti yaṁ rūpāyatanaṁ, kesādibhūtupādāyasamūhasaṅkhātaṁ vā diṭṭhaṁ, taṁ paññācakkhunā bhūtato na passatīti attho.",
  "tika-abh02t6:20": "Na aññadhammānupassīti na aññasabhāvānupassī, asubhādito aññākārānupassī na hotīti vuttaṁ hoti. Pathavīkāyanti kesādipathaviṁ dhammasamūhattā kāyoti vadati, lakkhaṇapathavimeva vā anekappabhedasakalasarīragataṁ pubbāpariyabhāvena pavattamānaṁ samūhavasena gahetvā kāyoti vadati, evaṁ aññatthāpi.",
  "tika-abh02t6:21": "Ajjhattabahiddhāti ajjhattabahiddhādhammānaṁ ghaṭitārammaṇaṁ ekato ārammaṇabhāvo natthīti attho, ajjhattabahiddhā dhammā vā ghaṭitārammaṇaṁ idaṁ natthīti attho. Tīsu bhavesu kilesānanti bhavattayavisayānaṁ kilesānanti attho.",
  "tika-abh02t6:22": "Sabbatthikanti sabbattha bhavaṁ. Sabbasmiṁ līne uddhaṭe ca citte icchitabbattā, sabbe vā līne uddhaṭe ca bhāvetabbā bojjhaṅgā atthikā etāyāti sabbatthikā. Antosaṅkhepoti antoolīyanā kosajjanti attho.",
  "tika-abh02t6:23": "Avisesena dvīhipi nīvaraṇappahānaṁ vuttanti katvā puna ekekena vuttappahānavisesaṁ dassetuṁ ‘‘visesenā’’ti āha, ‘‘vineyya nīvaraṇānī’’ti avatvā abhijjhādomanassavinayassa vā payojanaṁ dassento ‘‘visesenā’’tiādimāha. Kāyānupassanābhāvanāya ujuvipaccanīkānaṁ anurodhavirodhādīnaṁ pahānadassanañhi etassa payojananti. Kāyabhāvanāyāti kāyānupassanābhāvanā adhippetā. Tenāti anurodhādippahānavacanena.",
  "tika-abh02t6:24": "Sabbatthikakammaṭṭhānaṁ buddhānussati mettā maraṇassati asubhabhāvanā ca. Satisampajaññena etena yoginā parihariyamānaṁ taṁ sabbatthikakammaṭṭhānaṁ vuttaṁ satisampajaññabalena avicchinnassa tassa pariharitabbattā, satiyā vā samatho vutto samādhikkhandhasaṅgahitattā.",
  "tika-abh02t6:25": "Kāyānupassanāuddesavaṇṇanā niṭṭhitā.",
  "tika-abh02t6:26": "Vedanānupassanādiuddesavaṇṇanā",
  "tika-abh02t6:27": "Kevalaṁ panidhātiādinā idha ettakaṁ veditabbanti veditabbaṁ paricchedaṁ dasseti. Addamadakkhīti dvepi ekatthā. Sammaddasoti sammā passako.",
  "tika-abh02t6:28": "Sukhadukkhatopi cāti sukhādīnaṁ ṭhitivipariṇāmañāṇasukhatāya, vipariṇāmaṭṭhitiaññāṇadukkhatāya ca vuttattā tissopi ca sukhato tissopi ca dukkhato anupassitabbāti attho.",
  "tika-abh02t6:29": "Rūpādiārammaṇachandādiadhipatiñāṇādisahajātakāmāvacarādibhūminānattabhedānaṁ kusalākusalatabbipākakiriyānānattabhedassa ca ādi-saddena sasaṅkhārikāsaṅkhārikasavatthukāvatthukādinānattabhedānañca vasenāti yojetabbaṁ. Suññatādhammassāti ‘‘dhammā honti, khandhā hontī’’tiādinā (dha. sa. 121) suññatāvāre āgatasuññatāsabhāvassa vasena. Kāmañcetthātiādinā pubbe pahīnattā puna pahānaṁ na vattabbanti codanaṁ dasseti, maggacittakkhaṇe vā ekattha pahīnaṁ sabbattha pahīnaṁ hotīti visuṁ visuṁ na vattabbanti. Tattha purimacodanāya nānāpuggalaparihāro, pacchimāya nānācittakkhaṇikaparihāro. Lokiyabhāvanāya hi kāye pahīnaṁ na vedanādīsu vikkhambhitaṁ hoti. Yadipi na pavatteyya, na paṭipakkhabhāvanāya tattha sā abhijjhādomanassassa appavatti hotīti puna tappahānaṁ vattabbamevāti. Ubhayattha vā ubhayaṁ sambhavato yojetabbaṁ. Ekattha pahīnaṁsesesupi pahīnaṁ hotīti maggasatipaṭṭhānabhāvanaṁ, lokiyabhāvanāya vā sabbattha appavattimattaṁ sandhāya vuttaṁ. ‘‘Pañcapi khandhā loko’’ti hi catūsupi vuttanti.",
  "tika-abh02t6:30": "Vedanānupassanādiuddesavaṇṇanā niṭṭhitā.",
  "tika-abh02t6:31": "Uddesavāravaṇṇanā niṭṭhitā.",
  "tika-abh02t6:32": "Kāyānupassanāniddesavaṇṇanā",
  "tika-abh02t6:33": "356. Sabbappakāravacanena uddese dassitā ajjhattādianupassanā pakārā ca gahitā. Tattha antogadhā cuddasa pakārā, kāyagatāsatisutte vuttā kesādivaṇṇakasiṇārammaṇacatukkajjhānappakārā, lokiyādippakārā cāti tepi gahitā eva. Niddese hi ekappakāraniddesena nidassanamattaṁ katanti, sabbappakāraggahaṇañca bāhiresupi ekadesasambhavato katanti daṭṭhabbaṁ.",
  "tika-abh02t6:34": "Tiriyaṁ tacaparicchinnanti ettha nanu kesalomanakhānaṁ atacaparicchinnatā tacassa ca atthīti? Yadipi atthi, tacaparicchinnabahulatāya pana tacaparicchinnatā na na hoti kāyassāti evaṁ vuttaṁ. Taco pariyanto assāti tacapariyantoti vuttoti etena pana vacanena kāyekadesabhūto taco gahito eva. Tappaṭibaddhā ca kesādayo tadanupaviṭṭhamūlā tacapariyantāva hontīti dvattiṁsākārasamūho sabbopi kāyo tacapariyantoti vuttoti veditabbo.",
  "tika-abh02t6:35": "‘‘Pūraṁ nānappakārassā’’ti vuttaṁ, ke pana te pakārā? Yehi nānappakāraṁ asuci vuttanti kesā lomātiādi vuttanti imamatthaṁ dīpento āha ‘‘ete kesādayo ākārā’’ti. Ākārā pakārāti hi eko attho.",
  "tika-abh02t6:36": "Nisinnassa yāva aparipphandanisajjāmūlakaṁ dukkhaṁ uppajjati, yāvatā uṭṭhāti vā, tāva eko nisajjavāro. Yena vidhinā uggahe kusalo hoti, so sattavidho vidhi ‘‘uggahakosalla’’nti vuccati, taṁnibbattaṁ vā ñāṇaṁ.",
  "tika-abh02t6:37": "Pathavīdhātubahulabhāvato matthaluṅgassa karīsāvasāne tantiāropanamāha. Ettha pana maṁsaṁ…pe… vakkaṁ…pe… kesāti evaṁ vakkapañcakādīsu anulomasajjhāyaṁ vatvā paṭilomasajjhāyo purimehi sambandho vutto. Svāyaṁ ye parato visuṁ tipañcāhaṁ, purimehi ekato tipañcāhanti chapañcāhaṁ sajjhāyā vakkhamānā, tesu ādiantadassanavasena vuttoti daṭṭhabbo. Anulomapaṭilomasajjhāyepi hi paṭilomasajjhāyo antimoti. Sajjhāyappakārantaraṁ vā etampīti veditabbaṁ. Hatthasaṅkhalikā aṅgulipanti. Lakkhaṇapaṭivedhassāti asubhalakkhaṇapaṭivedhassa, dhātulakkhaṇapaṭivedhassa vā.",
  "tika-abh02t6:38": "Attano bhāgo sabhāgo, sabhāgena paricchedo sabhāgaparicchedo, heṭṭhuparitiriyantehi sakakoṭṭhāsikakesantarādīhi ca paricchedoti attho.",
  "tika-abh02t6:39": "Dhātuvibhaṅgo (ma. ni. 3.342 ādayo) pukkusātisuttaṁ. Sādhāraṇavasenāti ettakeneva siddhe sabba-ggahaṇaṁ vaṇṇakasiṇavasena catukkajjhānikasamathasādhāraṇattassa ca dassanatthaṁ.",
  "tika-abh02t6:40": "Okkamanavissajjananti paṭipajjitabbavajjetabbe maggeti attho. Bahiddhā puthuttārammaṇeti ettha kāyānupassanaṁ hitvā subhādivasena gayhamānā kesādayopi bahiddhā puthuttārammaṇānevāti veditabbā. Ukkuṭṭhukkaṭṭhiṭṭhāneyeva uṭṭhahitvāti pubbe viya ekattha katāya ukkuṭṭhiyā kamena sabbatālesu patitvā uṭṭhahitvā pariyantatālaṁ āditālañca agantvā tato tato tattha tattheva katāya ukkuṭṭhiyā uṭṭhahitvāti attho.",
  "tika-abh02t6:41": "Adhicittanti samathavipassanācittaṁ. Anuyuttenāti yuttapayuttena, bhāventenāti attho. Samādhinimittaṁ upalakkhaṇākāro samādhiyeva. Manasi kātabbanti citte kātabbaṁ, uppādetabbanti attho. Samādhikāraṇaṁ vā ārammaṇaṁ samādhinimittaṁ āvajjitabbanti attho. Ṭhānaṁ atthīti vacanaseso, taṁ cittaṁ kosajjāya saṁvatteyya, etassa saṁvattanassa kāraṇaṁ atthīti attho. Taṁ vā manasikaraṇaṁ cittaṁ kosajjāya saṁvatteyyāti etassa ṭhānaṁ kāraṇanti attho. Na ca pabhaṅgūti kammaniyabhāvūpagamanena ca pabhijjanasabhāvanti attho.",
  "tika-abh02t6:42": "Ālimpetīti ādīpeti jāleti. Tañcāti taṁ piḷandhanavikatisaṅkhātaṁ atthaṁ payojanaṁ. Assāti suvaṇṇakārassa anubhoti sambhoti sādheti . Assa vā suvaṇṇassa taṁ atthaṁ suvaṇṇakāro anubhoti pāpuṇāti.",
  "tika-abh02t6:43": "Abhiññāya iddhividhādiñāṇena sacchikaraṇīyassa iddhividhapaccanubhavanādikassa abhiññāsacchikaraṇīyassa. Paccakkhaṁ yassa atthi, so sakkhi, sakkhino bhabbatā sakkhibhabbatā, sakkhibhavanatāti vuttaṁ hoti. Sakkhi ca so bhabbo cāti vā sakkhibhabbo. Ayañhi iddhividhādīnaṁ bhabbo, tattha ca sakkhīti sakkhibhabbo, tassa bhāvo sakkhibhabbatā, taṁ pāpuṇāti. Āyataneti pubbahetādike kāraṇe sati.",
  "tika-abh02t6:44": "Sītibhāvanti nibbānaṁ, kilesadarathavūpasamaṁ vā. Sampahaṁsetīti samapavattaṁ cittaṁ tathāpavattiyā paññāya toseti uttejeti. Yadā vā nirassādaṁ cittaṁ bhāvanāya na pakkhandati, tadā jātiādīni saṁvegavatthūni paccavekkhitvā sampahaṁseti samuttejeti.",
  "tika-abh02t6:45": "Tiriyaṁ aññamaññena paricchinnā, kathaṁ? Dve kesā ekato natthīti. Āsayoti nissayo, paccayoti attho.",
  "tika-abh02t6:46": "Nakhā tiriyaṁ aññamaññena paricchinnāti visuṁ vavatthitataṁ sandhāya vuttaṁ. Tameva hi atthaṁ dassetuṁ ‘‘dve nakhā ekato natthī’’ti āhāti.",
  "tika-abh02t6:47": "Sukhumampīti yathāvuttaoḷārikacammato sukhumaṁ antomukhacammādi. Koṭṭhāsesu vā tacena paricchinnattā yaṁ durupalakkhaṇīyaṁ, taṁ ‘‘sukhuma’’nti vuttaṁ. Tañhi vuttanayena tacaṁ vivaritvā passantassa pākaṭaṁ hotīti.",
  "tika-abh02t6:48": "Tālaguḷapaṭalaṁ nāma pakkatālaphalalasikaṁ tālapaṭṭikāya limpitvā sukkhāpetvā uddharitvā gahitapaṭalaṁ.",
  "tika-abh02t6:49": "Evaṁ timattānīti evaṁ-matta-saddehi gopphakaṭṭhikādīni avuttānipi dassetīti veditabbaṁ. Kīḷāgoḷakāni suttena bandhitvā aññamaññaṁ ghaṭṭetvā kīḷanagoḷakāni.",
  "tika-abh02t6:50": "Tattha jaṅghaṭṭhikassa patiṭṭhitaṭṭhānanti jaṇṇukaṭṭhimhi pavisitvā ṭhitaṭṭhānanti adhippāyo. Tena aṭṭhinā patiṭṭhitaṭṭhānaṁ yaṁ kaṭiṭṭhino, taṁ aggachinnamahāpunnāgaphalasadisaṁ. Sīsakapaṭṭaveṭhakaṁ veṭhetvā ṭhapitasīsamayaṁ paṭṭakaṁ. Suttakantanasalākāviddhā goḷakā vaṭṭanāti vuccanti, vaṭṭanānaṁ āvali vaṭṭanāvali. Avalekhanasatthakaṁ ucchutacāvalekhanasatthakaṁ.",
  "tika-abh02t6:51": "Vakkabhāgena paricchinnanti vakkapariyantabhāgena paricchinnaṁ.",
  "tika-abh02t6:52": "Sakkharasudhāvaṇṇanti marumpehi katasudhāvaṇṇaṁ. ‘‘Setasakkharasudhāvaṇṇa’’nti ca pāṭhaṁ vadanti, setasakkharāvaṇṇaṁ sudhāvaṇṇañcāti attho.",
  "tika-abh02t6:53": "Yattha annapānaṁ nipatitvā tiṭṭhatīti sambandho.",
  "tika-abh02t6:54": "Visamacchinnakalāpo visamaṁ udakaṁ paggharati, evameva sarīraṁ kesakūpādivivarehi upari heṭṭhā tiriyañca visamaṁ paggharatīti dassetuṁ visamacchinna-ggahaṇaṁ karoti.",
  "tika-abh02t6:55": "Atikaṭukaaccuṇhādiko visabhāgāhāro uṇhakāle pavattamānānaṁ dhātūnaṁ visabhāgattā.",
  "tika-abh02t6:56": "Ekattārammaṇabaleneva vāti vikkhambhitanīvaraṇena susamāhitacittena upaṭṭhitassa nānārammaṇavipphandanavirahena ekasabhāvassa ārammaṇassa vasena. Tañhi ekattārammaṇaṁ upaṭṭhahamānameva attani abhiratiṁ, sātisayaṁ pharaṇapītiṁ, iṭṭhākārānubhavanañca somanassaṁ uppādeti. Na hi abhiratisomanassehi vinā anatikkantapītisukhassa ekattupaṭṭhānaṁ atthīti.",
  "tika-abh02t6:57": "Avisesatopana sādhāraṇavasenāti paṭikūladhātuvaṇṇavisesaṁ akatvā samathavipassanāsādhāraṇavasenāti attho. Tividhenāti anulomādinā vakkhamānena. Cha māseti addhamāse ūnepi māsaparicchedena paricchijjamāne sajjhāye cha māsā paricchedakā hontīti katvā vuttanti veditabbaṁ. Paricchijjamānassa māsantaragamananivāraṇañhi chamāsaggahaṇaṁ, na sakalachamāse parivattadassanatthaṁ. Ācariyāti aṭṭhakathācariyā.",
  "tika-abh02t6:58": "Lakkhaṇanti dhātupaṭikūlalakkhaṇaṁ. Janaṁ na arahantīti ajaññā, jane pavesetuṁ ayuttā jigucchanīyāti vuttaṁ hoti.",
  "tika-abh02t6:59": "Paṭipāṭiyā aṭṭhīnīti paṭipāṭiyā aṭṭhīni koṭiyā ṭhitāni. Na ettha koci attā nāma atthi, aṭṭhīni eva aṭṭhipuñjamatto evāyaṁ saṅghāṭoti dasseti . Anekasandhiyamitoti anekehi sandhīhi yamito sambaddho so aṭṭhipuñjoti dasseti. Na kehicīti yamentaṁ attānaṁ paṭisedheti. Codito jarāya maraṇābhimukhagamanena codito.",
  "tika-abh02t6:60": "Mahābhūtaṁ upādārūpena paricchinnaṁ ‘‘nīlaṁ pītaṁ sugandhaṁ duggandha’’ntiādinā. Upādārūpaṁ mahābhūtena tannissitassa tassa tato bahi abhāvā. Chāyātapānaṁ ātapapaccayachāyuppādakabhāvo aññamaññaparicchedakatā. Rūpakkhandhassa pariggahitattā tadantogadhānaṁ cakkhādiāyatanadvārānaṁ vasena taṁtaṁdvārikā arūpino khandhā pākaṭā honti, āyatanāni ca dvārāni ca āyatanadvārānīti vā attho. Tena rūpāyatanādīnañca vasenāti vuttaṁ hoti.",
  "tika-abh02t6:61": "Sappaccayāti sappaccayabhāvā, paccayāyattaṁ hutvā nibbattanti vuttaṁ hoti. Samāno vā sadiso yutto paccayo sappaccayo, tasmā sappaccayā.",
  "tika-abh02t6:62": "Ettakoti yathāvuttena ākārena paguṇo koṭṭhāso. Uggahova uggahasandhi. Vaṇṇādimukhena hi upaṭṭhānaṁ ettha sandhīyati sambajjhatīti ‘‘sandhī’’ti vuccati.",
  "tika-abh02t6:63": "Upaṭṭhātīti vaṇṇādivasena upaṭṭhātīti attho. Pañcaṅgasamannāgateti nātidūranāccāsannagamanāgamanasampannanti ekaṅgaṁ, divā abbokiṇṇaṁ rattiṁ appasaddaṁ appanigghosanti ekaṁ, appaḍaṁsamakasavātātapasarīsapasamphassanti ekaṁ, tasmiṁ kho pana senāsane viharantassa appakasirena uppajjati cīvara…pe… parikkhāroti ekaṁ, tasmiṁ pana senāsane therā bhikkhū viharanti bahussutāti ekaṁ (a. ni. 10.11). Pañcaṅgasamannāgatenāti appābādhāsāṭheyyasaddhāpaññāvīriyehi padhāniyaṅgehi samannāgatena.",
  "tika-abh02t6:64": "Uṭṭhānakadāyanti tehi khettehi uṭṭhānakaṁ, tehi dātabbadhaññanti attho. Ettha ca aṭṭhakumbhadāyakakhettaṁ viya mukhadhovanakiccaṁ, soḷasakumbhadāyakaṁ viya khādanabhuñjanakiccaṁ daṭṭhabbaṁ lahukagarukabhāvato. Tato pana yaṁ dukkhaṁ nibbattati, taṁ aññañca dvattiṁsākāramanasikārena ca nivattatīti āha ‘‘ettheva kammaṁ kātabba’’nti. Ettāvatāti ekadivasaṁ tiṁsa vāre manasikāraṭṭhapanena.",
  "tika-abh02t6:65": "Sahassuddhāraṁsādhetvāti sahassavaḍḍhitaṁ iṇaṁ yojetvā. Uddharitabboti uddhāroti hi vaḍḍhi vuccatīti. Suddhacittenāti vikkhepādikilesavirahitacittena. Kesādīsu tace rajjantā succhavicammaṁ tacoti gahetvā ‘‘suvaṇṇādivaṇṇo me taco’’tiādinā rajjanti.",
  "tika-abh02t6:66": "Tesu dve ekamaggaṁ paṭipajjamānā nāma na hontīti yathā tathā vā palāyantīti attho. Tattha rāgādivatthubhāvena dvattiṁsākārānaṁ corasadisatā anatthāvahatā daṭṭhabbā.",
  "tika-abh02t6:67": "Kammameva visesādhigamassa ṭhānanti kammaṭṭhānaṁ bhāvanā vuccati. Tenāha ‘‘manasikarontassa appanaṁ pāpuṇātī’’ti. Kammassa vā bhāvanāya ṭhānaṁ ārammaṇaṁ appanārammaṇabhāvūpagamanena appanaṁ pāpuṇātīti vuttaṁ.",
  "tika-abh02t6:68": "Mānajātikoti etena laṅghanasamatthatāyogena upasamarahitataṁ dasseti. Cittampi hi tathā nānārammaṇesu vaḍḍhitaṁ upasamarahitanti dassetabbanti.",
  "tika-abh02t6:69": "Hatthe gahitapañhavatthu pākatikamevāti visuddhimagge vuttataṁ sandhāyāha. Tattha hi vuttaṁ –",
  "tika-abh02t6:70": "‘‘Mālakatthero kira dīghabhāṇakaabhayattheraṁ hatthe gahetvā ‘āvuso abhaya, imaṁ tāva pañhaṁ uggaṇhāhī’ti vatvā āha ‘mālakatthero dvattiṁsakoṭṭhāsesu dvattiṁsapaṭhamajjhānalābhī, sace rattiṁ ekaṁ, divā ekaṁ samāpajjati, atirekaḍḍhamāsena puna sampajjati. Sace pana devasikaṁ ekameva samāpajjati, atirekamāsena puna sampajjatī’’’ti.",
  "tika-abh02t6:71": "Idaṁ pana ekaṁ manasikarontassa ekaṁ pāṭiyekkaṁ manasikarontassa dvattiṁsāti etassa sādhanatthaṁ nidassanavasena ānītanti daṭṭhabbaṁ.",
  "tika-abh02t6:72": "Anupādinnakapakkhe ṭhitānīti etena cetiyapabbatavāsī mahātissatthero viya, saṅgharakkhitattherupaṭṭhākasāmaṇero viya ca anupādinnakapakkhe ṭhapetvā gahetuṁ sakkontassa dasavidhāsubhavasena jīvamānakasarīrepi upaṭṭhite upacārappatti dassitā hotīti veditabbā. ‘‘Atthissa kāye’’ti pana sattavasena kesādīsu gayhamānesu yathā ‘‘imasmiṁ kāye’’ti satta-ggahaṇarahite ahaṁkāravatthumhi viddhastāhaṁkāre sadā sannihite pākaṭe ca attano kāye upaṭṭhānaṁ hoti, na tathā tatthāti appanaṁ appattā ādīnavānupassanāva tattha hotīti adhippāyenāha ‘‘asubhānupassanāsaṅkhātā pana vipassanābhāvanā hotīti veditabbā’’ti.",
  "tika-abh02t6:73": "357. Ādimhi sevanā āsevanā, vaḍḍhanaṁ bhāvanā, punappunaṁ karaṇaṁ bahulīkammanti ayametesaṁ viseso.",
  "tika-abh02t6:74": "362.Vatthupariññāyāti abhijjhādomanassānaṁ vatthubhūtassa kāyassa parijānanena. Appitāti gamitā, sā ca vināsitatāti āha ‘‘vināsitā’’ti. Appavattiyaṁ ṭhapitātipi appitāti ayamattho niruttisiddhiyā vuttoti daṭṭhabbo. Vigatantā katāti idāni kātabbo anto etesaṁ natthīti vigatantā, evaṁbhūtā katāti attho. Kammameva visesādhigamassa ṭhānaṁ kammaṭṭhānaṁ, kamme vā ṭhānaṁ bhāvanārambho kammaṭṭhānaṁ, tañca anupassanāti āha ‘‘anupassanāya kammaṭṭhāna’’nti, anupassanāya vuttanti adhippāyo.",
  "tika-abh02t6:75": "Kāyānupassanāniddesavaṇṇanā niṭṭhitā.",
  "tika-abh02t6:76": "Vedanānupassanāniddesavaṇṇanā",
  "tika-abh02t6:77": "363. Sampajānassa vediyanaṁ sampajānavediyanaṁ. Vatthunti sukhādīnaṁ ārammaṇamāha, tena vatthu ārammaṇaṁ etissāti vatthuārammaṇāti samāso daṭṭhabbo. Vohāramattaṁ hotīti etena ‘‘sukhaṁ vedanaṁ vedayāmī’’ti idaṁ vohāramattena vuttanti dasseti.",
  "tika-abh02t6:78": "Vīriyasamādhiṁ yojetvāti adhivāsanavīriyassa adhimattatāya tassa samatāya ubhayaṁ saha yojetvā. Saha paṭisambhidāhīti lokuttarapaṭisambhidāhi saha. Lokiyānampi vā sati uppattikāle tattha samatthataṁ sandhāya ‘‘saha paṭisambhidāhī’’ti vuttanti daṭṭhabbaṁ. Samasīsīti vārasamasīsī hutvā paccavekkhaṇavārassa anantaravāre parinibbāyīti attho. Saṅkhepamanasikāravasena mahāsatipaṭṭhāne, vitthāramanasikāravasena rāhulovādadhātuvibhaṅgādīsu.",
  "tika-abh02t6:79": "Phassapañcamakeyevāti eva-saddena vuttesu tīsupi mukhesu pariggahassa samānataṁ dasseti. Nāmarūpavavatthānassa adhippetattā niravasesarūpapariggahassa dassanatthaṁ ‘‘vatthu nāma karajakāyo’’ti āha, na cakkhādīni chavatthūnīti. Karajakāyassa pana vatthubhāvasādhanatthaṁ ‘‘idañca pana me viññāṇaṁ ettha sitaṁ, ettha paṭibaddha’’nti (dī. ni. 1.235; ma. ni. 2.252) suttaṁ ābhataṁ.",
  "tika-abh02t6:80": "Phassaviññāṇānaṁ pākaṭatā kesañci hotīti yesaṁ na hoti, te sandhāyāha ‘‘phassavasena vā hi…pe… na pākaṭaṁ hotī’’ti. Tesaṁ pana aññesañca sabbesaṁ veneyyānaṁ vedanā pākaṭāti āha ‘‘vedanāvasena pana pākaṭaṁ hotī’’ti. Satadhotasappi nāma satavāraṁ vilāpetvā vilāpetvā udake pakkhipitvā uddharitvā gahitasappi.",
  "tika-abh02t6:81": "Vinivattetvāti catukkhandhasamudāyato visuṁ uddharitvā. Mahāsatipaṭṭhānasuttādīsu katthaci paṭhamaṁ rūpakammaṭṭhānaṁ vatvā pacchā arūpakammaṭṭhānaṁ vedanāvasena vinivattetvā dassitaṁ. Katthaci arūpakammaṭṭhānaṁ eva vedanāvasena arūparāsito, ñātapariññāya pariññātato vā rūpārūparāsito vā vinivattetvā dassitaṁ. Tatthāpi yesu paṭhamaṁ ñātapariññā vuttā, tesu tadantogadhaṁ . Yesu na vuttā, tesu ca vedanāya ārammaṇamattaṁ saṁkhittaṁ pāḷianāruḷhaṁ rūpakammaṭṭhānaṁ sandhāya rūpakammaṭṭhānassa paṭhamaṁ kathitatā vuttāti veditabbā.",
  "tika-abh02t6:82": "‘‘Manoviññeyyānaṁ dhammānaṁ iṭṭhānaṁ kantāna’’ntiādinā (ma. ni. 3.306) nayena vuttaṁ chagehassitasomanassaṁ pañcakāmaguṇesu assādānupassino eva hotīti āha ‘‘pañcakāmaguṇāmisanissitā cha gehassitasomanassavedanā’’ti.",
  "tika-abh02t6:83": "Vedanānupassanāniddesavaṇṇanā niṭṭhitā.",
  "tika-abh02t6:84": "Cittānupassanāniddesavaṇṇanā",
  "tika-abh02t6:85": "365. Kilesasampayuttānaṁ dhammānaṁ kehici kilesehi vippayogepi sati yehi sampayuttā, tehi saṁkilesabhāvena sadisehi saṁkiliṭṭhattā itarehipi na visuddhatā hotīti āha ‘‘na pacchimapadaṁ bhajantī’’ti. Duvidhanti visuṁ vacanaṁ sarāgasadosehi visiṭṭhaggahaṇatthaṁ. Avipassanupagattā ‘‘idha okāsova natthī’’ti vuttaṁ.",
  "tika-abh02t6:86": "Cittānupassanāniddesavaṇṇanā niṭṭhitā.",
  "tika-abh02t6:87": "Dhammānupassanāniddeso",
  "tika-abh02t6:88": "Ka. nīvaraṇapabbavaṇṇanā",
  "tika-abh02t6:89": "367. Kaṇhasukkānaṁ yuganaddhatā natthīti pajānanakāle abhāvā ‘‘abhiṇhasamudācāravasenā’’ti āha.",
  "tika-abh02t6:90": "Subhampīti kāmacchandopi. So hi attano gahaṇākārena ‘‘subha’’nti vuccati, tenākārena pavattamānakassa aññassa kāmacchandassa nimittattā ‘‘nimitta’’nti cāti. Ākaṅkhitassa hitasukhassa anupāyabhūto manasikāro anupāyamanasikāro. Tatthāti nipphādetabbe ārammaṇabhūte ca duvidhepi subhanimitte.",
  "tika-abh02t6:91": "Asubhampīti asubhajjhānampi. Taṁ pana dasasu asubhesu kesādīsu ca pavattaṁ daṭṭhabbaṁ. Kesādīsu hi saññā asubhasaññāti girimānandasutte vuttāti. Ettha catubbidhassapi ayonisomanasikārassa yonisomanasikārassa ca dassanaṁ niravasesadassanatthaṁ katanti veditabbaṁ. Tesu pana asubhe subhanti asubhanti ca manasikāro idhādhippeto, tadanukulattā vā itarepīti.",
  "tika-abh02t6:92": "Bhojane mattaññuno thinamiddhābhibhavābhāvā otāraṁ alabhamāno kāmarāgo pahīyatīti vadanti. Bhojananissitaṁ pana āhārepaṭikūlasaññaṁ, tabbipariṇāmassa tadādhārassa tassa ca upanissayabhūtassa asubhatādidassanaṁ, kāyassa ca āhāraṭṭhitikatādidassanaṁ so uppādetīti tassa kāmacchando pahīyateva, abhidhammapariyāyena sabbopi lobho kāmacchandanīvaraṇanti āha ‘‘arahattamaggenā’’ti.",
  "tika-abh02t6:93": "Odissakānodissakadisāpharaṇānanti attagaruatippiyasahāyamajjhattavasena odissakatā, sīmābhede kate anodissakatā, ekadisāpharaṇavasena disāpharaṇatā mettāya uggahaṇe veditabbā. Vihāraracchāgāmādivasena vā odissakadisāpharaṇaṁ, vihārādiuddesarahitaṁ puratthimādidisāvasena anodissakadisāpharaṇanti evaṁ vā dvidhā uggahaṁ sandhāya ‘‘odissakānodissakadisāpharaṇāna’’nti vuttaṁ. Uggaho ca yāva upacārā daṭṭhabbo, uggahitāya āsevanā bhāvanā. Tattha ‘‘sabbe sattā pāṇā bhūtā puggalā attabhāvapariyāpannā’’ti etesaṁ vasena pañcavidhā, ekekasmiṁ ‘‘averā hontu, abyāpajjā, anīghā, sukhī attānaṁ pariharantū’’ti catudhā pavattito vīsatividhā vā anodhisopharaṇā mettā, ‘‘sabbā itthiyo purisā ariyā anariyā devā manussā vinipātikā’’ti sattodhikaraṇavasena pavattā sattavidhā, aṭṭhavīsatividhā vā odhisopharaṇā mettā, dasahi disāhi disodhikaraṇavasena pavattā dasavidhā ca disāpharaṇā mettā, ekekāya vā disāya sattādiitthiādiaverādiyogena asītādhikacatusatappabhedā anodhisoodhisopharaṇā veditabbā.",
  "tika-abh02t6:94": "Kāyavināmanāti kāyassa vividhena ākārena nāmanā.",
  "tika-abh02t6:95": "Atibhojane nimittaggāhoti atibhojane thinamiddhassa nimittaggāho, ‘‘ettake bhutte thinamiddhassa kāraṇaṁ hoti, ettake na hotī’’ti thinamiddhassa kāraṇākāraṇaggāhoti attho. Dhutaṅgānaṁ vīriyanissitattā āha ‘‘dhutaṅganissitasappāyakathāyapī’’ti.",
  "tika-abh02t6:96": "Kukkuccampi katākatānusocanavasena pavattamānaṁ uddhaccena samānalakkhaṇaṁ avūpasamasabhāvamevāti cetaso avūpasamo ‘‘uddhaccakukkuccamevā’’ti vutto.",
  "tika-abh02t6:97": "Bahussutassa ganthato ca atthato ca atthādīni vicinantassa cetaso vikkhepo na hoti yathāvidhipaṭipattiyā yathānurūpapatikārappavattiyā katākatānusocanañcāti ‘‘bāhusaccenapi uddhaccakukkuccaṁ pahīyatī’’ti āha. Vuḍḍhasevitā ca vuḍḍhasīlitaṁ āvahatīti cetovūpasamakarattā uddhaccakukkuccappahānakāritā vuttā. Vuḍḍhataṁ pana anapekkhitvā vinayadharā kukkuccavinodakā kalyāṇamittā vuttāti daṭṭhabbā.",
  "tika-abh02t6:98": "Tiṭṭhati etthāti ṭhānīyā, vicikicchāya ṭhānīyā vicikicchāṭhānīyā. Ṭhātabbāti vā ṭhānīyā, vicikicchā ṭhānīyā etesūti vicikicchāṭhānīyā.",
  "tika-abh02t6:99": "Kāmaṁ bahussutatāparipucchakatāhi aṭṭhavatthukāpi vicikicchā pahīyati, tathāpi ratanattayavicikicchāmūlikā sesavicikicchāti katvā āha ‘‘tīṇi ratanāni ārabbhā’’ti. Vinaye pakataññutā ‘‘sikkhāya kaṅkhatī’’ti (dha. sa. 1008; vibha. 915) vuttāya vicikicchāya pahānaṁ karotīti āha ‘‘vinaye ciṇṇavasībhāvassapī’’ti. Okappaniyasaddhāsaṅkhātaadhimokkhabahulassāti anupavisanasaddhāsaṅkhātaadhimokkhena adhimuccanabahulassa. Adhimuccanañca adhimokkhuppādanamevāti daṭṭhabbaṁ. Saddhāya vā ninnatā adhimutti.",
  "tika-abh02t6:100": "Nīvaraṇapabbavaṇṇanā niṭṭhitā.",
  "tika-abh02t6:101": "Kha. bojjhaṅgapabbavaṇṇanā",
  "tika-abh02t6:102": "Khandhādipāḷiyā attho khandhādīnaṁ atthoti katvā āha ‘‘khandha…pe… vipassanānaṁ atthasannissitaparipucchābahulatā’’ti. Tena pāḷimuttakapucchā na tathā paññāsaṁvattanikā, yathā atthapaṭipucchāti dasseti.",
  "tika-abh02t6:103": "Mandattā aggijālādīsu āpodhātuādīnaṁ viya vīriyādīnaṁ sakicce asamatthatā vuttā.",
  "tika-abh02t6:104": "Pattaṁ nīharantova taṁ sutvāti ettha pañcābhiññattā dibbasotena assosīti vadanti.",
  "tika-abh02t6:105": "Pasādasinehābhāvenāti pasādasaṅkhātassa sinehassa abhāvena. Gadrabhapiṭṭhe lūkharajo lūkhataro hutvā dissatīti atilūkhatāya taṁsadise.",
  "tika-abh02t6:106": "Saṁvejanapasādanehi tejanaṁ tosanañca sampahaṁsanāti.",
  "tika-abh02t6:107": "Bojjhaṅgapabbavaṇṇanā niṭṭhitā.",
  "tika-abh02t6:108": "Samathavipassanāsuddhavipassanāvasena paṭhamassa itaresañca kathitattāti attho. Maggasampayuttā sati kāyānupassanā nāmāti āgamanavasena vuttaṁ. Evaṁ tāva desanā puggale tiṭṭhatīti kāyānupassīādīnaṁ āgamanavasena visesetvā vuttā satipaṭṭhānadesanā puggale tiṭṭhatīti attho. Na hi sakkā ekassa anekasamaṅgitā vattuṁ ekakkhaṇe anekasatisambhavāvabodhapasaṅgā, puggalaṁ pana āmasitvā sakiccaparicchinne dhamme vuccamāne kiccabhedena ekissāpi satiyā anekanāmatā hotīti dassento ‘‘kāye panā’’tiādimāha. Yathā hi puggalakiccaṁ dhammā evāti dhammabhedena kāyānupassīādipuggalabhedova hoti, na evaṁ dhammassa dhammo kiccanti na dhammabhedena tassa bhedo, tasmā ekāva sati catuvipallāsappahānabhūtā magge samiddhā anatthantarena tappahānakiccabhedena cattāri nāmāni labhatīti ayamettha adhippāyo.",
  "tika-abh02t6:109": "Suttantabhājanīyavaṇṇanā niṭṭhitā.",
  "tika-abh02t6:110": "2. Abhidhammabhājanīyavaṇṇanā",
  "tika-abh02t6:111": "374. Abhidhammabhājanīye ‘‘kathañca bhikkhu kāye kāyānupassī viharati? Idha bhikkhu yasmiṁ samaye…pe… dandhābhiññaṁ kāye kāyānupassī, yā tasmiṁ samaye satī’’tiādinā āgamanavasena visesitāni satipaṭṭhānāni puggale ṭhapetvā desetvā puna ‘‘tattha katamaṁ satipaṭṭhānaṁ? Idha bhikkhu yasmiṁ samaye…pe… dandhābhiññaṁ…pe… yā tasmiṁ samaye satī’’tiādinā puggalaṁ anāmasitvā āgamavisesanañca akatvā catukiccasādhakekasativasena suddhikasatipaṭṭhānanayo vuttoti ayamettha nayadvaye viseso.",
  "tika-abh02t6:112": "Abhidhammabhājanīyavaṇṇanā niṭṭhitā.",
  "tika-abh02t6:113": "Satipaṭṭhānavibhaṅgavaṇṇanā niṭṭhitā."
}