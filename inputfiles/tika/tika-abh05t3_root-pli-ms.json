{
  "tika-abh05t3:0": "Kathāvatthupakaraṇa-anuṭīkā",
  "tika-abh05t3:1": "Ganthārambhavaṇṇanā",
  "tika-abh05t3:2": "Samudāye ekadesā antogadhāti samudāyo tesaṁ adhiṭṭhānabhāvena vutto yathā ‘‘rukkhe sākhā’’ti dasseti ‘‘kathāsamudāyassā’’tiādinā. Tattha kathānanti tisso kathā vādo jappo vitaṇḍāti. Tesu yena pamāṇatakkehi pakkhapaṭipakkhānaṁ patiṭṭhāpanapaṭikkhepā honti, so vādo. Ekādhikaraṇā hi aññamaññaviruddhā dhammā pakkhapaṭipakkhā yathā ‘‘hoti tathāgato paraṁ maraṇā, na hoti tathāgato paraṁ maraṇā’’ti (dī. ni. 1.65). Nānādhikaraṇā pana aññamaññaviruddhāpi pakkhapaṭipakkhā nāma na honti yathā ‘‘aniccaṁ rūpaṁ, niccaṁ nibbāna’’nti. Yena chalajātiniggahaṭṭhānehi pakkhapaṭipakkhānaṁ patiṭṭhāpanaṁ paṭikkhepārambho, so jappo. Ārambhamattamevettha, na atthasiddhīti dassanatthaṁ ārambhaggahaṇaṁ. Yāya pana chalajātiniggahaṭṭhānehi paṭipakkhapaṭikkhepāya vāyamanti, sā vitaṇḍā. Tattha atthavikappupapattiyā vacanavighāto chalaṁ yathā ‘‘navakambaloyaṁ puriso, rājā no sakkhī’’ti evamādi . Dūsanabhāsā jātayo, uttarapatirūpakāti attho. Niggahaṭṭhānāni parato āvi bhavissanti. Evaṁ vādajappavitaṇḍappabhedāsu tīsu kathāsu idha vādakathā ‘‘kathā’’ti adhippetā. Sā ca kho aviparītadhammatāya patiṭṭhāpanavasena, na viggāhikakathābhāvenāti veditabbaṁ. Mātikāṭhapanenevāti uddesadesanāya eva. Ṭhapitassāti desitassa. Desanā hi desetabbamatthaṁ vineyyasantānesu ṭhapanato nikkhipanato ṭhapanaṁ, nikkhepoti ca vuccati.",
  "tika-abh05t3:3": "Ganthārambhavaṇṇanā niṭṭhitā.",
  "tika-abh05t3:4": "Nidānakathāvaṇṇanā",
  "tika-abh05t3:5": "Parinibbānameva…pe… vuttaṁ. Abhinnasabhāvampi hi atthaṁ tadaññadhammato visesāvabodhanatthaṁ aññaṁ viya katvā voharanti yathā ‘‘attano sabhāvaṁ dhārentīti dhammā’’ti (dha. sa. aṭṭha. 1). Sāti asaṅkhatā dhātu. Karaṇabhāvena vuttā yathāvuttassa upasamassa sādhakatamabhāvaṁ sandhāya. Dhammavādī…pe… dubbalatā vuttā tathārūpāya paññāya bhāve tādisānaṁ pakkhabhāvābhāvato. Laddhiyāti ‘‘atthi puggalo saccikaṭṭhaparamatthena, parihāyati arahā arahattā’’tiādiladdhiyā. Suttantehīti devatāsaṁyuttādīhi. Liṅgākappabhedaṁ parato sayameva vakkhati.",
  "tika-abh05t3:6": "Bhinditvā mūlasaṅgahanti mūlasaṅgītiṁ vināsetvā, bhedaṁ vā katvā yathā sā ṭhitā, tato aññathā katvā. Saṅgahitato vā aññatrāti mūlasaṅgītiyā saṅgahitato aññatra. Tenāha ‘‘asaṅgahitaṁ sutta’’nti. Nītatthaṁ yathārutavasena viññeyyatthattā. Neyyatthaṁ vipariṇāmadukkhatādivasena niddhāretabbatthattā. Tīhi ṭhānehīti ‘‘sūrā satimanto idha brahmacariyavāso’’ti (a. ni. 9.21) evaṁ vuttehi tīhi kāraṇehi. Aññaṁ sandhāya bhaṇitanti ekaṁ pabbajjāsaṅkhātaṁ brahmacariyavāsaṁ sandhāya bhaṇitaṁ. Aññaṁ atthaṁ ṭhapayiṁsūti sabbassapi brahmacariyavāsassa vasena ‘‘natthi devesu brahmacariyavāso’’tiādikaṁ (kathā. 269) aññaṁ atthaṁ ṭhapayiṁsu. Suttañca aññaṁ sandhāya bhaṇitaṁ tato aññaṁ sandhāya bhaṇitaṁ katvā ṭhapayiṁsu, tassa atthañca aññaṁ ṭhapayiṁsūti evamettha yojanā veditabbā. Suññatādīti ādi-saddena aniccatādiṁ saṅgaṇhāti.",
  "tika-abh05t3:7": "Gambhīraṁ ekadesaṁ mahāpadesaparivārādiṁ. Ekacce sakalaṁ abhidhammaṁ vissajjiṁsu chaḍḍayiṁsu seyyathāpi suttantikā. Te hi taṁ na jinavacananti vadanti. Kathāvatthussa savivādattetiādi heṭṭhā nidānaṭṭhakathāya āgatanayaṁ sandhāya vuttaṁ. Keci pana puggalapaññattiyāpi savivādattaṁ maññanti. ‘‘Tatiyasaṅgītito pubbe pavattamānānaṁ vasenā’’ti idaṁ kasmā vuttaṁ, nanu tatiyasaṅgītito pubbepi taṁ mātikārūpena pavattateva? Niddesaṁ vā sandhāya tathā vuttanti veditabbaṁ. Aññānīti aññākārāni abhidhammapakaraṇādīni akariṁsu, pavattantānipi tāni aññathā katvā paṭhiṁsūti attho . Mañjusirīti idaṁ kasmā vuttaṁ. Na hi taṁ nāmaṁ piṭakattayaṁ anuvattantehi bhikkhūhi gayhati? Itarehi gayhamānampi vā sāsanikapariññehi na sāsanāvacaraṁ gayhatīti katvā vuttaṁ. Nikāyanāmanti mahāsaṅghikādinikāyanāmaṁ, duttaguttādivagganāmañca.",
  "tika-abh05t3:8": "Saṅkantikānaṁ bhedo suttavādīti saṅkantikānaṁ anantare eko nikāyabhedo suttavādī nāma bhijjittha. Sahāti ekajjhaṁ katvā, gaṇiyamānāti attho.",
  "tika-abh05t3:9": "Uppanne vāde sandhāyāti tatiyasaṅgītikāle uppanne vāde sandhāya. Uppajjanaketi tato paṭṭhāya yāva saddhammantaradhānā etthantare uppajjanake. Suttasahassāharaṇañcettha paravādabhañjanatthañca sakavādapatiṭṭhāpanatthañca. Suttekadesopi hi ‘‘sutta’’nti vuccati samudāyavohārassa avayavesupi dissanato yathā ‘‘paṭo daḍḍho, samuddo diṭṭho’’ti ca. Te panettha suttapadesā ‘‘atthi puggalo attahitāya paṭipanno’’tiādinā āgatā veditabbā.",
  "tika-abh05t3:10": "Nidānakathāvaṇṇanā niṭṭhitā.",
  "tika-abh05t3:11": "Mahāvaggo",
  "tika-abh05t3:12": "1. Puggalakathā",
  "tika-abh05t3:13": "1. Suddhasaccikaṭṭho",
  "tika-abh05t3:14": "1. Anulomapaccanīkavaṇṇanā",
  "tika-abh05t3:15": "1. Sambarādīhi pakappitavijjā, tathābhisaṅkhatāni osadhāni ca ‘‘māyā’’ti vuccanti, idha pana māyāya āhitavisesā abhūtaññeyyākārā adhippetāti dassento ‘‘māyāya amaṇiādayo maṇiādiākārena dissamānā māyāti vuttā’’ti āha. Saccaññeva saccikaṁ, so eva attho aviparītassa ñāṇassa visayabhāvaṭṭhenāti saccikaṭṭho. Tenāha ‘‘bhūtaṭṭho’’ti. Aviparītabhāvato eva paramo padhāno atthoti paramattho, ñāṇassa paccakkhabhūto dhammānaṁ aniddisitabbasabhāvo. Tena vuttaṁ ‘‘uttamattho’’ti.",
  "tika-abh05t3:16": "Atthīti vacanasāmaññenāti ‘‘atthi puggalo attahitāya paṭipanno’’tiādīsu (a. ni. 4.96; kathā. 22) ‘‘atthī’’ti pavattavacanasāmaññena. Atthavikappupapattiyā vacanavighāto chalanti vadanti. Patiṭṭhaṁ pacchindantoti hetuṁ dūsento, ahetuṁ karontoti attho. Hetu hi paṭiññāya patiṭṭhāpanato patiṭṭhā, taṁ pana hetuṁ atthamattato dassento ‘‘yadi saccikaṭṭhenā’’tiādimāha. Payogato pana dūsanena saddhiṁ parato āvi bhavissati. Okāsaṁ adadamānoti yathānurūpaṁ yuttiṁ vattuṁ avasaraṁ adento. Atha vā patiṭṭhaṁ pacchindanto, paṭiññaṁ eva parivattentoti attho. Upalabbhati puggaloti hi sakavādiṁ uddissa paravādino paṭiññāva na yuttā appasiddhattā visesitabbassa. Tenevāha ‘‘anupalabbhaneyyato na tava vādo tiṭṭhatīti nivattento’’ti. Rūpañca upalabbhati…pe… dassetīti etena paravādinā adhippetahetuno viparītatthasādhakattaṁ dasseti.",
  "tika-abh05t3:17": "Upalabbhamānaṁ nāma hotīti ākārato taṁākāravantānaṁ anaññattāti adhippāyo. Aññathāti ākāra, ākāravantānaṁ bhede. Etissāti ‘‘tato so puggalo upalabbhati saccikaṭṭhaparamaṭṭhenā’’ti evaṁ vuttāya dutiyapucchāya. Esa visesoti yo yathāvutto dvinnaṁ pucchānaṁ visayassa sabhāvākārabhedo, esa dvinnaṁ pucchānaṁ viseso. Sabhāvadhammānaṁ sāmaññalakkhaṇena abhinnānampi salakkhaṇato bhedoyevāti aññadhammassa aññenākārena na kadācipi upalabbho bhaveyya. Yadi siyā, aññattameva na siyāti ruppanādisapaccayādiākārena anupalabbhamānopi puggalo attano bhūtasabhāvaṭṭhena upalabbhatevāti vadantaṁ paravādinaṁ pati ‘‘yo saccikaṭṭho’’tiādi codanā anokāsāti dassento āha ‘‘yathā pana…pe… niggaho ca na kātabbo’’ti. Tattha niggahoti ‘‘ājānāhi niggaha’’nti evaṁ vuttaniggaho, parājayāropanena paravādino niggaṇhananti attho.",
  "tika-abh05t3:18": "Svāyaṁ pana yasmā tassa vādāparādhahetuko, tasmā taṁ dassetuṁ aṭṭhakathāyaṁ dosāparādhapariyāyehi vibhāvito. Avajānanañhettha niggahaṭṭhānaṁ. Tathā hi paṭiññāhāni, paṭiññāntaraṁ, paṭiññāvirodho, paṭiññāsaññāso, hetvantaraṁ, atthantaraṁ, niratthakaṁ, aviññātatthaṁ, asambandhatthaṁ, appattakālaṁ, ūnaṁ, adhikaṁ, punaruttaṁ, ananubhāsanaṁ, aviññātaṁ, appaṭibhā, vikkhepo, matānuññā, anuyuñjitabbassa upekkhanaṁ, ananuyuñjitabbassa anuyogo, apasiddhantaraṁ, hetvābhāsā cāti dvāvīsati niggahaṭṭhānāni ñāyavādino vadanti.",
  "tika-abh05t3:19": "Tattha visadisūdāharaṇadhammānujānanaṁ paṭhamudāharaṇe paṭiññāhāni. Paṭiññātatthapaṭisedhe tadaññatthaniddeso paṭiññāntaraṁ. Paṭiññāviruddhahetukittanaṁ paṭiññāvirodho. Paṭiññātatthāpanayanaṁ paṭiññāsaññāso. Avisesavutte hetumhi paṭisiddhe visesahetukathanaṁ hetvantaraṁ. Adhikatatthānupayogiatthakathanaṁ atthantaraṁ. Mātikāpāṭho viya atthahīnaṁ niratthakaṁ. Tikkhattuṁ vuttampi sakkhipaṭivādīhi aviditaṁ aviññātatthaṁ. Pubbāparavasena sambandharahitaṁ asambandhatthaṁ. Avayavavipallāsavacanaṁ appattakālaṁ. Avayavavikalaṁ ūnaṁ. Adhikahetūdāharaṇaṁ adhikaṁ. Ṭhapetvā anuvādaṁ saddatthānaṁ punappunaṁ vacanaṁ atthāpannavacanañca punaruttaṁ. Parisāya viditassa tīhi vuttassa apaccudāhāro ananubhāsanaṁ. Yaṁ vādinā vuttaṁ parisāya viññātaṁ paṭivādinā duviññātaṁ, taṁ aviññātaṁ. Taṁvādinā vattabbe vutte paravādino paṭivacanassa anupaṭṭhānaṁ appaṭibhā. Kiccantarappasaṅgena kathāvicchindanaṁ vikkhepo. Attano dosānujānanena parapakkhassa dosappasañjanaṁ paramatānujānanaṁ matānuññā. Niggahappattassa niggaṇhanaṁ anuyuñjitabbassa upekkhanaṁ. Sampattaniggahassa aniggahaṭṭhāne ca niggaṇhanaṁ anuyuñjitabbassa anuyogo. Ekaṁ siddhantamanujānitvā aniyamato tadaññasiddhantakathāppasañjanaṁ apasiddhantaraṁ. Asiddhā anekantikā viruddhā ca hetvābhāsā, hetupatirūpakāti attho. Tesañca kathanaṁ niggahaṭṭhānanti.",
  "tika-abh05t3:20": "Imesu dvāvīsatiyā niggahaṭṭhānesu idaṁ paṭiññāya apanayanato sayameva paccakkhānato paṭiññāsaññāso nāma niggahaṭṭhānaṁ. Tenevāha ‘‘avajānaneneva niggahaṁ dassetī’’ti. Asiddhattāti etena paccakkhato anumānato ca puggalassa anupalabbhamāha. Na hi so paccakkhato upalabbhati. Yadi upalabbheyya, vivādo eva na siyā, anumānampi tādisaṁ natthi, yena puggalaṁ anumineyyuṁ. Tathā hi taṁ sāsaniko puggalavādī vadeyya ‘‘puggalo upalabbhati, atthi puggalo’’ti bhagavatā vuttattā rūpavedanādi viya. Yañhi bhagavatā ‘‘atthī’’ti yadi vuttaṁ, taṁ paramatthato atthi yathā taṁ rūpaṁ vedanā saññā saṅkhārā viññāṇaṁ. Yaṁ pana paramatthato natthi, na taṁ bhagavatā ‘‘atthī’’ti vuttaṁ yathā taṁ pakativādiādīnaṁ pakatiādīti, taṁ micchā. Ettha hi yadi vohārato puggalassa atthibhāvo adhippeto, siddhaṁ sādhanaṁ, atha paramatthato, asiddho hetu tathā avuttattā. Viruddho ca tassa aniccasaṅkhatapaṭiccasamuppannādibhāvāsādhanato rūpavedanādīsu tathā diṭṭhattātiādinā tassa ahetukabhāvasseva pākaṭabhāvato.",
  "tika-abh05t3:21": "Yaṁ pana bāhirakā puthu aññatitthiyā vadanti. Attheva ca paramatthato attā ñāṇābhidhānassa pavattiyā nimittabhāvato rūpādi viya. Atha vā attātirittapadatthantaro rūpakkhandho khandhasabhāvattā yathā taṁ itarakkhandhā. Yañhettha padatthantaraṁ, so puggaloti adhippāyo.",
  "tika-abh05t3:22": "Ettha ca purimassa hetuno paññattiyā anekantikatā asiddhatā ca. Na hi asato sakavādinaṁ pati paramatthato ñāṇābhidhānappavattiyā nimittabhāvo sijjhati. Vohārato ce, tadasiddhasādhanatā rūpādisabhāvavinimuttarūpopi puggalo na hotīti evamādiviruddhatthatā. Pacchimassa pana hetuno sādhetabbatthasāmaññapariggahe siddhasādhanatā, rūpakkhandhato padatthantarato paramatthantarabhūtavedanādisambhavassa icchitattā ca. Tabbisesapariggahe ca sakavādinaṁ pati udāharaṇābhāvo paraparikappitajīvapadatthavirahato. Itarakkhandhānaṁ vedanādivinimuttaubhayasiddhajīvapadatthasahitopi rūpakkhandho na hoti itarakkhandhā viyāti viruddhatthatā ca.",
  "tika-abh05t3:23": "Yaṁ pana kāṇādā ‘‘sukhādīnaṁ nissayabhāvato’’ti anumānaṁ vadanti, te idaṁ vattabbā – kiṁ sukhādīnaṁ attani paṭibaddhaṁ yato sukhādinissayatāya attā anumīyati. Yadi uppādo, evaṁ sante sabbepi sukhādayo ekato eva bhaveyyuṁ kāraṇassa sannihitabhāvato aññanirapekkhato ca. Atha aññampi kiñci indriyādikāraṇantaramapekkhitabbaṁ, tadeva hotu kāraṇaṁ, kimaññena adiṭṭhasāmatthiyena parikappitena payojanaṁ. Atha pana tesaṁ attādhīnā vuttīti vadeyyuṁ, evampi na sijjhati udāharaṇābhāvato. Na hi rūpādivinimutto tādiso koci sabhāvadhammo sukhādisannissayabhūto atthi, yato attano attatthasiddhiyā udāharaṇaṁ apadiseyyuṁ. Iminā nayena asamāsapadābhidheyyattātiādīnampi ayuttattā nivāretabbā. Tathā ‘‘aññassa saccikaṭṭhassa asiddhattā’’ti iminā ca pakatiaṇuādīnampi bāhiraparikappitānaṁ asiddhatā vuttāvāti veditabbā. Kathaṁ pana tesaṁ asiddhīti? Pamāṇena anupalabbhanato. Na hi paccakkhato pakati siddhā kapilassapi isino tassa apaccakkhabhāvassa kāpilehi anuññāyamānattā.",
  "tika-abh05t3:24": "Yaṁ pana ‘‘atthi padhānaṁ bhedānaṁ anvayadassanato sakalakalāpamattaṁ viyā’’ti te anumānaṁ vadanti. Iminā hi bhedānaṁ satvādīnaṁ vijjamānapadhānatā paṭiññātā. Ettha ca vuccate – sakalādīnaṁ padhānaṁ tabbibhāgehi kiṁ aññattaṁ, udāhu anaññanti, kiñcettha yadi aññattaṁ, sabbo loko padhānamayoti samayavirodho siyā, saṇṭhānabhedena aññattha paṭijānanato na dosoti ce? Taṁ na, valayakaṭakādisaṇṭhānabhedepi kanakābhedadassanato. Na hi saṇṭhānaṁ vatthubhedanimittaṁ tassa anupādānattā. Yaṁ yassa bhedanimittaṁ, na taṁ tassa anupādānaṁ yathā suvaṇṇamattikādighaṭādīnaṁ suvaṇṇaghaṭo mattikāghaṭo koseyyapaṭo kappāsapaṭoti ca sādhetabbadhammarahitañca udāharaṇaṁ. Na hi padhānekakāraṇapubbakattaṁ sakalādīnaṁ pakativādino siddhaṁ, nāpi kāpilānaṁ kathañci aññattānujānanato. Anaññatte pana udāharaṇābhāvo. Na hi tadeva sādhetabbaṁ tadeva ca udāharaṇaṁ yuttaṁ, anvayadassanampi asiddhaṁ. Na hi tadeva tena anvitaṁ yujjati. Padhānena anvayadassanampi asiddhaṁ paravādinoti guṇassa padhānassa ananujānanato. Atha yaṁ kiñci kāraṇaṁ padhānaṁ ‘‘padhīyati ettha phala’’nti, evampi asiddhameva kāraṇe phalassa atthibhāvānanujānanato, hetuno ca asiddhanissayatāparābhimatabhedānanujānanato. Atha visesena kāraṇāyattavuttitā phalassa sādhīyati, na kiñci viruddhaṁ dhammānaṁ yathāsakaṁ paccayena paṭiccasamuppattiyā icchitattāti.",
  "tika-abh05t3:25": "Apica pakativādino ‘‘satvarajatamasaṅkhātānaṁ tiṇṇaṁ guṇānaṁ samabhāvo pakati, sā ca niccā satvādivisamasabhāvato aniccato mahatādivikārato anaññā’’ti paṭijānanti. Sā tesaṁ vuttappakārā pakati na sijjhati tato viruddhasabhāvato vikārato anaññattā. Na hi assassa visāṇaṁ dīghaṁ, tañca rassato govisāṇato anaññanti vuccamānaṁ sijjhati. Kiñca bhiyyo? Tiṇṇaṁ ekabhāvābhāvato. Satvādiguṇattayato hi pakatiyā anaññattaṁ icchantānaṁ tesaṁ satvādīnampi pakatiyā anaññattaṁ āpajjati, na ca yuttaṁ tiṇṇaṁ ekabhāvoti. Evampi pakati na sijjhati. Kathaṁ? Anekadosāpattito. Yadi hi byattasabhāvato vikārato abyattasabhāvā pakati anaññā, evaṁ sante hetumantatā aniccatā abyāpitā sakiriyatā anekatā nissitatā liṅgatā sāvayavatā paratantratāti evamādayo aneke dosā pakatiyā āpajjanti, na jātivikārato anaññā paṭijānitabbā. Tathā ca sati samayavirodhoti kappanāmattaṁ pakatīti asiddhā sāti niṭṭhamettha gantabbaṁ.",
  "tika-abh05t3:26": "Pakatiyā ca asiddhāya taṁnimittakabhāvena vuccamānā mahatādayopi asiddhā eva. Yathā ca pakati mahatādayo ca, evaṁ issarapajāpatipurisakālasabhāvaniyatiyadicchādayopi. Etesu hi issaro tāva na sijjhati upakārassa adassanato. Sattānañhi jātiyaṁ mātāpitūnaṁ bījakhettabhāvena kammassa hīnatādivibhāgakaraṇena, tato parañca utuāhārānaṁ brūhanupatthambhanena, indriyānaṁ dassanādikiccasādhanena upakāro dissati, na, evamissarassa. Hīnatādivibhāgakaraṇamissarassāti ce? Taṁ na, asiddhattā. Yathāvutto upakāraviseso issaranimmito, na kammunāti sādhanīyametaṁ. Itaratrāpi samānametanti ce? Na, kammato phalaniyamasiddhattā . Sati hi katūpacite kammasmiṁ tattha yaṁ akusalaṁ, tato hīnatā, yaṁ kusalaṁ, tato paṇītatāti siddhametaṁ. Issaravādināpi hi na sakkā kammaṁ paṭikkhipituṁ.",
  "tika-abh05t3:27": "Apicetassa lokavicittassa issaranimmānabhāve bahū dosā sambhavanti. Kathaṁ? Yadi sabbamidaṁ lokavicittaṁ issaranimmitaṁ, saheva vacanena pavattitabbaṁ, na kamena. Na hi sannihitakāraṇānaṁ phalānaṁ kamena uppatti yuttā, kāraṇantarāpekkhāya issarassa sāmatthiyahāni. Cakkhādīnaṁ cakkhuviññāṇādīsu kāraṇabhāvo na yutto. Karotīti hi kāraṇanti. Issaro eva ca kārakoti sabbakāraṇānaṁ kāraṇabhāvahāni. Yehi puthuvisesehi issaro pasīdeyya, tesañca sayaṁkāratā āpajjati, tathā sabbesaṁ hetukānaṁ kāraṇabhāvo. Yañjetaṁ nimmānaṁ, tañcassa attadatthaṁ vā siyā, paratthaṁ vā siyā. Attadatthatāyaṁ attano issarabhāvahāni akatakiccatāya isitāvasitābhāvato. Tena vā nimmitena yaṁ attano kātabbaṁ, taṁ kasmā sayameva na karoti. Paratthatāyaṁ pana paro nāmettha loko evāti kimatthiyaṁ tassa nirayādirogādivisādinimmānaṁ. Yā cassa issaratā, sā sayaṁkatā vā siyā paraṁkatā vā ahetukā vā. Tattha sayaṁkatā ce, tato pubbe anissarabhāvāpatti. Paraṁkatā ce, pacchāpi anissarabhāvāpatti sauttaratā ca siyā. Ahetukā ce, na kassaci anissaratāti evamissarassapi asiddhi veditabbā.",
  "tika-abh05t3:28": "Yathā ca issaro, evaṁ pajāpati puriso ca. Nāmamattameva hettha viseso. Tehi vādīhi pakappitaṁ yadidaṁ ‘‘pajāpati puriso’’ti. Taṁnimittakaṁ pana lokappavattiṁ icchantānaṁ pajāpativāde purisavāde ca issaravāde viya dosā asiddhi ca vidhātabbā. Yathā cete issarādayo, evaṁ kālopi asiddho lakkhaṇābhāvato. Paramatthato hi vijjamānānaṁ dhammānaṁ sabhāvasaṅkhātaṁ lakkhaṇaṁ upalabbhati. Yathā pathaviyā kathinatā, na evaṁ kālassa, tasmā natthi paramatthato kāloti. Kālavādī panāha ‘‘vattanālakkhaṇo kālo’’ti. So vattabbo ‘‘kā panāyaṁ vattanā’’ti. So āha ‘‘samayamuhuttādīnaṁ pavattī’’ti. Tampi na, rūpādīhi atthantarabhāvena aniddhāritattā. Paramatthato hi aniddhāritasabhāvassa vattanālakkhaṇatāyaṁ sasavisāṇādīnampi taṁlakkhaṇatā āpajjeyya.",
  "tika-abh05t3:29": "Yaṁ pana vadanti kāṇādā ‘‘aparasmiṁ aparaṁ yugapadi ciraṁ khippamiti kālaliṅgānīti liṅgasabbhāvato atthi kālo’’ti, taṁ ayuttaṁ liṅgino anupalabbhamānattā. Siddhasambandhesu hi liṅgesu liṅgamattaggahaṇena liṅgini avabodho bhaveyya. Na ca kenaci aviparītacetasā tena liṅgena saha kadāci kālasaṅkhāto liṅgī gahitapubboti. Ato na yuttaṁ ‘‘liṅgasabbhāvato atthi kālo’’ti. ‘‘Aparasmiṁ apara’’ntiādikassa visesassa nimittabhāvato yuttanti ce? Na, paṭhamajātatādinimittakattā tassa. Na ca paṭhamajātatādi nāma koci dhammo atthi aññatra samaññāmattatoti nattheva paramatthato kālo. Kiñca bhiyyo, bahūnaṁ ekabhāvāpattito. Atītādivibhāgena hi lokasamaññāvasena bahū kālabhedā. Tvañcetaṁ ekaṁ vadasīti bahūnaṁ ekabhāvābhāvato nattheva paramatthato kālo. Tathā ekassa anekabhāvāpattito. Yo hi ayaṁ ajja vattamānakālo, so hiyyo anāgato ahosi, sve atīto bhavissati. Hiyyo ca vattamāno ajja atīto ahosi, tathā sve vattamānopi aparajja. Na cekasabhāvassa anekasabhāvatā yuttāti asiddho paramatthato kālo. Dhammappavattiṁ pana upādāya kappanāmattasiddhāya lokasamaññāya atītādivibhāgato voharīyatīti vohāramattakoti daṭṭhabbo.",
  "tika-abh05t3:30": "Sabhāvaniyatiyadicchādayopi asiddhā. Kiṁ kāraṇā? Lakkhaṇābhāvā. Na hi sabhāvato niyatiyadicchā sambhavati. Aññathā evaṁvidho koci bhāvo atthi ce, tesaṁ sabhāvasaṅkhātena lakkhaṇena bhavitabbaṁ, patiṭṭhāpakahetunā ca na catthi. Kevalaṁ panete vādā vimaddiyamānā ahetuvāde eva tiṭṭhanti, na cāhetukaṁ lokavicittaṁ visesābhāvappasaṅgato. Ahetukabhāve hi pavattiyā yvāyaṁ narasuranirayatiracchānādīsu indriyādīnaṁ viseso, tassa abhāvo āpajjati, na cāyaṁ paṇḍitehi icchito. Kiñca? Diṭṭhabhāvato. Diṭṭhā hi cakkhādito cakkhuviññāṇādīnaṁ bījādito aṅkurādīnaṁ pavatti, tasmāpi hetutovāyaṁ pavatti. Tathā pure pacchā ca abhāvato. Yato yato hi paccayasāmaggito yaṁ yaṁ phalaṁ nibbattati, tato pubbe pacchā ca na tassa nibbatti sambhavati, kiñca bahunā. Yadi ahetuto pavatti siyā, ahetukā pavattīti imāpi vācā yathāsakapaccayasamavāyato pure pacchā ca bhaveyyuṁ, na ca bhavanti aladdhappaccayattā, majjhe eva ca bhavanti laddhappaccayattā. Evaṁ sabbepi saṅkhatā dhammāti na sijjhati ahetuvādo. Tasmiñca asiddhe pavattiyā ahetubhāvo viya ahetupariyāyavisesabhūtā sabhāvaniyatiyadicchādayopi asiddhā eva hontīti veditabbā.",
  "tika-abh05t3:31": "Yaṁ pana kāṇādā ‘‘paramāṇavo niccā, tehi dviaṇukādiphalaṁ nibbattati, tañca aniccaṁ , tassa vasenetaṁ lokavicitta’’nti vadanti, tampi micchāparikappamattaṁ. Na hi paramāṇavo nāma santi aññatra bhūtasaṅghātā. So pana aniccova, na ca niccato aniccassa nibbatti yuttā tassa kāraṇabhāvānupapattito tathā adassanato ca. Yadi ca so kassaci kāraṇabhāvaṁ gaccheyya, anicco eva siyā vikārāpattito. Na cāyaṁ sambhavo atthi, yaṁ vikāraṁ anāpajjantameva kāraṇaṁ phalaṁ nibbatteyyāti. Vikārañce āpajjati, kutassa niccatāvakāso, tasmā vuttappakārā paramāṇavo sattā aniccā, aññepi niccādibhāvena bāhirakehi parikappitā asiddhā evāti veditabbaṁ. Tena vuttaṁ ‘‘dhammappabhedato pana aññassa saccikaṭṭhassa asiddhattā’’ti.",
  "tika-abh05t3:32": "Etthāha ‘‘yadi paramatthato puggalo na upalabbhati, evaṁ pana puggale anupalabbhamāne atha kasmā bhagavā ‘atthi puggalo attahitāya paṭipanno’ti (a. ni. 4.95; kathā. 22), ‘cattārome, bhikkhave, puggalā santo saṁvijjamānā lokasmi’nti (a. ni. 4.95; kathā. 22) ca tattha tattha puggalassa atthibhāvaṁ pavedesī’’ti. Vineyyajjhāsayavasena. Tathā tathā vinetabbānañhi puggalānaṁ ajjhāsayavasena vineyyadamanakusalo satthā dhammaṁ desento lokasamaññānurūpaṁ tattha tattha puggalaggahaṇaṁ karoti, na paramatthato puggalassa atthibhāvato.",
  "tika-abh05t3:33": "Apica aṭṭhahi kāraṇehi bhagavā puggalakathaṁ katheti hirottappadīpanatthaṁ, kammassakatādīpanatthaṁ, paccattapurisakāradīpanatthaṁ, ānantariyadīpanatthaṁ, brahmavihāradīpanatthaṁ, pubbenivāsadīpanatthaṁ, dakkhiṇāvisuddhidīpanatthaṁ, lokasammutiyā appahānatthañcāti. ‘‘Khandhā dhātū āyatanāni hirīyanti ottappantī’’ti hi vutte mahājano na jānāti, sammohaṁ āpajjati, paṭisattu vā hoti ‘‘kimidaṁ khandhā dhātū āyatanāni hirīyanti ottappanti nāmā’’ti. ‘‘Itthī hirīyati ottappati, puriso, khattiyo, brāhmaṇo’’ti pana vutte jānāti, na sammohaṁ āpajjati, na paṭisattu hoti, tasmā bhagavā hirottappadīpanatthaṁ puggalakathaṁ katheti. ‘‘Khandhā kammassakā, dhātuyo āyatanānī’’ti vuttepi eseva nayo. Tasmā kammassakatādīpanatthampi puggalakathaṁ katheti. ‘‘Veḷuvanādayo mahāvihārā khandhehi kārāpitā, dhātūhi, āyatanehī’’ti vuttepi eseva nayo. Tathā ‘‘khandhā mātaraṁ jīvitā voropenti, pitaraṁ, arahantaṁ, ruhiruppādakammaṁ, saṅghabhedakammaṁ karonti, dhātuyo, āyatanānī’’ti vuttepi, ‘‘khandhā mettāyanti , dhātuyo, āyatanānī’’ti vuttepi, ‘‘khandhā pubbenivāsaṁ anussaranti, dhātuyo, āyatanānī’’ti vuttepi eseva nayo. Tasmā bhagavā paccattapurisakāradīpanatthaṁ ānantariyadīpanatthaṁ brahmavihāradīpanatthaṁ pubbenivāsadīpanatthañca puggalakathaṁ katheti. ‘‘Khandhā dānaṁ paṭiggaṇhanti, dhātuyo, āyatanānī’’ti vuttepi mahājano na jānāti, sammohaṁ āpajjati, paṭisattu vā hoti ‘‘kimidaṁ khandhā dhātū āyatanāni paṭiggaṇhanti nāmā’’ti. ‘‘Puggalo paṭiggaṇhātī’’ti pana vutte jānāti, na sammohaṁ āpajjati, na paṭisattu hoti, tasmā bhagavā dakkhiṇāvisuddhidīpanatthaṁ puggalakathaṁ katheti. Lokasammutiñca buddhā bhagavanto nappajahanti lokasamaññāya lokābhilāpe ṭhitāyeva dhammaṁ desenti, tasmā bhagavā lokasammutiyā appahānatthampi puggalakathaṁ kathetīti imehi aṭṭhahi kāraṇehi bhagavā puggalakathaṁ katheti, na paramatthato puggalassa atthibhāvatoti veditabbaṁ.",
  "tika-abh05t3:34": "Dhammappabhedākārenevāti yathāvuttarūpādidhammappabhedato aññassa saccikaṭṭhassa asiddhattā rūpādidhammappabhedākāreneva puggalassa upaladdhiyā bhavitabbanti attho. Tena ‘‘kiṁ tava puggalo upalabbhamāno ruppanākārena upalabbhati, udāhu anubhavanasañjānanābhisaṅkharaṇavijānanesu aññatarākārenā’’ti dasseti tabbinimuttassa sabhāvadhammassa loke abhāvato. Avisesavisesehi puggalūpalabbhassa paṭiññāpaṭikkhepapakkhā anujānanāvajānanapakkhā. Yadipime dvepi pakkhā anulomapaṭilomanayesu labbhanti, ādito pana paṭhamaṁ ṭhapetvā pavatto paṭhamanayo, itaro dutiyanti imaṁ nesaṁ visesaṁ dassento ‘‘anujānanā…pe… veditabbo’’ti āha. Yathādhikatāya laddhiyā anulomanato cettha paṭhamo nayo anulomapakkho, tabbilomanato itaro paṭilomapakkhoti vuttoti veditabbanti.",
  "tika-abh05t3:35": "Tena vata reti ettha tenāti kāraṇavacanaṁ. Yena puggalūpalabbho patiṭṭhapīyati, tena hetunā. Svāyaṁ hetu sāsanikassa bāhirakassa ca vasena heṭṭhā dassito eva. Hetupatirūpake cāyaṁ hetusamaññā paramatthassa adhippetattā. Heṭṭhā ‘‘ājānāhi niggaha’’nti niggahassa saññāpanamattaṁ kataṁ, taṁ idāni ‘‘yaṁ tattha vadesī’’tiādinā nigamanarūpena micchābhāvadassanena ca vibhāviyamānaṁ pākaṭabhāvakaraṇato āropitaṁ patiṭṭhāpitaṁ hotīti aṭṭhakathāyaṁ ‘‘āropitattā’’ti vuttaṁ.",
  "tika-abh05t3:36": "Ettha ca ‘‘puggalo upalabbhatī’’ti paṭiññāvayavo sarūpeneva dassito. ‘‘Tenā’’ti iminā sāmaññato hetāvayavo dassito. Yvāyaṁ yasmā paṭiññādhammo hutvā sadisapakkhe vijjamāno, visadisapakkhe avijjamānoyeva hetu lakkhaṇūpapanno nāma hoti, na itaro, tasmā yattha so vijjati na vijjati ca, so sadisāsadisabhāvabhinno duvidho diṭṭhantāvayavo. Yathā rūpādi upalabbhati, tathā puggalo. Yathā ca sasavisāṇaṁ na upalabbhati, na tathā puggaloti upanayo. Svāyaṁ ‘‘vattabbe kho puggalo upalabbhati saccikaṭṭhaparamatthenā’’ti imāya pāḷiyā dīpito, yo aṭṭhakathāyaṁ saddhiṁ hetudāharaṇehi ‘‘pāpanā’’ti vutto. Nigamanaṁ pāḷiyaṁ sarūpeneva āgataṁ, yā aṭṭhakathāyaṁ ‘‘ropanā’’ti vuttāti. Evaṁ porāṇena ñāyakkamena sādhanāvayavā niddhāretvā yojetabbā.",
  "tika-abh05t3:37": "Idāni vattanena parapakkhupalakkhite hetudāharaṇe anvayabyatirekadassanavasena niddhāretvā sādhanapayogo yojetabbo. Kāraṇaṁ vattabbanti kimettha vattabbaṁ. Hetudāharaṇehiyeva hi saparapakkhānaṁ sādhanaṁ dūsanaṁ vā, na paṭiññāya, tassā sādhetabbādibhāvato. Taṁ pana dvayaṁ ‘‘tena vata re’’tiādipāḷiyā vibhāvitaṁ. Aṭṭhakathāyaṁ pāpanāropanāsīsena dassitaṁ. Paṭiññāṭhapanā pana tesaṁ visayadassanaṁ kathāyaṁ taṁmūlatāyāti veditabbaṁ. Tenāha ‘‘yaṁ pana vakkhatī’’tiādi. Teneva ca aṭṭhakathāyaṁ ‘‘idaṁ anuloma…pe… ekaṁ catukkaṁ veditabba’’nti vakkhati. Tathā cāha ‘‘yathā pana tatthā’’tiādi. Niggahova visuṁ vutto, na paṭikammanti adhippāyo. Visuṁ vuttoti ca pāpanāropanāhi asammissaṁ katvā visuṁ aṅgabhāvena vutto, na tadaññataro viya tadantogadhabhāvena vutto, nāpi ṭhapanā viya agaṇanupagabhāvenāti attho. Ye panāti padakāre sandhāyāha. Dutiye…pe… āpajjati tattha niggahassa ayathābhūtattā paṭikammassa ca yathābhūtabhāvatoti adhippāyo.",
  "tika-abh05t3:38": "2. Paramatthato puggalaṁ nānujānāti, vohārato pana anujānātīti sakavādimataṁ jānantenapi paravādinā chalavasena vibhāgaṁ akatvā ‘‘puggalo nupalabbhati saccikaṭṭhaparamatthenā’’ti pucchāya katāya sakavādī tattha ayaṁ puggalavādī, imassa laddhi paṭikkhipitabbāti paramatthasaccaṁ sandhāyāha ‘‘āmantā’’ti. ‘‘Na upalabbhatī’’ti hi vuttaṁ hoti. Puna itaro sammutisaccaṁ sandhāya ‘‘yo saccikaṭṭho’’tiādimāha. Tassattho – yo lokavohārasiddho saccikaṭṭho, tato eva kenaci apaṭikkhipitabbato paramatthato tato so puggalo nupalabbhatīti. Puna sakavādī pubbe paramatthasaccavasena puggale paṭikkhitte idāni sammutisaccavasenāyaṁ pucchāti mantvā taṁ appaṭikkhipanto ‘‘na hevaṁ vattabbe’’ti āha. Tenāha ‘‘attanā adhippetaṁ saccikaṭṭhamevāti sammutisaccaṁ sandhāyāti adhippāyo’’ti . Evamavaṭṭhite ‘‘yadi paravādinā…pe… nārabhitabbā’’ti idaṁ na vattabbaṁ paṭhamapucchāya paramatthasaccassa saccikaṭṭhoti adhippetattā. ‘‘Atha sakavādinā…pe… āpajjatī’’ti idampi na vattabbaṁ dutiyapucchāya sammutisaccassa saccikaṭṭhoti adhippetattā.",
  "tika-abh05t3:39": "Yadi ubhayaṁ adhippetanti idaṁ yadi paṭhamapucchaṁ sandhāya, tadayuttaṁ tassā paramatthasaccasseva vasena pavattattā. Atha dutiyapucchaṁ sandhāya, tassā sammutisaccavasena paṭhamatthaṁ vatvā puna missakavasena vattuṁ ‘‘sammutisaccaparamatthasaccāni vā ekato katvāpi evamāhā’’ti vuttattā tampi na vattabbameva. Dvepi saccānīti sammutiparamatthasaccāni. Tesu paramatthasaccasseva nippariyāyena saccikaṭṭhaparamatthabhāvo, itarassa upacārena. Tathā ca vuttaṁ ‘‘māyā marīci…pe… uttamaṭṭho’’ti. Tasmā sammutisaccavasena upaladdhiṁ icchantenapi paramatthasaccavasena anicchanato ‘‘puggalo upalabbhati saccikaṭṭhaparamatthenā’’tiādinā anuyogo yutto. ‘‘Padhānappadhānesu padhāne kiccasiddhī’’ti eteneva ‘‘na ca saccikaṭṭhekadesena anuyogo’’tiādi nivattitañca hoti saccikaṭṭhekadesabhāvasseva asiddhattā. Nāssa paramatthasaccatā anuyuñjitabbāti assa saccikaṭṭhassa paramatthasaccatā paravādinā na anuyuñjitabbā ‘‘puggalo nupalabbhati saccikaṭṭhaparamatthenā’’ti sakavādinopi saccikaṭṭhaparamatthato tassa icchitabbattāti adhippāyo. Voharitasaccikaṭṭhassa attanā adhippetasaccikaṭṭhatāpi yuttā tassa tena adhippetattā. Svāyamattho heṭṭhā dassitoyeva. Vuttanayova dosoti ‘‘dvepi saccānī’’tiādinā anantarameva vuttaṁ sandhāyāha. Tassa pana adosabhāvo dassitoyeva. Atha na iti atha na bhūtasabhāvatthena upalabbheyyāti yojanā. Vattabboti yadettha vattabbaṁ, taṁ ‘‘yo lokavohārasiddho’’tiādinā vuttameva, tasmā ettha ‘‘paramatthato puggalaṁ nānujānātī’’tiādinā adhippāyamagganaṁ daṭṭhabbaṁ.",
  "tika-abh05t3:40": "Anuññeyyametaṁ siyāti etaṁ anupalabbhanaṁ paṭhamapucchāyaṁ viya dutiyapucchāyampi anujānitabbaṁ siyā. Na vā kiñci vattabbanti atha vā kiñci na vattabbaṁ ṭhapanīyattā pañhassa. Tathā hissa ṭhapanīyākāraṁ dassento ‘‘yathā hī’’tiādimāha. Ettha ca kāmaṁ saccadvayākārena puggalo nupalabbhati, sammutiyākārena pana nupalabbhatīti upalabbhanabhāvassa vasena paṭikkhepo katoti ayamettha adhippāyo daṭṭhabbo. Anuññātaṁ paṭikkhittañcāti paṭhamapucchāyaṁ anuññātaṁ, dutiyapucchāyaṁ paṭikkhittaṁ. Etaṁ chalavādaṁ nissāyāti etaṁ ekaṁyeva vatthuṁ uddissa anujānanapaṭikkhipanākāraṁ chalavacanaṁ nissāya. Tvaṁ niggahetabboti yojanā. Sambhavantassa sāmaññenāti niggahaṭṭhānabhāvena sambhavantassa anulomanayena anujānanapaṭikkhepassa samānabhāvena. Asambhavantassa kappananti paccanīkanayena tassa niggahaṭṭhānabhāvena asambhavantassa tathā kappanaṁ saṁvidhānaṁ chalavādo bhavituṁ arahati. ‘‘Atthavikappupapattiyā vacanavighāto chala’’nti vuttovāyamattho. Tenāti yathāvuttakappanaṁ chalavādoti vuttattā. Vacanasāmaññamattaṁ kappitaṁ chalaṁ vadati etenāti chalavādo. Tena vuttaṁ ‘‘chalavādassa kāraṇattā chalavādo’’ti. Vacanasāmaññamattaṁ atthabhūtaṁ tadatthaṁ chalavādaṁ nissāya. ‘‘Vicāretabba’’nti vuttaṁ, kimettha vicāretabbaṁ. Yadipi pakkhassa ṭhapanāmūlakaṁ anujānanāvajānanānaṁ micchābhāvadassanaṁ tabbisayattā, pāpanāropanāhi eva pana so vibhāvīyati, na ṭhapanāyāti pākaṭoyamattho.",
  "tika-abh05t3:41": "4-5.Tenāti sakavādinā. Tena niyāmenāti yena niyāmena sakavādinā catūhi pāpanāropanāhissa niggaho kato, tena niyāmena nayena. So niggaho dukkaṭo aniggahoyevāti dassento āha ‘‘aniggahabhāvassa vā upagamitattā’’ti, pāpitattāti attho. Evamevāti yathā ‘‘tayā mama kato niggaho’’tiādinā aniggahabhāvūpanayo vutto, evameva. Etassāti ‘‘tena hī’’tiādinā imāya pāḷiyā vuttassa.",
  "tika-abh05t3:42": "Anulomapaccanīkavaṇṇanā niṭṭhitā.",
  "tika-abh05t3:43": "2. Paccanīkānulomavaṇṇanā",
  "tika-abh05t3:44": "7-10.Aññenāti sammutisaccabhūtena. Parassāti sakavādino. So hi paravādinā paro nāma hoti. Paṭiññāpaṭikkhepānaṁ bhinnavisayattā ‘‘avirodhitattā’’ti vuttaṁ. Abhinnādhikaraṇaṁ viya hi abhinnavisayameva viruddhaṁ nāma siyā, na itaranti adhippāyo. Tamevatthaṁ vibhāvetuṁ ‘‘na hi…pe… āpajjatī’’ti āha. Yadi evaṁ kathamidaṁ niggahaṭṭhānaṁ jātanti āha ‘‘attanopanā’’tiādi. Tena paṭiññāntaraṁ nāma aññamevetaṁ niggahaṭṭhānanti dasseti.",
  "tika-abh05t3:45": "Paccanīkānulomavaṇṇanā niṭṭhitā.",
  "tika-abh05t3:46": "Suddhasaccikaṭṭhavaṇṇanā niṭṭhitā.",
  "tika-abh05t3:47": "2. Okāsasaccikaṭṭho",
  "tika-abh05t3:48": "1. Anulomapaccanīkavaṇṇanā",
  "tika-abh05t3:49": "11. Sāmaññena vuttaṁ visesaniviṭṭhaṁ hotīti āha ‘‘sabbatthāti sabbasmiṁ sarīreti ayamattho’’ti. Sāmaññajotanā hi visese avatiṭṭhatīti visesatthinā viseso anupayujjitabboti. Etenāti desavasena sabbattha paṭikkhepavacanena.",
  "tika-abh05t3:50": "3. Kālasaccikaṭṭho",
  "tika-abh05t3:51": "1. Anulomapaccanīkavaṇṇanā",
  "tika-abh05t3:52": "12.Majjhimajātikāleti paccuppannattabhāvakāle. Attabhāvo hi idha ‘‘jātī’’ti adhippeto. Tato atīto purimajātikālo, anāgato pacchimajātikālo. Imesu tīsūti sabbattha, sabbadā, sabbesūti imesu tīsu nayesu. Pāṭhassa saṁkhittatā suviññeyyāti taṁ ṭhapetvā atthassa sadisataṁ vibhāvento ‘‘idhāpi hi…pe… yojetabba’’nti āha. Etthāpi ‘‘na kenaci sabhāvena puggalo upalabbhatī’’ti ayamattho vutto hoti. Na hi kenaci sabhāvena upalabbhamānassa sakalekadesavinimutto pavattikālo nāma atthīti.",
  "tika-abh05t3:53": "4. Avayavasaccikaṭṭho",
  "tika-abh05t3:54": "1. Anulomapaccanīkavaṇṇanā",
  "tika-abh05t3:55": "13. Tatiyanaye na sabbekadhammavinimuttaṁ pavattiṭṭhānaṁ nāma atthīti yojetabbaṁ.",
  "tika-abh05t3:56": "Okāsādisaccikaṭṭho",
  "tika-abh05t3:57": "2. Paccanīkānulomavaṇṇanā",
  "tika-abh05t3:58": "14.Anulomapañcakassātiādimhi aṭṭhakathāvacane. Puna tatthāti yathāvutte aṭṭhakathāvacane, tesu vā anulomapañcakapaccanīkesu. Sabbattha puggalo nupalabbhatītiādikassa pāṭhappadesassa attho ‘‘sarīraṁ sandhāyā’’tiādinā aṭṭhakathāyaṁ vuttanayena veditabbo attho. Paṭikammādipāḷinti paṭikammaniggahaupanayananigamanapāḷiṁ. Tīsu mukhesūti ‘‘sabbatthā’’tiādinā vuttesu tīsu vādamukhesu. Paccanīkassa pāḷi vuttāti sambandho. Tanti pāḷiṁ. Saṅkhipitvā āgatattā sarūpena avutte. Suddhika…pe… vuttaṁ hoti tattha ‘‘sabbatthā’’tiādinā sarīrādino parāmasanaṁ natthi, idha atthīti ayameva viseso, aññaṁ samānanti.",
  "tika-abh05t3:59": "Saccikaṭṭhavaṇṇanā niṭṭhitā.",
  "tika-abh05t3:60": "5. Suddhikasaṁsandanavaṇṇanā",
  "tika-abh05t3:61": "17-27. Saccikaṭṭhassa, saccikaṭṭhe vā saṁsandanaṁ saccikaṭṭhasaṁsandananti samāsadvayaṁ bhavatīti dassento ‘‘saccikaṭṭhassā’’tiādimāha. Tattha saccikaṭṭhassa puggalassāti saccikaṭṭhasabhāvassa paramatthato vijjamānasabhāvassa puggalassa. Rūpādīhi saddhiṁ saṁsandananti saccikaṭṭhatāsāmaññena rūpādīhi samīkaraṇaṁ. Saccikaṭṭheti saccikaṭṭhahetu, tattha vā taṁ adhiṭṭhānaṁ katvā. ‘‘Tulyayoge samuccayo’’ti samuccayatthattā eva ca-kārassa saccikaṭṭhena upaladdhisāmaññena idha rūpamāhaṭanti tassa udāhaṭabhāvo yuttoti ‘‘yathārūpa’’nti nidassanavasena attho vutto, aññathā idha rūpassa āharaṇameva kimatthiyaṁ. Evaṁ sesadhammesupi. Yā panettha aññattapucchā, sāpi nidassanatthaṁ upabrūheti aññattanibandhanattā tassa. Opammasaṁsandane pana nidassanattho gāhīyatīti imasmiṁ suddhikasaṁsandane kevalaṁ samuccayavaseneva atthadassanaṁ yuttanti adhippāyo. Rūpādīni upādāpaññattimattattā puggalassa so tehi añño, anañño cāti na vattabboti ayaṁ sāsanakkamoti āha ‘‘rūpādīhi…pe… samayo’’ti. Anuññāyamāneti tasmiṁ samaye sutte ca appaṭikkhipiyamāne. Ayañca attho sāsanikassa paravādino vasena vuttoti veditabbaṁ.",
  "tika-abh05t3:62": "‘‘Ājānāhiniggaha’’nti pāṭho diṭṭho bhavissati, aññathā ‘‘paṭilomapañcakāni dassitāni, paṭikammacatukkādīni saṁkhittānī’’ti na sakkā vattunti adhippāyo. Codanāya vinā paravādino paṭijānāpanaṁ natthīti vuttaṁ ‘‘paṭijānāpanatthanti…pe… codanattha’’nti. Codanāpubbakañhi tassa paṭijānāpanaṁ. Tena phalavohārena kāraṇaṁ vuttanti dasseti. Abyākatattāti abyākaraṇīyattā, bhagavatā vā na byākatattā. Yadi ṭhapanīyattā paṭikkhipitabbanti imasmiṁ paccanīkanaye ṭhapanīyattā pañhassa sakavādinā paṭikkhipitabbaṁ. Parenapīti paravādināpi ṭhapanīyattā laddhimeva nissāya anulomanaye paṭikkhepo katoti ayamettha suddhikasaṁsandanāya adhippāyo yutto anulomepi rūpādīhi aññattacodanāyameva paravādinā paṭikkhepassa katattāti adhippāyo.",
  "tika-abh05t3:63": "Suddhikasaṁsandanavaṇṇanā niṭṭhitā.",
  "tika-abh05t3:64": "6. Opammasaṁsandanavaṇṇanā",
  "tika-abh05t3:65": "28-36.Upaladdhisāmaññena aññattapucchā cāti iminā dvayampi uddharati upaladdhisāmaññena aññattapucchā, upaladdhisāmaññena pucchā cāti. Tattha pacchimaṁ sandhāyāha ‘‘dvinnaṁ samānatā’’tiādi. Tassattho – dvinnaṁ rūpavedanānaṁ viya rūpapuggalānaṁ saccikaṭṭhena samānatā tesaṁ aññattassa kāraṇaṁ yuttaṁ na hoti. Atha kho…pe… upalabbhanīyatāti idañca saṁsandanaṁ vicāretabbaṁ. Ayaṁ hettha adhippāyo – yadi saccikaṭṭhasāmaññena rūpapuggalānaṁ upaladdhisāmaññaṁ icchitaṁ, teneva nesaṁ aññattampi icchitabbaṁ. Atha paramatthavohārabhedato tesaṁ aññattaṁ na icchitaṁ, tato eva upaladdhisāmaññampi na icchitabbanti.",
  "tika-abh05t3:66": "37-45.Upaladdhīti puggalassa upaladdhi vijjamānatā. ‘‘Paṭikammapañcaka’’nti viññāyatīti yojanā.",
  "tika-abh05t3:67": "Opammasaṁsandanavaṇṇanā niṭṭhitā.",
  "tika-abh05t3:68": "7. Catukkanayasaṁsandanavaṇṇanā",
  "tika-abh05t3:69": "46-52.Ekadhammatopīti sattapaññāsāya saccikaṭṭhesu ekadhammatopi. Etena tato sabbatopi puggalassa aññattānanujānanaṁ dasseti. Tenāha aṭṭhakathāyaṁ ‘‘sakalaṁ paramatthasaccaṁ sandhāyā’’ti. Rūpādiekekadhammavasena nānuyuñjitabbo avayavabyatirekena samudāyassa abhāvato. Yasmā pana samudāyāvayavā bhinnasabhāvā, tasmā ‘‘samudāyato…pe… niggahāraho siyā’’ti paravādino āsaṅkamāha. Etaṁ vacanokāsanti yadipi sattapaññāsadhammasamudāyato puggalassa aññattaṁ na icchati tabbinimuttassa saccikaṭṭhassa abhāvato, tadekadesato panassa anaññattampi na icchateva. Na hi samudāyo avayavo hotīti. Tasmā ‘‘taṁ paṭikkhipato kiṁ niggahaṭṭhānanti vattuṁ mā labbhethā’’ti dassetuṁ ‘‘ayañcā’’tiādi vuttaṁ. Rūpādidhammappabhedavibhāgamukheneva anavasesato puggaloti gahaṇākāradassanavasena pavatto paṭhamavikappo, dutiyo pana avibhāgato paramatthasaccabhāvasāmaññenāti ayaṁ imesaṁ dvinnaṁ vikappānaṁ viseso. Itīti vuttappakāraparāmasananti āha ‘‘eva’’nti.",
  "tika-abh05t3:70": "Sabhāvavinibbhogatoti sabhāvena vinibbhujjitabbato. Sabhāvabhinno hi dhammo tadaññadhammato vinibbhogaṁ labhati. Tenāha ‘‘rūpato aññasabhāgattā’’ti. Rūpavajjeti rūpadhammavajje . Tīsupīti ‘‘rūpasmiṁ puggalo, aññatra rūpā, puggalasmiṁ rūpa’’nti imesu evaṁ pavattesu tīsupi anuyogesu. Sāsaniko evāyaṁ puggalavādīti katvā āha ‘‘na hi so sakkāyadiṭṭhiṁ icchatī’’ti. ‘‘Rūpavā’’ti iminā rūpena sakiñcanatāva ñāpīyati, na rūpāyattavuttitāti āha ‘‘aññatra rūpāti ettha ca rūpavā puggaloti ayamattho saṅgahito’’ti.",
  "tika-abh05t3:71": "Catukkanayasaṁsandanavaṇṇanā niṭṭhitā.",
  "tika-abh05t3:72": "Niṭṭhitā ca saṁsandanakathāvaṇṇanā.",
  "tika-abh05t3:73": "8. Lakkhaṇayuttivaṇṇanā",
  "tika-abh05t3:74": "54. Lakkhaṇayuttikathāyaṁ ‘‘chalavasena pana vattabbaṁ ājānāhi niggaha’’nti pāṭho gahetabbo.",
  "tika-abh05t3:75": "Lakkhaṇayuttivaṇṇanā niṭṭhitā.",
  "tika-abh05t3:76": "9. Vacanasodhanavaṇṇanā",
  "tika-abh05t3:77": "55-59.Padadvayassa atthato ekatteti padadvayassa ekattatthe satīti attho. Parikappavacanañhetaṁ dosadassanatthaṁ ‘‘evaṁ sante ayaṁ doso’’ti. Tayidaṁ ekattaṁ upalabbhati evāti pacchimapadāvadhāraṇaṁ veditabbaṁ. ‘‘Kehici puggalo kehici na puggalo’’ti byabhicāradassanato parena na sampaṭicchitanti katvā tameva asampaṭicchitattaṁ vibhāvento ‘‘puggalassa hī’’tiādimāha. Tattha avibhajitabbatanti ‘‘upalabbhati cā’’ti evaṁ avibhajitabbataṁ. Vibhajitabbatanti ‘‘puggalo ca tadaññañca upalabbhatī’’ti evaṁ vibhajitabbataṁ. Etena ‘‘puggalo upalabbhati evā’’ti pacchimapadāvadhāraṇaṁ veditabbaṁ, na ‘‘puggalo eva upalabbhatī’’ti imamatthaṁ dasseti. Taṁ vibhāganti yathāvuttaṁ vibhajitabbāvibhajitabbaṁ vibhāgaṁ vadato sakavādino, aññassa vā kassaci. Etassāti paravādino . Yathāvuttavibhāganti ‘‘puggalo upalabbhati…pe… kehici na puggalo’’ti evaṁ pāḷiyaṁ vuttappakāraṁ vibhāgaṁ. Yathāāpāditenāti ‘‘puggalo upalabbhatīti padadvayassa atthato ekatte’’tiādinā āpāditappakārena. Na bhavitabbanti yadipi tena puggalo upalabbhati eva vuccati, upalabbhatīti pana puggalo eva na vuccati, atha kho aññopi, tasmā yathāvuttena pasaṅgena na bhavitabbaṁ. Tenāha ‘‘maggitabbo ettha adhippāyo’’ti.",
  "tika-abh05t3:78": "60.Atthato puggalo natthīti vuttaṁ hoti attasuññatādassanena anattalakkhaṇassa vihitattā.",
  "tika-abh05t3:79": "Vacanasodhanavaṇṇanā niṭṭhitā.",
  "tika-abh05t3:80": "10. Paññattānuyogavaṇṇanā",
  "tika-abh05t3:81": "61-66.Rūpakāyāvirahaṁsandhāya āha, na rūpataṇhāsabbhāvaṁ. Tathā sati anekantikattā paṭikkhipitabbameva siyā, na anujānitabbanti. ‘‘Atthitāyā’’ti āhāti sambandho. Kāmībhāvassa anekantikattā kassaci kāmadhātūpapannassa kāmadhātuyā āyattattābhāvato ca kadāci bhāvassevāti yojanā.",
  "tika-abh05t3:82": "67.Kāyānupassanāyāti kāyānupassanādesanāya. Sā hi kāyakāyānupassīnaṁ vibhāgaggahaṇassa kāraṇabhūtā, kāyānupassanā eva vā. Evaṁladdhikattāti añño kāyo añño puggaloti evaṁladdhikattā. Āhacca bhāsitanti ṭhānakaraṇāni āhantvā kathitaṁ, bhagavatā sāmaṁ desitanti attho.",
  "tika-abh05t3:83": "Paññattānuyogavaṇṇanā niṭṭhitā.",
  "tika-abh05t3:84": "11. Gatianuyogavaṇṇanā",
  "tika-abh05t3:85": "69-72. Yānissa suttāni nissāya laddhi uppannā, tesaṁ dassanato parato ‘‘tena hi puggalo sandhāvatī’’tiādinā pāḷi āgatā, purato pana ‘‘na vattabbaṁ puggalo sandhāvatī’’tiādinā, tasmā vuttaṁ ‘‘dassento…pe… bhavitabba’’nti. Dassetvāti vā vattabbanti ‘‘yānissa…pe… tāni dassetvā ‘tena hi puggalo sandhāvatī’tiādimāhā’’ti vattabbanti attho. Dassentoti vā idaṁ dassanakiriyāya na vattamānatāmattavacanaṁ, atha kho tassā lakkhaṇatthavacanaṁ, hetubhāvavacanaṁ vāti na koci doso.",
  "tika-abh05t3:86": "91.So vattabboti so jīvasarīrānaṁ anaññatāpajjanākāro vattabbo, natthīti adhippāyo. ‘‘Rūpī attā’’ti imissā laddhiyā vasena ‘‘yena rūpasaṅkhātena attano sabhāvabhūtena sarīrena saddhiṁ gacchatī’’ti evaṁ pana atthe sati so ākāro vutto eva hoti, tathā ca sati ‘‘rūpaṁ puggaloti ananuññātattā’’ti evampi vattuṁ na sakkā. Yasmā pana ‘‘idha sarīranikkhepā’’ti anantaraṁ vakkhati, tasmā ‘‘so vattabbo’’ti vuttaṁ. Nirayūpagassa puggalassa antarābhavaṁ na icchatīti idaṁ purātanānaṁ antarābhavavādīnaṁ vasena vuttaṁ. Adhunātanā pana ‘‘uddhaṁpādo tu nārako’’ti vadantā tassapi antarābhavaṁ icchanteva, keci pana asaññūpagānaṁ. Arūpūpagānaṁ pana sabbepi na icchanti. Tattha ye ‘‘saññuppādā ca pana te devā tamhā kāyā cavantī’’ti suttassa atthaṁ micchā gahetvā cutūpapātakālesu asaññīnaṁ saññā atthīti antarābhavatova asaññūpapattiṁ icchanti, tadaññesaṁ vasena ‘‘savedano…pe… paṭikkhipatī’’ti dassento ‘‘ye panā’’tiādimāha. Ke panevaṁ icchanti? Sabbatthivādīsu ekacce.",
  "tika-abh05t3:87": "92.Nevasaññānāsaññāyataneti nevasaññānāsaññāyatane bhave, acittuppāde vā saññā atthīti icchantīti na vattabbanti sambandho. Yato so saññābhavena asaṅgahito, bhavantarabhāvena ca saṅgahito.",
  "tika-abh05t3:88": "93.Indhanupādāno aggi viya indhanena rūpādiupādāno puggalo rūpādinā vinā natthīti ettha ayamadhippāyavibhāvanā – yathā na vinā indhanena aggi paññāpīyati, na ca taṁ aññaṁ indhanato sakkā paṭijānituṁ, nāpi anaññaṁ. Yadi hi aññaṁ siyā, na uṇhaṁ indhanaṁ siyā, atha anaññaṁ, nidahitabbaṁyeva dāhakaṁ siyā, evaṁ na vinā rūpādīhi puggalo paññāpīyati, na ca tehi añño, nāpi anañño sassatucchedabhāvappasaṅgatoti paravādino adhippāyo. Tattha yadi aggindhanopamā lokavohārena vuttā, apaḷittaṁ kaṭṭhādiindhanaṁ nidahitabbañca, paḷittaṁ bhāsuruṇhaṁ aggidāhakañca, tañca ojaṭṭhamakarūpaṁ pabandhavasena pavattaṁ aniccaṁ saṅkhataṁ paṭiccasamuppannaṁ. Yadi evaṁ puggalo rūpādīhi añño anicco ca āpanno, atha paramatthato ca, tasmiṁyeva kaṭṭhādisaññite rūpasaṅkhātapaḷitte yaṁ usumaṁ so aggi taṁsahajātāni tīṇibhūtāni indhanaṁ. Evampi siddhaṁ lakkhaṇabhedato aggindhanānaṁ aññattanti aggi viya indhanato rūpādīhi añño puggalo anicco ca āpajjatīti.",
  "tika-abh05t3:89": "Gatianuyogavaṇṇanā niṭṭhitā.",
  "tika-abh05t3:90": "12. Upādāpaññattānuyogavaṇṇanā",
  "tika-abh05t3:91": "97. Nīlaguṇayogato nīlo, nīlo eva nīlako, tassa, ayaṁ panassa nīlapaññatti nīlarūpupādānāti āha ‘‘nīlaṁ…pe… paññattī’’ti. Evaṁ pana pāṭhe ṭhite nīlaṁ upādāya nīloti kathamayaṁ paduddhāroti āha ‘‘nīlaṁ rūpaṁ…pe… ettha yo puṭṭho nīlaṁ upādāya nīlo’’ti. Etthāti etasmiṁ vacane. Tadādīsūti ‘‘pītaṁ rūpaṁ upādāyā’’tiādikaṁ aṭṭhakathāyaṁ ādi-saddena gahitameva tadatthadassanavasena gaṇhāti.",
  "tika-abh05t3:92": "98.Vuttanti ‘‘maggakusalo’’tiādīsu chekaṭṭhaṁ sandhāya vuttaṁ. Kusalapaññattiṁ kusalavohāraṁ.",
  "tika-abh05t3:93": "112.Pubbapakkhaṁ dassetvā uttaramāhāti paravādī pubbapakkhaṁ dassetvā sakavādissa uttaramāha.",
  "tika-abh05t3:94": "115. ‘‘Rūpaṁ rūpavā’’tiādinayappavattaṁ paravādivādaṁ bhindituṁ ‘‘yathā na nigaḷo negaḷiko’’tiādinā sakavādivādo āraddhoti āha ‘‘yassa rūpaṁ so rūpavāti uttarapakkhe vuttaṁ vacanaṁ uddharitvā’’ti.",
  "tika-abh05t3:95": "118.Viññāṇanissayabhāvūpagamananti cakkhuviññāṇassa nissayabhāvūpagamanaṁ. Tayidaṁ visesanaṁ cakkhussāti imināva siddhanti na kataṁ daṭṭhabbaṁ.",
  "tika-abh05t3:96": "Upādāpaññattānuyogavaṇṇanā niṭṭhitā.",
  "tika-abh05t3:97": "13. Purisakārānuyogavaṇṇanā",
  "tika-abh05t3:98": "123.Kammānanti kusalākusalakammānaṁ. Taggahaṇeneva hi taṁtaṁkiccakaraṇīye kiriyānampi saṅgaho daṭṭhabbo. Nipphādakappayojakabhāvenāti kārakakārāpakabhāvena.",
  "tika-abh05t3:99": "125.Kammakārakassa puggalassa yo añño puggalo kārako. Tenapīti kārakakārakenapi. Tassāti kārakakārakassa. Aññanti aññaṁ kammaṁ. Evanti iminā vuttappakārena. Tehi tehi kārakehi puggalā viya aññāni kammāni karīyantīti dasseti. Tenāha ‘‘kammavaṭṭassa anupacchedaṁ vadantī’’ti. Evaṁ sante puggalassa kārako, kammassa kārakoti ayaṁ vibhāgo idha anāmaṭṭho hoti, tathā ca sati kārakaparamparāya vacanaṁ virujjheyyāti āha ‘‘puggalassa…pe… vicāretabbameta’’nti. Tassa kārakanti puggalassa kārakaṁ. Idañcāti na kevalaṁ puggalakārakassa kammakārakatāpattiyeva doso, atha kho idaṁ kammakārakatāya kārakaparamparāpajjanampi vicāretabbaṁ, na yujjatīti attho. Puggalānañhi paṭipāṭiyā kārakabhāvo kārakaparamparā.",
  "tika-abh05t3:100": "170.Eko antoti ‘‘gāho’’ti sassatagāhasaṅkhāto antoti attho.",
  "tika-abh05t3:101": "176. Siyā añño, siyā anañño, siyā na vattabbo ‘‘aññoti vā anaññoti vā’’ti , evaṁ pavattanigaṇṭhavādasadisattā so eva eko neva so hoti, na aññoti laddhimattaṁ. Tenāha ‘‘idaṁ pana natthevā’’ti. Parassa icchāvasenevāti paravādino laddhivaseneva. Ekaṁ anicchantassāti ekaṁ ‘‘so karoti, so paṭisaṁvedetī’’ti gahaṇaṁ sassatadiṭṭhibhayena paṭikkhipantassa itaraṁ ucchedaggahaṇaṁ āpannaṁ. Tañca paṭikkhipantassa aññaṁ missakaṁ niccāniccaggahaṇaṁ, vikkhepaggahaṇañca āpannaṁ. Kārakavedakicchāya ṭhatvāti sveva kārako vedako cāti imasmiṁ ādāye ṭhatvā. Taṁtaṁanicchāyāti tassa tassa vādassa asampaṭicchanena. Āpannavasenapīti āpannagāhavasenapi ayaṁ anuyogo vuttoti yojanā. Sabbesaṁ āpannattāti heṭṭhā vuttanayena sabbesaṁ vikappānaṁ anukkamena āpannattā nāyamanuyogo katoti yojanā. Ekekassevāti tesu visuṁ visuṁ ekekasseva āpannattā. Tantivasena pana te vikappā ekajjhaṁ dassetvāti adhippāyo. Ekato yojetabbaṁ catunnampi pañhānaṁ ekato puṭṭhattā.",
  "tika-abh05t3:102": "Purisakārānuyogavaṇṇanā niṭṭhitā.",
  "tika-abh05t3:103": "Kalyāṇavaggo niṭṭhito.",
  "tika-abh05t3:104": "14. Abhiññānuyogavaṇṇanā",
  "tika-abh05t3:105": "193.Vikubbatīti ettha iti-saddo ādiattho, pakārattho vā. Tena ‘‘dibbāya sotadhātuyā saddaṁ suṇātī’’tiādikaṁ saṅgaṇhāti. Abhiññānuyogo daṭṭhabboti yojanā. Tadabhiññāvatoti āsavakkhayābhiññāvato. Arahato sādhananti arahato saccikaṭṭhaparamatthena puggalattābhāvasādhanaṁ. Tabbhāvassāti arahattassa. Arahattadhārānañhi khandhā nāma puggalattaṁ tassapi hotīti.",
  "tika-abh05t3:106": "Abhiññānuyogavaṇṇanā niṭṭhitā.",
  "tika-abh05t3:107": "15-18. Ñātakānuyogādivaṇṇanā",
  "tika-abh05t3:108": "209.Tatiyakoṭibhūtassāti tatiyakoṭisabhāvassa saṅkhatāsaṅkhatavinimuttasabhāvassa. Sabhāvassāti ca sabhāvadhammassa. Laddhiṁ nigūhitvāti puggalo neva saṅkhato, nāsaṅkhatoti laddhiṁ avibhāvetvā.",
  "tika-abh05t3:109": "Ñātakānuyogādivaṇṇanā niṭṭhitā.",
  "tika-abh05t3:110": "19. Paṭivedhānuyogādivaṇṇanā",
  "tika-abh05t3:111": "218.Pajānanaṁ nāma na hoti nibbidādīnaṁ appaccayattā. Paricchedanasamatthatañca dassetīti sambandho.",
  "tika-abh05t3:112": "228.Saharūpabhāvo rūpena samaṅgitā, vinārūpabhāvo tato vinissaṭatāti tadubhayaṁ rūpassa abbhantaragamanaṁ bahinikkhamanañca hoti. Tasmā taṁ dvayaṁ saharūpabhāvavinārūpabhāvānaṁ lakkhaṇavacananti vuttaṁ.",
  "tika-abh05t3:113": "237.Oḷārikoti thūlo. Āhito ahaṁ māno etthāti attā, attabhāvo. So eva yathāsakaṁ kammunā paṭilabhitabbato paṭilābho. Padadvayenapi kāmāvacarattabhāvo kathito. Manomayo attapaṭilābho rūpāvacarattabhāvo. So hi jhānamanena nibbattattā manomayo. Arūpo attapaṭilābhoti arūpāvacarattabhāvo. So hi rūpena amissitattā arūpoti evamettha attho veditabbo. ‘‘Attā’’ti pana jīve lokavohāro niruḷho, asatipi jīve tathāniruḷhaṁ lokavohāraṁ gahetvā sammāsambuddhāpi voharantīti dassento ‘‘iti imā lokassa samaññā, yāhi tathāgato voharatī’’ti vatvā idāni yathā voharanti, taṁ pakāraṁ vibhāvento ‘‘aparāmasa’’ntiādimāha.",
  "tika-abh05t3:114": "Paccattasāmaññalakkhaṇavasenāti kakkhaḷaphusanādisalakkhaṇavasena aniccatādisāmaññalakkhaṇavasena ca. Imināti ‘‘paccattasāmaññalakkhaṇavasenā’’tiādinā vuttena paramatthato puggalābhāvavacanena . Ito purimāti tattha tattha sakavādipaṭikkhepādivibhāvanavasena pavattā ito atthasaṁvaṇṇanato purimā. Imināti vā ‘‘yathā rūpādayo dhammā’’tiādinā aṭṭhakathāyaṁ vuttavacanena. Yathā cāti ettha ca-saddo samuccayattho. Tena samaññānatidhāvanaṁ sampiṇḍeti. Idaṁ vuttaṁ hoti – yathā parāmāso ca na hoti janapadaniruttiyā abhinivisitabbato, yathā ca samaññātidhāvanaṁ na hoti, evaṁ ito purimā ca atthavaṇṇanā yojetabbā. Samaññātidhāvane hi sati sabbalokavohārūpacchedo siyāti.",
  "tika-abh05t3:115": "Tasmā saccanti yasmā tattha paramatthākāraṁ anāropetvā samaññaṁ nātidhāvanto kevalaṁ lokasammutiyāva voharati, tasmā saccaṁ paresaṁ avisaṁvādanato. Tathakāraṇanti tatho avitatho dhammasabhāvo kāraṇaṁ pavattihetu etassāti tathakāraṇaṁ, paramatthavacanaṁ, aviparītadhammasabhāvavisayanti attho. Tenāha ‘‘dhammānaṁ tathatāya pavatta’’nti.",
  "tika-abh05t3:116": "Paṭivedhānuyogādivaṇṇanā niṭṭhitā.",
  "tika-abh05t3:117": "Puggalakathāvaṇṇanā niṭṭhitā.",
  "tika-abh05t3:118": "2. Parihānikathā",
  "tika-abh05t3:119": "1. Vādayuttiparihānikathāvaṇṇanā",
  "tika-abh05t3:120": "239.Idaṁsuttanti idaṁ lakkhaṇamattaṁ daṭṭhabbaṁ. ‘‘Pañcime, bhikkhave, dhammā samayavimuttassa bhikkhuno parihānāya saṁvattantī’’ti (a. ni. 5.149-150) idampi hi suttaṁ anāgāmiādīnaṁyeva parihāninissayo, na arahato. Samayavimuttoti aṭṭhasamāpattilābhino sekkhassetaṁ nāmaṁ. Yathāha –",
  "tika-abh05t3:121": "‘‘Katamo ca puggalo samayavimutto? Idhekacco puggalo kālena kālaṁ samayena samayaṁ aṭṭha vimokkhe kāyena phusitvā viharati, paññāya cassa disvā ekacce āsavā parikkhīṇā honti. Ayaṁ vuccati puggalo samayavimutto’’ti (pu. pa. 1).",
  "tika-abh05t3:122": "‘‘Parihānidhammo’’ti ca puthujjano ca ekacco ca sekkho adhippeto, na arahāti. Tasmāti yasmā yathādassitāni suttāni anāgāmiādīnaṁ parihāniladdhiyā nissayo, na arahato, tasmā. Taṁ nissāya taṁ apekkhitvā yasmā ‘‘arahatopī’’ti ettha arahatopi parihāni, ko pana vādo anāgāmiādīnanti ayamattho labbhati, tasmā pi-saddasampiṇḍitamatthaṁ dassento ‘‘arahatopi…pe… yojetabba’’nti āha. Yasmā vā kāmañcettha dutiyasuttaṁ sekkhavasena āgataṁ, paṭhamatatiyasuttāni pana asekkhavasenapi āgatānīti tesaṁ laddhi, tasmā ‘‘arahatopī’’ti aṭṭhakathāyaṁ vuttaṁ. Tenāha ‘‘idaṁ suttaṁ arahato’’tiādi.",
  "tika-abh05t3:123": "Tatiyasminti ‘‘sabbesaññeva arahantānaṁ parihānī’’ti etasmiṁ pañhe. So hi ‘‘sabbeva arahanto’’tiādinā āgatesu tatiyo pañho. Tesanti mudindriyānaṁ. Tatiyasmimpīti pi-saddo vuttatthasamuccayo. Tena paṭhamapañhaṁ samuccinoti ‘‘tatthapi tikkhindriyā adhippetā’’ti.",
  "tika-abh05t3:124": "Soyeva na parihāyatīti sotāpannoyeva sotāpannabhāvato na parihāyatīti attho. Na cettha sakadāgāmibhāvāpattiyā sotāpannabhāvāpagamo parihāni hoti visesādhigamabhāvato. Pattavisesato hi parihānīti. Itareti sakadāgāmiādikā. Uparimaggatthāyāti uparimaggattayapaṭilābhatthāya ‘‘niyato’’ti vuttamatthaṁ aggahetvā.",
  "tika-abh05t3:125": "Vādayuttiparihānikathāvaṇṇanā niṭṭhitā.",
  "tika-abh05t3:126": "2. Ariyapuggalasaṁsandanaparihānikathāvaṇṇanā",
  "tika-abh05t3:127": "241.Tatoti arahattato. Tatthāti dassanamaggaphale. Vāyāmenāti vipassanussāhanena. Tadanantaranti sotāpattiphalānantaraṁ. Paṭhamaṁ dassanamaggaphalānantaraṁ arahattaṁ pāpuṇāti, tato parihīno puna vāyamanto tadanantaraṁ na arahattaṁ pāpuṇātīti kā ettha yuttīti adhippāyo. Paravādī nāma yuttampi vadati ayuttampīti kiṁ tassa vāde yuttigavesanāyāti pana daṭṭhabbaṁ. Aparihānasabhāvo bhāvanāmaggo ariyamaggattā dassanādassanamaggo viya. Na cettha asiddhatāsaṅkā lokuttaramaggassa parassapi ariyamaggabhāvassa siddhattā, nāpi lokiyamaggena anekantikatā ariyasaddena visesitattā. Tathā na viruddhatā dutiyamaggādīnaṁ bhāvanāmaggabhāvassa oḷārikakilesappahānādīnañca parassapi āgamato siddhattā.",
  "tika-abh05t3:128": "Ariyapuggalasaṁsandanaparihānikathāvaṇṇanā niṭṭhitā.",
  "tika-abh05t3:129": "3. Suttasādhanaparihānikathāvaṇṇanā",
  "tika-abh05t3:130": "265. Puggalapaññattiaṭṭhakathāyaṁ ‘‘patti, phusanā’’ti ca paccakkhato adhigamo adhippetoti vuttaṁ ‘‘pattabbaṁ vadatīti āha phusanāraha’’nti.",
  "tika-abh05t3:131": "267.Katasanniṭṭhānassāti imasmiṁ sattāhe māse utumhi antovasse vā aññaṁ ārādhessāmīti katanicchayassa.",
  "tika-abh05t3:132": "Suttasādhanaparihānikathāvaṇṇanā niṭṭhitā.",
  "tika-abh05t3:133": "Parihānikathāvaṇṇanā niṭṭhitā.",
  "tika-abh05t3:134": "3. Brahmacariyakathā",
  "tika-abh05t3:135": "1. Suddhabrahmacariyakathāvaṇṇanā",
  "tika-abh05t3:136": "269.Heṭṭhāpīti paranimmitavasavattidevehi heṭṭhāpi. Maggabhāvanampi na icchantīti viññāyati ‘‘idha brahmacariyavāso’’ti iminā ‘‘dvepi brahmacariyavāsā natthi devesūti upaladdhivasenā’’ti vuttattā.",
  "tika-abh05t3:137": "270.Tassevāti paravādino eva. Puggalavasenāti ‘‘gihīnañceva ekaccānañca devāna’’nti evaṁ puggalavasena. Tassāti paravādino. Paṭikkhepo na yuttoti evaṁ puggalavasena atthayojanā na yuttāti adhippāyo. Puggalādhiṭṭhānena pana katāpi atthavaṇṇanā okāsavasena paricchijjatīti nāyaṁ doso. Tassāyaṁ adhippāyoti ayaṁ ‘‘gihīnañcevā’’tiādinā vutto tassa paravādino yadi adhippāyo, evaṁ saññāya paravādino sakavādinā samānādāyoti na niggahāraho siyā. Tenāha ‘‘saka…pe… tabbo’’ti. Paṭhamaṁ pana anujānitvā pacchā paṭikkhepeneva niggahetabbatā veditabbā. Keci ‘‘yattha natthi pabbajjā, natthi tattha brahmacariyavāsoti pucchāya ekaccānaṁ manussānaṁ maggappaṭivedhaṁ sandhāya paravādino paṭikkhepo. Yadipi so devānaṁ maggappaṭilābhaṁ na icchati, sambhavantaṁ pana sabbaṁ dassetuṁ aṭṭhakathāyaṁ ‘gihīna’micceva avatvā ‘ekaccānañca devāna’nti vutta’’nti vadanti, taṁ na sundaraṁ ‘‘sandhāyā’’ti vuttattā, purimoyevattho yutto.",
  "tika-abh05t3:138": "Suddhabrahmacariyakathāvaṇṇanā niṭṭhitā.",
  "tika-abh05t3:139": "2. Saṁsandanabrahmacariyakathāvaṇṇanā",
  "tika-abh05t3:140": "273.Rūpāvacaramaggenāti rūpāvacarajjhānena. Tañhi rūpabhavūpapattiyā upāyabhāvato maggoti vutto. Yathāha ‘‘rūpupapattiyā maggaṁ bhāvetī’’ti (dha. sa. 160). Idanti idaṁ rūpāvacarajjhānaṁ. ‘‘Idhavihāyaniṭṭhahetubhūto rūpāvacaramaggo’’tiādikaṁ dīpentaṁ vacanaṁ anāgāmimaggassa tabbhāvadīpakena ‘‘idha bhāvitamaggo’’tiādikena kathaṁ sametīti codetvā yathā sameti , taṁ dassetuṁ ‘‘pubbe panā’’tiādi vuttaṁ. Tattha ‘‘pubbe’’ti iminā ‘‘idha bhāvitamaggo’’tiādikaṁ vadanti, idhāpi pana ‘‘rūpāvacaramaggenā’’tiādikaṁ. Tattha anāgāmī evāti anāgāmiphalaṭṭho eva. Jhānānāgāmīti asamucchinnajjhattasaṁyojanopi rūpabhave uppajjitvā anāvattidhammamaggaṁ bhāvetvā tattheva parinibbāyanato. Adhippāyoti yathāvutto dvinnaṁ aṭṭhakathāvacanānaṁ avirodhadīpako adhippāyo.",
  "tika-abh05t3:141": "Idhāti kāmaloke. Tatthāti brahmaloke. Ettha ca paravādī evaṁ pucchitabbo ‘‘tīhi, bhikkhave, ṭhānehī’’ti suttaṁ kiṁ yathārutavasena gahetabbatthaṁ, udāhu sandhāyabhāsitanti? Tattha jānamāno sandhāyabhāsitanti vadeyya. Aññathā ‘‘paranimmitavasavattideve upādāyā’’tiādi vattuṁ na sakkā ‘‘deve ca tāvatiṁse’’ti vuttattā. Yathā hi tassa ‘‘seyyathāpi devehi tāvatiṁsehi saddhiṁ mantetvā’’tiādīsu viya sakkaṁ devarājānaṁ upādāya kāmāvacaradevesu tāvatiṁsadevā pākaṭā paññātāti tesaṁ gahaṇaṁ, na teyeva adhippetāti suttapadassa sandhāyabhāsitatthaṁ sampaṭicchitabbaṁ, evaṁ ‘‘idha brahmacariyavāso’’ti etthāpi anavajjasukhaabyāsekasukhanekkhammasukhādisannissayabhāvena mahānisaṁsatāya sāsane pabbajjā ‘‘idha brahmacariyavāso’’ti imasmiṁ sutte adhippetā. Sā hi uttarakurukānaṁ devānañca anokāsabhāvato dukkarā dullabhā ca. Tattha sūriyaparivattādīhipi devesu maggapaṭilābhāya atthitā vibhāvetabbā, uttarakurukānaṁ pana visesānadhigamabhāvo ubhinnampi icchito evāti.",
  "tika-abh05t3:142": "Saṁsandanabrahmacariyakathāvaṇṇanā niṭṭhitā.",
  "tika-abh05t3:143": "Brahmacariyakathāvaṇṇanā niṭṭhitā.",
  "tika-abh05t3:144": "3. Odhisokathāvaṇṇanā",
  "tika-abh05t3:145": "274.Odhisoti bhāgaso, bhāgenāti attho. Bhāgo nāma yasmā ekadeso hoti, tasmā ‘‘ekadesena ekadesenā’’ti vuttaṁ. Tattha yadi catunnaṁ maggānaṁ vasena samudayapakkhikassa kilesagaṇassa catubhāgehi pahānaṁ ‘‘odhiso pahāna’’nti adhippetaṁ, icchitamevetaṁ sakavādissa ‘‘tiṇṇaṁ saṁyojanānaṁ parikkhayā diṭṭhigatānaṁ pahānāyā’’ti ca ādivacanato. Yasmā pana maggo catūsu saccesu nānābhisamayavasena kiccakaro, na ekābhisamayavasenāti paravādino laddhi, tasmā yathā ‘‘maggo kālena dukkhaṁ parijānāti, kālena samudayaṁ pajahatī’’tiādinā nānakkhaṇavasena saccesu pavattatīti icchito, evaṁ paccekampi nānakkhaṇavasena pavatteyya. Tathā sati dukkhādīnaṁ ekadesaekadesameva parijānāti pajahatīti dassetuṁ pāḷiyaṁ ‘‘sotāpatti…pe… ekadese pajahatī’’tiādi vuttaṁ. Sati hi nānābhisamaye paṭhamamaggādīhi pahātabbānaṁ saṁyojanattayādīnaṁ dukkhadassanādīhi ekadesaekadesappahānaṁ siyāti ekadesasotāpattimaggaṭṭhāditā, tato eva ekadesasotāpannāditā ca āpajjati anantaraphalattā lokuttarakusalānaṁ, na ca taṁ yuttaṁ. Na hi kālabhedena vinā so eva sotāpanno, asotāpanno cāti sakkā viññātuṁ. Tenāha ‘‘ekadesaṁ sotāpanno, ekadesaṁ na sotāpanno’’tiādi.",
  "tika-abh05t3:146": "Apicāyaṁ nānābhisamayavādī evaṁ pucchitabbo ‘‘maggañāṇaṁ saccāni paṭivijjhantaṁ kiṁ ārammaṇato paṭivijjhati, udāhu kiccato’’ti. Yadi ārammaṇatoti vadeyya, tassa vipassanāñāṇassa viya dukkhasamudayānaṁ accantaparicchedasamucchedā na yuttā tato anissaṭattā, tathā maggadassanaṁ. Na hi sayameva attānaṁ ārabbha pavattatīti yuttaṁ, maggantaraparikappanāyaṁ anavaṭṭhānaṁ āpajjatīti, tasmā tīṇi saccāni kiccato, nirodhaṁ kiccato ārammaṇato ca paṭivijjhatīti evamasammohato paṭivijjhantassa maggañāṇassa nattheva nānābhisamayo. Vuttañhetaṁ ‘‘yo, bhikkhave, dukkhaṁ passati, dukkhasamudayampi so passatī’’tiādi. Na cetaṁ kālantaradassanaṁ sandhāya vuttaṁ. ‘‘Yo nu kho, āvuso, dukkhaṁ passati, dukkhasamudayampi so passati, dukkhanirodhampi…pe… dukkhanirodhagāminipaṭipadampi so passatī’’ti (saṁ. ni. 5.1100) ekasaccadassanasamaṅgino aññasaccadassanasamaṅgibhāvavicāraṇāyaṁ tadatthasādhanatthaṁ āyasmatā gavaṁpatittherena ābhatattā paccekañca saccattayadassanassa yojitattā. Aññathā purimadiṭṭhassa puna adassanato samudayādidassane dukkhādidassanamayojanīyaṁ siyā. Na hi lokuttaramaggo lokiyamaggo viya katakāribhāvena pavattati samucchedakattā. Tathā yojane ca sabbaṁ dassanaṁ dassanantaraparanti dassanānuparamo siyā. Evaṁ āgamato yuttito ca nānābhisamayassa asambhavato paccekaṁ maggānaṁ odhiso pahānaṁ natthīti niṭṭhamettha gantabbaṁ.",
  "tika-abh05t3:147": "Odhisokathāvaṇṇanā niṭṭhitā.",
  "tika-abh05t3:148": "4. Jahatikathāvaṇṇanā",
  "tika-abh05t3:149": "1. Nasuttāharaṇakathāvaṇṇanā",
  "tika-abh05t3:150": "280. Yadipi pāḷiyaṁ ‘‘tayo magge bhāvetī’’ti vuttaṁ, maggabhāvanā pana yāvadeva kilesasamucchindanatthāti ñatvā ‘‘kiccasabbhāvanti tīhi pahātabbassa pahīnata’’nti āha. Tattha tīhīti heṭṭhimehi tīhi ariyamaggehi pahātabbassa ajjhattasaṁyojanassa pahīnataṁ samucchindananti attho. Taṁ pana kiccanti adhobhāgiyasaṁyojanesu maggassa pahānābhisamayakiccaṁ. Teneva maggenāti anāgāmimaggeneva. Etaṁ na sametīti evaṁ magguppādato pageva kāmarāgabyāpādā pahīyantīti laddhikittanaṁ iminā maggassa kiccasabbhāvakathanena na sameti na yujjati. Tasmāti iminā yathāvuttameva virodhaṁ paccāmasati. Pahīnānanti vikkhambhitānaṁ. Yo hi jhānalābhī jhānena yathāvikkhambhite kilese maggena samucchindati, so idhādhippeto. Tenāha ‘‘dassanamagge…pe… adhippāyo’’ti.",
  "tika-abh05t3:151": "Jahatikathāvaṇṇanā niṭṭhitā.",
  "tika-abh05t3:152": "5. Sabbamatthītikathāvaṇṇanā",
  "tika-abh05t3:153": "1. Vādayuttivaṇṇanā",
  "tika-abh05t3:154": "282.Sabbaṁatthīti ettha yasmā paccuppannaṁ viya atītānāgatampi dharamānasabhāvanti paravādino laddhi, tasmā sabbanti kālavibhāgato atītādibhedaṁ sabbaṁ. So pana ‘‘yampi natthi, tampi atthī’’ti kālavimuttassa vasena anuyogo, taṁ atippasaṅgadassanavasena paravādipaṭiññāya dosāropanaṁ. Nayadassanaṁ vā atītānāgatānaṁ natthibhāvassa. Atthīti pana ayaṁ atthibhāvo yasmā desakālākāradhammehi vinā na hoti, tasmā taṁ tāva tehi saddhiṁ yojetvā anuyogaṁ dassetuṁ ‘‘sabbattha sabbamatthī’’tiādinā pāḷi pavattā. Tattha yadipi sabbatthāti idaṁ sāmaññavacanaṁ, taṁ pana yasmā visesaniviṭṭhaṁ hoti, parato ca sabbesūti dhammā vibhāgato vuccanti, tasmā oḷārikassa pākaṭassa rūpadhammasamudāyassa vasena atthaṁ dassetuṁ aṭṭhakathāyaṁ ‘‘sabbatthāti sabbasmiṁ sarīre’’ti vuttaṁ, nidassanamattaṁ vā etaṁ daṭṭhabbaṁ. Tathā ca kāṇādakāpilehi paṭiññāyamānā ākāsakālādisattapakatipurisā viya paravādinā paṭiññāyamānaṁ sabbaṁ sabbabyāpīti āpannameva hotīti. ‘‘Sabbattha sarīre’’ti ca ‘‘tile tela’’nti viya byāpane bhummanti sarīrapariyāpannena sabbena bhavitabbanti vuttaṁ ‘‘sirasi pādā…pe… attho’’ti.",
  "tika-abh05t3:155": "Sabbasmiṁ kāle sabbamatthīti yojanā. Etasmiṁ pakkheyevassa aññavādo paridīpito siyā ‘‘yaṁ atthi, attheva taṁ, yaṁ natthi, nattheva taṁ, asato natthi sambhavo, sato natthi vināso’’ti. Evaṁ sabbenākārena sabbaṁ sabbesu dhammesu sabbaṁ atthīti atthoti sambandho. Imehi pana pakkhehi ‘‘sabbaṁ sabbasabhāvaṁ, anekasattinicitābhāvā asato natthi sambhavo’’ti vādo paridīpito siyā. Yogarahitanti kenaci yuttāyuttalakkhaṇasaṁyogarahitaṁ. Taṁ pana ekasabhāvanti saṁyogarahitaṁ nāma atthato ekasabhāvaṁ, ekadhammoti attho. Etena devavādīnaṁ brahmadassanaṁ atthevātivādo paridīpito siyā. Atthīti pucchatīti yadi sabbamatthīti tava vādo, yathāvuttāya mama diṭṭhiyā sammādiṭṭhibhāvo atthīti ekantena tayā sampaṭicchitabbo, tasmā ‘‘kiṁ so atthī’’ti pucchatīti attho.",
  "tika-abh05t3:156": "Vādayuttivaṇṇanā niṭṭhitā.",
  "tika-abh05t3:157": "2. Kālasaṁsandanakathāvaṇṇanā",
  "tika-abh05t3:158": "285.Atītā…pe… karitvāti etthāyaṁ saṅkhepattho – atītaṁ anāgatanti rūpassa imaṁ visesaṁ, evaṁ visesaṁ vā rūpaṁ aggahetvā paccuppannatāvisesavisiṭṭharūpameva appiyaṁ paccuppannarūpabhāvānaṁ samānādhikaraṇattā etasmiṁyeva visaye appetabbaṁ, vacīgocaraṁ pāpetabbaṁ satipi nesaṁ visesanavisesitabbatāsaṅkhāte vibhāge tathāpi avibhajitabbaṁ katvāti. Yasmā pana pāḷiyaṁ ‘‘paccuppannanti vā rūpanti vā’’ti paccuppannarūpasaddehi tadatthassa vattabbākāro itisaddehi dassito, tasmā ‘‘paccuppannasaddena…pe… vuttaṁ hotī’’ti āha. Rūpapaññattīti rūpāyatanapaññatti. Sā hi sabhāvadhammupādānā tajjāpaññatti. Tenevāha ‘‘sabhāvaparicchinne pavattā vijjamānapaññattī’’ti. Rūpasamūhaṁ upādāyāti taṁtaṁattapaññattiyā upādānabhūtānaṁ abhāvavibhāvanākārena pavattamānānaṁ rūpadhammānaṁ samūhaṁ upādāya. Upādānupādānampi hi upādānamevāti. Tasmāti samūhupādāyādhīnatāya avijjamānapaññattibhāvato. Vigamāvattabbatāti vigamassa vatthabhāvāpagamassa avattabbatā. Na hi odātatāvigamena avatthaṁ hoti. Na pana yuttā rūpabhāvassa vigamāvattabbatāti yojanā. Rūpabhāvoti ca rūpāyatanasabhāvo cakkhuviññāṇassa gocarabhāvo. Na hi tassa paccuppannabhāvavigame vigamāvattabbatā yuttā.",
  "tika-abh05t3:159": "Kālasaṁsandanakathāvaṇṇanā niṭṭhitā.",
  "tika-abh05t3:160": "Vacanasodhanavaṇṇanā",
  "tika-abh05t3:161": "288.Anāgataṁ vā paccuppannaṁ vāti ettha vā-saddo aniyamattho yathā ‘‘khadire vā bandhitabbaṁ palāse vā’’ti. Tasmā ‘‘hutvā hotī’’ti ettha hoti-saddo anāgatapaccuppannesu yaṁ kiñci padhānaṁ katvā sambandhaṁ labhatīti dassento ‘‘anāgataṁ…pe… daṭṭhabba’’nti āha. Tattha paccuppannaṁ hontanti paccuppannaṁ jāyamānaṁ paccuppannabhāvaṁ labhantaṁ. Tenāha ‘‘taññeva anāgataṁ taṁ paccuppannanti laddhivasenā’’ti. Tampi hutvā hotīti yaṁ anāgataṁ hutvā paccuppannabhāvappattiyā ‘‘hutvā hotī’’ti vuttaṁ, kiṁ tadapi puna hutvā hotīti pucchati. Tabbhāvāvigamatoti paccuppannabhāvato hutvāhotibhāvānupagamato. Paccuppannābhāvatoti paccuppannatāya abhāvato.",
  "tika-abh05t3:162": "Vacanaṁarahatīti iminā vacanamatte na koci dosoti dasseti. Idaṁ vuttaṁ hoti – yadipi tassa puna hutvā bhūtassa puna hutvāhotibhāvo natthi, punappunaṁ ñāpetabbatāya pana dutiyaṁ tato parampi tathā vattabbataṁ arahatīti ‘‘āmantā’’ti paṭijānātīti. Dhammeti sabhāvadhamme. Tappaṭikkhepato adhamme abhāvadhamme. Tenāha ‘‘sasavisāṇe’’ti.",
  "tika-abh05t3:163": "Paṭikkhittanayenāti ‘‘hutvā hoti, hutvā hotī’’ti ettha pubbe yadetaṁ tayā ‘‘anāgataṁ hutvā paccuppannaṁ hotī’’ti vadatā ‘‘taṁyeva anāgataṁ taṁ paccuppanna’’nti laddhivasena ‘‘anāgataṁ vā paccuppannaṁ vā hutvā hotī’’ti vuttaṁ, ‘‘kiṁ te tampi hutvā hotī’’ti pucchite yo paravādinā hutvā bhūtassa puna hutvāabhāvato ‘‘na hevā’’ti paṭikkhepo kato, tena paṭikkhittanayena. Svāyaṁ yadeva rūpādi anāgataṁ, tadeva paccuppannanti satipi atthābhede anāgatapaccuppannanti pana attheva kālabhedoti taṁkālabhedavirodhāya paṭikkhepo pavattoti āha ‘‘paṭikkhittanayenāti kālanānattenā’’ti. Tena hi so ayañca paṭikkhepo nīto pavattitoti. Paṭiññātanayenāti idampi yathāvuttapaṭikkhepānantaraṁ yaṁ paṭiññātaṁ, taṁ sandhāyāha. Yathā hi sā paṭiññā atthābhedena nītā pavattitā, tathāyampi. Tenevāha ‘‘atthānānattenā’’ti, anāgatādippabhedāya kālapaññattiyā upādānabhūtassa atthassa abhedenāti attho. Yathā upādānabhūtarūpādiatthābhedepi tesaṁ khaṇattayānāvatti taṁsamaṅgitā anāgatapaccuppannabhāvāvattitā, tathā tattha vuccamānā hutvāhotibhāvā yathākkamaṁ purimapacchimesu pavattitā purimapacchimakiriyāti katvāti imamatthaṁ dassento ‘‘atthānānattaṁ…pe… paṭijānātī’’ti vatvā puna ‘‘atthānānattameva hī’’tiādinā tameva atthaṁ samattheti. Yathā pana ‘‘taṁ jīvaṁ taṁ sarīra’’nti paṭijānantassa jīvova sarīraṁ, sarīrameva jīvoti jīvasarīrānaṁ anaññattaṁ āpajjati, evaṁ ‘‘taññeva anāgataṁ taṁ paccuppanna’’nti ca paṭijānantassa anāgatapaccuppannānaṁ anaññattaṁ āpannanti paccuppannānāgatesu vuttā hotibhāvahutvābhāvā anāgatapaccuppannesupi āpajjeyyunti vuttaṁ aṭṭhakathāyaṁ ‘‘evaṁ sante anāgatampi hutvāhoti nāma, paccuppannampi hutvāhotiyeva nāmā’’ti.",
  "tika-abh05t3:164": "Anuññātapañhassāti ‘‘taññeva anāgataṁ taṁ paccuppannanti? Āmantā’’ti evaṁ atthānānattaṁ sandhāya anuññātassa atthassa. Ñātuṁ icchito hi attho pañho. Doso vuttoti anāgataṁ hutvā paccuppannabhūtassa puna anāgataṁ hutvā paccuppannabhāvāpattisaṅkhāto doso vutto purimanaye . Pacchimanaye pana anāgatapaccuppannesu ekekassa hutvāhotibhāvāpattisaṅkhāto doso vuttoti attho. Paṭikkhittapañhanti ‘‘taṁyeva anāgataṁ taṁ paccuppannanti? Na hevaṁ vattabbe’’ti evaṁ kālanānattaṁ sandhāya paṭikkhittapañhaṁ. Tenāti anāgatapaccuppannānaṁ hotihutvābhāvapaṭikkhepena. Codetīti anāgataṁ tena hoti nāma, paccuppannaṁ tena hutvā nāma, ubhayampi anaññattā ubhayasabhāvanti codeti. Etthāti ‘‘hutvā hotī’’ti etasmiṁ pañhe kathaṁ hoti dosoti codetīti. ‘‘Tassevā’’ti pariharati. Kathaṁ katvā codanā, kathañca katvā parihāro? Anujānanapaṭikkhepānaṁ bhinnavisayatāya codanā, atthābhedakālabhedavisayattā abhinnādhāratāya tesaṁ parihāro. Tassevāti hi paravādino evāti attho.",
  "tika-abh05t3:165": "Tadubhayaṁ gahetvāti ‘‘taṁ anāgataṁ taṁ paccuppanna’’nti ubhayaṁ ekajjhaṁ gahetvā. Ekekanti tesu ekekaṁ. Ekekamevāti ubhayaṁ ekajjhaṁ aggahetvā ekekameva visuṁ visuṁ imasmiṁ pakkhe tathā na yuttanti attho. Esa nayoti atidesaṁ katvā saṁkhittattā taṁ dubbiññeyyanti ‘‘anāgatassa hī’’tiādinā vivarati. Paṭijānitabbaṁ siyā anāgatapaccuppannānaṁ yathākkamaṁ hotihutvābhāvatoti adhippāyo. ‘‘Yadetaṁ tayā’’tiādinā pavatto saṁvaṇṇanānayo purimanayo, tattha hi ‘‘yadi te anāgataṁ hutvā’’tiādinā hutvāhotibhāvo codito. ‘‘Aparo nayo’’tiādiko dutiyanayo. Tattha hi ‘‘anāgatassa…pe… hutvāhotiyeva nāmā’’ti anāgatādīsu ekekassa hutvāhotināmatā coditā.",
  "tika-abh05t3:166": "Vacanasodhanavaṇṇanā niṭṭhitā.",
  "tika-abh05t3:167": "Atītañāṇādikathāvaṇṇanā",
  "tika-abh05t3:168": "290.Kathaṁvuccatīti kasmā vuttaṁ. Tenāti hi iminā dutiyapucchāya ‘‘atītaṁ ñāṇa’’nti idaṁ paccāmaṭṭhaṁ, tañca paccuppannaṁ ñāṇaṁ, atītadhammārammaṇatāya atītanti vuttaṁ. Tenāha aṭṭhakathāyaṁ ‘‘puna puṭṭho atītārammaṇaṁ paccuppannaṁ ñāṇa’’ntiādi.",
  "tika-abh05t3:169": "Atītañāṇādikathāvaṇṇanā niṭṭhitā.",
  "tika-abh05t3:170": "Arahantādikathāvaṇṇanā",
  "tika-abh05t3:171": "291. ‘‘Arahaṁ khīṇāsavo’’tiādinā suttavirodho pākaṭoti idameva dassento ‘‘yuttivirodho…pe… daṭṭhabbo’’ti āha. Tattha anānattanti aviseso. Evamādikoti ādi-saddena katakiccatābhāvo anohitabhāratāti evamādīnaṁ saṅgaho daṭṭhabbo.",
  "tika-abh05t3:172": "Arahantādikathāvaṇṇanā niṭṭhitā.",
  "tika-abh05t3:173": "Padasodhanakathāvaṇṇanā",
  "tika-abh05t3:174": "295. Yo atītasaddābhidheyyo attho, so atthisaddābhidheyyoti dvepi samānādhikaraṇatthāti katvā vuttaṁ ‘‘atītaatthisaddānaṁ ekatthattā’’ti, na, atītasaddābhidheyyasseva atthisaddābhidheyyattā. Tenāha ‘‘atthisaddatthassa ca nvātītabhāvato’’ti. Tena kiṁ siddhanti āha ‘‘atītaṁ nvātītaṁ, nvātītañca atītaṁ hotī’’ti. Idaṁ vuttaṁ hoti – yadi tava matena atītaṁ atthi, atthi ca nvātītanti atītañca no atītaṁ siyā, tathā atthi no atītaṁ atītañca no atītaṁ atītaṁ siyāti, yathā ‘‘atītaṁ atthī’’ti ettha atītameva atthīti nāyaṁ niyamo gahetabbo anatītassapi atthibhāvassa icchitattā. Tenevāha ‘‘atthi siyā atītaṁ, siyā nvātīta’’nti. Yena hi ākārena atītassa atthibhāvo paravādinā icchito, tenākārena anatītassa anāgatassa paccuppannassa ca so icchito. Kena pana ākārena icchitoti ? Saṅkhatākārena. Tena vuttaṁ ‘‘tenātītaṁ nvātītaṁ, nvātītaṁ atīta’’nti. Tasmā atītaṁ atthiyevāti evamettha niyamo gahetabbo. Atthibhāve hi atītaṁ niyamitaṁ, na atīte atthibhāvo niyamito, ‘‘na pana nibbānaṁ atthī’’ti ettha pana nibbānameva atthīti ayampi niyamo sambhavatīti so eva gahetabbo. Yadipi hi nibbānaṁ paramatthato atthibhāvaṁ upādāya uttarapadāvadhāraṇaṁ labbhati tadaññassapi abhāvato, tathāpi asaṅkhatākārena aññassa anupalabbhanato tathā nibbānameva atthīti purimapadāvadhāraṇe atthe gayhamāne ‘‘atthi siyā nibbānaṁ, siyā no nibbāna’’nti codanā anokāsā. Atītādīsu pana purimapadāvadhāraṇaṁ paravādinā na gahitanti natthettha atippasaṅgo. Aggahaṇañcassa pāḷito eva viññāyati. Evamettha atītādīnaṁ atthitaṁ vadantassa paravādissevāyaṁ iṭṭhavighātadosāpatti, na pana nibbānassa atthitaṁ vadantassa sakavādissāti. Paṭipādanā patiṭṭhāpanā veditabbā.",
  "tika-abh05t3:175": "Etthāha ‘‘atītaṁ atthī’’tiādinā kiṁ panāyaṁ atītānāgatānaṁ paramatthato atthibhāvo adhippeto, udāhu na paramatthato. Kiñcettha – yadi tāva paramatthato, sabbakālaṁ atthibhāvato saṅkhārānaṁ sassatabhāvo āpajjati, na ca taṁ yuttaṁ āgamavirodhato yuttivirodhato ca. Atha na paramatthato, ‘‘sabbamatthī’’tiādikā codanā niratthikā siyā, na niratthikā. So hi paravādī ‘‘yaṁ kiñci rūpaṁ atītānāgata’’ntiādinā atītānāgatānampi khandhabhāvassa vuttattā asati ca atīte kusalākusalassa kammassa āyatiṁ phalaṁ kathaṁ bhaveyya, tattha ca pubbenivāsañāṇādi anāgate ca anāgataṁsañāṇādi kathaṁ pavatteyya, tasmā attheva paramatthato atītānāgatanti yaṁ paṭijānāti, taṁ sandhāya ayaṁ katāti. Ekantena cetaṁ sampaṭicchitabbaṁ. Yepi ‘‘sabbaṁ atthī’’ti vadanti atītaṁ anāgataṁ paccuppannañca, te sabbatthivādāti.",
  "tika-abh05t3:176": "Catubbidhā cete te sabbatthivādā. Tattha keci bhāvaññattikā. Te hi ‘‘yathā suvaṇṇabhājanassa bhinditvā aññathā kariyamānassa saṇṭhānasseva aññathattaṁ, na vaṇṇādīnaṁ, yathā ca khīraṁ dadhibhāvena pariṇamantaṁ rasavīriyavipāke pariccajati, na vaṇṇaṁ, evaṁ dhammāpi anāgataddhuno paccuppannaddhaṁ saṅkamantā anāgatabhāvameva jahanti, na attano sabhāvaṁ. Tathā paccuppannaddhuno atītaddhaṁ saṅkame’’ti vadanti. Keci lakkhaṇaññattikā, te pana ‘‘tīsu addhāsu pavattamāno dhammo atīto atītalakkhaṇayutto, itaralakkhaṇehi ayutto. Tathā anāgato paccuppanno ca. Yathā puriso ekissā itthiyā ratto aññāsu aratto’’ti vadanti. Aññe avatthaññattikā, te ‘‘tīsu addhāsu pavattamāno dhammo taṁ taṁ avatthaṁ patvā añño aññaṁ niddisīyati avatthantarato, na sabhāvato. Yathā ekaṁ akkhaṁ ekaṅge nikkhittaṁ ekanti vuccati, sataṅge satanti, sahassaṅge sahassanti, evaṁsampadamida’’nti. Apare aññathaññattikā, te pana ‘‘tīsu addhāsu pavattamāno dhammo taṁ taṁ apekkhitvā tadaññasabhāvena vuccati. Yathā taṁ ekā itthī mātāti ca vuccati dhītā’’ti ca. Evamete cattāro sabbatthivādā.",
  "tika-abh05t3:177": "Tesu paṭhamo pariṇāmavāditāya kāpilapakkhikesu pakkhipitabboti. Dutiyassapi kālasaṅkaro āpajjati sabbassa sabbalakkhaṇayogato. Catutthassapi saṅkarova. Ekasseva dhammassa pavattikkhaṇe tayopi kālā samodhānaṁ gacchanti. Purimapacchimakkhaṇā hi atītānāgatā, majjhimo paccuppannoti. Tatiyassa pana avatthaññattikassa natthi saṅkaro dhammakiccena kālavavatthānato. Dhammo hi sakiccakkhaṇe paccuppanno, tato pubbe anāgato, pacchā atītoti.",
  "tika-abh05t3:178": "Tattha yadi atītampi dharamānasabhāvatāya atthi anāgatampi, kasmā taṁ atītanti vuccati anāgatanti vā, nanu vuttaṁ ‘‘dhammakiccena kālavavatthānato’’ti. Yadi evaṁ paccuppannassa cakkhussa kiṁ kiccaṁ, anavasesapaccayasamavāye phaluppādanaṁ. Evaṁ sati anāgatassapi cassa tena bhavitabbaṁ atthibhāvatoti lakkhaṇasaṅkaro siyā. Idañcettha vattabbaṁ, teneva sabhāvena sato dhammassa kiccaṁ, kiccakaraṇe ko vibandho, yena kadāci karoti kadāci na karoti paccayasamavāyabhāvato, kiccassa samavāyābhāvatoti ce? Taṁ na, niccaṁ atthibhāvassa icchitattā. Tato eva ca addhunaṁ avavatthānaṁ. Dhammo hi teneva sabhāvena vijjamāno kasmā kadāci atītoti vuccati kadāci anāgatoti kālassa vavatthānaṁ na siyā. Yo hi dhammo ajāto, so anāgato. Yo jāto na ca niruddho, so paccuppanno. Yo niruddho, so atīto. Idamevettha vattabbaṁ. Yadi yathā vattamānaṁ atthi , tathā atītaṁ anāgatañca atthi, tassa tathā sato ajātatā niruddhatā ca kena hotīti. Teneva hi sabhāvena sato dhammassa kathamidaṁ sijjhati ajātoti vā niruddhoti vā. Kiṁ tassa pubbe nāhosi, yassa abhāvato ajātoti vuccati, kiñca pacchā natthi, yassa abhāvato niruddhoti vuccati. Tasmā sabbathāpi addhattayaṁ na sijjhati, yadi ahutvā saṅgati hutvā ca vinassatīti na sampaṭicchanti. Yaṁ pana vuttaṁ ‘‘saṅkhatalakkhaṇayogato na sassatabhāvappasaṅgo’’ti, tayidaṁ kevalaṁ vācāvatthumattaṁ udayavayāsambhavato, atthi ca nāma sabbadā so dhammo, na ca niccoti kutoyaṁ vācāyutti.",
  "tika-abh05t3:179": "Sabhāvo sabbadā atthi, nicco dhammo na vuccati;",
  "tika-abh05t3:180": "Dhammo sabhāvato nāñño, aho dhammesu kosalaṁ.",
  "tika-abh05t3:181": "Yañca vuttaṁ ‘‘yaṁ kiñci rūpaṁ atītānāgata’’ntiādinā atītānāgatānaṁ khandhabhāvassa vuttattā atthevāti, vadāma. Atītaṁ bhūtapubbaṁ, anāgataṁ yaṁ sati paccaye bhavissati, tadubhayassapi ruppanādisabhāvānātivattanato rūpakkhandhādibhāvo vutto. Yathādhammasabhāvānātivattanato atītā dhammā anāgatā dhammāti, na dharamānasabhāvatāya. Ko ca evamāha ‘‘paccuppannaṁ viya taṁ atthī’’ti. Kathaṁ panetaṁ atthīti? Atītānāgatasabhāvena. Idaṁ pana taveva upaṭṭhitaṁ, kathaṁ taṁ atītaṁ anāgatañca vuccati, yadi niccakālaṁ atthīti.",
  "tika-abh05t3:182": "Yaṁ pana ‘‘na tāva kālaṁ karoti, yāva na taṁ pāpaṁ byantī hotī’’ti (ma. ni. 3.250) sutte vuttaṁ, taṁ yasmiñca santāne kammaṁ katūpacitaṁ, tattha tenāhitaṁ taṁphaluppādanasamatthataṁ sandhāya vuttaṁ, na atītassa kammassa dharamānasabhāvattā. Tathā sati sakena bhāvena vijjamānaṁ kathaṁ taṁ atītaṁ nāma siyā. Itthañcetaṁ evaṁ sampaṭicchitabbaṁ, yaṁ saṅkhārā ahutvā sambhavanti, hutvā pativenti tesaṁ udayato pubbe vayato ca pacchā na kāci ṭhiti nāma atthi, yato atītānāgataṁ atthīti vucceyya. Tena vuttaṁ –",
  "tika-abh05t3:183": "‘‘Anidhānagatā bhaggā, puñjo natthi anāgate;",
  "tika-abh05t3:184": "Uppannā yepi tiṭṭhanti, āragge sāsapūpamā’’ti. (mahāni. 10, 39);",
  "tika-abh05t3:185": "Yadi cānāgataṁ paramatthato siyā, ahutvā sambhavantīti vattuṁ na sakkā. Paccuppannakāle ahutvā sambhavantīti ce? Na, dhammappavattimattattā kālassa. Atha attano sabhāvena ahutvā sambhavantīti, siddhametaṁ anāgataṁ paramatthato natthīti. Yañca vuttaṁ ‘‘asati atīte kusalākusalassa kammassa āyatiṁ phalaṁ kathaṁ bhaveyyā’’ti, na kho panettha atītakammato phaluppatti icchitā, atha kho tassa katattā tadāhitavisesato santānato. Vuttañhetaṁ bhagavatā ‘‘kāmāvacarassa kusalassa kammassa katattā upacitattā vipākaṁ cakkhuviññāṇaṁ uppannaṁ hotī’’ti (dha. sa. 431). Yassa pana atītānāgataṁ paramatthato atthi, tassa phalaṁ niccameva atthīti kiṁ tattha kammassa sāmatthiyaṁ. Uppādane ce, siddhamidaṁ ahutvā bhavatīti. Yaṁ pana vuttaṁ ‘‘asati atītānāgate kathaṁ tattha ñāṇaṁ pavatteyyā’’ti, yathā taṁ ālambaṇaṁ, taṁ tathā atthi, kathañca taṁ ālambaṇaṁ, ahosi bhavissati cāti. Na hi koci atītaṁ anussaranto atthīti anussarati, atha kho ahosīti. Yathā pana vattamānaṁ ārammaṇaṁ anubhūtaṁ, tathā taṁ atītaṁ anussarati. Yathā ca vattamānaṁ bhavissati, tathā buddhādīhi gayhati. Yadi ca taṁ tatheva atthi, vattamānameva taṁ siyā. Atha natthi, siddhaṁ ‘‘asantaṁ ñāṇassa ārammaṇaṁ hotī’’ti. Vijjamānaṁ vā hi cittasaññātaṁ avijjamānaṁ vā ārammaṇaṁ etesaṁ atthīti ārammaṇā, cittacetasikā, na vijjamānaṁyeva ārabbha pavattanato, tasmā paccuppannameva dharamānasabhāvaṁ na atītānāgatanti na tiṭṭhati sabbatthivādo. Keci pana ‘‘na atītādīnaṁ atthitāpaṭiññāya sabbatthivādā, atha kho āyatanasabbassa atthitāpaṭiññāyā’’ti vadanti, tesaṁ matena sabbeva sāsanikā sabbatthivādā siyunti.",
  "tika-abh05t3:186": "Padasodhanakathāvaṇṇanā niṭṭhitā.",
  "tika-abh05t3:187": "Sabbamatthītikathāvaṇṇanā niṭṭhitā.",
  "tika-abh05t3:188": "6. Atītakkhandhādikathā",
  "tika-abh05t3:189": "1. Nasuttasādhanakathāvaṇṇanā",
  "tika-abh05t3:190": "297. ‘‘Atītaṁ anāgataṁ paccuppanna’’nti ayaṁ kālavibhāgaparicchinno vohāro dhammānaṁ taṁ taṁ avatthāvisesaṁ upādāya paññatto. Dhammo hi sakiccakkhaṇe paccuppanno, tato pubbe anāgato, pacchā atītoti vuttovāyamattho. Tattha yadipi dhammā aniccatāya anavaṭṭhitā, avatthā pana tesaṁ yathāvuttā vavatthitāti tadupādānā kālapaññattipi vavatthitā eva. Na hi atītādi anāgatādibhāvena voharīyati, khandhādipaññatti pana anapekkhitakālavisesā. Tīsupi hi kālesu rūpakkhandho rūpakkhandhova, tathā sesā khandhā āyatanadhātuyo ca. Evamavaṭṭhite yasmā paravādī ‘‘atthī’’ti imaṁ paccuppannaniyataṁ vohāraṁ atītānāgatesupi āropeti, tasmā so addhasaṅkaraṁ karoti. Paramatthato avijjamāne vijjamāne katvā voharatīti tato vivecetuṁ ‘‘atītaṁ khandhā’’tiādikā ayaṁ kathā āraddhā.",
  "tika-abh05t3:191": "Yasmā pana ruppanādisabhāve atītādibhedabhinne dhamme ekajjhaṁ gahetvā tattha rāsaṭṭhaṁ upādāya khandhapaññatti, cakkhurūpādīsu kāraṇādiatthaṁ suññataṭṭhañca upādāya āyatanapaññatti dhātupaññatti ca, tasmā sā addhattayasādhāraṇā, na atītādipaññatti viya addhavisesādhiṭṭhānāti āha ‘‘khandhādibhāvāvijahanato atītānāgatāna’’nti. Te panete atītādike khandhādike viya sabhāvadhammato sañjānanto paravādī ‘‘atthī’’ti paṭijānātīti āha ‘‘atītānāgatānaṁ atthitaṁ icchantassā’’ti. Sesamettha yaṁ vattabbaṁ, taṁ heṭṭhā vuttanayameva.",
  "tika-abh05t3:192": "‘‘Tayome, bhikkhave, niruttipathā’’ti suttaṁ niruttipathasuttaṁ. Tattha hi paccuppannasseva atthibhāvo vutto, na atītānāgatānaṁ. Tena vuttaṁ ‘‘atthitāya vāritattā’’ti. Yadi evaṁ ‘‘atthi, bhikkhave, nibbāna’’nti idaṁ kathanti? Taṁ sabbadā upaladdhito vuttaṁ niccasabhāvañāpanatthaṁ asaṅkhatadhammassa, idha pana saṅkhatadhammānaṁ khaṇattayasamaṅgitāya atthibhāvo na tato pubbe pacchā cāti paññāpanatthaṁ ‘‘yaṁ, bhikkhave, rūpaṁ…pe… na tassa saṅkhā bhavissatī’’ti vuttaṁ. Etena ‘‘atthī’’ti samaññāya anupādānato atītaṁ anāgataṁ paramatthato natthīti dassitaṁ hoti. Imināvūpāyenāti ‘‘khandhādibhāvāvijahanato’’ti evaṁ vuttena hetunā. Upapattisādhanayutti hi idha ‘‘upāyo’’ti vuttā.",
  "tika-abh05t3:193": "Nasuttasādhanakathāvaṇṇanā niṭṭhitā.",
  "tika-abh05t3:194": "2. Suttasādhanakathāvaṇṇanā",
  "tika-abh05t3:195": "298.Ete dhammāti ete khandhaāyatanadhātudhammā. Suttāharaṇanti niruttipathasuttāharaṇaṁ. Nesanti atītānāgatānaṁ.",
  "tika-abh05t3:196": "Suttasādhanakathāvaṇṇanā niṭṭhitā.",
  "tika-abh05t3:197": "Atītakkhandhādikathāvaṇṇanā niṭṭhitā.",
  "tika-abh05t3:198": "7. Ekaccaṁatthītikathā",
  "tika-abh05t3:199": "1. Atītādiekaccakathāvaṇṇanā",
  "tika-abh05t3:200": "299. Ye katūpacitā kusalākusalā dhammā vipākadānāya akatokāsā, katokāsā ca ye ‘‘okāsakatuppannā’’ti vuccanti. Ye ca vippakatavipākā, te sabbepi ‘‘avipakkavipākā’’ti veditabbā. Tesaṁ vipākadānasāmatthiyaṁ anapagatanti adhippāyena paravādī atthitaṁ icchati. Ye pana paravādī sabbena sabbaṁ vipakkavipākā kusalākusalā dhammā, tesaṁ apagatanti natthitaṁ icchati. Tenāha ‘‘atthīti ekaccaṁ atthi ekaccaṁ natthī’’tiādi. Evaṁ icchantassa pana paravādino yathā avipākesupi ekaccaṁ natthīti āpajjati, evaṁ vipakkavipākesu avipakkavipākesu ca āpajjatevāti dassetuṁ ‘‘avipakkavipākā dhammā ekacce’’tiādinā pāḷi pavattā. Tena vuttaṁ ‘‘tiṇṇaṁ rāsīnaṁ vasenā’’tiādi. Vohāravasenāti phalassa anuparamavohāravasena, hetukiccaṁ pana anuparataṁ anupacchinnaṁ atthīti laddhiyaṁ ṭhitattā codetabbova. Avicchedavasena pavattamānañhi phalassa pabandhavohāraṁ paravādī vohārato atthīti icchati, hetu panassa kammaṁ paramatthato ca kammūpacayavādibhāvato pattiappattisabhāvatādayo viya cittavippayutto kammūpacayo nāma eko saṅkhāradhammo avipanno, sopi tasseva vevacananti paravādī. Yaṁ sandhāyāha –",
  "tika-abh05t3:201": "‘‘Nappacayanti kammāni, api kappasahassato;",
  "tika-abh05t3:202": "Patvā paccayasāmaggiṁ, kāle paccanti pāṇina’’nti.",
  "tika-abh05t3:203": "Yañca sandhāya parato paribhogamayapuññakathāya ‘‘paribhogamayaṁ pana cittavippayuttaṁ uppajjatīti laddhiyā paṭijānātī’’ti vakkhati.",
  "tika-abh05t3:204": "Ekaccaṁatthītikathāvaṇṇanā niṭṭhitā.",
  "tika-abh05t3:205": "8. Satipaṭṭhānakathāvaṇṇanā",
  "tika-abh05t3:206": "301.Paramatthasatipaṭṭhānattāti etena lokuttarāya eva sammāsatiyā tatthāpi maggabhūtāya nippariyāyena satipaṭṭhānabhāvo niyyānikattā itarāya pariyāyenāti dasseti. Maggaphalasammāsatiyā dhammānussatibhāvapariyāyo atthīti ‘‘lokiyalokuttarasatipaṭṭhānasamudāyabhūtassā’’ti vuttaṁ. Satisamudāyabhūtassa na satigocarabhūtassāti adhippāyo. Satigocarassa hi satipaṭṭhānataṁ codetuṁ pāḷiyaṁ ‘‘cakkhāyatanaṁ satipaṭṭhāna’’nti āraddhaṁ. Tena vuttaṁ ‘‘sabbadhammānaṁ pabhedapucchāvasena vutta’’nti. Suttasādhanāyaṁ pana paṭhamaṁ lokiyasatipaṭṭhānavasena, dutiyaṁ missakavasena, tatiyaṁ lokuttaravasena dassitanti veditabbaṁ.",
  "tika-abh05t3:207": "Satipaṭṭhānakathāvaṇṇanā niṭṭhitā.",
  "tika-abh05t3:208": "9. Hevatthikathāvaṇṇanā",
  "tika-abh05t3:209": "304. Hevatthikathāyaṁ ‘‘sabbo dhammo sakabhāvena atthi parabhāvena natthī’’ti pavatto paravādīvādo yathā vibhajja paṭipucchā vā na byākātabbo, evaṁ ekaṁsato na byākātabbo visesābhāvato, kevalaṁ ṭhapanīyapakkhe tiṭṭhatīti adhippāyenāha ‘‘avattabbuttarenā’’ti. Yathā hi sabbe vādā sappaṭivādāvāti paṭiññā bhūtakathanattā avattabbuttarā upekkhitabbā, evamayampīti veditabbaṁ. Tenāha ‘‘upekkhitabbenā’’ti. Atha vā avattabbaṁ uttaraṁ avattabbuttaraṁ. Yathā aniccavādinaṁ pati anicco saddo paccayādhīnavuttitoti, uttaraṁ na vattabbaṁ siddhasādhanabhāvato, evaṁ idhāpi daṭṭhabbaṁ. Siddhasādhanañhi daḍḍhassa ḍahanasadisattā niratthakameva siyā, aṭṭhakathāyaṁ pana yasmā paravādinā yena sabhāvena yo dhammo atthi, teneva sabhāvena so vinā kālabhedādiparāmasanena natthīti patiṭṭhāpīyati, tasmā ‘‘ayoniso patiṭṭhāpitattā’’ti vuttaṁ.",
  "tika-abh05t3:210": "Ettha ca ‘‘hevatthi, hevaṁ natthī’’ti paṭijānantena paravādinā yathā saparabhāvehi rūpādīnaṁ atthitā paṭiññātā, evaṁ kāladesādibhedehipi sā paṭiññātā eva. Tenevāha ‘‘atītaṁ anāgatapaccuppannavasena, anāgatapaccuppannāni vā atītādivasena natthī’’ti. Evaṁ sati nigaṇṭhācelakavādo paridīpito siyā. Te hi ‘‘siyā atthi, siyā natthi, siyā atthi ca natthi cā’’tiādinā sabbapadatthesu pattabhāge paṭijānanti. Tattha yadi vatthuno sabhāveneva, desakālasantānavasena vā natthitā adhippetā, taṁ siddhasādhanaṁ sakavādinopi icchitattā. Yassa hi dhammassa yo sabhāvo, na so tato aññathā upalabbhati. Yadi upalabbheyya, añño eva so siyā. Na cettha sāmaññalakkhaṇaṁ nidassetabbaṁ salakkhaṇassa adhippetattā tassa natthibhāvassa abhāvato. Yathā ca parabhāvena natthitāya na vivādo, evaṁ desakālantaresupi ittarakālattā saṅkhārānaṁ. Na hi saṅkhārā desantaraṁ, kālantaraṁ vā saṅkamanti khaṇikabhāvato. Eteneva pariyāyantarena natthitāpi paṭikkhittā veditabbā. Yathā ca atthitā, natthitā vinā kālabhedena ekasmiṁ dhamme patiṭṭhaṁ na labhanti aññamaññaviruddhattā, evaṁ sabbadāpi niccattā.",
  "tika-abh05t3:211": "Yaṁ pana te vadanti ‘‘yathā suvaṇṇaṁ kaṭakādirūpena ṭhitaṁ rucakādibhāvaṁ āpajjatīti niccāniccaṁ. Tañhi suvaṇṇabhāvāvijahanato niccaṁ kaṭakādibhāvahānito aniccaṁ, evaṁ sabbadhammā’’ti. Te idaṁ vattabbā ‘‘kiṁ kaṭakabhāvo kaṭakassa, udāhu suvaṇṇassā’’ti. Yadi kaṭakassa, suvaṇṇanirapekkho siyā tadaññabhāvo viya. Atha suvaṇṇassa, niccakālaṁ tattha upalabbheyya suvaṇṇabhāvo viya. Na ca sakkā ubhinnaṁ ekabhāvoti vattuṁ kaṭakavināsepi suvaṇṇāvināsato. Atha mataṁ, suvaṇṇakaṭakādīnaṁ pariyāyīpariyāyabhāvato nāyaṁ dosoti. Yathā hi kaṭakapariyāyanirodhena rucakapariyāyuppādepi pariyāyī tatheva tiṭṭhati, evaṁ manussapariyāyanirodhe devapariyāyuppādepi pariyāyī jīvadrabyaṁ tiṭṭhatīti niccāniccaṁ, tathā sabbadrabyānīti. Tayidaṁ ambaṁ puṭṭhassa labujabyākaraṇaṁ. Yaṁ sveva nicco aniccoti vā vadanto aññattha niccataṁ aññattha aniccataṁ paṭijānāti, atha pariyāyapariyāyīnaṁ anaññatā icchitā, evaṁ sati pariyāyopi nicco siyā pariyāyino anaññattā pariyāyasarūpaṁ viya, pariyāyī vā anicco pariyāyato anaññattā pariyāyasarūpaṁ viyāti. Atha nesaṁ aññā anaññatā, evañca sati vuttadosadvayānativatti. Apica koyaṁ pariyāyo nāma, yadi saṇṭhānaṁ, suvaṇṇo tāva hotu, kathaṁ jīvadrabye arūpibhāvato. Yadi tassapi saṇṭhānavantaṁ icchitaṁ, tathā satissa ekasmimpi sattasantāne bahutā āpajjati sarūpatā ca saṇṭhānavantesupi pīḷakādīsu tathādassanato. Atha pavattiviseso, evampi bahutā khaṇikatā ca āpajjati, tasmā pariyāyasarūpameva tāva patiṭṭhapetabbaṁ.",
  "tika-abh05t3:212": "Yaṁ pana vuttaṁ ‘‘suvaṇṇaṁ kaṭakādirūpena ṭhita’’nti, tattha sampattiyogato viññāyamānesu visiṭṭhesu rūpagandharasaphoṭṭhabbesu kiṁ ekaṁ, udāhu tesaṁ samudāyo, tabbinimuttaṁ vā dhammantaraṁ suvaṇṇanti? Tattha na tāva rūpādīsu ekekaṁ suvaṇṇaṁ tena suvaṇṇakiccāsiddhito, nāpi tabbinimuttaṁ dhammantaraṁ tādisassa abhāvato. Atha samudāyo, taṁ pana paññattimattanti na tassa niccatā, nāpi aniccatā sambhavati. Yathā ca suvaṇṇassa, evaṁ kaṭakassapi paññattimattattāti. Tayidaṁ nidassanaṁ paravādino jīvadrabyassapi paññattimattaṁ tasseva sādhetīti kuto tassa niccāniccatāti alamatippapañcena.",
  "tika-abh05t3:213": "Hevatthikathāvaṇṇanā niṭṭhitā.",
  "tika-abh05t3:214": "Mahāvaggavaṇṇanā niṭṭhitā.",
  "tika-abh05t3:215": "2. Dutiyavaggo",
  "tika-abh05t3:216": "1. Parūpahāravaṇṇanā",
  "tika-abh05t3:217": "307.Vikkhambhitarāgāva avikkhambhitarāgānaṁ adhimānikatāya asambhavatoti yāva adhimānikaṁ, tāva sampajānā niddaṁ okkamantīti adhippāyo. ‘‘Adhimānikāna’’nti idaṁ bhūtapubbagatiyā vuttanti āha ‘‘adhimānikapubbā adhippetā siyu’’nti.",
  "tika-abh05t3:218": "308. Yaṁ vimatigāhakāraṇaṁ vuccamānaṁ, taṁ ‘‘handa hī’’ti paraṁ jotetīti adhippāyenāha ‘‘kāraṇattheti yutta’’nti. Vimatigāhassa pana nicchitataṁ ‘‘handa hī’’ti paraṁ jotetīti vuttaṁ ‘‘vacasāyatthe’’ti.",
  "tika-abh05t3:219": "Parūpahāravaṇṇanā niṭṭhitā.",
  "tika-abh05t3:220": "5. Vacībhedakathāvaṇṇanā",
  "tika-abh05t3:221": "326.Soti paṭhamamaggaṭṭho. Tasmāti yasmā ‘‘virajaṁ vītamalaṁ dhammacakkhuṁ udapādi ‘yaṁ kiñci samudayadhammaṁ, sabbaṁ taṁ nirodhadhamma’’’nti suttassa atthaṁ aññathā gahetvā udayabbayānupassanānissandena maggakkhaṇepi dukkhanti vipassanā upaṭṭhāti, tasmā ‘‘so dukkhamicceva vācaṁ bhāsatī’’ti vadanti.",
  "tika-abh05t3:222": "328.Icchiteti paravādinā sampaṭicchite. Āropiteti yuttiniddhāraṇena tasmiṁ atthe patiṭṭhāpite yujjati, vacīsamuṭṭhāpanakkhaṇato pana pacchā taṁ saddaṁ suṇātīti icchite na yujjati sotaviññāṇassa paccuppannārammaṇattāti adhippāyo. Yasmā pana attanā nicchāritaṁ saddaṁ attanāpi suṇāti, tasmā sotaviññāṇaṁ ‘‘yena taṁ saddaṁ suṇātī’’ti aṭṭhakathāyaṁ vuttanti daṭṭhabbaṁ.",
  "tika-abh05t3:223": "332.Lokuttaramaggakkhaṇeti paṭhamajjhānikassa paṭhamamaggassa khaṇe. Abhibhūsuttāharaṇe adhippāyo vattabboti etena tadāharaṇassa asambandhataṁ dasseti. Tenāha ‘‘tasmā asādhaka’’nti.",
  "tika-abh05t3:224": "Vacībhedakathāvaṇṇanā niṭṭhitā.",
  "tika-abh05t3:225": "7. Cittaṭṭhitikathāvaṇṇanā",
  "tika-abh05t3:226": "335.Evanti ‘‘ekacittaṁ yāvatāyukaṁ tiṭṭhatī’’ti vuttākārena. Aññatthāti arūpabhavato aññasmiṁ. Etenāti ‘‘ekameva cittaṁ āruppe tiṭṭhati , yāvatāyukaṁ tiṭṭhatī’’ti evaṁvādinā dutiyāpi aḍḍhakathā passitabbā paṭhamakathāya cirakālāvaṭṭhānavacanassa aññadatthu bhāvavibhāvanatoti adhippāyo. Purimāyāti ‘‘yāvatāyukaṁ tiṭṭhatī’’ti pañhato purimāya. Tattha hi ‘‘vassasataṁ tiṭṭhatī’’ti pucchāya ‘‘āmantā’’ti anuññā katā, pacchimāyaṁ pana ‘‘manussānaṁ ekaṁ cittaṁ yāvatāyukaṁ tiṭṭhatī’’ti ‘‘na hevaṁ vattabbe’’ti paṭikkhepo kato. Avirodho vibhāvetabbo, yato tattheva anuññā katā, na pacchāti adhippāyo . Vassasatādīti ca ādi-saddena na kevalaṁ ‘‘dve vassasatānī’’ti evamādiyeva saṅgahitaṁ, atha kho ‘‘ekaṁ cittaṁ divasaṁ tiṭṭhatī’’ti evamādipīti daṭṭhabbaṁ. ‘‘Muhuttaṁ muhuttaṁ uppajjatīti pañho sakavādinā pucchito viya vutto’’ti idaṁ vicāretabbaṁ. ‘‘Muhuttaṁ muhuttaṁ uppajjatī’’ti pañho paravādissa. ‘‘Uppādavayadhammino’’tiādisuttatthavasena paṭiññā sakavādissāti hi vuttaṁ.",
  "tika-abh05t3:227": "Cittaṭṭhitikathāvaṇṇanā niṭṭhitā.",
  "tika-abh05t3:228": "9. Anupubbābhisamayakathāvaṇṇanā",
  "tika-abh05t3:229": "339. ‘‘Tāni vā cattāripi ñāṇāni eko sotāpattimaggoyevāti paṭijānātī’’ti imaṁ sandhāyāha ‘‘atha vā’’tiādi. Catunnaṁ ñāṇānanti dukkheñāṇādīnaṁ catunnaṁ ñāṇānaṁ. Ekamaggabhāvatoti sotāpattiādiekamaggabhāvato. Kamena pavattamānānipi hi tāni ñāṇāni taṁtaṁmaggakiccassa sādhanato ekoyeva maggo hotīti adhippāyo. Tenāha ‘‘ekamaggassa…pe… paṭijānātī’’ti.",
  "tika-abh05t3:230": "344.Dassaneti maggadassane.",
  "tika-abh05t3:231": "345. Dhammatthānaṁ hetuphalabhāvato dhammatthapaṭisambhidānaṁ siyā sotāpattiphalahetutā, tadabhāvato na itarapaṭisambhidānanti āha ‘‘nirutti…pe… vicāretabba’’nti. Sabbāsampi pana paṭisambhidānaṁ paṭhamaphalasacchikiriyāhetutā vicāretabbā maggādhigameneva laddhabbattā phalānaṁ viya, tasmā ‘‘aṭṭhahi ñāṇehī’’ti ettha nikkhepakaṇḍe āgatanayena dukkhādiñāṇānaṁ pubbantādiñāṇānañca vasena ‘‘aṭṭhahi ñāṇehī’’ti yuttaṁ viya dissati.",
  "tika-abh05t3:232": "Anupubbābhisamayakathāvaṇṇanā niṭṭhitā.",
  "tika-abh05t3:233": "10. Vohārakathāvaṇṇanā",
  "tika-abh05t3:234": "347.Visayavisayīsūti rūpacakkhādike sandhāyāha. Te hi rūpakkhandhapariyāpannattā ekantena lokiyā. Visayassevāti saddasseva. So hi voharitabbato vohārakaraṇatāya ca ‘‘vohāro’’ti pāḷiyaṁ vutto. Natthettha kāraṇaṁ visayīnaṁ visayassapi āsavādianārammaṇatābhāvato. Asiddhalokuttarabhāvassa ekantasāsavattā tassa saddāyatanassa yathā lokuttaratā tava matenāti adhippāyo.",
  "tika-abh05t3:235": "Paṭihaññeyyāti idaṁ parikappavacanaṁ. Parikappavacanañca ayāthāvanti āha ‘‘na hi…pe… atthī’’ti. Na hi jalaṁ analanti parikappitaṁ dahati pacati vā. Kiṁ lokiyena ñāṇena jānitabbato lokiyo rūpāyatanādi viya, udāhu lokuttaro paccavekkhiyamānamaggādi viyāti evamettha hetussa anekantabhāvo veditabbo. Tenāha ‘‘lokiye lokuttare ca sambhavato’’ti.",
  "tika-abh05t3:236": "Vohārakathāvaṇṇanā niṭṭhitā.",
  "tika-abh05t3:237": "11. Nirodhakathāvaṇṇanā",
  "tika-abh05t3:238": "353.Yesaṁ dvinnanti yesaṁ dvinnaṁ dukkhasaccānaṁ. Dvīhi nirodhehīti appaṭisaṅkhāpaṭisaṅkhāsaṅkhātehi dvīhi nirodhehi. Tattha dukkhādīnaṁ paṭisaṅkhāti paṭisaṅkhā, paññāviseso. Tena vattabbo nirodho paṭisaṅkhānirodho. Yo sāsavehi dhammehi visaṁyogoti vuccati, yo paccayavekallena dhammānaṁ uppādassa accantavibandhabhūto nirodho, so paṭisaṅkhāya navattabbato appaṭisaṅkhānirodho nāmāti paravādino laddhi. Paṭisaṅkhāya vinā niruddhāti paccayavekallena anuppattiṁ sandhāya vuttaṁ. Tenāha ‘‘na uppajjitvā bhaṅgā’’ti. Anuppādopi hi nirodhoti vuccati yato ‘‘imassuppādā idaṁ uppajjatī’’ti lakkhaṇuddesassa paṭilome ‘‘imassa nirodhā idaṁ nirujjhatī’’ti dassito. Tenāti paṭisaṅkhāya nirodhassa khaṇikanirodhassa ca idha nādhippetattā.",
  "tika-abh05t3:239": "Nirodhakathāvaṇṇanā niṭṭhitā.",
  "tika-abh05t3:240": "Dutiyavaggavaṇṇanā niṭṭhitā.",
  "tika-abh05t3:241": "3. Tatiyavaggo",
  "tika-abh05t3:242": "1. Balakathāvaṇṇanā",
  "tika-abh05t3:243": "354.Niddesatoti ‘‘aṭṭhānametaṁ anavakāso’’tiādinā niddiṭṭhappakārato. So pana yasmā vitthāro hoti, tasmā vuttaṁ ‘‘vitthārato’’ti. Sabbaṁ kilesāvaraṇādiṁ, tameva paccekaṁ pavattiākārabhedato sabbākāraṁ. ‘‘Sabba’’nti hi idaṁ sarūpato gahaṇaṁ, ‘‘sabbākārato’’ti pavattiākārabhedato. Bhagavā hi dhamme jānanto tesaṁ ākārabhede anavasesetvāva jānāti. Yathāha ‘‘sabbe dhammā sabbākārato buddhassa bhagavato ñāṇamukhe āpāthaṁ āgacchantī’’ti (mahāni. 156; cūḷani. mogharājamāṇavapucchāniddesa 85; paṭi. ma. 3.5). Uddesatoti ekadesato. Ekadeso ca vitthāro na hotīti āha ‘‘saṅkhepato’’ti. Yathā jānantīti sambandho. Uddesamattenapīti diṭṭhigatayathābhūtañāṇādippabhedānaṁ āsayādīnaṁ uddesamattenapi. Tenāha ‘‘indriyānaṁ tikkhamudubhāvajānanamattaṁ sandhāyā’’ti. Therenāti anuruddhattherena. Evamevāti uddesato ṭhānādimattajānanākāreneva. Svāyamattho sakavādināpi icchitoyevāti āha ‘‘kathamayaṁ codetabbo siyā’’ti.",
  "tika-abh05t3:244": "356.Sesesūti indriyaparopariyattañāṇato sesesu. Paṭikkhepoti asādhāraṇatāpaṭikkhepo. Nanu ca sesānaṁ asādhāraṇatāpi atthīti codanaṁ sandhāyāha ‘‘ṭhānā…pe… adhippāyo’’ti.",
  "tika-abh05t3:245": "Balakathāvaṇṇanā niṭṭhitā.",
  "tika-abh05t3:246": "2. Ariyantikathāvaṇṇanā",
  "tika-abh05t3:247": "357.Saṅkhāresandhāya paṭijānantassāti diṭṭhiyā parikappitena sattena suññe saṅkhāre sandhāya ‘‘suññatañca manasi karotī’’ti pucchāya ‘‘āmantā’’ti paṭijānantassa. Dvinnaṁ phassānaṁ samodhānaṁ kathaṁ āpajjati ṭhānāṭhānabhūte saṅkhāre vuttanayena suññataṁ manasi karontassāti adhippāyo. Yathāvuttanayenāti ‘‘diṭṭhiyā parikappitena sattena suññā pañcakkhandhā’’ti pakārena nayena. Atha vā yathāvuttanayenāti ‘‘ṭhānāṭhānamanasikāro saṅkhārārammaṇo, suññatāmanasikāro nibbānārammaṇo’’ti evaṁ vuttanayena. ‘‘Saṅkhāre sandhāya paṭijānantassā’’ti vuttattā ‘‘dvinnaṁ phassānaṁ samodhānaṁ kathaṁ āpajjatī’’ti āha. Sattasuññatāya suññattepi saṅkhārānaṁ aññova ṭhānāṭhānamanasikāro, añño suññatāmanasikāroti yujjateva dvinnaṁ phassānaṁ samodhānāpatticodanā, saṅkhāre sandhāya paṭijānantassa pana kathaṁ ariyabhāvasiddhi ṭhānāṭhānañāṇādīnanti vicāretabbaṁ. Kiṁ vā etāya yutticintāya. Ummattakapacchisadiso hi paravādivādo. Aññesupi ṭhānesu īdisesu eseva nayo. Āropetvāti itthipurisādiākāraṁ, sattākārameva vā asantaṁ rūpādiupādāne āropetvā. Abhūtāropanañhettha paṇidahananti adhippetaṁ. Tenāha ‘‘parikappanavasenā’’ti. Soti yathāvutto paṇidhi. Ekasmimpi khandhe.",
  "tika-abh05t3:248": "Ariyantikathāvaṇṇanā niṭṭhitā.",
  "tika-abh05t3:249": "4. Vimuccamānakathāvaṇṇanā",
  "tika-abh05t3:250": "366. Maggakkhaṇe cittaṁ ekadesena vimuttaṁ ekadesena avimuttanti ayaṁ ‘‘vimuttaṁ vimuccamāna’’nti laddhiyā doso. Tathā hi vuttaṁ ‘‘ekadesaṁ vimuttaṁ, ekadesaṁ avimutta’’nti. Aṭṭhakathāyañca ‘‘tañhi tadā samucchedavimuttiyā vimuttekadesena vimuccamānantissa laddhī’’ti dassitovāyamattho. Vippakataniddeseti vimuccanakiriyāya apariyositatāniddese. Yaṁ sandhāyāha ‘‘vimuttaṁ vimuccamānanti vippakatabhāvena vuttattā’’ti. Tenāti paravādinā. Vimucca…pe… vuttaṁ vimuccamānassa vimuttabhāvābhāvato, vimuttabhedena pana tathā vuttanti adhippāyo. Sati ca dose vippakataniddeseti ānetvā yojetabbaṁ. Ekadeso visesanaṁ hoti nippadesavimuttiyā avicchinnato. Phalacittenāti paṭhamaphalacittena uppannena.",
  "tika-abh05t3:251": "Vimuccamānakathāvaṇṇanā niṭṭhitā.",
  "tika-abh05t3:252": "5. Aṭṭhamakakathāvaṇṇanā",
  "tika-abh05t3:253": "368.Pahīnānāma bhaveyyuṁ, na pahiyyamānāti adhippāyo.",
  "tika-abh05t3:254": "Aṭṭhamakakathāvaṇṇanā niṭṭhitā.",
  "tika-abh05t3:255": "6. Aṭṭhamakassa indriyakathāvaṇṇanā",
  "tika-abh05t3:256": "371. Lokuttarānaṁyeva saddhādīnaṁ indriyabhāvo, na lokiyānanti paravādino adhippāyavasenāha ‘‘appaṭiladdhindriyattā’’tiādi. Tattha niyyānikāni bhāventoti yathā niyyānikā honti, evaṁ uppādento brūhento vā. Indriyabhāvaṁ pana pattesu tesu puna bhāvanākiccaṁ natthīti tassa adhippāyoti dassento āha ‘‘na pana indriyāni bhāvento’’ti.",
  "tika-abh05t3:257": "Aṭṭhamakassa indriyakathāvaṇṇanā niṭṭhitā.",
  "tika-abh05t3:258": "7. Dibbacakkhukathāvaṇṇanā",
  "tika-abh05t3:259": "373. Visinoti visesena bandhati visayīnaṁ attapaṭibandhaṁ karotīti visayo, ārammaṇaṁ , anubhavati etenāti ānubhāvo, sāmatthiyaṁ, balanti attho, gocarakaraṇaṁ gocaro, visaye ānubhāvagocarā visaya…pe… carāti. Tehi yathā visiṭṭhaṁ visesaṁ hoti, tathā paccayabhūtena jhānadhammena āhitabalaṁ katabalādhānaṁ. Visayaggahaṇañcettha ānubhāvagocarakaraṇānaṁ pavattiṭṭhānadassanaṁ yatthassa tehi upatthaddhattā balādhānaṁ pākaṭaṁ hoti. Tenāha ‘‘yādise visaye’’tiādi. Balādhānañca uttarimanussadhammato mahaggatadhammavisesato uppannehi paṇītehi cittajarūpehi visesāpatti. Yaṁ nissāya parāvuttīti eke vadanti. Purimaṁ maṁsacakkhumattamevāti yathāvuttabalādhānato purimaṁ maṁsacakkhumattameva. Vadanto saṅgahakāro. Visayaggahaṇaṁ pāḷiyaṁ kataṁ. Na visayavisesadassanatthanti na visayassa visesadassanatthaṁ. Yato ubhinnampi rūpāyatanameva visayoti visayassa sadisataṁ avisesaṁ āha, sadisassa vā visesaṁ dīpetīti yojanā.",
  "tika-abh05t3:260": "Dhammupatthaddha…pe… adhippāyo, aññathā laddhiyeva na siyāti bhāvo. Maggoti upāyo, kāraṇanti attho. Pakaticakkhumato eva hi dibbacakkhu uppajjati. Kasmā? Kasiṇālokaṁ vaḍḍhetvā dibbacakkhuñāṇassa uppādanaṁ, so ca kasiṇamaṇḍale uggahanimittena vinā natthi, tasmā vuttaṁ ‘‘maṁsacakkhupaccayatādassanatthameva vutta’’nti. Tenāti ‘‘maggo’’ti vacanena. Rūpāvacarajjhānapaccayenāti rūpāvacarajjhānena paccayabhūtena uppannāni rūpāvacarajjhānacittasamuṭṭhitāni. Jhānakammasamuṭṭhitesu vattabbameva natthi. Tassa hesā laddhi.",
  "tika-abh05t3:261": "374.Yena dibbacakkhuno paññācakkhubhāvassa icchanena paṭijānanena. Tīṇi cakkhūni maṁsadibbapaññācakkhūni cakkhuntarabhāvaṁ vadato bhaveyyuṁ, tasmā taṁ na icchatīti attho.",
  "tika-abh05t3:262": "Dibbacakkhukathāvaṇṇanā niṭṭhitā.",
  "tika-abh05t3:263": "9. Yathākammūpagatañāṇakathāvaṇṇanā",
  "tika-abh05t3:264": "377. Dibbacakkhupādakattā ‘‘yathākammūpagatañāṇassa upanissaye dibbacakkhumhī’’ti vuttaṁ, na yathākammūpagatajānanakiccake dibbacakkhumhi tassa taṁkiccakatābhāvato. Yato yaṁ anaññaṁ, tampi tato anaññamevāti āha ‘‘iminā…pe… bhavitabba’’nti. Tattha atthantarabhāvaṁ nivāretīti dibbacakkhuñāṇassa pakkhikattā yathākammūpagatañāṇassa tato atthantarabhāvaṁ nivāreti. Tassa hi taṁ paribhaṇḍañāṇaṁ. Dibbacakkhussa yathākammūpagatañāṇato atthantarabhāvaṁ na nivāreti atappakkhikattāti adhippāyo. Dibbacakkhussa yathākammūpagatañāṇakiccatā paravādinā icchitā, na yathākammūpagatañāṇassa dibbacakkhukiccatāti tamatthaṁ ‘‘yathākammūpagatañāṇameva dibbacakkhu’’nti ettha yojetvā dassento ‘‘eva-saddo cā’’tiādimāha.",
  "tika-abh05t3:265": "Yathākammūpagatañāṇakathāvaṇṇanā niṭṭhitā.",
  "tika-abh05t3:266": "10. Saṁvarakathāvaṇṇanā",
  "tika-abh05t3:267": "379.Āṭānāṭiyasutte ‘‘santi, bhikkhave, yakkhā yebhuyyena pāṇātipātā appaṭiviratā’’ti (dī. ni. 3.276, 286) āgatattā cātumahārājikānaṁ saṁvarāsaṁvarasabbhāvo avivādasiddho. Yattha pana vivādo, tameva dassentena tāvatiṁsādayo gahitāti imamatthaṁ dassetuṁ ‘‘cātumahārājikāna’’nti vuttaṁ. Evaṁ satīti yadi tāvatiṁsesu saṁvarāsaṁvaro natthi, evaṁ sante. Surāpānanti etthāpi ‘‘suyyatī’’ti padaṁ ānetvā sambandhitabbaṁ. Kathaṁ suyyatīti? Vuttañhetaṁ kumbhajātake –",
  "tika-abh05t3:268": "‘‘Yaṁ ve pivitvā pubbadevā pamattā,",
  "tika-abh05t3:269": "Tidivā cutā sassatiyā samāyā;",
  "tika-abh05t3:270": "Taṁ tādisaṁ majjamimaṁ niratthaṁ,",
  "tika-abh05t3:271": "Jānaṁ mahārāja kathaṁ piveyyā’’ti. (jā. 1.16.58);",
  "tika-abh05t3:272": "Tattha pubbadevā nāma asurā. Te hi tāvatiṁsānaṁ uppattito pubbadevāti paññāyiṁsu. Pamattāti surāpānena pamādaṁ āpannā. Tidivāti manussacātumahārājikaloke upādāya tatiyalokabhūtā devaṭṭhānā, nāmameva vā etaṁ tassa devaṭṭhānassa. Sassatiyāti kevalaṁ dīghāyukataṁ sandhāya vadati. Samāyā saha attano asuramāyāya, asuramantehi saddhiṁ cutāti attho. Aṭṭhakathāyañca vuttaṁ ‘‘āgantukadevaputtā āgatāti nevāsikā gandhapānaṁ sajjayiṁsu. Sakko sakaparisāya saññamadāsī’’ti. Tenāha ‘‘tesaṁ surāpānaṁ asaṁvaro na hotīti vattabbaṁ hotī’’ti. Ettha ca tāvatiṁsānaṁ pātubhāvato paṭṭhāya surāpānampi tattha nāhosi, pageva pāṇātipātādayoti viramitabbābhāvato eva tāvatiṁsato paṭṭhāya upari devalokesu samādānasampattavirativasena puretabbā saṁvarā na santi, lokuttarā pana santiyeva. Tathā tehi pahātabbā asaṁvarā. Na hi appahīnānusayānaṁ maggavajjhā kilesā na santīti.",
  "tika-abh05t3:273": "Saṁvarakathāvaṇṇanā niṭṭhitā.",
  "tika-abh05t3:274": "Tatiyavaggavaṇṇanā niṭṭhitā.",
  "tika-abh05t3:275": "4. Catutthavaggo",
  "tika-abh05t3:276": "1. Gihissa arahātikathāvaṇṇanā",
  "tika-abh05t3:277": "387.Gihichandarāgasampayuttatāyāti gihibhāve kāmabhogibhāve chandarāgasahitatāya.",
  "tika-abh05t3:278": "Gihissa arahātikathāvaṇṇanā niṭṭhitā.",
  "tika-abh05t3:279": "4. Samannāgatakathāvaṇṇanā",
  "tika-abh05t3:280": "393.Pattinti adhigamo. Adhigamo nāma samannāgamo hotīti pāḷiyaṁ catūhi phassādīhi samannāgamo coditoti daṭṭhabbaṁ.",
  "tika-abh05t3:281": "Samannāgatakathāvaṇṇanā niṭṭhitā.",
  "tika-abh05t3:282": "5. Upekkhāsamannāgatakathāvaṇṇanā",
  "tika-abh05t3:283": "397.Sabbaṁyojetabbanti ettha yadi te arahā catūhi khandhehi viya chahi upekkhāhi samannāgato, evaṁ sante cha upekkhā paccekaṁ phassādisahitāti ‘‘chahi phassādīhi samannāgato’’tiādinā yojetabbaṁ.",
  "tika-abh05t3:284": "Upekkhāsamannāgatakathāvaṇṇanā niṭṭhitā.",
  "tika-abh05t3:285": "6. Bodhiyābuddhotikathāvaṇṇanā",
  "tika-abh05t3:286": "398.Pattidhammavasenāti ‘‘pattidhammo nāmā’’tiādinā vuttassa cittavippayuttassa saṅkhārassa vasena. ‘‘Bodhiyā buddho’’ti pucchā. ‘‘Bodhiyā niruddhāya vigatāya paṭippassaddhāya abuddho hotī’’ti anuyogo. Evamaññatthāpi pucchānuyogā veditabbā.",
  "tika-abh05t3:287": "Bodhiyābuddhotikathāvaṇṇanā niṭṭhitā.",
  "tika-abh05t3:288": "7. Lakkhaṇakathāvaṇṇanā",
  "tika-abh05t3:289": "402.Tasmāti yasmā abodhisattassapi cakkavattino lakkhaṇehi samannāgamo bodhisattassapi carimabhavato aññattha asamannāgamo hoti, tasmā lakkhaṇasamannāgato bodhisattovāti imassatthassa asādhakaṁ. Tenāha ‘‘ābhatampi anābhatasadisamevā’’ti.",
  "tika-abh05t3:290": "Lakkhaṇakathāvaṇṇanā niṭṭhitā.",
  "tika-abh05t3:291": "8. Niyāmokkantikathāvaṇṇanā",
  "tika-abh05t3:292": "403.Pāramīpūraṇanti idaṁ bodhicariyāya upalakkhaṇaṁ, na pāramīnaṁ puṇṇabhāvadassanaṁ. Tena tesaṁ ārambhasamādānādīnampi saṅgaho katoti daṭṭhabbaṁ. Mahābhinīhārato paṭṭhāya hi mahāsattā niyatāti vuccanti. Yathāha – ‘‘evaṁ sabbaṅgasampannā, bodhiyā niyatā narā’’ti, ‘‘dhuvaṁ buddho bhavissatī’’ti ca, na niyāmassa nāma kassaci dhammassa uppannattā byākaronti, atha kho ekaṁsenāyaṁ pāramiyo pūretvā buddho bhavissatīti katvā byākarontīti paravādīparikappitaṁ dhammantaraṁ paṭisedheti, na bodhiyā niyatattaṁ. Tenāha ‘‘kevalañhi na’’ntiādi.",
  "tika-abh05t3:293": "Niyāmokkantikathāvaṇṇanā niṭṭhitā.",
  "tika-abh05t3:294": "10. Sabbasaṁyojanappahānakathāvaṇṇanā",
  "tika-abh05t3:295": "413. Satipi kesañci saṁyojanānaṁ heṭṭhimamaggehi pahīnatte ‘‘pañcannaṁ orambhāgiyānaṁ saṁyojanānaṁ parikkhayā’’tiādīsu viya vaṇṇabhaṇanamukhena anavasesatañca sandhāya sabbasaṁyojanappahānakittanaṁ pariyāyavacananti āha ‘‘imaṁ pariyāyaṁ aggahetvā’’ti. Arahattamaggena pajahanato evāti gaṇhātīti aggamaggo eva sabbasaṁyojanāni pajahatīti laddhiṁ gaṇhātīti vadanti padakārā. Evaṁ satīti yadi anavasesatāmattena tathā paṭijānāti.",
  "tika-abh05t3:296": "Sabbasaṁyojanappahānakathāvaṇṇanā niṭṭhitā.",
  "tika-abh05t3:297": "Catutthavaggavaṇṇanā niṭṭhitā.",
  "tika-abh05t3:298": "5. Pañcamavaggo",
  "tika-abh05t3:299": "1. Vimuttikathāvaṇṇanā",
  "tika-abh05t3:300": "418. Phalañāṇaṁ na hoti, sesāni vipassanāmaggapaccavekkhaṇañāṇāni vimuttānīti na vattabbānīti sambandho. Etthāti etesu catūsu ñāṇesu. Vipassanāggahaṇena gahitaṁ maggādikiccavidūrakiccattā vipassanāpariyosānattā ca.",
  "tika-abh05t3:301": "Vimuttikathāvaṇṇanā niṭṭhitā.",
  "tika-abh05t3:302": "2. Asekhañāṇakathāvaṇṇanā",
  "tika-abh05t3:303": "421. Asekhe ārabbha pavattattā asekhañāṇanti parassa laddhi, na asekhe asekhadhamme pariyāpannanti imamatthamāha ‘‘etena…pe… dassetī’’ti.",
  "tika-abh05t3:304": "Asekhañāṇakathāvaṇṇanā niṭṭhitā.",
  "tika-abh05t3:305": "3. Viparītakathāvaṇṇanā",
  "tika-abh05t3:306": "424. Asive sivāti vohāraṁ viya aññāṇe…pe… vadati.",
  "tika-abh05t3:307": "Viparītakathāvaṇṇanā niṭṭhitā.",
  "tika-abh05t3:308": "4. Niyāmakathāvaṇṇanā",
  "tika-abh05t3:309": "428-431.Yanti yaṁ ñāṇaṁ. Saccānulomanti saccappaṭivedhānukūlaṁ. Viparītānuyogato pabhuti gaṇetvā ‘‘catuttha’’nti āha na aniyatassa niyāmagamanāyāti aviparītānuyogato pabhuti gaṇetvā, tathā sati pañcamabhāvato visesabhāvato ca.",
  "tika-abh05t3:310": "Niyāmakathāvaṇṇanā niṭṭhitā.",
  "tika-abh05t3:311": "5. Paṭisambhidākathāvaṇṇanā",
  "tika-abh05t3:312": "432-433.Sabbaṁñāṇanti idaṁ ‘‘ariyāna’’nti iminā na visesitanti adhippāyenāha ‘‘anariyānampi hi ñāṇaṁ ñāṇamevā’’ti. Atha vā pāḷiyaṁ avisesena sabbaṁ ñāṇanti vuttaṁ gahetvā evamāha. Ariyassa ce ñāṇanti, so pana paṭikkhepeyyāti āha ‘‘anariyassa etaṁ ñāṇaṁ sandhāyā’’ti.",
  "tika-abh05t3:313": "Paṭisambhidākathāvaṇṇanā niṭṭhitā.",
  "tika-abh05t3:314": "7. Cittārammaṇakathāvaṇṇanā",
  "tika-abh05t3:315": "436-438.Vattabbapaṭiññāti phassārammaṇe ñāṇaṁ vattabbaṁ cetopariyañāṇanti evaṁ pavattā paṭiññā.",
  "tika-abh05t3:316": "Cittārammaṇakathāvaṇṇanā niṭṭhitā.",
  "tika-abh05t3:317": "8. Anāgatañāṇakathāvaṇṇanā",
  "tika-abh05t3:318": "439-440.Anantarānāgatepicitte ñāṇaṁ icchanti, tattha pana khaṇapaccuppanne viya tādisena parikammena kadāci ñāṇaṁ uppajjeyya. Tenāha ‘‘anantare ekanteneva ñāṇaṁ natthī’’ti.",
  "tika-abh05t3:319": "Anāgatañāṇakathāvaṇṇanā niṭṭhitā.",
  "tika-abh05t3:320": "9. Paṭuppannañāṇakathāvaṇṇanā",
  "tika-abh05t3:321": "441-442. ‘‘Sabbasaṅkhāresu aniccato diṭṭhesū’’ti vutte yaṁ dassanabhūtaṁ ñāṇaṁ, tampi saṅkhārasabhāvattā tathādiṭṭhaṁ siyāti atthato āpajjati, evaṁbhūtaṁ vacanaṁ sandhāyāha ‘‘atthato āpannaṁ vacana’’nti. Taṁ pana yasmā ‘‘tampi ñāṇaṁ aniccato diṭṭhaṁ hotī’’ti paṭijānanavasena pavattaṁ, tasmā ‘‘anujānanavacana’’nti vuttaṁ. Bhaṅgānupassanānaṁ pabandhavasena pavattamānānaṁ.",
  "tika-abh05t3:322": "Paṭuppannañāṇakathāvaṇṇanā niṭṭhitā.",
  "tika-abh05t3:323": "10. Phalañāṇakathāvaṇṇanā",
  "tika-abh05t3:324": "443-444.Phalaparopariyattaṁ phalassa uccāvacatā. Balenāti ñāṇabalena.",
  "tika-abh05t3:325": "Phalañāṇakathāvaṇṇanā niṭṭhitā.",
  "tika-abh05t3:326": "Pañcamavaggavaṇṇanā niṭṭhitā.",
  "tika-abh05t3:327": "Mahāpaṇṇāsako samatto.",
  "tika-abh05t3:328": "6. Chaṭṭhavaggo",
  "tika-abh05t3:329": "1. Niyāmakathāvaṇṇanā",
  "tika-abh05t3:330": "445-447.Etassa ariyassa puggalassa.",
  "tika-abh05t3:331": "Niyāmakathāvaṇṇanā niṭṭhitā.",
  "tika-abh05t3:332": "2. Paṭiccasamuppādakathāvaṇṇanā",
  "tika-abh05t3:333": "451.Kāraṇaṭṭhena ṭhitatāti kāraṇabhāvena byabhicaraṇābhāvamāha. Yo hi dhammo yassa dhammassa yadā kāraṇaṁ hoti, na tassa tadā aññathābhāvo atthi, sā ca atthato kāraṇabhāvoyevāti ‘‘kāraṇabhāvoyevā’’ti āha.",
  "tika-abh05t3:334": "Paṭiccasamuppādakathāvaṇṇanā niṭṭhitā.",
  "tika-abh05t3:335": "5. Nirodhasamāpattikathāvaṇṇanā",
  "tika-abh05t3:336": "457-459.Sabhāvadhammataṁ paṭisedheti tadubhayalakkhaṇarahitassa sabhāvadhammassa abhāvā. ‘‘Vodānampi vuṭṭhāna’’nti vacanato ‘‘vodānañca vuṭṭhānapariyāyovā’’ti āha. Sabhāvadhammatte siddhe saṅkhatavidūratāya asaṅkhataṁ siyāti āha ‘‘sabhāvadhammattāsādhakattā’’ti.",
  "tika-abh05t3:337": "Nirodhasamāpattikathāvaṇṇanā niṭṭhitā.",
  "tika-abh05t3:338": "Chaṭṭhavaggavaṇṇanā niṭṭhitā.",
  "tika-abh05t3:339": "7. Sattamavaggo",
  "tika-abh05t3:340": "1. Saṅgahitakathāvaṇṇanā",
  "tika-abh05t3:341": "471-472.Saṅgahitāti saṅgahaṇādivasena saddhiṁ gahitā. Te pana yasmā ekavidhatādisāmaññena bandhā viya honti, tasmā āha ‘‘sambandhā’’ti.",
  "tika-abh05t3:342": "Saṅgahitakathāvaṇṇanā niṭṭhitā.",
  "tika-abh05t3:343": "2. Sampayuttakathāvaṇṇanā",
  "tika-abh05t3:344": "473-474. Anuppavisitabbānuppavisanabhāvo tesaṁ bhede sati yujjeyya, nāññathāti upamābhindanena upameyyassa bhinnataṁ dassento ‘‘nānattavavatthā…pe… dassetī’’ti āha.",
  "tika-abh05t3:345": "Sampayuttakathāvaṇṇanā niṭṭhitā.",
  "tika-abh05t3:346": "3. Cetasikakathāvaṇṇanā",
  "tika-abh05t3:347": "475-477.Phassikādayoti ettha ādi-saddo vavatthāvācī. Tena cittuppādadesanāyaṁ dassitappabhedā vedanādayo gayhanti, na taṁsamuṭṭhānā rūpadhammāti āha ‘‘ekuppādatādivirahitā sahajātatā natthī’’ti.",
  "tika-abh05t3:348": "Cetasikakathāvaṇṇanā niṭṭhitā.",
  "tika-abh05t3:349": "4. Dānakathāvaṇṇanā",
  "tika-abh05t3:350": "479.Phaladānabhāvadīpanatthanti phaladānasabbhāvadīpanatthaṁ. Phaladānaṁ vuttaṁ viya hotīti cittena phaladānaṁ padhānabhāve vuttaṁ viya hotīti attho. Aññathā dānabhāvoti na sakkā vattuṁ. Dānabhāvopi hi ‘‘dānaṁ aniṭṭhaphala’’ntiādinā vuttoyevāti. Tannivāraṇatthanti phaladānanivāraṇatthaṁ. Etanti ‘‘dānaṁ aniṭṭhaphala’’ntiādivacanaṁ. Bhesajjādivasena ābādhāniṭṭhatā deyyadhammassa aniṭṭhaphalatāpariyāyo daṭṭhabbo.",
  "tika-abh05t3:351": "Kathaṁ tatheva suttaṁ sakavādiparavādivādesu yujjatīti codanāya ‘‘na pana ekenatthenā’’ti vuttaṁ vibhāvetuṁ ‘‘deyyadhammova dāna’’ntiādi vuttaṁ. Tattha nivattanapakkheyeva eva-kāro yutto, na sādhanapakkhe dvinnampi dānabhāvassa icchitattā. Tenāha ‘‘cetasikovāti attho daṭṭhabbo, deyyadhammovā’’ti ca. Tenevāha ‘‘dvinnañhi dānānantiādi. Saṅkarabhāvamocanatthanti satipi dānabhāve sabhāvasaṅkaramocanatthaṁ. Tenāha ‘‘cetasikassā’’tiādi.",
  "tika-abh05t3:352": "Dānakathāvaṇṇanā niṭṭhitā.",
  "tika-abh05t3:353": "5. Paribhogamayapuññakathāvaṇṇanā",
  "tika-abh05t3:354": "485.Tassā laddhiyāti pañcannaṁ viññāṇānaṁ samodhānaṁ hotīti laddhiyā. Etesanti vattamānacittaparibhogamayapuññānaṁ.",
  "tika-abh05t3:355": "486.Ayaṁ vādo hīyati paribhogasseva abhāvato. Cāgacetanāya eva puññabhāvo, na cittavippayuttassa. Evanti iminā pakārena, aparibhutte deyyadhamme puññabhāvenāti attho. Aparibhutte deyyadhamme puññabhāvato eva hi puthujjanakāle dinnaṁ arahā hutvā paribhuñjante tampi puthujjane dānamevāti nicchitaṁ. Paravādīpaṭikkhepamukhena sakavādaṁ patiṭṭhāpeti paṭhamo atthavikappo, dutiyo pana ujukameva sakavādaṁ patiṭṭhāpetīti ayametesaṁ viseso.",
  "tika-abh05t3:356": "Paribhogamayapuññakathāvaṇṇanā niṭṭhitā.",
  "tika-abh05t3:357": "6. Itodinnakathāvaṇṇanā",
  "tika-abh05t3:358": "488-491.Tenevacīvarādidānenāti anumodanaṁ vinā dāyakena pavattitacīvarādidānena. Tenāha ‘‘sayaṁkatena kammunā vināpī’’ti. Iminā kāraṇenāti anumoditattāva tesaṁ tattha bhogā uppajjantīti etena kāraṇena. Yadi yantiādi paravādino laddhipatiṭṭhāpanākāradassanaṁ. Tattha yadi na yāpeyyuṁ, kathaṁ anumodeyyuṁ, cittaṁ pasādeyyuṁ, pītiṁ uppādeyyuṁ, somanassaṁ paṭilabheyyunti ekacce aññe pete anumodanādīni katvā yāpente disvā anumodanādīni karonti, tasmā te ito dinnena yāpentīti adhippāyo.",
  "tika-abh05t3:359": "Itodinnakathāvaṇṇanā niṭṭhitā.",
  "tika-abh05t3:360": "7. Pathavīkammavipākotikathāvaṇṇanā",
  "tika-abh05t3:361": "492.Attavajjehīti phassavajjehi. Na hi so eva tena sampayutto hoti. Soti phassameva paccāmasati. Sāvajjaneti āvajjanasahite, āvajjanaṁ purecārikaṁ katvā eva pavattanaketi attho. Kammūpanissayabhūtamevāti yena kammunā yathāvuttā phassādayo nibbattitā, tassa kammassa upanissayabhūtameva. Dukkhassāti āyatiṁ uppajjanakadukkhassa. ‘‘Mūlataṇhā’’ti dassetīti yojanā, tathā ‘‘upanissayabhūta’’nti etthāpi. Kammāyūhanassa kāraṇabhūtā purimasiddhā taṇhā kammassa upanissayo, katūpacite kamme bhavādīsu namanavasena pavattā hi vipākassa upanissayo.",
  "tika-abh05t3:362": "493. Okāsakatuppannaṁ akhepetvā parinibbānabhāvo sakasamayavasena codanāya yujjamānatā.",
  "tika-abh05t3:363": "494.Kamme satīti iminā kammassa pathavīādīnaṁ paccayatāmattamāha, na janakattaṁ. Tenāha ‘‘taṁsaṁvattanikaṁ nāma hotī’’ti.",
  "tika-abh05t3:364": "Pathavīkammavipākotikathāvaṇṇanā niṭṭhitā.",
  "tika-abh05t3:365": "8. Jarāmaraṇaṁvipākotikathāvaṇṇanā",
  "tika-abh05t3:366": "495.Ekārammaṇāti idaṁ anārammaṇatāsādhanavasena sampayogalakkhaṇābhāvassa uddhaṭattā vuttaṁ, na tasseva sampayogalakkhaṇattā.",
  "tika-abh05t3:367": "496.Abyākatānanti vipākābyākatānaṁ. Itarattha vattabbameva natthi.",
  "tika-abh05t3:368": "497.Tanti ‘‘aparisuddhavaṇṇatā jarāyevā’’ti vacanaṁ.",
  "tika-abh05t3:369": "Jarāmaraṇaṁvipākotikathāvaṇṇanā niṭṭhitā.",
  "tika-abh05t3:370": "10. Vipākovipākadhammadhammotikathāvaṇṇanā",
  "tika-abh05t3:371": "501. Vipāko vipākassa paccayo honto aññamaññapaccayo hotīti adhippāyenāha ‘‘yassa vipākassa vipāko aññamaññapaccayo hotī’’ti. ‘‘Tappaccayāpi aññassa vipākassa uppattiṁ sandhāyā’’tiādivacanato pana jātijarāmaraṇādīnaṁ upanissayapaccayoti sakkā viññātuṁ. Purimapaṭiññāyāti ‘‘vipāko vipākadhammadhammo’’ti paṭiññāya. Imassa codanassāti ‘‘vipāko ca vipākadhammadhammo cā’’tiādinā pavattassa codanassa.",
  "tika-abh05t3:372": "Vipākovipākadhammadhammotikathāvaṇṇanā niṭṭhitā.",
  "tika-abh05t3:373": "Sattamavaggavaṇṇanā niṭṭhitā.",
  "tika-abh05t3:374": "8. Aṭṭhamavaggo",
  "tika-abh05t3:375": "1. Chagatikathāvaṇṇanā",
  "tika-abh05t3:376": "503-504. Vaṇṇā eva nīlādivasena nibhātīti vaṇṇanibhā, vaṇṇāyatananti attho. Saṇṭhānaṁ dīghādi.",
  "tika-abh05t3:377": "Chagatikathāvaṇṇanā niṭṭhitā.",
  "tika-abh05t3:378": "2. Antarābhavakathāvaṇṇanā",
  "tika-abh05t3:379": "505.Antaraṭṭhānānīti antarikaṭṭhānāni. Nivārakaṭṭhānāni bhinditvā ca ākāsena ca gamanato. Yadi so bhavānaṁ antarā na siyāti so antarābhavo kāmabhavādīnaṁ bhavānaṁ antare yadi na bhaveyya. Na nāma antarābhavoti ‘‘sabbena sabbaṁ natthi nāma antarābhavo’’ti evaṁ pavattassa sakavādivacanassa paṭikkhepe kāraṇaṁ natthi, tassa paṭikkhepe kāraṇaṁ hadaye ṭhapetvā na paṭikkhipati, atha kho tathā anicchanto kevalaṁ laddhiyā paṭikkhipatīti attho.",
  "tika-abh05t3:380": "506. Jātīti na icchatīti sambandho.",
  "tika-abh05t3:381": "507.Evaṁtaṁ tattha na icchatīti kāmabhavādīsu viya taṁ cutipaṭisandhiparamparaṁ tattha antarābhavāvatthāya na icchati. So hi tassa bhāvibhavanibbattakakammato eva pavattiṁ icchati, tasmā jātijarāmaraṇāni aniccato kuto cutipaṭisandhiparamparā. Ayañca vādo antarābhavavādīnaṁ ekaccānaṁ vutto. Ye ‘‘appakena kālena sattāheneva vā paṭisandhiṁ pāpuṇātī’’ti vadanti, ye pana ‘‘tattheva cavitvā āyātīti sattasattāhānī’’ti vadanti, tehi anuññātāva cutipaṭisandhiparamparāti te adhunātanā daṭṭhabbā pāḷiyaṁ ‘‘antarābhave sattā jāyanti jīyanti mīyanti cavanti upapajjantīti? Na hevaṁ vattabbe’’ti āgatattā. Yathā cetaṁ, evaṁ nirayūpagādibhāvampissa adhunātanā paṭijānanti. Tathā hi te vadanti ‘‘uddhaṁpādo tu nārako’’tiādi. Tattha yaṁ nissāya paravādī antarābhavaṁ nāma parikappeti, taṁ dassetuṁ aṭṭhakathāyaṁ ‘‘antarāparinibbāyīti suttapadaṁ ayoniso gahetvā’’ti vuttaṁ. Imassa hi ‘‘avihādīsu tattha tattha āyuvemajjhaṁ anatikkamitvā antarā aggamaggādhigamena anavasesakilesaparinibbānena parinibbāyati, antarāparinibbāyī’’ti suttapadassa ayamattho, na antarābhavabhūtoti. Tasmā vuttaṁ ‘‘antarāparinibbāyīti suttapadaṁ ayoniso gahetvā’’ti.",
  "tika-abh05t3:382": "Ye pana ‘‘sambhavesīti vacanato attheva antarābhavo. So hi sambhavaṁ upapattiṁ esatīti sambhavesī’’ti vadanti, tepi ye bhūtāva na puna bhavissanti, te khīṇāsavā ‘‘bhūtānaṁ vā sattānaṁ ṭhitiyā’’ti ettha ‘‘bhūtā’’ti vuttā. Tabbidhuratāya sambhavamesantīti sambhavesino, appahīnabhavasaṁyojanattā sekkhā puthujjanā. Catūsu vā yonīsu aṇḍajajalābujā sattā yāva aṇḍakosaṁ vatthikosañca na bhindanti, tāva sambhavesī nāma, aṇḍakosato vatthikosato ca nikkhantā bhūtā nāma. Saṁsedajaopapātikā ca paṭhamacittakkhaṇe sambhavesī nāma, dutiyacittakkhaṇato paṭṭhāya bhūtā nāma. Yena vā iriyāpathena jāyanti, yāva tato aññaṁ na pāpuṇanti, tāva sambhavesī nāma, tato paraṁ bhūtā nāmāti evaṁ ujuke pāḷianugate atthe sati kiṁ aniddhāritassa patthiyena antarābhavena attabhāvena parikappitena payojananti paṭikkhipitabbā.",
  "tika-abh05t3:383": "Yaṁ paneke ‘‘santānavasena pavattamānānaṁ dhammānaṁ avicchedena desantaresu pātubhāvo diṭṭho. Yathā taṁ vīhiādiaviññāṇakasantāne, evaṁ saviññāṇakasantānepi avicchedena desantare pātubhāvena bhavitabbaṁ. Ayañca nayo sati antarābhave yujjati, nāññathā’’ti yuttiṁ vadanti, tehi iddhimato cetovasippattassa cittānugatikaṁ kāyaṁ adhiṭṭhahantassa khaṇena brahmalokato idhūpasaṅkamane ito vā brahmalokūpagamane yutti vattabbā. Yadi sabbattheva vicchinnadese dhammānaṁ pavatti na icchitā, yadipi siyā ‘‘iddhimantānaṁ iddhivisayo acinteyyo’’ti, taṁ idhāpi samānaṁ ‘‘kammavipāko acinteyyo’’ti vacanato, tasmā taṁ tesaṁ matimattameva. Acinteyyasabhāvā hi sabhāvadhammā, te katthaci paccayavasena vicchinnadese pātubhavanti, katthaci avicchinnadese ca. Tathā hi mukhaghosādīhi paccayehi aññasmiṁ dese ādāsapabbatapadesādike paṭibimbapaṭighosādikaṁ nibbattamānaṁ diṭṭhanti.",
  "tika-abh05t3:384": "Etthāha – paṭibimbaṁ tāva asiddhattā asadisattā ca na nidassanaṁ. Paṭibimbañhi nāma aññadeva rūpantaraṁ uppajjatīti asiddhametaṁ. Siddhiyampi asadisattā na nidassanaṁ siyā ekasmiṁ ṭhāne dvinnaṁ sahaṭhānābhāvato. Yattheva hi ādāsarūpaṁ paṭibimbarūpañca dissati, na ca ekasmiṁ dese rūpadvayassa sahabhāvo yutto nissayabhūtadesato, asadisañcetaṁ sandhānato. Na hi mukhassa paṭibimbasandhānabhūtaṁ ādāsasandhānasambandhattā sandhānaṁ uddissa avicchedena desantare pātubhāvo vuccati, na asantānanti asamānameva tanti.",
  "tika-abh05t3:385": "Tattha yaṁ vuttaṁ ‘‘paṭibimbaṁ nāma aññadeva rūpantaraṁ uppajjatīti asiddhaṁ ekasmiṁ ṭhāne dvinnaṁ sahaṭhānabhāvato’’ti, tayidaṁ asantānameva sahaṭhānaṁ coditaṁ bhinnanissayattā. Na hi bhinnanissayānaṁ sahaṭhānaṁ atthi. Yathā anekesaṁ maṇidīpādīnaṁ pabhārūpaṁ ekasmiṁ padese pavattamānaṁ acchitamānatāya nirantaratāya ca abhinnaṭṭhānaṁ viya paññāyati, bhinnanissayattā pana bhinnaṭṭhānameva taṁ, gahaṇavisesena tathāabhinnaṭṭhānamattaṁ, evaṁ ādāsarūpapaṭibimbarūpesupi daṭṭhabbaṁ. Tādisapaccayasamavāyena hi tattha taṁ uppajjati ceva vigacchati ca, evañcetaṁ sampaṭicchitabbaṁ cakkhuviññāṇassa gocarabhāvūpagamanato. Aññathā ālokena vināpi paññāyeyya, cakkhuviññāṇassa vā na gocaro viya siyā. Tassa pana sāmaggiyā so ānubhāvo, yaṁ tathā dassanaṁ hotīti. Acinteyyo hi dhammānaṁ sāmatthiyabhedoti vadantenapi ayamevattho sādhito bhinnanissayassapi abhinnaṭṭhānassa viya upaṭṭhānato. Eteneva udakādīsu paṭibimbarūpābhāvacodanā paṭikkhittā veditabbā.",
  "tika-abh05t3:386": "Siddhe ca paṭibimbarūpe tassa nidassanabhāvo siddhoyeva hoti hetuphalānaṁ vicchinnadesatāvibhāvanato. Yaṁ pana vuttaṁ ‘‘asadisattā na nidassana’’nti, tadayuttaṁ. Kasmā? Na hi nidassanaṁ nāma nidassitabbena sabbadā sadisameva hoti. Cutikkhandhādhānato vicchinnadese upapattikkhandhā pātubhavantīti etassa atthassa sādhanatthaṁ mukharūpato vicchinne ṭhāne tassa phalabhūtaṁ paṭibimbarūpaṁ nibbattatīti ettha tassa nidassanatthassa adhippetattā. Etena asantānacodanā paṭikkhittā veditabbā.",
  "tika-abh05t3:387": "Yasmā vā mukhapaṭibimbarūpānaṁ hetuphalabhāvo siddho, tasmāpi sā paṭikkhittāva hoti. Hetuphalabhāvasambandhesu hi santānavohāro. Yathāvuttadvīhikāraṇehi paṭibimbaṁ uppajjati bimbato ādāsato ca, na cevaṁ upapattikkhandhānaṁ vicchinnadesuppatti. Yathā cettha paṭibimbarūpaṁ nidassitaṁ, evaṁ paṭighosadīpamuddādayopi nidassitabbā. Yathā hi paṭighosadīpamuddādayo saddādihetukā honti, aññatra agantvā honti, evameva idaṁ cittanti.",
  "tika-abh05t3:388": "Apicāyaṁ antarābhavavādī evaṁ pucchitabbo – yadi ‘‘dhammānaṁ vicchinnadesuppatti na yuttā’’ti antarābhavo parikappito, rāhuādīnaṁ sarīre kathamanekayojanasahassantarikesu pādaṭṭhānahadayaṭṭhānesu kāyaviññāṇamanoviññāṇuppatti vicchinnadese yuttā. Yadi ekasantānabhāvato, idhāpi taṁsamānaṁ. Na cettha arūpadhammabhāvato alaṁ parihārāya pañcavokāre rūpārūpadhammānaṁ aññamaññaṁ sambandhattā. Vattamānehi tāva paccayehi vicchinnadese phalassa uppatti siddhā, kimaṅgaṁ pana atītehi pañcavokārabhavehi. Yattha vipākaviññāṇassa paccayo, tatthassa nissayabhūtassa vatthussa sahabhāvīnañca khandhānaṁ sambhavoti laddhokāsena kammunā nibbattiyamānassa avasesapaccayantarasahitassa vipākaviññāṇassa uppattiyaṁ nālaṁ vicchinnadesatā vibandhāya. Yathā ca anekakappasahassantarikāpi cutikkhandhā upapattikkhandhānaṁ anantarapaccayoti na kāladūratā, evaṁ anekayojanasahassantarikāpi te tesaṁ anantarapaccayo hontīti na desadūratā. Evaṁ cutikkhandhanirodhānantaraṁ upapattiṭṭhāne paccayantarasamavāyena paṭisandhikkhandhā pātubhavantīti nattheva antarābhavo. Asati ca tasmiṁ yaṁ tassa keci ‘‘bhāvibhavanibbattakakammuno tato eva bhāvipurimakālabhavākāro sajātisuddhadibbacakkhugocaro ahīnindriyo kenaci appaṭihatagamano gandhāhāro’’ti evamādikāraṇākārādiṁ vaṇṇenti, taṁ vañjhātanayassa rassadīghasāmatādivivādasadisanti veditabbaṁ.",
  "tika-abh05t3:389": "Antarābhavakathāvaṇṇanā niṭṭhitā.",
  "tika-abh05t3:390": "3. Kāmaguṇakathāvaṇṇanā",
  "tika-abh05t3:391": "510.Sabbepīti kusalākusalakkhandhādayopi. Tesampi hi ālambanatthikatālakkhaṇassa kattukamyatāchandassa vasena siyā kamanaṭṭhatāti adhippāyo. Dhātukathāyaṁ ‘‘kāmabhavo pañcahi khandhehi ekādasahi āyatanehi sattarasahi dhātūhi saṅgahito. Katihi asaṅgahito? Na kehici khandhehi ekenāyatanena ekāya dhātuyā asaṅgahito’’ti āgatattā āha ‘‘upādinnakkhandhānameva kāmabhavabhāvo dhātukathāyaṁ dassito’’ti. Pañcāti gaṇanaparicchedo, tadaññagaṇananivattanatthoti ‘‘pañca kāmaguṇā’’ti vacanaṁ tato aññesaṁ tabbhāvaṁ nivattetīti āha ‘‘pañceva kāmakoṭṭhāsā kāmoti vuttā’’ti. Tato eva kāmadhātūti vacanaṁ na aññassa nāmaṁ, tesaṁyeva nāmanti attho. Tayidaṁ paravādino matimattanti vuttaṁ ‘‘iminā adhippāyenā’’ti. Evaṁ vacanamattanti evaṁ ‘‘pañcime kāmaguṇā’’ti vacanamattaṁ nissāya, na panatthassa aviparītaṁ atthanti attho.",
  "tika-abh05t3:392": "Kāmaguṇakathāvaṇṇanā niṭṭhitā.",
  "tika-abh05t3:393": "5. Rūpadhātukathāvaṇṇanā",
  "tika-abh05t3:394": "515-516.Rūpadhātūti vacanatoti ‘‘kāmadhāturūpadhātuarūpadhātū’’ti ettha rūpadhātūti vuttattā. Rūpīdhammehevāti ruppanasabhāvehiyeva dhammehi. ‘‘Tayome bhavā’’tiādinā paricchinnāti tayome bhavā , tisso dhātuyoti ca evaṁ paricchinnā. ‘‘Dhātuyā āgataṭṭhāne bhavena paricchinditabbaṁ, bhavassa āgataṭṭhāne dhātuyā paricchinditabba’’nti hi vuttaṁ, tasmā kāmarūpārūpāvacaradhammāva taṁtaṁbhummabhāvena paricchinnā evaṁ vuttā.",
  "tika-abh05t3:395": "Rūpadhātukathāvaṇṇanā niṭṭhitā.",
  "tika-abh05t3:396": "6. Arūpadhātukathāvaṇṇanā",
  "tika-abh05t3:397": "517-518.Purimakathāyanti rūpadhātukathāyaṁ. Avisesenāti pavattiṭṭhānavasena visesaṁ akatvā.",
  "tika-abh05t3:398": "Arūpadhātukathāvaṇṇanā niṭṭhitā.",
  "tika-abh05t3:399": "7. Rūpadhātuyāāyatanakathāvaṇṇanā",
  "tika-abh05t3:400": "519.Okāsabhāvenāti vatthubhāvena. Tathāvidhanti ghānādiākāraṁ.",
  "tika-abh05t3:401": "Rūpadhātuyāāyatanakathāvaṇṇanā niṭṭhitā.",
  "tika-abh05t3:402": "8. Arūperūpakathāvaṇṇanā",
  "tika-abh05t3:403": "524-526.Nissaraṇaṁ nāma nissaritabbe sati hoti, na asati, tasmā ‘‘arūpabhave sukhumarūpaṁ atthi, yato nissaraṇaṁ taṁ āruppa’’nti āha.",
  "tika-abh05t3:404": "Arūperūpakathāvaṇṇanā niṭṭhitā.",
  "tika-abh05t3:405": "9. Rūpaṁkammantikathāvaṇṇanā",
  "tika-abh05t3:406": "527-537.Pakappayamānāti pakārehi kappayamānā attano sampayuttānañca kiccaṁ samatthayamānā. Tenāha ‘‘sampayuttesu adhikaṁ byāpāraṁ kurumānā’’ti.",
  "tika-abh05t3:407": "Rūpaṁkammantikathāvaṇṇanā niṭṭhitā.",
  "tika-abh05t3:408": "10. Jīvitindriyakathāvaṇṇanā",
  "tika-abh05t3:409": "540.Antaṁgahetvā vadatīti ‘‘atthi arūpadhammānaṁ āyu ṭhiti yapanā yāpanā iriyanā vattanā pālanā, atthi arūpajīvitindriya’’nti tasmiṁ pañhe ‘‘atthi arūpajīvitindriya’’nti imaṁ antaṁ pariyosānaṁ gahetvā vadati. Vattuṁ yutto samudāyassa icchanto tadavayavassa icchatīti. Na hi avayavehi vinā samudāyo nāma atthi.",
  "tika-abh05t3:410": "541.Tamevāti arūpaṁ cittavippayuttameva.",
  "tika-abh05t3:411": "542.Tadāpīti samāpajjanavuṭṭhānakālepi.",
  "tika-abh05t3:412": "544-545.So yutto dvinnaṁ rūpārūpajīvitindriyānaṁ sakasamaye icchitattā.",
  "tika-abh05t3:413": "Jīvitindriyakathāvaṇṇanā niṭṭhitā.",
  "tika-abh05t3:414": "11. Kammahetukathāvaṇṇanā",
  "tika-abh05t3:415": "546. ‘‘Pāṇātipātakammassa hetū’’tiādikassa parihānikathāyaṁ anāgatattā yo tattha āgatanayo, tameva dassento ‘‘sesanti…pe… vadatī’’ti āha. Sampaṭicchanavacananti sampaṭicchāpanavacanaṁ. Taṁ paravādiṁ. Taṁtaṁladdhisampaṭicchāpanaṁ vā gāhāpananti dassento ‘‘pakkha’’ntiādimāha.",
  "tika-abh05t3:416": "Kammahetukathāvaṇṇanā niṭṭhitā.",
  "tika-abh05t3:417": "Aṭṭhamavaggavaṇṇanā niṭṭhitā.",
  "tika-abh05t3:418": "9. Navamavaggo",
  "tika-abh05t3:419": "1. Ānisaṁsadassāvīkathāvaṇṇanā",
  "tika-abh05t3:420": "547. Daṭṭhabbassa ādīnavato ānisaṁsato ca yadipi paravādinā pacchā nānācittavasena paṭiññātaṁ, pubbe pana ekato katvā paṭijāni, na ca taṁ laddhiṁ pariccaji. Tenassa adhippāyamaddanaṁ yuttanti daṭṭhabbaṁ. Tenevāha ‘‘anicca…pe… paṭiññātattā’’ti. Ārammaṇavasenāti ārammaṇakaraṇavasena, na kiccanipphattivasenāti adhippāyo. Idaṁ ānisaṁsakathānuyuñjanaṁ ānisaṁsadassanañca. Ñāṇaṁ vipassanā paṭivedhañāṇassa viya anubodhañāṇassapi yathārahaṁ pavattinivattīsu kiccakaraṇaṁ yuttanti adhippāyo.",
  "tika-abh05t3:421": "Ānisaṁsadassāvīkathāvaṇṇanā niṭṭhitā.",
  "tika-abh05t3:422": "2. Amatārammaṇakathāvaṇṇanā",
  "tika-abh05t3:423": "549.Evamādinā suttabhayenāti ettha ādi-saddena ‘‘anāsavañca vo, bhikkhave, dhammaṁ desessāmi anāsavagāminiñca paṭipada’’ntiādīni suttapadāni saṅgaṇhāti.",
  "tika-abh05t3:424": "Amatārammaṇakathāvaṇṇanā niṭṭhitā.",
  "tika-abh05t3:425": "3. Rūpaṁsārammaṇantikathāvaṇṇanā",
  "tika-abh05t3:426": "552-553. ‘‘Tadappatiṭṭhaṁ anārammaṇa’’ntiādīsu paccayattho ārammaṇa-saddo. ‘‘Rūpāyatanaṁ cakkhuviññāṇadhātuyā taṁsampayuttakānañca dhammānaṁ ārammaṇapaccayena paccayo’’tiādīsu olubbhaṭṭhoti āha ‘‘paccayaṭṭho olubbhaṭṭho’’ti. Evaṁ vibhāge vijjamāneti tattha paccayāyattavuttitā paccayaṭṭho, daṇḍarajjuādi viya dubbalassa cittacetasikānaṁ ālambitabbatāya upatthambhanaṭṭho olubbhaṭṭho. Visesābhāvaṁ paccayabhāvasāmaññena kappetvā vā.",
  "tika-abh05t3:427": "Rūpaṁsārammaṇantikathāvaṇṇanā niṭṭhitā.",
  "tika-abh05t3:428": "4. Anusayāanārammaṇātikathāvaṇṇanā",
  "tika-abh05t3:429": "554-556. ‘‘Imasmiṁ satī’’ti iminā maggena aniruddhatāpi saṅgahitāti āha ‘‘appahīnattāva atthīti vuccatī’’ti. Na pana vijjamānattāti avadhāraṇena nivattitaṁ dasseti, vijjamānattā dharamānattā khaṇattayasamaṅgibhāvatoti attho.",
  "tika-abh05t3:430": "Anusayāanārammaṇātikathāvaṇṇanā niṭṭhitā.",
  "tika-abh05t3:431": "5. Ñāṇaṁanārammaṇantikathāvaṇṇanā",
  "tika-abh05t3:432": "557-558. Yassa adhigatattā arahato pariññeyyādīsu anavasesato sammoho vigato, taṁ aggamaggañāṇaṁ sandhāya ‘‘maggañāṇassā’’ti vadanti. Yasmā tassa sabbassa satokāritā viya sampajānakāritā, tasmā tena ñāṇena so ñāṇī. Satipaññāvepullappatto hi so uttamapuriso.",
  "tika-abh05t3:433": "Ñāṇaṁanārammaṇantikathāvaṇṇanā niṭṭhitā.",
  "tika-abh05t3:434": "7. Vitakkānupatitakathāvaṇṇanā",
  "tika-abh05t3:435": "562.Dvīhipīti dvīhi visesehi, visesena visesaṁ akatvāti attho.",
  "tika-abh05t3:436": "Vitakkānupatitakathāvaṇṇanā niṭṭhitā.",
  "tika-abh05t3:437": "8. Vitakkavipphārasaddakathāvaṇṇanā",
  "tika-abh05t3:438": "563.Sabbasoti sabbappakārato, so pana pakāro pavattiṭṭhānakālavasena gahetabboti āha ‘‘sabbattha sabbadā vā’’ti. Te ca ṭhānakālā ‘‘vitakkayato’’tiādivacanato cittavisesavasena gahetabbāti vuttaṁ ‘‘savitakkacittesū’’ti. ‘‘Vitakketvā vācaṁ bhindatī’’ti suttapadaṁ ayoniso gahetvā ‘‘vitakkavipphāramattaṁ saddo’’ti āha.",
  "tika-abh05t3:439": "Vitakkavipphārasaddakathāvaṇṇanā niṭṭhitā.",
  "tika-abh05t3:440": "9. Nayathācittassavācātikathāvaṇṇanā",
  "tika-abh05t3:441": "565. Musāvādo na hotīti vuttaṁ anāpattīti sambandho.",
  "tika-abh05t3:442": "Nayathācittassavācātikathāvaṇṇanā niṭṭhitā.",
  "tika-abh05t3:443": "11. Atītānāgatasamannāgatakathāvaṇṇanā",
  "tika-abh05t3:444": "568-570.Samannāgatapaññattiyāti samaṅgibhāvapaññattiyā. Tenevāha ‘‘paccuppannadhammasamaṅgī samannāgatoti vuccatī’’ti. Paṭilābhapaññattiyāti adhigamanapaññattiyā. Ayanti ‘‘samannāgato’’ti vuccamānapuggalassa yo tathā vattabbākāro, ayaṁ samannāgatapaññatti nāma. Esa nayo sesesupi.",
  "tika-abh05t3:445": "Atītānāgatasamannāgatakathāvaṇṇanā niṭṭhitā.",
  "tika-abh05t3:446": "Navamavaggavaṇṇanā niṭṭhitā.",
  "tika-abh05t3:447": "10. Dasamavaggo",
  "tika-abh05t3:448": "1. Nirodhakathāvaṇṇanā",
  "tika-abh05t3:449": "571-572. Sakasamaye ‘‘purimacittassa nirodhānantaraṁ pacchimacittaṁ uppajjatī’’ti icchitaṁ, paravādī pana ‘‘yasmiṁ khaṇe bhavaṅgacittaṁ, tasmiṁyeva khaṇe kiriyamayacittaṁ uppajjatī’’ti vadati. Evaṁ sati purimapacchimacittānaṁ sahabhāvopi anuññāto hoti. Tenāha ‘‘bhaṅgakkhaṇena sahevā’’ti. Tathā ca sati vipākakiriyakkhandhānaṁ viya kiriyavipākakkhandhānaṁ vipākavipākakkhandhānaṁ kiriyakiriyakkhandhānañca vuttanayena sahabhāvo vattabboti imamatthaṁ dassento ‘‘bhavaṅgacittassā’’tiādimāha. Tattha upapattibhavabhāvena esiyā icchitabbāti upapattesiyā vipākakkhandhā, te ca yebhuyyena bhavaṅgapariyāyakāti aṭṭhakathāyaṁ vuttaṁ ‘‘upapattesiyanti saṅkhaṁ gatassa bhavaṅgacittassā’’ti. Ādipariyosānamattañhi tassa paṭisandhicuticittaṁ, tadārammaṇaṁ bhavaṅgantveva vuccatīti. Cakkhuviññāṇādīnaṁ kiriyāvemajjhe patitattā kiriyācatukkhandhaggahaṇena gahaṇaṁ yuttanti vuttaṁ. Cakkhuviññāṇādīnanti hi ādi-saddena na sotaviññāṇādīnaṁyeva gahaṇaṁ, atha kho sampaṭicchanasantīraṇānampīti daṭṭhabbaṁ.",
  "tika-abh05t3:450": "Nirodhakathāvaṇṇanā niṭṭhitā.",
  "tika-abh05t3:451": "3. Pañcaviññāṇasamaṅgissamaggakathāvaṇṇanā",
  "tika-abh05t3:452": "576.Lakkhaṇanti pañcaviññāṇānaṁ uppannārammaṇatādiavitathekappakāratālakkhaṇaṁ. Kāmaṁ manoviññāṇaṁ avatthukampi hoti, savatthukatte pana tampi uppannavatthukameva. Tathā hi pāḷiyaṁ ṭhapanāyaṁ ‘‘hañci pañcaviññāṇā uppannārammaṇā’’tveva vuttaṁ. Manoviññāṇassapi uppannavatthukatāpariyāyo atthīti ‘‘pañca viññāṇā’’ti avatvā ‘‘cha viññāṇā uppannavatthukā’’ti vutte ‘‘no ca vata re vattabbe pañcaviññāṇasamaṅgissa atthi maggabhāvanā’’ti vattuṁ na sakkāti dassento āha ‘‘cha viññāṇā…pe… adhippeta’’nti.",
  "tika-abh05t3:453": "577. ‘‘Animittaṁ suññataṁ appaṇihita’’nti nibbānassa te pariyāyā. Cakkhuviññāṇassa animittagāhibhāve suññatārammaṇatāpi siyāti vuttaṁ ‘‘tadeva suññatanti adhippāyo’’ti.",
  "tika-abh05t3:454": "Pañcaviññāṇasamaṅgissamaggakathāvaṇṇanā niṭṭhitā.",
  "tika-abh05t3:455": "5. Pañcaviññāṇāsābhogātikathāvaṇṇanā",
  "tika-abh05t3:456": "584-586.Sā pana namitvā pavatti. Ārammaṇappakāraggahaṇanti ārammaṇassa iṭṭhāniṭṭhappakārassa gahaṇaṁ. Yena ārammaṇappakāraggahaṇena kusalacittassa alobhādīhi sampayogo akusalacittassa lobhādīhi sampayogo hoti, so ābhogoti dasseti.",
  "tika-abh05t3:457": "Pañcaviññāṇāsābhogātikathāvaṇṇanā niṭṭhitā.",
  "tika-abh05t3:458": "6. Dvīhisīlehītikathāvaṇṇanā",
  "tika-abh05t3:459": "587-589.Appavattinirodhanti anuppādanirodhaṁ. Sīlassa vītikkamoyeva nirodho sīlavītikkamanirodho. Ninnānaṁ khaṇikanirodhaṁ sallakkhento.",
  "tika-abh05t3:460": "Dvīhisīlehītikathāvaṇṇanā niṭṭhitā.",
  "tika-abh05t3:461": "7. Sīlaṁacetasikantikathāvaṇṇanā",
  "tika-abh05t3:462": "590-594.Ṭhitena avinaṭṭhena. Upacayenāti sīlabhūtena kammūpacayena. ‘‘Dānaṁ acetasika’’nti kathāyaṁ vuttanayenāti yathā ‘‘na vattabbaṁ cetasiko dhammo dānanti? Āmantā. Dānaṁ aniṭṭhaphalanti…pe… tena hi cetasiko dhammo dāna’’nti pāḷi pavattā, evaṁ tadanusārena ‘‘na vattabbaṁ cetasikaṁ sīlanti? Āmantā. Sīlaṁ aniṭṭhaphala’’ntiādinā sīlassa cetasikabhāvasādhakāni suttapadāni ca ānetvā tadatthadassanavasena acetasiko rūpādidhammo āyatiṁ vipākaṁ deti. Yadi so sīlaṁ bhaveyya, vinā saṁvarasamādānena vinā viratiyā sīlavā nāma siyā. Yasmā pana samādānacetanā virati saṁvaro sīlaṁ, tasmā ‘‘sīlaṁ iṭṭhaphalaṁ kantaphala’’ntiādinā yojanā kātabbāti imamatthaṁ sandhāya vuttaṁ ‘‘vuttanayenā’’ti, vuttanayānusārenāti attho. Yasmā pana pāḷiyaṁ yathā ‘‘sīlaṁ acetasika’’nti kathā āgatā, tathā ‘‘dānaṁ acetasika’’nti visuṁ āgatā kathā natthi, tasmā ‘‘sā pana kathā maggitabbā’’ti vuttaṁ.",
  "tika-abh05t3:463": "Sīlaṁacetasikantikathāvaṇṇanā niṭṭhitā.",
  "tika-abh05t3:464": "9. Samādānahetukathāvaṇṇanā",
  "tika-abh05t3:465": "598-600. Samādānahetukathāyaṁ ‘‘phasso detī’’ti ārabhitvā yāva kaṇhasukkasappaṭibhāgā dhammā sammukhībhāvaṁ āgacchantīti ārāmaropādisuttāharaṇañcāti ettakameva paribhogakathāya sadisanti āha ‘‘samādāna…pe… daṭṭhabbā’’ti.",
  "tika-abh05t3:466": "Samādānahetukathāvaṇṇanā niṭṭhitā.",
  "tika-abh05t3:467": "11. Aviññattidussīlyantikathāvaṇṇanā",
  "tika-abh05t3:468": "603-604. Mahābhūtāni upādāya pavatto aññacittakkhaṇepi labbhamāno kusalākusalānubandho aviññattīti ayaṁ vādo ‘‘cittavippayutto apuññūpacayo’’ti iminā saṅgahitoti tato aññānubandhāyaṁ ‘‘āṇattiyā’’tiādi vuttanti taṁ dassetuṁ ‘‘āṇattiyā…pe… adhippāyo’’ti vuttaṁ. Tattha āṇatto yadā āṇattabhāvena vihiṁsādikiriyaṁ sādheti, tadā āṇattiyā pāṇātipātādīsu aṅgabhāvo veditabbo. Sā panāṇatti pārivāsikabhāvena viññattirahitā nāma hotīti paravādino adhippāyo, taṁ dassetuṁ ‘‘ekasmiṁ divase’’tiādi vuttaṁ.",
  "tika-abh05t3:469": "Aviññattidussīlyantikathāvaṇṇanā niṭṭhitā.",
  "tika-abh05t3:470": "Dasamavaggavaṇṇanā niṭṭhitā.",
  "tika-abh05t3:471": "Dutiyo paṇṇāsako samatto.",
  "tika-abh05t3:472": "11. Ekādasamavaggo",
  "tika-abh05t3:473": "4. Ñāṇakathāvaṇṇanā",
  "tika-abh05t3:474": "614-615. ‘‘Andhakā’’ti vuttā pubbaseliyaaparaseliyarājagirikasiddhatthikāpi yebhuyyena mahāsaṅghikā evāti vuttaṁ ‘‘pubbe…pe… bhaveyyu’’nti. Tattha aññeti vacanaṁ dvinnaṁ kathānaṁ ujuvipaccanīkabhāvato. Purimakānañhi cakkhuviññāṇādisamaṅgī ‘‘ñāṇī’’ti vuccati, imesaṁ so eva ‘‘ñāṇī’’ti na vattabboti vutto. Rāgavigamo rāgassa samucchindanaṁ, tathā aññāṇavigamo. Yathā samucchinnāvijjo ‘‘ñāṇī’’ti, paṭipakkhato ‘‘aññāṇī’’ti, evaṁ asamucchinnāvijjo ‘‘aññāṇī’’ti, paṭipakkhato ‘‘ñāṇī’’ti vutto. Aññāṇassa vigatattā so ‘‘ñāṇī’’ti vattabbataṁ āpajjati, na pana satataṁ samitaṁ ñāṇassa pavattanatoti adhippāyo.",
  "tika-abh05t3:475": "Ñāṇakathāvaṇṇanā niṭṭhitā.",
  "tika-abh05t3:476": "7. Iddhibalakathāvaṇṇanā",
  "tika-abh05t3:477": "621-624. Yasmiṁ āyukappe kammakkhayena maraṇaṁ hoti, taṁ sandhāya vuttaṁ ‘‘kammassa vipākavasenā’’ti, yasmiṁ pana āyukkhayena maraṇaṁ hoti, taṁ sandhāya ‘‘vassagaṇanāyā’’ti. Tattha ‘‘na ca tāva kālaṁ karoti, yāva na taṁ pāpakammaṁ byantī hotī’’ti (ma. ni. 3.250; a. ni. 3.36) vacanato yebhuyyena niraye kammakkhayena maraṇaṁ hotīti āha ‘‘kammassa vipākavasena vāti nirayaṁva sandhāya vutta’’nti. ‘‘Vassasataṁ vassasahassaṁ vassasatasahassānī’’tiādinā manussānaṁ devānañca āyuparicchedavacanato yebhuyyena tesaṁ āyukkhayena maraṇaṁ hotīti vuttaṁ ‘‘vassagaṇanāya vāti manusse cātumahārājikādideve ca sandhāyā’’ti. ‘‘Vutta’’nti ānetvā yojetabbaṁ.",
  "tika-abh05t3:478": "Iddhibalakathāvaṇṇanā niṭṭhitā.",
  "tika-abh05t3:479": "8. Samādhikathāvaṇṇanā",
  "tika-abh05t3:480": "625-626.Samaṁ ṭhapanaṭṭhenāti samaṁ visamaṁ līnuddhaccādiṁ paṭibāhitvā, vikkhepameva vā viddhaṁsetvā ṭhapanaṭṭhena. ‘‘Cittasantati samādhī’’ti vadantena tassa cetasikabhāvo paṭikkhitto hotīti āha ‘‘cetasikantaraṁ atthīti aggahetvā’’ti. Bhāvanāya āhitavisesāya ekaggatāya vijjamānavisesapaṭikkhepo chalaṁ, so panassa anāhitavisesāya ekaggatāya sāmaññenāti āha ‘‘sāmaññamattenā’’ti.",
  "tika-abh05t3:481": "Samādhikathāvaṇṇanā niṭṭhitā.",
  "tika-abh05t3:482": "9. Dhammaṭṭhitatākathāvaṇṇanā",
  "tika-abh05t3:483": "627.Avijjāyayā ṭhitatāti avijjāya saṅkhārānaṁ anantarapaccayabhāve yā niyatatā dhammaniyāmatāsaṅkhātā, yā ṭhitasabhāvatā nipphannā , na dhammamattatāṭṭhitatāya nipphannāya vasena, anantarapaccayabhāvasaṅkhātā ṭhitatā paccayatā hotīti attho. Aññamaññapaccayabhāvarahitassāti idaṁ sahajātanissayādipaccayānaṁ paṭikkhepapadaṁ daṭṭhabbaṁ, na aññamaññapaccayatāmattassa. Sabbo tādisoti iminā samanantaraanantarūpanissayanatthivigatāsevanādikaṁ saṅgaṇhāti. Aññamaññapaccayatañcāti etthāpi vuttanayena attho veditabbo. Ettha pana paccayuppannassapi paccayabhāvato saṅkhārānampi vasena yojetabbaṁ. Tenāha ‘‘tassā ca itarā’’ti.",
  "tika-abh05t3:484": "Dhammaṭṭhitatākathāvaṇṇanā niṭṭhitā.",
  "tika-abh05t3:485": "10. Aniccatākathāvaṇṇanā",
  "tika-abh05t3:486": "628. Rūpādīnaṁ aniccatā rūpādike sati hoti, asati na hotīti iminā pariyāyena tassā tehi saha uppādanirodho vutto, uppādādīsu tīsu lakkhaṇesu aniccatāvohāro hotīti yathā tayo daṇḍe upādāya pavatto tidaṇḍavohāro tesu sabbesu hoti, evaṁ jātijarāmaraṇadhammo na nicco anicco, tassa jātiādipakatitā aniccatāsaddena vuccatīti uppādādīsu lakkhaṇesu aniccatāvohāro sambhavatīti vuttaṁ ‘‘tīsu…pe… hotī’’ti. Vibhāgānuyuñjanavasenāti pabhedānuyuñjanavasena. Tattha yathā jarābhaṅgavasena aniccatā pākaṭā hoti, na tathā jātivasenāti pāḷiyaṁ jarāmaraṇavaseneva aniccatāvibhāgo dassitoti daṭṭhabbaṁ.",
  "tika-abh05t3:487": "Aniccatākathāvaṇṇanā niṭṭhitā.",
  "tika-abh05t3:488": "Ekādasamavaggavaṇṇanā niṭṭhitā.",
  "tika-abh05t3:489": "12. Dvādasamavaggo",
  "tika-abh05t3:490": "1. Saṁvarokammantikathāvaṇṇanā",
  "tika-abh05t3:491": "630-632. Sabbassapi manaso manodvārabhāvato ‘‘vipākadvāranti bhavaṅgamanaṁ vadatī’’ti āha.",
  "tika-abh05t3:492": "Saṁvarokammantikathāvaṇṇanā niṭṭhitā.",
  "tika-abh05t3:493": "2. Kammakathāvaṇṇanā",
  "tika-abh05t3:494": "633-635.Savipākāpidassitāyeva nāma hoti vuttāvasiṭṭhā savipākāti atthasiddhattā.",
  "tika-abh05t3:495": "Kammakathāvaṇṇanā niṭṭhitā.",
  "tika-abh05t3:496": "4. Saḷāyatanakathāvaṇṇanā",
  "tika-abh05t3:497": "638-640. Manāyatanekadesassa vipākassa atthitāya ‘‘avisesenā’’ti vuttaṁ.",
  "tika-abh05t3:498": "Saḷāyatanakathāvaṇṇanā niṭṭhitā.",
  "tika-abh05t3:499": "5. Sattakkhattuparamakathāvaṇṇanā",
  "tika-abh05t3:500": "641-645.Assāti imassa sattakkhattuparamassa. Tenāha ‘‘sattakkhattuparamabhāve ca niyāmaṁ icchasī’’ti. Yena ānantariyakammena. Antarāti satta bhave anibbattetvā tesaṁ antareyeva. Kecīti abhayagirivāsino. Apareti padakārā. Tassāti yo sattakkhattuparamoti vā, kolaṁkoloti vā, ekabījīti vā bhagavatā ñāṇena paricchinditvā byākato, tassa yathāvuttaparicchedā antarā uparimaggādhigamo natthi avitathadesanattā. Yathāparicchedameva tassa abhisamayo, svāyaṁ vibhāgo tesaṁyeva puggalānaṁ indriyaparopariyattena veditabbo bhavaniyāmena tādisassa kassaci abhāvato. Yasmā kassaci mudukānipi indriyāni paccayavisesena tikkhabhāvaṁ āpajjeyyuṁ, tasmā tādisaṁ sandhāya ‘‘bhabboti vuccati, na so abhabbo nāmā’’ti ca vuttaṁ. Yasmā pana bhagavā na tādisaṁ ‘‘sattakkhattuparamo’’tiādinā niyametvā byākaroti, tasmā āha ‘‘na pana antarā abhisametuṁ bhabbatā vuttā’’ti. Ayañca nayo ekantena icchitabbo. Aññathā puggalassa saṅkaro siyāti dassento ‘‘yadi cā’’tiādimāha.",
  "tika-abh05t3:501": "Sattakkhattuparamakathāvaṇṇanā niṭṭhitā.",
  "tika-abh05t3:502": "Dvādasamavaggavaṇṇanā niṭṭhitā.",
  "tika-abh05t3:503": "13. Terasamavaggo",
  "tika-abh05t3:504": "1. Kappaṭṭhakathāvaṇṇanā",
  "tika-abh05t3:505": "654-657. ‘‘Heṭṭhā vuttādhippāyamevā’’ti idaṁ iddhibalakathāyaṁ yaṁ vuttaṁ ‘‘atītaṁ anāgatanti idaṁ avisesena kappaṁ tiṭṭheyyāti paṭiññātattā codetī’’tiādi, taṁ sandhāya vuttanti āha ‘‘heṭṭhāti iddhibalakathāya’’nti. Tattha ‘‘dve kappe’’tiādiāyuparicchedātikkamasamatthatācodanāvasena āgatā, idha pana saṅghabhedako āyukappameva aṭṭhatvā yadi ekaṁ mahākappaṁ tiṭṭheyya, yathā ekaṁ, evaṁ anekepi kappe tiṭṭheyyāti codanā kātabbā.",
  "tika-abh05t3:506": "Kappaṭṭhakathāvaṇṇanā niṭṭhitā.",
  "tika-abh05t3:507": "4. Niyatassaniyāmakathāvaṇṇanā",
  "tika-abh05t3:508": "663-664.Appattaniyāmānanti ye anuppannamicchattasammattaniyatadhammā puggalā, tesaṁ dhamme. Ke pana te? Yathāvuttapuggalasantānapariyāpannā dhammā. Te hi bhūmittayapariyāpannatāya ‘‘tebhūmakā’’ti vuttā. Ye pana pattaniyāmānaṁ santāne pavattā aniyatadhammā, na tesamettha saṅgaho kato. Na hi tehi samannāgamena aniyatatā atthi. Tenevāha ‘‘tehi samannāgatopi aniyatoyevā’’ti. Imaṁ vohāramattanti iminā niyāmo nāma koci dhammo natthi, upacitasambhāratāya abhisambujjhituṁ bhabbatāva tathā vuccatīti dasseti. Niyatoti vacanassa kāraṇabhāvena vuttoti yojanā. Ubhayassapīti niyato niyāmaṁ okkamatīti vacanadvayassa.",
  "tika-abh05t3:509": "Niyatassaniyāmakathāvaṇṇanā niṭṭhitā.",
  "tika-abh05t3:510": "8. Asātarāgakathāvaṇṇanā",
  "tika-abh05t3:511": "674.Evaṁ pavattamānoti ‘‘aho vata me bhaveyyā’’ti evaṁ patthanākārena pavattamāno. Aññathāti nandanādiākārena.",
  "tika-abh05t3:512": "Asātarāgakathāvaṇṇanā niṭṭhitā.",
  "tika-abh05t3:513": "9. Dhammataṇhāabyākatātikathāvaṇṇanā",
  "tika-abh05t3:514": "676-680.Gahetvāti etena gahaṇamattameva taṁ, na pana sā tādisī atthīti dasseti. Na hi lokuttarārammaṇā abyākatā vā taṇhā atthīti. Tīhi koṭṭhāsehīti kāmabhavavibhavataṇhākoṭṭhāsehi. Rūpataṇhādibhedā chapi taṇhā.",
  "tika-abh05t3:515": "Dhammataṇhāabyākatātikathāvaṇṇanā niṭṭhitā.",
  "tika-abh05t3:516": "Terasamavaggavaṇṇanā niṭṭhitā.",
  "tika-abh05t3:517": "14. Cuddasamavaggo",
  "tika-abh05t3:518": "1. Kusalākusalapaṭisandahanakathāvaṇṇanā",
  "tika-abh05t3:519": "686-690. Anantarapaccayabhāvoyevettha paṭisandhānaṁ ghaṭanañcāti āha ‘‘anantaraṁ uppādetī’’ti.",
  "tika-abh05t3:520": "Kusalākusalapaṭisandahanakathāvaṇṇanā niṭṭhitā.",
  "tika-abh05t3:521": "2. Saḷāyatanuppattikathāvaṇṇanā",
  "tika-abh05t3:522": "691-692.Keci vādinoti kāpile sandhāyāha. Te hi abhibyattavādino vijjamānameva kāraṇe phalaṁ anabhibyattaṁ hutvā ṭhitaṁ pacchā abhibyattiṁ gacchatīti vadantā bījāvatthāya vijjamānāpi rukkhādīnaṁ na aṅkurādayo āvibhavanti, bījamattaṁ āvibhāvaṁ gacchatīti kathenti.",
  "tika-abh05t3:523": "Saḷāyatanuppattikathāvaṇṇanā niṭṭhitā.",
  "tika-abh05t3:524": "3. Anantarapaccayakathāvaṇṇanā",
  "tika-abh05t3:525": "693-697.Anantaruppattiṁ sallakkhentoti cakkhuviññāṇānantaraṁ sotaviññāṇuppattiṁ maññamāno. Sotaviññāṇanti vacaneneva tassa cakkhusannissayatā rūpārammaṇatā ca paṭikkhittā, paṭiññātā ca sotasannissayatā saddārammaṇatā cāti āha ‘‘na so cakkhumhi saddārammaṇa’’nti. Tattha saddārammaṇanti ‘‘sotaviññāṇaṁ icchatī’’ti ānetvā sambandhitabbaṁ. Tayidaṁ cakkhuviññāṇassa anantaraṁ sotaviññāṇaṁ uppajjatīti laddhiyā evaṁ ñāyatīti āha ‘‘anantarūpaladdhivasena āpannattā’’ti.",
  "tika-abh05t3:526": "Anantarapaccayakathāvaṇṇanā niṭṭhitā.",
  "tika-abh05t3:527": "4. Ariyarūpakathāvaṇṇanā",
  "tika-abh05t3:528": "698-699.Sammāvācādīti sammāvācākammantā. Tattha sammāvācā saddasabhāvā, itaro ca kāyaviññattisabhāvo, ubhayampi vā viññattīti adhippāyena rūpantissa laddhi.",
  "tika-abh05t3:529": "Ariyarūpakathāvaṇṇanā niṭṭhitā.",
  "tika-abh05t3:530": "5. Aññoanusayotikathāvaṇṇanā",
  "tika-abh05t3:531": "700-701.Tasmiṁ samayeti kusalābyākatacittakkhaṇe. So hīti pacchimapāṭho.",
  "tika-abh05t3:532": "Aññoanusayotikathāvaṇṇanā niṭṭhitā.",
  "tika-abh05t3:533": "6. Pariyuṭṭhānaṁcittavippayuttantikathāvaṇṇanā",
  "tika-abh05t3:534": "702.Teti rāgādayo. Tasmāti yasmā vipassantassapi rāgādayo uppajjanti, tasmā.",
  "tika-abh05t3:535": "Pariyuṭṭhānaṁcittavippayuttantikathāvaṇṇanā niṭṭhitā.",
  "tika-abh05t3:536": "7. Pariyāpannakathāvaṇṇanā",
  "tika-abh05t3:537": "703-705.Kilesavatthuokāsavasenāti kilesakāmavatthukāmabhūmivasena. Rūpadhātusahagatavasena anusetīti kāmarāgo yathā kāmavitakkasaṅkhātāya kāmadhātuyā saha paccayasamavāye uppajjanāraho, tameva rūpadhātuyāpīti attho. Rāgādikāraṇalābhe uppattiarahatā hi anusayanaṁ.",
  "tika-abh05t3:538": "Pariyāpannakathāvaṇṇanā niṭṭhitā.",
  "tika-abh05t3:539": "8. Abyākatakathāvaṇṇanā",
  "tika-abh05t3:540": "706-608.Sabbathāpīti avipākabhāvenapi sassatādibhāvenapi.",
  "tika-abh05t3:541": "Abyākatakathāvaṇṇanā niṭṭhitā.",
  "tika-abh05t3:542": "9. Apariyāpannakathāvaṇṇanā",
  "tika-abh05t3:543": "709-710.Tasmā diṭṭhi lokiyapariyāpannā na hotīti atthaṁ vadanti, evaṁ sati atippasaṅgo hoti vītadosādivohārabhāvatoti. Tato aññathā atthaṁ vadanto ‘‘rūpadiṭṭhiyā’’tiādimāha. Tattha ādi-saddena arūpadiṭṭhiādiṁ saṅgaṇhāti. Paravādiadhippāyavasena ayamatthavibhāvanāti āha ‘‘yadi ca pariyāpannā siyā’’ti. Tathā ca satīti diṭṭhiyā kāmadhātupariyāpannatte satīti attho. Tasmāti ‘‘vītadiṭṭhiko’’ti evaṁ vohārābhāvato. Na hi sā tassa avigatā diṭṭhi, yato so vītadiṭṭhikoti na vuccati. Yenāti kāmadiṭṭhibhāvena.",
  "tika-abh05t3:544": "Apariyāpannakathāvaṇṇanā niṭṭhitā.",
  "tika-abh05t3:545": "Cuddasamavaggavaṇṇanā niṭṭhitā.",
  "tika-abh05t3:546": "15. Pannarasamavaggo",
  "tika-abh05t3:547": "1. Paccayatākathāvaṇṇanā",
  "tika-abh05t3:548": "711-717.Vavatthitoti asaṁkiṇṇo. Yo hi dhammo yena paccayabhāvena paccayo hoti, tassa tato aññenapi paccayabhāve sati paccayatā saṁkiṇṇā nāma bhaveyya. Viruddhāsambhavīnaṁ viya tabbidhurānaṁ paccayabhāvānaṁ sahabhāvaṁ paṭikkhipati.",
  "tika-abh05t3:549": "Paccayatākathāvaṇṇanā niṭṭhitā.",
  "tika-abh05t3:550": "2. Aññamaññapaccayakathāvaṇṇanā",
  "tika-abh05t3:551": "718-719.Sahajātāti vuttattā na saṅkhārapaccayā ca avijjāti vuttattāti adhippāyo. Anantarādināpi hi saṅkhārā avijjāya paccayā hontiyeva. Aññamaññānantaraṁ avatvā avigatānantaraṁ sampayuttassa vacanaṁ kamabhedo, atthiggahaṇeneva gahito atthipaccayabhūtoyeva dhammo nissayapaccayo hotīti. Asādhāraṇatāyāti padantarāsādhāraṇatāya. Tenāha ‘‘vakkhati hī’’tiādi.",
  "tika-abh05t3:552": "Aññamaññapaccayakathāvaṇṇanā niṭṭhitā.",
  "tika-abh05t3:553": "9. Tatiyasaññāvedayitakathāvaṇṇanā",
  "tika-abh05t3:554": "732. Yadipi sesaṁ nāma gahitato aññaṁ, tathāpi pakaraṇaparicchinnamevettha taṁ gayhatīti dassento ‘‘yesaṁ…pe… adhippāyo’’ti vatvā puna anavasesameva saṅgaṇhanto ‘‘asaññasattānampicā’’tiādimāha. Tattha sabbasatte sandhāyāti adhippāyoti yojanā. Pāṇisamphassāpi kamantītiādikaṁ sarīrapakatīti sambandho.",
  "tika-abh05t3:555": "733-734. Pañcahi viññāṇehi na cavati, na upapajjatīti vādaṁ paravādī nānujānātīti āha ‘‘sutta…pe… vattabba’’nti.",
  "tika-abh05t3:556": "Tatiyasaññāvedayitakathāvaṇṇanā niṭṭhitā.",
  "tika-abh05t3:557": "10. Asaññasattupikākathāvaṇṇanā",
  "tika-abh05t3:558": "735. Yathā vitakkavicārapītisukhavirāgavasena pavattā samāpatti vitakkādirahitā hoti, evaṁ saññāvirāgavasena pavattāpi saññārahitāva siyāti tassa laddhīti dassento āha ‘‘sāpi asaññitā…pe… dassetī’’ti.",
  "tika-abh05t3:559": "736. Yadi catutthajjhānasamāpatti kathaṁ asaññasamāpattīti codanaṁ sandhāyāha ‘‘saññāvirāgavasena samāpannattā asaññitā, na saññāya abhāvato’’ti.",
  "tika-abh05t3:560": "Asaññasattupikākathāvaṇṇanā niṭṭhitā.",
  "tika-abh05t3:561": "11. Kammūpacayakathāvaṇṇanā",
  "tika-abh05t3:562": "738-739. ‘‘Kammūpacayo kammena sahajāto’’ti puṭṭho sampayuttasahajātataṁ sandhāya paṭikkhipati, vippayuttasahajātataṁ sandhāya paṭijānātīti. Vippayuttassapi hi atthi sahajātatā cittasamuṭṭhānarūpassa viyāti adhippāyo.",
  "tika-abh05t3:563": "741.Tiṇṇanti kammakammūpacayakammavipākānaṁ.",
  "tika-abh05t3:564": "Kammūpacayakathāvaṇṇanā niṭṭhitā.",
  "tika-abh05t3:565": "Pannarasamavaggavaṇṇanā niṭṭhitā.",
  "tika-abh05t3:566": "Tatiyo paṇṇāsako samatto.",
  "tika-abh05t3:567": "16. Soḷasamavaggo",
  "tika-abh05t3:568": "3. Sukhānuppadānakathāvaṇṇanā",
  "tika-abh05t3:569": "747-748.Na tassāti yassa taṁ anuppadissati, na tassa. Yo hi anuppadeti, yassa ca anuppadeti, tadubhayavinimuttā idha pareti adhippetā.",
  "tika-abh05t3:570": "Sukhānuppadānakathāvaṇṇanā niṭṭhitā.",
  "tika-abh05t3:571": "4. Adhigayhamanasikārakathāvaṇṇanā",
  "tika-abh05t3:572": "749-753.Taṁcittatāyāti ettha manasikaronto yadi sabbasaṅkhāre ekato manasi karoti, yena cittena manasi karoti, sabbasaṅkhārantogadhattā tasmiṁyeva khaṇe taṁ cittaṁ manasi kātabbaṁ etassāti taṁcittatā nāma doso āpajjatīti dassento āha ‘‘tadeva ārammaṇabhūta’’ntiādi. Etena tasseva tena manasikaraṇāsambhavamāha, taṁ vātiādinā pana sasaṁvedanāvādāpattinti ayametesaṁ viseso.",
  "tika-abh05t3:573": "Adhigayhamanasikārakathāvaṇṇanā niṭṭhitā.",
  "tika-abh05t3:574": "Soḷasamavaggavaṇṇanā niṭṭhitā.",
  "tika-abh05t3:575": "17. Sattarasamavaggo",
  "tika-abh05t3:576": "1. Atthiarahatopuññūpacayakathāvaṇṇanā",
  "tika-abh05t3:577": "776-779.Kiriyacittaṁabyākataṁ anādiyitvāti ‘‘kiriyacittaṁ abyākata’’nti aggahetvā, dānādipavattanena dānamayādipuññattena ca gahetvāti attho.",
  "tika-abh05t3:578": "Atthiarahatopuññūpacayakathāvaṇṇanā niṭṭhitā.",
  "tika-abh05t3:579": "2. Natthiarahatoakālamaccūtikathāvaṇṇanā",
  "tika-abh05t3:580": "780.Aladdhavipākavārānanti vipākadānaṁ pati aladdhokāsānaṁ. Byantībhāvanti vigatantataṁ, vigamaṁ avipākanti attho.",
  "tika-abh05t3:581": "781.Tato paranti byatirekena atthasiddhi, na kevalena anvayenāti āha ‘‘tāva na kamati, tato paraṁ kamatīti laddhiyā paṭikkhipatī’’ti. Tattha tato paranti pubbe katassa kammassa parikkhayagamanato paraṁ. Natthi pāṇātipāto pāṇātipātalakkhaṇābhāvatoti adhippāyo. Tameva lakkhaṇābhāvaṁ dassetuṁ ‘‘pāṇopāṇasaññitā’’tiādi vuttaṁ. Tattha na tenāti yo parena upakkamo kato , tena upakkamena na mato, dhammatāmaraṇeneva matoti dubbiññeyyaṁ avisesavidūhi, dubbiññeyyaṁ vā hotu suviññeyyaṁ vā, aṅgapāripūriyāva pāṇātipāto.",
  "tika-abh05t3:582": "Natthiarahatoakālamaccūtikathāvaṇṇanā niṭṭhitā.",
  "tika-abh05t3:583": "3. Sabbamidaṁkammatotikathāvaṇṇanā",
  "tika-abh05t3:584": "784.Abījatoti sabbena sabbaṁ abījato aññabījato ca. Tanti deyyadhammaṁ, gilānapaccayanti attho.",
  "tika-abh05t3:585": "Sabbamidaṁkammatotikathāvaṇṇanā niṭṭhitā.",
  "tika-abh05t3:586": "4. Indriyabaddhakathāvaṇṇanā",
  "tika-abh05t3:587": "788.Vināpi aniccaṭṭhenāti aniccaṭṭhaṁ ṭhapetvāpi aṭṭhapetvāpīti attho, na aniccaṭṭhavirahenāti. Na hi aniccaṭṭhavirahitaṁ anindriyabaddhaṁ atthi.",
  "tika-abh05t3:588": "Indriyabaddhakathāvaṇṇanā niṭṭhitā.",
  "tika-abh05t3:589": "7. Navattabbaṁsaṅghodakkhiṇaṁvisodhetītikathāvaṇṇanā",
  "tika-abh05t3:590": "793-794.Appaṭiggahaṇatoti paṭiggāhakattābhāvato.",
  "tika-abh05t3:591": "Navattabbaṁsaṅghodakkhiṇaṁvisodhetītikathāvaṇṇanā niṭṭhitā.",
  "tika-abh05t3:592": "11. Dakkhiṇāvisuddhikathāvaṇṇanā",
  "tika-abh05t3:593": "800-801.Paṭiggāhakanirapekkhāti paṭiggāhakassa guṇavisesanirapekkhā, tassa dakkhiṇeyyabhāvena vināti attho. Tenāha ‘‘paṭiggāhakenapaccayabhūtena vinā’’ti. Saccametanti laddhikittanena vuttabhāvameva paṭijānāti. Paṭiggāhakassa vipākanibbattanaṁ dānacetanāya mahāphalatā. Paccayabhāvoyeva hi tassa, na tassā kāraṇattaṁ. Tenāha ‘‘dānacetanānibbattanena yadi bhaveyyā’’tiādi.",
  "tika-abh05t3:594": "Dakkhiṇāvisuddhikathāvaṇṇanā niṭṭhitā.",
  "tika-abh05t3:595": "Sattarasamavaggavaṇṇanā niṭṭhitā.",
  "tika-abh05t3:596": "18. Aṭṭhārasamavaggo",
  "tika-abh05t3:597": "1. Manussalokakathāvaṇṇanā",
  "tika-abh05t3:598": "802-803.Gahaṇanti micchāgahaṇaṁ.",
  "tika-abh05t3:599": "Manussalokakathāvaṇṇanā niṭṭhitā.",
  "tika-abh05t3:600": "2. Dhammadesanākathāvaṇṇanā",
  "tika-abh05t3:601": "804-806.Tassa ca nimmitabuddhassa desanaṁ sampaṭicchitvā āyasmatā ānandena sayameva ca desito.",
  "tika-abh05t3:602": "Dhammadesanākathāvaṇṇanā niṭṭhitā.",
  "tika-abh05t3:603": "6. Jhānasaṅkantikathāvaṇṇanā",
  "tika-abh05t3:604": "813-816. Vitakkavicāresu virattacittatā tattha ādīnavamanasikāro, tadākāro ca dutiyajjhānūpacāroti āha ‘‘vitakkavicārā ādīnavato manasi kātabbā, tato dutiyajjhānena bhavitabba’’nti.",
  "tika-abh05t3:605": "Jhānasaṅkantikathāvaṇṇanā niṭṭhitā.",
  "tika-abh05t3:606": "7. Jhānantarikakathāvaṇṇanā",
  "tika-abh05t3:607": "817-819. Na paṭhamajjhānaṁ vitakkābhāvato, nāpi dutiyajjhānaṁ vicārasabbhāvatoti jhānametaṁ na hotīti dassento āha ‘‘paṭhamajjhānādīsu aññatarabhāvābhāvato na jhāna’’nti.",
  "tika-abh05t3:608": "Jhānantarikakathāvaṇṇanā niṭṭhitā.",
  "tika-abh05t3:609": "9. Cakkhunārūpaṁpassatītikathāvaṇṇanā",
  "tika-abh05t3:610": "826-827. ‘‘Cakkhunā rūpaṁ disvā’’ti iminā cakkhuviññāṇena paṭijānanassa aggahaṇe aruciṁ sūcento āha ‘‘manoviññāṇapaṭijānanaṁ kira sandhāyā’’ti. Tenevāha ‘‘manoviññāṇapaṭijānanaṁ panā’’tiādi. Tasmāti manoviññāṇapaṭijānanasseva adhippetattāti attho. Evaṁ santeti yadi rūpena rūpaṁ paṭivijānāti, rūpaṁ paṭivijānantampi manoviññāṇaṁ rūpavijānanaṁ hoti, na rūpadassananti āha ‘‘manoviññāṇapaṭijānanaṁ pana rūpadassanaṁ kathaṁ hotī’’ti.",
  "tika-abh05t3:611": "Cakkhunārūpaṁpassatītikathāvaṇṇanā niṭṭhitā.",
  "tika-abh05t3:612": "Aṭṭhārasamavaggavaṇṇanā niṭṭhitā.",
  "tika-abh05t3:613": "19. Ekūnavīsatimavaggo",
  "tika-abh05t3:614": "1. Kilesapajahanakathāvaṇṇanā",
  "tika-abh05t3:615": "828-831.Te panāti ye ariyamaggena pahīnā kilesā, te pana. Kāmañcettha maggena pahātabbakilesā maggabhāvanāya asati uppajjanārahā khaṇattayaṁ na āgatāti ca anāgatā nāma siyuṁ, yasmā pana te na uppajjissanti, tasmā tathā na vuccantīti daṭṭhabbaṁ. Tenevāha ‘‘nāpi bhavissantī’’ti.",
  "tika-abh05t3:616": "Kilesapajahanakathāvaṇṇanā niṭṭhitā.",
  "tika-abh05t3:617": "2. Suññatakathāvaṇṇanā",
  "tika-abh05t3:618": "832. Yena avasavattanaṭṭhena paraparikappito natthi etesaṁ attano visayanti anattāti vuccanti sabhāvadhammā, svāyaṁ anattatāti āha ‘‘avasavattanākāro anattatā’’ti. Sā panāyaṁ yasmā atthato asārakatāva hoti, tasmā tadekadesena taṁ dassetuṁ ‘‘atthato jarāmaraṇamevā’’ti āha. Evaṁ sati lakkhaṇasaṅkaro siyā, tesaṁ panidaṁ adhippāyakittananti daṭṭhabbaṁ. Arūpadhammānaṁ avasavattanākāratāya eva hi anattalakkhaṇassa saṅkhārakkhandhapariyāpannatā.",
  "tika-abh05t3:619": "Suññatakathāvaṇṇanā niṭṭhitā.",
  "tika-abh05t3:620": "3. Sāmaññaphalakathāvaṇṇanā",
  "tika-abh05t3:621": "835-836.Pattidhammanti heṭṭhā vuttaṁ samannāgamamāha.",
  "tika-abh05t3:622": "Sāmaññaphalakathāvaṇṇanā niṭṭhitā.",
  "tika-abh05t3:623": "5. Tathatākathāvaṇṇanā",
  "tika-abh05t3:624": "841-843.Rūpādīnaṁ sabhāvatāti etena rūpādayo eva sabhāvatāti imamatthaṁ paṭikkhipati . Yato taṁ paravādī rūpādīsu apariyāpannaṁ icchati. Tenāha ‘‘bhāvaṁ hesa tathatāti vadati, na bhāvayoga’’nti. Tattha bhāvanti dhammamattaṁ, pakatīti attho ‘‘jātidhamma’’ntiādīsu viya. Rūpādīnañhi ruppanādipakati tathā asaṅkhatāti ca paravādino laddhi. Tena vuttaṁ ‘‘na bhāvayoga’’nti. Yena hi bhāvo sabhāvadhammo yujjati, ekībhāvameva gacchati, taṁ ruppanādilakkhaṇaṁ bhāvayogo. Taṁ pana rūpādito anaññaṁ, tato eva saṅkhataṁ, aviparītaṭṭhena pana ‘‘tatha’’nti vuccati.",
  "tika-abh05t3:625": "Tathatākathāvaṇṇanā niṭṭhitā.",
  "tika-abh05t3:626": "6. Kusalakathāvaṇṇanā",
  "tika-abh05t3:627": "844-846. Anavajjabhāvamatteneva kusalanti yojanā. Tasmāti yasmā avajjarahitaṁ anavajjaṁ, anavajjabhāvamatteneva ca kusalaṁ, tasmā nibbānaṁ kusalanti.",
  "tika-abh05t3:628": "Kusalakathāvaṇṇanā niṭṭhitā.",
  "tika-abh05t3:629": "7. Accantaniyāmakathāvaṇṇanā",
  "tika-abh05t3:630": "847. Yaṁ ‘‘ekavāraṁ nimuggo tathā nimuggova hoti, etassa puna bhavato vuṭṭhānaṁ nāma natthī’’ti aṭṭhakathāyaṁ āgataṁ, so pana ācariyavādo, na aṭṭhakathānayoti dassento ‘‘tāya jātiyā…pe… maññamāno’’ti āha. Tattha tāya jātiyāti yassaṁ jātiyaṁ puggalo kammāvaraṇādiāvaraṇehi samannāgato hoti, tāya jātiyā. Saṁsārakhāṇukabhāvo vassabhaññādīnaṁ viya makkhaliādīnaṁ viya ca daṭṭhabbo. So ca ahetukādimicchādassanassa phalabhāveneva veditabbo, na accantaniyāmassa nāma kassaci atthibhāvato. Yathā hi vimuccantassa koci niyāmo nāma natthi ṭhapetvā maggena bhavaparicchedaṁ, evaṁ avimuccantassapi koci saṁsāraniyāmo nāma natthi. Tādisassa pana micchādassanassa balavabhāve aparimitakappaparicchede cirataraṁ saṁsārappabandho hoti, apāyūpapatti ca yattha saṁsārakhāṇusamaññā.",
  "tika-abh05t3:631": "Yaṁ paneke vadanti ‘‘attheva accantaṁ saṁsaritā anantattā sattanikāyassā’’ti, tampi apuññabahulaṁ sattasantānaṁ sandhāya vuttaṁ siyā. Na hi mātughātakādīnaṁ tenattabhāvena sammattaniyāmokkamanantarāyabhūto micchattaniyāmo viya sattānaṁ vimuttantarāyakaro saṁsāraniyāmo nāma natthi. Yāva pana na maggaphalassa upanissayo upalabbhati, tāva saṁsāro aparicchinno. Yadā ca so upaladdho, tadā so paricchinno evāti daṭṭhabbaṁ.",
  "tika-abh05t3:632": "Yathā niyatasammādassanaṁ, evaṁ niyatamicchādassanenapi savisaye ekaṁsagāhavasena ukkaṁsagatena bhavitabbanti tena samannāgatassa puggalassa sati accantaniyāme kathaṁ tasmiṁ abhinivesavisaye anekaṁsagāho uppajjeyya, abhinivesantaraṁ vā viruddhaṁ yadi uppajjeyya, accantaniyāmo eva na siyāti pāḷiyaṁ vicikicchuppattiniyāmantaruppatticodanā katā. Na hi vicikicchā viya sammattaniyatapuggalānaṁ yathākkamaṁ micchattasammattaniyatapuggalānaṁ sammattamicchattaniyatā dhammā kadācipi uppajjanti, aviruddhaṁ pana niyāmantarameva hotīti ānantarikantaraṁ viya micchādassanantaraṁ samānajātikaṁ na nivattetīti viruddhaṁyeva dassetuṁ pāḷiyaṁ vicikicchā viya sassatucchedadiṭṭhiyo eva uddhaṭā. Evamettha vicikicchuppattiniyāmantaruppattīnaṁ niyāmantaruppattinivattakabhāvo veditabbo, accantaniyāmo ca nivattissatīti ca viruddhametanti pana ‘‘vicāretvāva gahetabbā’’ti vuttaṁ siyā.",
  "tika-abh05t3:633": "Accantaniyāmakathāvaṇṇanā niṭṭhitā.",
  "tika-abh05t3:634": "8. Indriyakathāvaṇṇanā",
  "tika-abh05t3:635": "853-856. Yathā lokuttarā saddhādayo eva saddhindriyādīni, evaṁ lokiyāpi. Kasmā ? Tatthāpi adhimokkhalakkhaṇādinā indaṭṭhasabbhāvato. Saddheyyādivatthūsu saddahanādimattameva hi tanti imamatthaṁ dassento āha ‘‘lokuttarānaṁ…pe… daṭṭhabbo’’ti.",
  "tika-abh05t3:636": "Indriyakathāvaṇṇanā niṭṭhitā.",
  "tika-abh05t3:637": "Ekūnavīsatimavaggavaṇṇanā niṭṭhitā.",
  "tika-abh05t3:638": "20. Vīsatimavaggo",
  "tika-abh05t3:639": "2. Ñāṇakathāvaṇṇanā",
  "tika-abh05t3:640": "863-865. Kāmaṁ pubbabhāgepi attheva dukkhapariññā, atthasādhikā pana sā maggakkhaṇikā evāti ukkaṁsagataṁ dukkhapariññaṁ sandhāya avadhārento āha ‘‘dukkhaṁ…pe… maggañāṇameva dīpetī’’ti. Taṁ pana avadhāraṇaṁ na ñāṇantaranivattanaṁ, atha kho ñāṇantarassa yathādhigatakiccanivattanaṁ daṭṭhabbaṁ. Tenāha ‘‘na tasseva ñāṇabhāva’’ntiādi.",
  "tika-abh05t3:641": "Ñāṇakathāvaṇṇanā niṭṭhitā.",
  "tika-abh05t3:642": "3. Nirayapālakathāvaṇṇanā",
  "tika-abh05t3:643": "866-868. Nerayike niraye pālenti, tato niggantuṁ appadānavasena rakkhantīti nirayapālā. Nirayapālatāya vā nerayikānaṁ narakadukkhena pariyonaddhāya alaṁ samatthāti nirayapālā. Kiṁ panete nirayapālā nerayikā, udāhu anerayikāti. Kiñcettha – yadi tāva nerayikā, nirayasaṁvattaniyena kammena nibbattāti sayampi nirayadukkhaṁ paccanubhaveyyuṁ, tathā sati aññesaṁ nerayikānaṁ yātanāya asamatthā siyuṁ, ‘‘ime nerayikā, ime nirayapālā’’ti vavatthānañca na siyā. Ye ca ye yātenti, tehi samānarūpabalappamāṇehi itaresaṁ bhayasantāsā na siyuṁ. Atha anerayikā, tesaṁ tattha kathaṁ sambhavoti? Vuccate – anerayikā nirayapālā anirayagatisaṁvattaniyakammanibbattā. Nirayūpapattisaṁvattaniyakammato hi aññeneva kammunā te nibbattanti rakkhasajātikattā. Tathā hi vadanti –",
  "tika-abh05t3:644": "‘‘Kodhanā kurūrakammantā, pāpābhirucino tathā;",
  "tika-abh05t3:645": "Dukkhitesu ca nandanti, jāyanti yamarakkhasā’’ti.",
  "tika-abh05t3:646": "Tattha yadeke vadanti ‘‘yātanādukkhassa appaṭisaṁvedanato, aññathā puna aññamaññaṁ yāteyyu’’nti ca evamādi, tayidaṁ ākāsaromaṭṭhanaṁ nirayapālānaṁ nerayikabhāvasseva abhāvato. Ye pana vadeyyuṁ – yadipi anerayikā nirayapālā, ayomayāya pana ādittāya sampajjalitāya sajotibhūtāya nirayabhūmiyā parivattamānā kathaṁ nāma dukkhaṁ nānubhavantīti? Kammānubhāvato. Yathā hi iddhimanto cetovasippattā mahāmoggallānādayo nerayike anukampantā iddhibalena nirayabhūmiṁ upagatā tattha dāhadukkhena na bādhīyanti, evaṁ sampadamidaṁ daṭṭhabbaṁ.",
  "tika-abh05t3:647": "Taṁ iddhivisayassa acinteyyabhāvatoti ce? Idampi taṁsamānaṁ kammavipākassa acinteyyabhāvato. Tathārūpena hi kammunā te nibbattā yathā nirayadukkhena abādhitā eva hutvā nerayike yātenti, na cettakena bāhiravisayābhāvo vijjati iṭṭhāniṭṭhatāya paccekaṁ dvārapurisesu vibhattasabhāvattā. Tathā hi ekaccassa dvārassa purisassa iṭṭhaṁ ekaccassa aniṭṭhaṁ, ekaccassa ca aniṭṭhaṁ ekaccassa iṭṭhaṁ hoti. Evañca katvā yadeke vadanti ‘‘natthi kammavasena tejasā parūpatāpana’’ntiādi, tadapāhataṁ hoti. Yaṁ pana vadanti ‘‘anerayikānaṁ tesaṁ kathaṁ tattha sambhavo’’ti nerayikānaṁ yātakabhāvato. Nerayikasattayātanāyoggañhi attabhāvaṁ nibbattentaṁ kammaṁ tādisanikantivināmitaṁ nirayaṭṭhāneyeva nibbatteti. Te ca nerayikehi adhikatarabalārohapariṇāhā ativiya bhayānakasantāsakurūratarapayogā ca honti. Eteneva tattha kākasunakhādīnampi nibbatti saṁvaṇṇitāti daṭṭhabbaṁ.",
  "tika-abh05t3:648": "Kathamaññagatikehi aññagatikabādhananti ca na vattabbaṁ aññatthāpi tathā dassanato. Yaṁ paneke vadanti ‘‘asattasabhāvā nirayapālā nirayasunakhādayo cā’’ti, taṁ tesaṁ matimattaṁ aññattha tathā adassanato. Na hi kāci atthi tādisī dhammappavatti, yā asattasabhāvā, sampatisattehi appayojitā ca atthakiccaṁ sādhentī diṭṭhapubbā. Petānaṁ pānīyanivārakānaṁ daṇḍādihatthapurisānampi asattabhāve visesakāraṇaṁ natthi. Supinūpaghātopi atthakiccasamatthatāya appamāṇaṁ dassanādimattenapi tadatthasiddhito. Tathā hi supine āhārūpabhogādinā na atthasiddhi atthi, nimmānarūpaṁ panettha laddhaparihāraṁ iddhivisayassa acinteyyabhāvato. Idhāpi kammavipākassa acinteyyabhāvatoti ce? Taṁ na, asiddhattā. Nerayikānaṁ kammavipāko nirayapālāti asiddhametaṁ, vuttanayena pana nesaṁ sattabhāvo eva siddho. Sakkā hi vattuṁ sattasaṅkhātā nirayapālasaññitā dhammappavatti sābhisandhikā parūpaghāti atthakiccasabbhāvato ojāhārādirakkhasasantati viyāti. Abhisandhipubbakatā cettha na sakkā paṭikkhipituṁ tathā tathā abhisandhiyā yātanato, tato eva na saṅghāṭapabbatādīhi anekantikatā. Ye pana vadanti ‘‘bhūtavisesā eva te vaṇṇasaṇṭhānādivisesavanto bheravākārā narakapālāti samaññaṁ labhantī’’ti, tadasiddhaṁ. Ujukameva pāḷiyaṁ ‘‘atthi niraye nirayapālā’’ti vādassa patiṭṭhāpitattā.",
  "tika-abh05t3:649": "Apica yathā ariyavinaye narakapālānaṁ bhūtamattatā asiddhā, tathā paññattimattavādinopi tesaṁ bhūtamattatā asiddhāva. Na hi tassa bhūtāni nāma santi. Yadi paramatthaṁ gahetvā voharati, atha kasmā vedanādike eva paṭikkhipatīti? Tiṭṭhatesā anavaṭṭhitatakkānaṁ appahīnasammohavipallāsānaṁ vādavīmaṁsā, evaṁ attheva nirayapālāti niṭṭhamettha gantabbaṁ. Sati ca nesaṁ sabbhāve, asatipi bāhire visaye narake viya desādiniyamo hotīti vādo na sijjhati evāti daṭṭhabbaṁ.",
  "tika-abh05t3:650": "Nirayapālakathāvaṇṇanā niṭṭhitā.",
  "tika-abh05t3:651": "4. Tiracchānakathāvaṇṇanā",
  "tika-abh05t3:652": "869-871.Tassāti erāvaṇanāmakassa devaputtassa. Tahiṁ kīḷanakāle hatthivaṇṇena vikubbanaṁ sandhāya ‘‘hatthināgassā’’ti vuttaṁ. Dibbayānassāti etthāpi eseva nayo. Na hi ekantasukhappaccayaṭṭhāne sagge dukkhādhiṭṭhānassa akusalakammasamuṭṭhānassa attabhāvassa sambhavo yutto. Tenāha ‘‘na tiracchānagatassā’’ti.",
  "tika-abh05t3:653": "Tiracchānakathāvaṇṇanā niṭṭhitā.",
  "tika-abh05t3:654": "6. Ñāṇakathāvaṇṇanā",
  "tika-abh05t3:655": "876-877. ‘‘Dvādasavatthukaṁ ñāṇaṁ lokuttara’’nti ettha dvādasavatthukassa ñāṇassa lokuttaratā patiṭṭhāpīyatīti dassento paṭhamavikappaṁ vatvā puna lokuttarañāṇassa dvādasavatthukatā patiṭṭhāpīyatīti dassetuṁ ‘‘taṁ vā…pe… attho’’ti āha. Pariññeyyanti ettha iti-saddo ādiattho, pakārattho vā. Tena ‘‘pahātabba’’nti evamādiṁ saṅgaṇhāti. Pariññātanti etthāpi eseva nayo. ‘‘Pariññeyyaṁ pariññāta’’ntiādinā parijānanādikiriyāya nibbattetabbatā nibbattitatā ca dassitā, na nibbattiyamānatāti. Yena pana sā hoti, taṁ dassetuṁ ‘‘saccañāṇaṁ panā’’tiādi vuttaṁ. Tattha saccañāṇanti dukkhādisaccasabhāvāvabodhakaṁ ñāṇaṁ, yaṁ sandhāya ‘‘idaṁ dukkha’’ntiādi vuttaṁ. Maggakkhaṇepīti api-saddena tato pubbāparabhāgepīti daṭṭhabbaṁ. Parijānanādikiccasādhanavasena hoti asammohato visayato cāti adhippāyo.",
  "tika-abh05t3:656": "Ñāṇakathāvaṇṇanā niṭṭhitā.",
  "tika-abh05t3:657": "Vīsatimavaggavaṇṇanā niṭṭhitā.",
  "tika-abh05t3:658": "Catuttho paṇṇāsako samatto.",
  "tika-abh05t3:659": "21. Ekavīsatimavaggo",
  "tika-abh05t3:660": "1. Sāsanakathāvaṇṇanā",
  "tika-abh05t3:661": "878.Samudāyāti ‘‘sāsanaṁ navaṁ kata’’ntiādinā pucchāvasena pavattā vacanasamudāyā. Ekadesānanti tadavayavānaṁ. ‘‘Tīsupi pucchāsū’’ti evaṁ adhikaraṇabhāvena vuttā.",
  "tika-abh05t3:662": "Sāsanakathāvaṇṇanā niṭṭhitā.",
  "tika-abh05t3:663": "4. Iddhikathāvaṇṇanā",
  "tika-abh05t3:664": "883-884.Adhippāyavasenāti tathā tathā adhimuccanādhippāyavasena.",
  "tika-abh05t3:665": "Iddhikathāvaṇṇanā niṭṭhitā.",
  "tika-abh05t3:666": "7. Dhammakathāvaṇṇanā",
  "tika-abh05t3:667": "887-888. Rūpasabhāvo rūpaṭṭhoti āha ‘‘rūpaṭṭho nāma koci rūpato añño natthī’’ti. Yaṁ pana yato aññaṁ, na taṁ taṁsabhāvanti āha ‘‘rūpaṭṭhato aññaṁ rūpañca na hotī’’ti, rūpameva na hotīti attho. Etena byatirekato tamatthaṁ sādheti. Tasmāti yasmā rūpato añño rūpaṭṭho natthi, rūpaṭṭhato ca aññaṁ rūpaṁ, tasmā rūpaṁ rūpameva rūpasabhāvamevāti eva-kārena nivattitaṁ dasseti ‘‘na vedanādisabhāva’’nti. Adhippāyenāti rūparūpaṭṭhānaṁ anaññattādhippāyena. Aññathāti tesaṁ aññatte rūpaṭṭhena niyamena rūpaṁ niyatanti vattabbanti yojanā. Dassitoyeva hoti atthato āpannattā. Na hi abhinne vatthusmiṁ pariyāyantarabhedaṁ karoti. Aññattanti rūpasabhāvānaṁ rūparūpaṭṭhānañca. Sasāminiddesasiddhābhedā ‘‘silāputtakassa sarīra’’nti viya, kappanāmattato cāyaṁ bhedo, na paramatthatoti āha ‘‘gahetvā viya pavatto’’ti. Vedanādīhi nānattamevāti vedanādīhi aññattameva. So sabhāvoti so rūpasabhāvo. Nānattasaññāpanatthanti rūpassa sabhāvo, na vedanādīnanti evaṁ bhedassa ñāpanatthaṁ. Tañca vacananti ‘‘rūpaṁ rūpaṭṭhena na niyata’’nti vacanaṁ. Vuttappakārenāti ‘‘rūpaṭṭhato aññassa rūpassa abhāvā’’tiādinā vuttākārena. Yadi sadosaṁ, atha kasmā paṭijānātīti yojanā.",
  "tika-abh05t3:668": "Vuttameva kāraṇanti ‘‘rūpaṁ rūpameva, na vedanādisabhāva’’nti evaṁ vuttameva yuttiṁ. Parena coditanti ‘‘na vattabbaṁ rūpaṁ rūpaṭṭhena niyata’’ntiādinā paravādino codanaṁ sandhāyāha. Tameva kāraṇaṁ dassetvāti tameva yathāvuttaṁ yuttiṁ ‘‘ettha hī’’tiādinā dassetvā. Codanaṁ nivattetīti ‘‘atha kasmā paṭijānātī’’ti vuttaṁ codanaṁ nivatteti. Yamatthaṁ sandhāya ‘‘ito aññathā’’ti vuttaṁ, taṁ dassetuṁ ‘‘rūpādī’’tiādi vuttaṁ.",
  "tika-abh05t3:669": "Dhammakathāvaṇṇanā niṭṭhitā.",
  "tika-abh05t3:670": "Ekavīsatimavaggavaṇṇanā niṭṭhitā.",
  "tika-abh05t3:671": "22. Bāvīsatimavaggo",
  "tika-abh05t3:672": "2. Kusalacittakathāvaṇṇanā",
  "tika-abh05t3:673": "894-895.Purimajavanakkhaṇeti parinibbānacittato anantarātītapurimajavanavārakkhaṇe.",
  "tika-abh05t3:674": "Kusalacittakathāvaṇṇanā niṭṭhitā.",
  "tika-abh05t3:675": "3. Āneñjakathāvaṇṇanā",
  "tika-abh05t3:676": "896. Hetusarūpārammaṇasampayuttadhammārammaṇādito bhavaṅgasadisattā cuticittaṁ ‘‘bhavaṅgacitta’’nti āha.",
  "tika-abh05t3:677": "Āneñjakathāvaṇṇanā niṭṭhitā.",
  "tika-abh05t3:678": "5-7. Tissopikathāvaṇṇanā",
  "tika-abh05t3:679": "898-900. Arahattappattipi gabbheyeva atthīti maññati. Sattavassikā hi sopākasāmaṇerādayo arahattaṁ pattā. Sattavassikopi gabbho atthīti paravādino adhippāyo. Ākāsena gacchanto viya supinaṁ ākāsasupinaṁ. Taṁ abhiññānibbattaṁ maññatīti nidassanaṁ katvā dassento āha ‘‘ākāsagamanādiabhiññā viyā’’ti. Heṭṭhimānaṁ catunnaṁ vā maggānaṁ adhigamena dhammābhisamayo aggaphalādhigamena arahattappatti ca supine atthīti maññatīti yojanā.",
  "tika-abh05t3:680": "Tissopikathāvaṇṇanā niṭṭhitā.",
  "tika-abh05t3:681": "9. Āsevanapaccayakathāvaṇṇanā",
  "tika-abh05t3:682": "903-905.Bījaṁ catumadhurabhāvaṁ na gaṇhātīti idaṁ sakasamayavasena vuttaṁ, parasamaye pana rūpadhammāpi arūpadhammehi samānakkhaṇā eva icchitā. Tenevāha ‘‘sabbe dhammā khaṇikā’’ti. Khaṇikattepi vā acetanesupi anindriyabaddharūpesu bhāvanāviseso labbhati, kimaṅgaṁ pana sacetanesūti dassetuṁ ‘‘yathā bījaṁ catumadhurabhāvaṁ na gaṇhātī’’ti nidassananti daṭṭhabbaṁ. Āsevento nāma koci dhammo natthi ittaratāya anavaṭṭhānatoti adhippāyo. Ittarakhaṇatāya eva pana āsevanaṁ labbhati. Kusalādibhāvena hi attasadisassa payogena karaṇīyassa punappunaṁ karaṇappavattanaṁ attasadisatāpādanaṁ vāsanaṁ vā āsevanaṁ pure paricitagantho viya pacchimassāti.",
  "tika-abh05t3:683": "Āsevanapaccayakathāvaṇṇanā niṭṭhitā.",
  "tika-abh05t3:684": "10. Khaṇikakathāvaṇṇanā",
  "tika-abh05t3:685": "906-907.Pathaviyādirūpesūti anekakalāpasamudāyabhūtesu sasambhārapathavīādirūpesu. Tattha hi kesuci purimuppannesu ṭhitesu kesañci tadaññesaṁ uppādo, tato purimantaruppannānaṁ kesañci nirodho hoti ekekakalāparūpesu samānuppādanirodhattā tesaṁ. Evaṁ patiṭṭhānanti evaṁ vuttappakārena asamānuppādanirodhena pabandhena patiṭṭhānapavattīti attho. Sā panāyaṁ yathāvuttā pavatti kasmā rūpasantatiyā evāti āha ‘‘na hi rūpāna’’ntiādi. Tassattho – yadi sabbe saṅkhatadhammā samānakkhaṇā, tathā sati arūpasantatiyā viya rūpasantatiyāpi anantarādipaccayena vidhinā pavatti siyā, na cetaṁ atthi. Yadi siyā, cittakkhaṇe cittakkhaṇe pathavīādīnaṁ uppādanirodhehi bhavitabbanti.",
  "tika-abh05t3:686": "Khaṇikakathāvaṇṇanā niṭṭhitā.",
  "tika-abh05t3:687": "Bāvīsatimavaggavaṇṇanā niṭṭhitā.",
  "tika-abh05t3:688": "23. Tevīsatimavaggo",
  "tika-abh05t3:689": "1. Ekādhippāyakathāvaṇṇanā",
  "tika-abh05t3:690": "908.Eka-saddo aññatthopi hoti ‘‘ittheke abhivadantī’’tiādīsu viya, aññattañcettha rāgādhippāyato veditabbaṁ, puthujjanassa pana sachandarāgaparibhogabhāvato āha ‘‘rāgādhippāyato aññādhippāyovāti vuttaṁ hotī’’ti. Ko pana so aññādhippāyoti? Karuṇādhippāyo. Tena vuttaṁ ‘‘karuṇādhippāyena ekādhippāyo’’ti. Ayañca nayo itthiyā jīvitarakkhaṇatthaṁ kāruññena manorathaṁ pūrentassa bodhisattassa saṁvaravināso na hotīti evaṁvādinaṁ paravādiṁ sandhāya vutto, paṇidhānādhippāyavādinaṁ pana sandhāya ‘‘eko adhippāyoti etthā’’tiādi vuttaṁ. Puttamukhadassanādhippāyopi ettheva saṅgahaṁ gatoti daṭṭhabbaṁ. Ekatobhāveti sahabhāve.",
  "tika-abh05t3:691": "Ekādhippāyakathāvaṇṇanā niṭṭhitā.",
  "tika-abh05t3:692": "3-7. Issariyakāmakārikākathāvaṇṇanā",
  "tika-abh05t3:693": "910-914.Issariyenāti cittissariyena, na cetovasibhāvenāti attho. Kāmakārikaṁ yathicchitanipphādanaṁ. Issariyakāmakārikāhetūti issariyakāmakāribhāvanimittaṁ, tassa nibbattanatthanti attho. Micchādiṭṭhiyā karīyatīti micchābhiniveseneva yā kāci dukkarakārikā karīyatīti attho.",
  "tika-abh05t3:694": "Issariyakāmakārikākathāvaṇṇanā niṭṭhitā.",
  "tika-abh05t3:695": "8. Patirūpakathāvaṇṇanā",
  "tika-abh05t3:696": "915-916.Mettādayo viyāti yathā mettā karuṇā muditā ca sinehasabhāvāpi arañjanasabhāvattā asaṁkiliṭṭhattā ca na rāgo, evaṁ rāgapatirūpako koci dhammo natthi ṭhapetvā mettādayo, aññacittassa siniyhanākāro rāgasseva pavattiākāroti attho. Tenevāha ‘‘rāgameva gaṇhātī’’ti. Evaṁ dosepīti ettha issādayo viya na doso dosapatirūpako koci atthīti dosameva gaṇhātīti yojetabbaṁ. Ṭhapetvā hi issādayo aññacittassa dussanākāro dosasseva pavattiākāroti.",
  "tika-abh05t3:697": "Patirūpakathāvaṇṇanā niṭṭhitā.",
  "tika-abh05t3:698": "9. Aparinipphannakathāvaṇṇanā",
  "tika-abh05t3:699": "917-918.Aniccādikobhāvoti aniccasaṅkhārapaṭiccasamuppannatādiko bhāvo dhammo pakati etassāti attho. Dukkhaññeva parinipphannanti ‘‘dukkhasaccaṁ sandhāya pucchā katā, na dukkhatāmatta’’nti ayamattho viññāyati ‘‘na kevalañhi paṭhamasaccameva dukkha’’nti vacanena. Tathā sati paravādinā cakkhāyatanādīnaṁ aññesañca taṁsarikkhakānaṁ dhammānaṁ parinipphannatā nānujānitabbā siyā. Kasmā? Tesampi hi dukkhasaccena saṅgaho, na itarasaccehi. Yañhi samudayasaccato nibbattaṁ, taṁ nippariyāyato dukkhasaccaṁ , itaraṁ saṅkhāradukkhatāya dukkhanti imamatthaṁ dassento ‘‘na kevalañhī’’tiādimāha. Tattha na hi anupādinnānīti iminā cakkhāyatanādīnaṁ samudayasaccena saṅgahābhāvamāha. Lokuttarānīti iminā nirodhamaggasaccehi. Yadi evamettha yutti vattabbā, kimettha vattabbaṁ? Sabhāvo hesa paravādivādassa, yadidaṁ pubbenāparamasaṁsandanaṁ. Tathā hi so viññūhi paṭikkhitto. Tathā ceva taṁ amhehi tattha tattha vibhāvitaṁ. Etanti ‘‘rūpaṁ aparinipphannaṁ, dukkhaññeva parinipphanna’’nti yadetaṁ tayā vuttaṁ, etaṁ no vata re vattabbe. Kasmā? Rūpassa ca dukkhattā. Rūpañhi aniccaṁ dukkhādhiṭṭhānañca. Tena vuttaṁ ‘‘yadaniccaṁ taṁ dukkhaṁ. Saṁkhittena pañcupādānakkhandhā dukkhā’’ti ca.",
  "tika-abh05t3:700": "Aparinipphannakathāvaṇṇanā niṭṭhitā.",
  "tika-abh05t3:701": "Tevīsatimavaggavaṇṇanā niṭṭhitā.",
  "tika-abh05t3:702": "Kathāvatthupakaraṇa-anuṭīkā samattā.",
  "tika-abh05t3:703": " Namo tassa bhagavato arahato sammāsambuddhassa"
}