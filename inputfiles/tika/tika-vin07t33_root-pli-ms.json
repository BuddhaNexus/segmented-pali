{
  "tika-vin07t33:0": "7. Saṅghabhedakakkhandhako",
  "tika-vin07t33:1": "Chasakyapabbajjākathādivaṇṇanā",
  "tika-vin07t33:2": "330. Saṅghabhedakakkhandhake pāḷiyaṁ anupiyaṁ nāmāti anupiyā nāma. Heṭṭhā pāsādāti pāsādato heṭṭhā heṭṭhimatalaṁ, ‘‘heṭṭhāpāsāda’’ntipi pāṭho. Abhinetabbanti vapitakhettesu pavesetabbaṁ. Ninnetabbanti tato nīharitabbaṁ. Niddhāpetabbanti sassadūsakatiṇādīni uddharitabbaṁ. Ujuṁ kārāpetabbanti puñjaṁ kārāpetabbaṁ, ayameva vā pāṭho.",
  "tika-vin07t33:3": "332.Paradattoti parehi dinnapaccayehi pavattamāno. Migabhūtena cetasāti katthaci alaggatāya migassa viya jātena cittena.",
  "tika-vin07t33:4": "333.Manomayaṁ kāyanti jhānamanena nibbattaṁ brahmakāyaṁ, ‘‘kiṁ nu kho ahaṁ pasādeyyaṁ, yasmiṁ me pasanne bahulābhasakkāro uppajjeyyā’’ti paṭhamaṁ uppannaparivitakkassa mandapariyuṭṭhānatāya devadattassa tasmiṁ khaṇe jhānaparihāni nāhosi, pacchā eva ahosīti daṭṭhabbaṁ. Tenāha ‘‘saha cittuppādā’’tiādi. Dve vā tīṇi vā māgadhakāni gāmakhettānīti ettha magadharaṭṭhe khuddakaṁ gāmakhettaṁ gāvutamattaṁ, majjhimaṁ pana diyaḍḍhagāvutamattaṁ, mahantaṁ anekayojanampi hoti. Tesu majjhimena gāmakhettena dve vā khuddakena tīṇi vā gāmakhettāni, tassa sarīraṁ tigāvutappamāṇo attabhāvoti vuttaṁ hoti.",
  "tika-vin07t33:5": "334.Satthāroti gaṇasatthāro. Nāssassāti na etassa bhaveyya. Tanti satthāraṁ. Tenāti amanāpena. Sammannatīti cīvarādinā amhākaṁ sammānaṁ karoti, parehi vā ayaṁ satthā sammānīyatīti attho.",
  "tika-vin07t33:6": "335.Nāsāyapittaṁ bhindeyyunti acchapittaṁ vā macchapittaṁ vā nāsāpuṭe pakkhipeyyuṁ. Assatarīti vaḷavāya kucchismiṁ gadrabhassa jātā. Tassā hi gahitagabbhāya vijāyitumasakkontiyā udaraṁ phāletvā potakaṁ nīharanti. Tenāha ‘‘attavadhāya gabbhaṁ gaṇhātī’’ti.",
  "tika-vin07t33:7": "339.Potthanikanti churikaṁ, ‘‘khara’’ntipi vuccati.",
  "tika-vin07t33:8": "342.Mākuñjara nāgamāsadoti he kuñjara buddhanāgaṁ vadhakacittena mā upagaccha. Dukkhanti dukkhakāraṇattā dukkhaṁ. Itoti ito jātito. Yatoti yasmā, yantassa vā, gacchantassāti attho. Mā ca madoti mado tayā na kātabboti attho.",
  "tika-vin07t33:9": "343.Tikabhojananti tīhi bhuñjitabbaṁ bhojanaṁ, tato adhikehi ekato paṭiggahetvā bhuñjituṁ na vaṭṭanakaṁ gaṇabhojanapaṭipakkhaṁ bhojananti attho. Kokālikotiādīni devadattaparisāya gaṇapāmokkhānaṁ nāmāni. Kappanti mahāniraye āyukappaṁ, taṁ antarakappanti keci. Keci pana ‘‘asaṅkhyeyyakappa’’nti.",
  "tika-vin07t33:10": "Chasakyapabbajjākathādivaṇṇanā niṭṭhitā.",
  "tika-vin07t33:11": "Saṅghabhedakakathāvaṇṇanā",
  "tika-vin07t33:12": "345. Parassa cittaṁ ñatvā kathanaṁ ādesanāpāṭihāriyaṁ. Kevalaṁ dhammadesanā anusāsanīpāṭihāriyaṁ. Tadubhayampi dhammī kathā nāma. Tāya thero ovadi. Iddhividhaṁ iddhipāṭihāriyaṁ nāma. Tena sahitā anusāsanī eva dhammī kathā. Tāya thero ovadi.",
  "tika-vin07t33:13": "‘‘Thullaccayaṁ desāpehī’’ti idaṁ bhedapurekkhārassa uposathādikaraṇe thullaccayassa uposathakkhandhakādīsu paṭhamameva paññattattā vuttaṁ, itarathā etesaṁ ādikammikattā anāpattiyeva siyā.",
  "tika-vin07t33:14": "346.Sarasīti saro. Mahiṁ vikrubbatoti mahiṁ dantehi vilikhantassa. Idañca hatthīnaṁ sabhāvadassanaṁ. Nadīsūti saresu. Bhisaṁ ghasamānassāti yojanā. Jaggatoti yūthaṁ pālentassa.",
  "tika-vin07t33:15": "347.Dūteyyaṁgantunti dūtakammaṁ pattuṁ, dūtakammaṁ kātunti attho. Sahitāsahitassāti yuttāyuttassa, yaṁ vattuṁ, kātuñca yuttaṁ, tattha kusalo. Atha vā adhippetānādhippetassa vacanassa kusalo, byañjanamatte na tiṭṭhati, adhippetatthameva ārocetīti attho.",
  "tika-vin07t33:16": "350. Gāthāsu jātūti ekaṁsena. Mā udapajjatha mā hotūti attho. Pāpicchānaṁ yathāgatīti pāpicchānaṁ puggalānaṁ yādisī gati abhisamparāyo. Taṁ atthajātaṁ. Imināpi kāraṇena jānāthāti devadattassa ‘‘paṇḍito’’tiādinā upari vakkhamānākāraṁ dasseti.",
  "tika-vin07t33:17": "Pamādaṁ anuciṇṇoti pamādaṁ āpanno. Āsīsāyanti avassaṁbhāvīatthasiddhiyaṁ. Sā hi idha āsīsāti adhippetā, na patthanā. Īdise anāgatatthe atītavacanaṁ saddavidū icchanti.",
  "tika-vin07t33:18": "Dubbheti dubbheyya. Visakumbhenāti ekena visapuṇṇakumbhena. Soti so puggalo. Na padūseyya visamissaṁ kātuṁ na sakkotīti attho. Bhayānakoti vipulagambhīrabhāvena bhayānako. Tenāpi dūsetuṁ na sakkuṇeyyataṁ dasseti. Vādenāti dosakathanena. Upahiṁsatīti bādhati.",
  "tika-vin07t33:19": "Saṅghabhedakakathāvaṇṇanā niṭṭhitā.",
  "tika-vin07t33:20": "Upālipañhākathāvaṇṇanā",
  "tika-vin07t33:21": "351.Na pana ettāvatā saṅgho bhinno hotīti salākaggāhāpanamattena saṅghabhedānibbattito vuttaṁ. Uposathādisaṅghakamme kate eva hi saṅgho bhinno hoti. Tattha ca uposathapavāraṇāsu ñattiniṭṭhānena, sesakammesu apalokanādikammapariyosānena saṅghabhedo samatthoti daṭṭhabbo.",
  "tika-vin07t33:22": "‘‘Abhabbatā na vuttā’’ti idaṁ ‘‘bhikkhave, devadattena paṭhamaṁ ānantariyakammaṁ upacita’’ntiādinā ānantariyattaṁ vadatā bhagavatā tassa abhabbatāsaṅkhātā pārājikatā na paññattā. Etena āpatti viya abhabbatāpi paññattianantarameva hoti, na tato pureti dasseti. Idha pana ādikammikassapi anāpattiyā avuttattā devadattādayopi na muttāti daṭṭhabbaṁ.",
  "tika-vin07t33:23": "Tayo satipaṭṭhānātiādīsu tayo eva satipaṭṭhānā, na tato paranti ekassa satipaṭṭhānassa paṭikkhepova idha adhammo, na pana tiṇṇaṁ satipaṭṭhānattavidhānaṁ tassa dhammattā. Evaṁ sesesupi hāpanakoṭṭhāsesu. Vaḍḍhanesu pana cha indriyānīti anindriyassapi ekassa indriyattavidhānameva adhammo. Evaṁ sesesupi. Na kevalañca eteva, ‘‘cattāro khandhā, terasāyatanānī’’tiādinā yattha katthaci viparītato pakāsanaṁ sabbaṁ adhammo. Yāthāvato pakāsanañca sabbaṁ dhammoti daṭṭhabbaṁ. Pakāsananti cettha tathā tathā kāyavacīpayogasamuṭṭhāpikā arūpakkhandhāva adhippetā, evamettha dasakusalakammapathādīsu anavajjaṭṭhena sarūpato dhammesu, akusalakammapathādīsu sāvajjaṭṭhena sarūpato adhammesu ca tadaññesu ca abyākatesu yassa kassaci koṭṭhāsassa bhagavatā paññattakkameneva pakāsanaṁ ‘‘dhammo’’ti ca viparītato pakāsanaṁ ‘‘adhammo’’ti ca dassitanti daṭṭhabbaṁ. Kāmañcettha vinayādayopi yathābhūtato, ayathābhūtato ca pakāsanavasena dhammādhammesu eva pavisanti, vinayādināmena pana visesetvā visuṁ gahitattā tadavasesameva dhammādhammakoṭṭhāse pavisatīti daṭṭhabbaṁ.",
  "tika-vin07t33:24": "Imaṁ adhammaṁ dhammoti karissāmātiādi dhammañca adhammañca yāthāvato ñatvāva pāpicchaṁ nissāya viparītato pakāsentasseva saṅghabhedo hoti, na pana tathāsaññāya pakāsentassāti dassanatthaṁ vuttaṁ. Esa nayo ‘‘avinayaṁ vinayoti dīpentī’’tiādīsupi. Tattha niyyānikanti ukkaṭṭhanti attho. ‘‘Tathevā’’ti iminā ‘‘evaṁ amhākaṁ ācariyakula’’ntiādinā vuttamatthaṁ ākaḍḍhati.",
  "tika-vin07t33:25": "Saṁvaro pahānaṁ paṭisaṅkhāti saṁvaravinayo, pahānavinayo, paṭisaṅkhāvinayo ca vutto. Tenāha ‘‘ayaṁ vinayo’’ti. ‘‘Paññattaṁ apaññatta’’nti dukaṁ ‘‘bhāsitaṁ abhāsita’’nti dukena atthato samānameva, tathā duṭṭhulladukaṁ garukadukena. Teneva tesaṁ ‘‘cattāro satipaṭṭhānā…pe… idaṁ apaññattaṁ nāmā’’tiādinā sadisaniddeso kato. Sāvasesāpattinti avasesasīlehi sahitāpattiṁ. Natthi etissaṁ āpannāyaṁ sīlāvasesāti anavasesāpatti.",
  "tika-vin07t33:26": "354. Pāḷiyaṁ samaggānañca anuggahoti yathā samaggānaṁ sāmaggī na bhijjati, evaṁ anuggahaṇaṁ anubalappadānaṁ.",
  "tika-vin07t33:27": "355.Siyānu khoti sambhaveyya nu kho. Tasmiṁ adhammadiṭṭhīti attano ‘‘adhammaṁ dhammo’’ti etasmiṁ dīpane ayuttadiṭṭhi. Bhede adhammadiṭṭhīti ‘‘adhammaṁ dhammo’’ti dīpetvā anussāvanasalākaggāhāpanādinā attānaṁ muñcitvā catuvaggādikaṁ saṅghaṁ ekasīmāyameva ṭhitato catuvaggādisaṅghato viyojetvā ekakammādinipphādanavasena saṅghabhedakaraṇe adhammadiṭṭhiko hutvāti attho. Vinidhāya diṭṭhinti yā tasmiṁ ‘‘adhammaṁ dhammo’’ti dīpane attano adhammadiṭṭhi uppajjati, taṁ vinidhāya paṭicchādetvā ‘‘dhammo evāya’’nti viparītato pakāsetvāti attho. Evaṁ sabbattha attho veditabbo.",
  "tika-vin07t33:28": "Bhede dhammadiṭṭhīti yathāvuttanayena saṅghabhedane doso natthīti laddhiko. Ayaṁ pana ‘‘adhammaṁ dhammo’’ti dīpane adhammadiṭṭhiko hutvāpi taṁ diṭṭhiṁ vinidhāya karaṇena saṅghabhedako atekiccho jāto. Evaṁ bhede vematikoti imassa pana bhede vematikadiṭṭhiyā vinidhānampi atthi. Sesaṁ samameva. Tasmiṁ dhammadiṭṭhibhede adhammadiṭṭhīti ayaṁ pana bhede adhammadiṭṭhiṁ vinidhāya katattā saṅghabhedako atekiccho jāto. Sukkapakkhe pana sabbattha ‘‘adhammaṁ dhammo’’tiādidīpane vā bhede vā dhammadiṭṭhitāya diṭṭhiṁ avinidhāyeva katattā saṅghabhedakopi satekiccho jāto. Tasmā ‘‘adhammaṁ dhammo’’tiādidīpane vā saṅghabhede vā ubhosupi vā adhammadiṭṭhi vā vematiko vā hutvā taṁ diṭṭhiṁ, vimatiñca vinidhāya ‘‘dhammo’’ti pakāsetvā vuttanayena saṅghabhedaṁ karontasseva ānantariyaṁ hotīti veditabbaṁ.",
  "tika-vin07t33:29": "Upālipañhākathāvaṇṇanā niṭṭhitā.",
  "tika-vin07t33:30": "Saṅghabhedakakkhandhakavaṇṇanānayo niṭṭhito."
}