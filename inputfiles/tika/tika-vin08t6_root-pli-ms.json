{
  "tika-vin08t6:0": "6. Macchamaṁsavinicchayakathā",
  "tika-vin08t6:1": "38. Evaṁ kulasaṅgahavinicchayaṁ kathetvā idāni macchamaṁsavinicchayaṁ kathetuṁ ‘‘macchamaṁsesu panā’’tiādi vuttaṁ. Tattha thale ṭhapitamatte marati, kevaṭṭādīhi vā māriyatīti maccho. Macchassa idanti macchaṁ, masiyate āmasiyateti maṁsaṁ, macchañca maṁsañca macchamaṁsāni, tesu. Macchamaṁsesu pana vinicchayo evaṁ veditabboti yojanā. Macchaggahaṇenāti ettha niddhāraṇaṁ na kātabbaṁ. Pana-saddo pakkhantarattho, divāseyyādīsu vinicchayato aparo macchamaṁsesu vinicchayo veditabboti attho. Gayhate anenāti gahaṇaṁ. Kiṁ taṁ? Saddo, macchaiti gahaṇaṁ macchaggahaṇaṁ, tena macchaggahaṇena, macchasaddenāti attho. Maṁsesu pana…pe… akappiyānīti ettha manussamaṁsaṁ samānajātimaṁsato paṭikkhittaṁ. Hatthiassānaṁ maṁsāni rājaṅgato, sunakhaahīnaṁ jegucchabhāvato, sesānaṁ vāḷamigattā bhikkhūnaṁ paribandhavimocanatthaṁ paṭikkhittanti daṭṭhabbaṁ.",
  "tika-vin08t6:2": "Tikoṭiparisuddhanti diṭṭhasutaparisaṅkitasaṅkhātāhi tīhi koṭīhi tīhi ākārehi tīhi kāraṇehi parisuddhaṁ, vimuttanti attho. Tattha adiṭṭhaasutāni cakkhuviññāṇasotaviññāṇānaṁ anārammaṇabhāvato jānitabbāni. Aparisaṅkitaṁ pana kathaṁ jānitabbanti āha ‘‘aparisaṅkitaṁ panā’’tiādi, tīṇi parisaṅkitāni ñatvā tesaṁ paṭipakkhavasena aparisaṅkitaṁ jānitabbanti attho. Idāni tāni tīṇi parisaṅkitāni ca evaṁ parisaṅkite sati bhikkhūhi kattabbavidhiñca tena vidhinā aparisaṅkite sati kattabbabhāvañca vitthārato dassetuṁ ‘‘katha’’ntiādimāha . Tattha disvā parisaṅkitaṁ diṭṭhaparisaṅkitaṁ nāma. Sutvā parisaṅkitaṁ sutaparisaṅkitaṁ nāma. Adisvā asutvā takkena anumānena parisaṅkitaṁ tadubhayavinimuttaparisaṅkitaṁ nāma. Taṁ tividhampi parisaṅkitasāmaññena ekā koṭi hoti, tato vimuttaṁ aparisaṅkitaṁ nāma. Evaṁ adiṭṭhaṁ asutaṁ aparisaṅkitaṁ macchamaṁsaṁ tikoṭiparisuddhaṁ hoti.",
  "tika-vin08t6:3": "Jālaṁ macchabandhanaṁ. Vāgurā migabandhinī. Kappatīti yadi tesaṁ vacanena saṅkā nivattati, vaṭṭati, na taṁ vacanaṁ lesakappaṁ kātuṁ vaṭṭati. Teneva vakkhati ‘‘yattha ca nibbematiko hoti, taṁ sabbaṁ kappatī’’ti. Pavattamaṁsanti āpaṇādīsu pavattaṁ vikkāyikaṁ vā matamaṁsaṁ vā. Maṅgalādīnanti ādi-saddena āhunapāhunādike saṅgaṇhāti. Bhikkhūnaṁyeva atthāya akatanti ettha aṭṭhānappayutto eva-saddo, bhikkhūnaṁ atthāya akatamevāti sambandhitabbaṁ, tasmā bhikkhūnañca maṅgalādīnañcāti missetvā katampi na vattatīti veditabbaṁ. Keci pana ‘‘yathāṭhitavasena avadhāraṇaṁ gahetvā vaṭṭatī’’ti vadanti, taṁ na sundaraṁ. Yattha ca nibbematiko hotīti bhikkhūnaṁ atthāya katepi sabbena sabbaṁ parisaṅkitābhāvamāha.",
  "tika-vin08t6:4": "39. Tamevatthaṁ āvikātuṁ ‘‘sace panā’’tiādi vuttaṁ. Itaresaṁ vaṭṭatīti ajānantānaṁ vaṭṭati, jānatovettha āpatti hotīti. Teyevāti ye uddissa kataṁ, teyeva. Uddissa katamaṁsaparibhogato akappiyamaṁsaparibhoge visesaṁ dassetuṁ ‘‘akappiyamaṁsaṁ panā’’tiādi vuttaṁ. Purimasmiṁ sacittakāpatti, itarasmiṁ acittakā. Tenāha ‘‘akappiyamaṁsaṁ ajānitvā bhuñjantassapi āpattiyevā’’ti. ‘‘Paribhogakāle pucchitvā paribhuñjissāmīti vā gahetvā pucchitvāva paribhuñjitabba’’nti (vi. saṅga. aṭṭha. 39) vacanato akappiyamaṁsaṁ ajānitvā paṭiggaṇhantassa paṭiggahaṇe anāpatti siddhā. Ajānitvā paribhuñjantasseva hi āpatti vuttā. Vattanti vadantīti iminā āpatti natthīti dasseti.",
  "tika-vin08t6:5": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t6:6": "Macchamaṁsavinicchayakathālaṅkāro nāma",
  "tika-vin08t6:7": "Chaṭṭho paricchedo."
}