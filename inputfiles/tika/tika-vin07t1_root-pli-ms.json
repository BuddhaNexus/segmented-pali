{
  "tika-vin07t1:0": "Verañjakaṇḍavaṇṇanā",
  "tika-vin07t1:1": "Seyyathidanti taṁ katamaṁ, taṁ kathanti vā attho. Aniyamaniddesavacananti attano atthaṁ sarūpena niyametvā niddisatīti niyamaniddeso, na niyamaniddeso aniyamaniddeso. Sova vuccate anenāti vacananti aniyamaniddesavacanaṁ. Tassāti tenātipadassa. Parivitakkoti ‘‘katamesānaṁ kho buddhānaṁ bhagavantānaṁ brahmacariyaṁ na ciraṭṭhitikaṁ ahosī’’tiādinā (pārā. 18) pavatto. Pubbe vā pacchā vāti tenātipadato heṭṭhā vuttapāṭhe vā upari vakkhamānapāṭhe vāti attho. Atthato siddhenāti sāmatthiyato siddhena. Tatridaṁ mukhamattanidassananti tassā yathāvuttayuttiyā paridīpane idaṁ upāyamattanidassanaṁ. Mukhaṁ dvāraṁ upāyoti hi atthato ekaṁ.",
  "tika-vin07t1:2": "Samayasaddo dissatīti sambandho. Assāti samayasaddassa samavāyo atthoti sambandho. Kālañca samayañca upādāyāti ettha kālo nāma upasaṅkamanassa yuttakālo, samayo nāma sarīrabalādikāraṇasamavāyo, te upādāya paṭiccāti attho. Khaṇoti okāso. Buddhuppādādayo hi maggabrahmacariyassa okāso. So eva samayo. Teneva ‘‘ekovā’’ti vuttaṁ. Mahāsamayoti mahāsamūho. Pavanasminti vanasaṇḍe. Samayopi kho te bhaddālīti ettha samayoti sikkhāpadāvilaṅghanassa hetu, ko so? Attano vippaṭipattiyā bhagavato jānanaṁ, so samayasaṅkhāto hetu tassā appaṭividdhoti attho. Bhagavātiādi tassa paṭivijjhanākāradassanaṁ. Uggahamānoti kiñci kiñci uggahetuṁ samatthatāya uggahamāno, sumanaparibbājakassevetaṁ nāmaṁ. Samayaṁ diṭṭhiṁ pavadanti etthāti samayappavādako, mallikāya ārāmo. Sveva tindukācīrasaṅkhātāya timbarurukkhapantiyā parikkhittattā ‘‘tindukācīra’’nti ca, ekāva nivāsā sālā etthāti ‘‘ekasālako’’ti ca vuccati. Atthābhisamayāti yathāvuttassa diṭṭhadhammikasamparāyikassa atthassa hitassa paṭilābhato. Mānābhisamayāti mānappahānā. Pīḷanaṭṭhoti pīḷanaṁ taṁsamaṅgino hiṁsanaṁ, avipphārikatākaraṇaṁ, pīḷanameva attho pīḷanaṭṭho . Santāpoti dukkhadukkhatādivasena santāpanaṁ. Vipariṇāmoti jarāya maraṇena cāti dvidhā vipariṇāmetabbatā abhisametabbo paṭivijjhitabboti abhisamayo, sova abhisamayaṭṭho, pīḷanādīni.",
  "tika-vin07t1:3": "Ettha ca upasaggānaṁ jotakamattattā samayasaddassa atthuddhārepi saupasaggo abhisamayasaddo uddhaṭo. Tattha saṅgamavasena paccayānaṁ phaluppādanaṁ paṭi ayanaṁ ekato pavatti etthāti samayo, samavāyo. Vivaṭṭūpanissayasaṅgame sati enti ettha sattā pavattantīti samayo, khaṇo. Sameti ettha saṅkhatadhammo, sayaṁ vā eti āgacchati vigacchati cāti samayo, kālo. Samenti avayavā etasmiṁ, sayaṁ vā tesūti samayo, samūho. Paccayantarasaṅgame eti āgacchati etasmā phalanti samayo, hetu. Saññāvasena vipallāsato dhammesu eti abhinivisatīti samayo, diṭṭhi. Samīpaṁ ayanaṁ upagamanaṁ samayo, paṭilābho. Sammadeva sahitānaṁ vācānaṁ ayanaṁ vigamoti samayo, pahānaṁ. Sammadeva, sahitānaṁ vā saccānaṁ ayanaṁ jānananti samayo, paṭivedho. Evaṁ tasmiṁ tasmiṁ atthe samayasaddassa pavatti veditabbā.",
  "tika-vin07t1:4": "Ettha ca samayasaddassa sāmaññena anekatthatā vuttā. Na hi ekasmiṁ atthavisese vattamāno saddo tadaññepi vattati. Tasmā atthā viya taṁtaṁvācakā samayasaddāpi bhinnā evāti gahetabbā. Evaṁ sabbattha atthuddhāresu.",
  "tika-vin07t1:5": "Tattha tathāti tesu suttābhidhammesu upayogabhummavacanehi. Idhāti vinaye, aññathāti karaṇavacanena. Accantamevāti nirantarameva. Bhāvo nāma kiriyā, kiriyāya kiriyantarūpalakkhaṇaṁ bhāvenabhāvalakkhaṇaṁ, yathā udaye sati cande jāto rājaputtoti. Adhikaraṇañhītiādi abhidhamme samayasaddo kālasamūhakhaṇasamavāyahetusaṅkhātesu pañcasu atthesu vattati, na vinaye viya kāle eva, tesu ca kālasamūhatthā dve tattha vuttānaṁ phassādidhammānaṁ adhikaraṇabhāvena niddisituṁ yuttā. Khaṇasamavāyahetuatthā pana tayopi attano bhāvena phassādīnaṁ bhāvassa upalakkhaṇabhāvena niddisituṁ yuttāti vibhāvanamukhena yathāvuttamatthaṁ samatthetuṁ vuttaṁ. Tattha yasmiñhi kāle, dhammasamūhe vā samaye adhikaraṇabhūte kusalaṁ uppannaṁ, tasmiññeva kāle, dhammasamūhe vā samaye phassādayo hontīti evaṁ adhikaraṇatthayojanā, yasmiṁ pana khaṇe, samavāye hetumhi vā samaye sati vijjamāne kusalaṁ uppannaṁ, tasmiññeva khaṇādimhi samayepi vijjamāne phassādayo hontīti bhāvenabhāvalakkhaṇatthayojanā ca veditabbā.",
  "tika-vin07t1:6": "Hoticetthāti ettha yathāvuttaatthavisaye saṅgahagāthā hoti. Aññatrāti suttābhidhammesu. Abhilāpamattabhedoti desanāvilāsato saddamatteneva bhedo, na atthato.",
  "tika-vin07t1:7": "Avisesenāti sāmaññena. Iriyāpathotiādīsu iriyāya sabbadvārikakiriyāya patho pavattanaṭṭhānaṁ tabbinimuttakammassa abhāvāti ṭhānādayo iriyāpatho, sova vihāro. Brahmabhūtā seṭṭhabhūtā parahitacittādivasappavattito mettādayo brahmavihāro nāma. Tadavasesā pana mahaggatā sabbanīvaraṇavigamanādisiddhena jotanādiatthena dibbavihāro nāma. Brahmavihārabhāvena visuṁ gahitattā mettādayo idha asaṅgahitā. Ariyānameva vihāroti phalasamāpattiyo ariyavihāro nāma.",
  "tika-vin07t1:8": "Rukkhādimūleyeva mūlasaddassa niruḷhabhāvaṁ dassetuṁ aparena mūlasaddena visesetvā ‘‘mūlamūle’’ti vuttaṁ, yathā dukkhadukkhanti (vibha. aṭṭha. 190). Lobhādīnaṁ dosamūlādicittāsādhāraṇattā ‘‘asādhāraṇahetumhī’’ti vuttaṁ.",
  "tika-vin07t1:9": "Tattha siyāti tattha verañjāyantiādīsu padesu kassaci codanā siyāti attho. Ubhayathā nidānakittanassa pana kiṁ payojananti? Āha gocaragāmanidassanatthantiādi. Tattha assāti bhagavato.",
  "tika-vin07t1:10": "Kilamova kilamatho, attano attabhāvassa kilamatho attakilamatho, tassa anu anu yogo punappunaṁ pavattanaṁ attakilamathānuyogo. Vatthukāmārammaṇe sukhe sampayogavasena līnā yuttā, kāmataṇhā , taṁsahacarite kāme sukhe vā ārammaṇabhūte allīnā pavattatīti kāmasukhallikā taṇhā, tassā kāmasukhallikāya anu anu yogo kāmasukhallikānuyogo. Loke saṁvaḍḍhabhāvanti āmisopabhogena saṁvaḍḍhitabhāvaṁ. Uppajjamāno bahujanahitādiatthāyeva uppajjatīti yojanā.",
  "tika-vin07t1:11": "Diṭṭhisīlasāmaññena saṁhatattā saṅghoti imamatthaṁ vibhāvento āha diṭṭhītiādi. Ettha ca ‘‘yāyaṁ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharatī’’ti (dī. ni. 3.324, 356; ma. ni. 1.492; 3.54; a. ni. 6.12; pari. 274) evaṁ vuttāya diṭṭhiyā. ‘‘Yāni tāni sīlāni akhaṇḍāni…pe… samādhisaṁvattanikāni, tathārūpesu sīlesu sīlasāmaññagato viharatī’’ti (dī. ni. 3.324, 356; ma. ni. 1.492; 3.54; a. ni. 6.12; pari. 274) evaṁ vuttānañca sīlānaṁ sāmaññasaṅkhātena saṅghāto saṅghaṭito samaṇagaṇo, tenāti attho. ‘‘Diṭṭhisīlasāmaññasaṅghātasaṅghātenā’’ti vā pāṭhenettha bhavitabbaṁ, tassa diṭṭhisīlasāmaññabhūtena saṁhananena saṅghāto samaṇagaṇo, tenāti attho. Evañhi pāṭhe saddato attho yuttataro hoti. Assāti mahato bhikkhusaṅghassa.",
  "tika-vin07t1:12": "Brahmaṁ aṇatīti ettha brahma-saddena vedo vuccati, so mantabrahmakappavasena tividho. Tattha iruvedādayo tayo vedā mantā, te ca padhānā, itare pana sannissitā, tena padhānasseva gahaṇaṁ. Mante sajjhāyatīti iruvedādike mantasatthe sajjhāyatīti attho. Iruvedādayo hi guttabhāsitabbatāya ‘‘mantā’’ti vuccanti. ‘‘Bāhitapāpattā brāhmaṇo, samitapāpattā samaṇo’’ti yathāvuttamatthadvayaṁ udāharaṇadvayena vibhāvetuṁ vuttañhetantiādi vuttaṁ. ‘‘Samitattā hi pāpānaṁ ‘samaṇo’ti pavuccatī’’ti hi idaṁ vacanaṁ gahetvā ‘‘samitapāpattā ‘samaṇo’ti vuccatī’’ti vuttaṁ, bāhitapāpoti idaṁ pana aññasmiṁ gāthābandhe vuttavacanaṁ. Yathābhuccaguṇādhigatanti yathābhūtaguṇādhigataṁ. Sakiñcanoti sadoso.",
  "tika-vin07t1:13": "Gottavasenāti ettha gaṁ tāyatīti gottaṁ, go-saddena cettha abhidhānaṁ buddhi ca vuccati. Kenaci pārijuññenāti ñātipārijuññādinā kenaci pārijuññena , parihāniyāti attho. Tato paranti verañjāyantiādivacanaṁ. Itthambhūtākhyānatthe upayogavacananti itthaṁ imaṁ pakāraṁ bhūto āpannoti itthambhūto, tassa ākhyānaṁ itthambhūtākhyānaṁ, soyevattho itthambhūtākhyānattho. Atha vā ‘‘itthaṁ evaṁpakāro bhūto jāto’’ti evaṁ kathanattho itthambhūtākhyānattho, tasmiṁ upayogavacananti attho. Ettha ca abbhuggatoti ettha abhi-saddo itthambhūtākhyānatthajotako abhibhavitvā uggamanappakārassa dīpanato, tena yogato taṁ kho pana bhavantaṁ gotamanti idaṁ upayogavacanaṁ sāmiatthepi samāne itthambhūtākhyānadīpanato ‘‘itthambhūtākhyānatthe’’ti vuttaṁ, tenevāha ‘‘tassa kho pana bhoto gotamassāti attho’’ti.",
  "tika-vin07t1:14": "Idaṁ vuttaṁ hoti – yathā sādhu devadatto mātaramabhīti ettha abhisaddayogato itthambhūtākhyāne upayogavacanaṁ kataṁ, evamidhāpi taṁ kho pana bhavantaṁ gotamaṁ abhi evaṁ kalyāṇo kittisaddo uggatoti abhisaddayogato itthambhūtākhyāne upayogavacananti. Sādhu devadatto mātaramabhīti ettha hi ‘‘devadatto mātaramabhi mātari visaye mātuyā vā sādhū’’ti evaṁ adhikaraṇatthe vā sāmiatthe vā bhummavacanassa sāmivacanassa vā pasaṅge itthambhūtākhyānatthajotakena abhisaddena yoge upayogavacanaṁ kataṁ, yathā cettha devadatto mātuvisaye mātusambandhī vā so vuttappakārappattoti ayamattho viññāyati, evamidhāpi bhoto gotamassa sambandhī kittisaddo abbhuggato abhibhavitvā uggamanapakārappattoti ayamattho viññāyati. Tattha hi devadattaggahaṇaṁ viya idha kittisaddaggahaṇaṁ, tattha mātaranti vacanaṁ viya idha taṁ kho pana bhavantaṁ gotamanti vacanaṁ, tattha sādhusaddaggahaṇaṁ viya idha uggatasaddaggahaṇaṁ veditabbaṁ. Kittisaddoti kittibhūto saddo, na kevaloti dassanatthaṁ visesitanti āha ‘‘kitti evā’’ti. Tato kittīti thuti, tassā pakāsako saddo kittisaddoti dassetuṁ ‘‘thutighoso vā’’ti vuttaṁ.",
  "tika-vin07t1:15": "So bhagavāti ettha soti pasiddhiyaṁ, yo so samattiṁsa pāramiyo pūretvā sabbakilese bhañjitvā dasasahassilokadhātuṁ kampento anuttaraṁ sammāsambodhiṁ abhisambuddho, so loke atipākaṭoti ‘‘so bhagavā’’ti vuttaṁ. Bhagavāti ca idaṁ satthu nāmakittanaṁ, na guṇakittanaṁ. Parato pana bhagavāti guṇakittanameva. Iminā ca iminā cāti etena arahantiādipadānaṁ paccekaṁ anekaguṇagaṇaṁ paṭicca pavattabhāvaṁ dasseti.",
  "tika-vin07t1:16": "Suvidūravidūreti dvīhi saddehi ativiya dūreti dasseti, suvidūratā eva hi vidūratā. Savāsanānaṁ kilesānaṁ viddhaṁsitattāti iminā paccekabuddhādīhi asādhāraṇaṁ bhagavato arahattanti dasseti tesaṁ vāsanāya appahīnattā, vāsanā ca nāma nikkilesassāpi sakalañeyyānavabodhādidvārattayappayogaviguṇatāhetubhūto kilesanihito ākāro ciranigaḷitapādānaṁ nigaḷamokkhepi saṅkucitatāgamanahetuko nigaḷanihito ākāro viya. Yāya pilindavacchādīnaṁ vasalavohārādiviguṇatā hoti, ayaṁ vāsanāti gahetabbā. Ārakāti ettha ākārassa rassattaṁ ka-kārassa ca ha-kāraṁ sānussaraṁ katvā niruttinayena ‘‘araha’’nti padasiddhi veditabbā. Evaṁ uparipi yathārahaṁ niruttinayena padasiddhi veditabbā. Yañcetaṁ saṁsāracakkanti sambandho. Puññādīti ādi-saddena apuññābhisaṅkhāraāneñjābhisaṅkhāre saṅgaṇhāti. Āsavā eva avijjādīnaṁ kāraṇattā samudayoti āha ‘‘āsavasamudayamayenā’’ti. ‘‘Āsavasamudayā avijjāsamudayo’’ti (ma. ni. 1.103) hi vuttaṁ. Vipākakaṭattārūpappabhedo tibhavo eva ratho, tasmiṁ tibhavarathe. Saṁsāracakkanti yathāvuttakilesakammavipākasamudayo.",
  "tika-vin07t1:17": "‘‘Khandhānañca paṭipāṭi, dhātuāyatanāna ca;",
  "tika-vin07t1:18": "Abbocchinnaṁ vattamānā, ‘saṁsāro’ti pavuccatī’’ti. (visuddhi. 2.618; dī. ni. aṭṭha. 2.95 apasādanāvaṇṇanā; saṁ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226 saṅkhārapadaniddesa; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; bu. vaṁ. aṭṭha. 58; paṭi. ma. aṭṭha. 2.1.117; cūḷani. aṭṭha. 6) –",
  "tika-vin07t1:19": "Evaṁ vutto saṁsārova cakkaṁ viya paribbhamanato cakkaṁ, tassa cakkassa sabbe arā hatāti sambandho. Anenāti bhagavatā. Bodhīti ñāṇaṁ, taṁ ettha maṇḍaṁ pasannaṁ jātanti bodhimaṇḍo. Kammakkhayakaraṁ ñāṇapharasunti arahattamaggañāṇaṁ vuttaṁ, taṁ chinditabbaṁ abhisaṅkhārasaṅkhātaṁ kammaṁ paricchindatīti dassetuṁ kammakkhayakaravisesanavisiṭṭhaṁ vuttanti veditabbaṁ.",
  "tika-vin07t1:20": "Evaṁ katipayaṅgehi saṁsāracakkaṁ tadavasesaṅgehi phalabhūtanāmarūpadhammehi tibhavarathañca tasmiṁ rathe yojitasaṁsāracakkārānaṁ hananappakārañca dassetvā idāni sabbehipi dvādasahi paṭiccasamuppādaṅgehi rathavirahitameva kevalaṁ saṁsāracakkaṁ, tassa araghātanappakārabhedañca dassetuṁ athavātiādi vuttaṁ. Tattha anamatagganti anu anu amataggaṁ, sabbathā anugacchantehipi aviññātakoṭikanti attho. Avijjāmūlakattā jarāmaraṇapariyosānattāti idaṁ saṅkhārādīnaṁ dasannaṁ arabhāvena ekattaṁ samāropetvāti vuttaṁ. Na hi tesaṁ paccekaṁ avijjāmūlakatā jarāmaraṇapariyosānatā ca atthi tathā paṭiccasamuppādapāḷiyaṁ avuttattā. Atha vā tesampi yathārahaṁ atthato avijjāmūlakattaṁ, attano attano lakkhaṇabhūtakhaṇikajarāmaraṇavasena tappariyosānatañca sandhāyetaṁ vuttanti veditabbaṁ. Evañca tesaṁ paccekaṁ arabhāvo siddho hoti.",
  "tika-vin07t1:21": "Evaṁ sabbākāraṁ saṁsāracakkameva dassetvā idāni yena ñāṇena imassa saṁsāracakkassa arānaṁ chedo bhagavato siddho, tassa dhammaṭṭhitiñāṇassa ‘‘paccayapariggahe paññā dhammaṭṭhitiñāṇa’’nti (paṭi. ma. 4; 1.45) mātikā vuttattā bhavacakkāvayavesu avijjādīsu paccayapaccayuppannattā pariggahavasena pavattiākāraṁ dassetvā parato tassa atthassa nigamanavasena vuttena evamayaṁ avijjāhetūtiādikena paṭisambhidāpāḷisahitena (paṭi. ma. 1.45) pāṭhena sarūpato dhammaṭṭhitiñāṇaṁ, tassa ca tesuyeva avijjādīsu catusaṅkhepādivasena pavattivibhāgañca dassetvā tato paraṁ iti bhagavātiādipāṭhena bhagavato tena dhammaṭṭhitiñāṇena paṭiccasamuppādassa sabbākārato paṭividdhabhāvaṁ dassetvā puna iminā dhammaṭṭhitiñāṇenātiādinā bhagavato tena ñāṇena saṁsāracakkārānaṁ viddhaṁsitabhāvaṁ dassetuṁ tattha dukkhādīsu aññāṇaṁ avijjātiādi vuttaṁ. Tattha tiṇṇaṁ āyatanānanti cakkhusotamanāyatanānaṁ tiṇṇaṁ. Esa nayo tiṇṇaṁ phassānantiādīsupi. Rūpataṇhādivasena cha taṇhākāyā eva veditabbā.",
  "tika-vin07t1:22": "Saggasampattinti kāmasugatīsu sampattiṁ. Tathevāti kāmupādānapaccayā eva. Brahmalokasampattinti rūpībrahmalokasampattiṁ. Tebhūmakadhammavisayassa sabbassāpi rāgassa kilesakāmabhāvato bhavarāgopi kāmupādānamevāti āha ‘‘kāmupādānapaccayāyeva mettaṁ bhāvetī’’ti. Sesupādānamūlikāsupīti diṭṭhupādānasīlabbatupādānaattavādupādānamūlikāsupi yojanāsu. Tatrāyaṁ yojanānayo – idhekacco ‘‘natthi paraloko ucchijjati attā’’ti (dī. ni. 1.85-86 atthato samānaṁ) diṭṭhiṁ gaṇhāti, so diṭṭhupādānapaccayā kāyena duccaritaṁ caratītiādinā, aparo ‘‘asukasmiṁ bhave attā ucchijjatī’’ti diṭṭhiṁ gahetvā kāmarūpārūpabhavūpapattiyā taṁ taṁ kusalaṁ karotītiādinā ca diṭṭhupādānamūlikā yojanā, imināva nayena attavādupādānamūlikā yojanā veditabbā. Aparo ‘‘sīlena suddhi vatena suddhī’’ti asuddhimaggaṁ ‘‘suddhimaggo’’ti parāmasanto sīlabbatupādānapaccayā kāyena duccaritaṁ caratītiādinā sabbabhavesu sīlabbatupādānamūlikā yojanā veditabbā.",
  "tika-vin07t1:23": "Idāni yassa saṁsāracakkārānaṁ ghātanasamatthassa dhammaṭṭhitiñāṇassa avijjādipaccayapaaggahākāraṁ dassetuṁ kāmabhave ca avijjā kāmabhave saṅkhārānaṁ paccayo hotītiādinā avijjādīnaṁ paccayapaccayuppannabhāvo dassito, tameva ñāṇaṁ avijjādīsu pavattiākārena saddhiṁ paṭisambhidāmaggapāḷiṁ ānetvā nigamanavasena dassento evamayantiādimāha. Visuddhimaggaṭīkāyaṁ pana ‘‘idāni yvāyaṁ saṁsāracakkaṁ dassentena kāmabhave avijjā kāmabhave saṅkhārānaṁ paccayo hotītiādinā avijjādīnaṁ paccayabhāvo saṅkhārādīnaṁ paccayuppannabhāvo dassito, tameva paṭisambhidāmaggapāḷiṁ ānetvā nigamanavasena dassento evamayantiādimāhā’’ti vuttaṁ. Sāratthadīpaniyā vinayaṭīkāyapi ayameva pāṭho likhito. Tattha ca kāmabhave ca avijjātiādinā avijjādīnaṁ paccayapaccayuppannabhāvo saṁsāracakkaṁ dassentena vutto na hoti tassa ca avijjā nābhi, mūlattātiādinā pubbeva dassitattā upari cakkarūpato payogattena upasaṁhārābhāvā ca. ‘‘Api ca tameva paccayapaccayuppannabhāvaṁ nigamanavasena dassento’’ti ca vuttaṁ, na cettha paccayapaccayuppannabhāvo nigamanavasena padhānattena dassito, atha kho paccayapariggahavasappavattaṁ dhammaṭṭhitiñāṇameva yathāvuttapaccayapariggahākārassa nigamanavasena dassitaṁ. Tathā hi ‘‘evamayaṁ avijjā hetu, saṅkhārā hetusamuppannā, ubhopete dhammā hetusamuppannāti paccayapariggahe paññā dhammaṭṭhitiñāṇaṁ. Atītampi addhānaṁ. Anāgatampi addhānaṁ avijjā hetu…pe… dhammaṭṭhitiñāṇa’’nti (paṭi. ma. 1.46) dhammaṭṭhitiñāṇameva padhānattena dassitaṁ. ‘‘Avijjā hetu, saṅkhārā hetusamuppannā’’tiādi pana paccayapariggahe paññā dhammaṭṭhitiñāṇanti (paṭi. ma. mātikā 4; 1.45) vuccamānattā tassa paccayapariggahākāraparidīpanatthaṁ visayattena vuttaṁ, na padhānattena.",
  "tika-vin07t1:24": "Ayañhettha attho – evanti anantare vuttanayena ayaṁ avijjā saṅkhārānaṁ hetu, saṅkhārā ca tena hetunā samuppannā. Ubhopeteti yasmā ayaṁ avijjā paraparikappitapakatiissarādi viya ahetukā niccā dhuvā na hoti, atha kho ‘‘āsavasamudayā avijjāsamudayo’’ti (ma. ni. 1.103) vacanato sayampi sahetukā saṅkhatā aniccāyeva hoti, tasmā ubhopete avijjāsaṅkhārā hetusamuppannāyeva. Itīti evaṁ yathāvuttanayena paccayapariggaṇhane yā paññā, taṁ dhammānaṁ ṭhitisaṅkhāte kāraṇe yāthāvato pavattattā dhammaṭṭhitiñāṇaṁ nāmāti.",
  "tika-vin07t1:25": "Ettha hi ñāṇassa visayavibhāvanavaseneva avijjādīnaṁ paccayādibhāvo vutto, na padhānattena, ñāṇameva panettha padhānato vuttaṁ, tasmā etassa ñāṇassa paccayapariggahākāradassanatthameva heṭṭhāpi kāmabhave ca avijjātiādinā avijjādīnaṁ paccayādibhāvo vutto, idhāpi nigamanavasena upasaṁhaṭo, na bhavacakkadassanatthanti ayamettha attano mati.",
  "tika-vin07t1:26": "Tattha ca paccayuppannadhammesu adiṭṭhesu hetūnaṁ paccayabhāvopi na sakkā daṭṭhunti ‘‘saṅkhārā hetusamuppannā’’ti paccayapariggahañāṇaniddese (paṭi. ma. 1.45) paccayuppannadhammānampi gahaṇaṁ katanti veditabbaṁ. Etena nayenāti avijjāyaṁ vuttanayena saṅkhārā hetu, viññāṇaṁ hetusamuppannantiādinā sabbāni jātipariyosānāni padāni vitthāretabbāni.",
  "tika-vin07t1:27": "Evaṁ paṭisambhidāmaggapāḷiyā dhammaṭṭhitiñāṇassa avijjādīsu pavattiākāraṁ dassetvā idāni tassa tesu paccayesu aññehipi ākārehi pavattiākāraṁ dassetuṁ tatthātiādi vuttaṁ. Tattha tatthāti tesu paṭiccasamuppādaṅgesu. Saṅkhippanti ettha avijjādayo hetusāmaññena phalasāmaññena vāti saṅkhepo, saṅgaho, koṭṭhāso rāsīti attho. So pana jātito duvidhopi kālabhedavasena catubbidho jāto. Paccuppanno addhāti anuvattati. Taṇhupādānabhavā gahitā kilesakammasāmaññato tadavinābhāvato ca. Avijjādikilesavaṭṭampi vipākadhammadhammatāsarikkhatāya idha kammavaṭṭamevāti āha ime pañca dhammātiādi. Vipākā dhammātiādīsu kammajaarūpakkhandhānameva vipākasaddavacanīyattepi nāmarūpādipadesu rūpamissampi phalapañcakaṁ arūpappadhānatāya ca tabbahulatāya ca ‘‘vipākavaṭṭa’’nti vuttaṁ. Vipākappadhānaṁ vaṭṭaṁ, vipākabahulaṁ vā vaṭṭanti attho. Kammajapariyāyo vā ettha vipāka-saddo daṭṭhabbo. Jātijarāmaraṇāpadesenāti paramatthadhammavinimuttajātijarāmaraṇaṁ nāma natthīti tadapadesena tesaṁ kathanena taṁmukhenāti attho. Ākirīyanti pakāsīyantīti ākārā, avijjādisarūpā, tato paccayākāratoti attho. Eko sandhīti avicchedappavattihetubhūto hetuphalasandhi, dutiyo phalahetusandhi, tatiyo hetuphalasandhīti daṭṭhabbaṁ.",
  "tika-vin07t1:28": "Evaṁ dhammaṭṭhitiñāṇassa avijjādīsu anekehi pakārehi pavattiākāraṁ dassetvā idāni tehi, avuttehi ca sabbehi ākārehi bhagavato paṭiccasamuppādassa paṭividdhabhāvaṁ, tassa ca ñāṇassa dhammaṭṭhitiñāṇasaddappavattinimittataṁ paṭisambhidāpāḷinayena dassetuṁ upasaṁhāravasena iti bhagavātiādi vuttaṁ. Tattha itīti vuttappakāraparāmasanaṁ, tenāha catusaṅkhepantiādi. Sabbākāratoti idha kāmabhave ca avijjā kāmabhave saṅkhārānaṁ paccayotiādinā idha vuttehi ca avuttehi ca paṭiccasamuppādavibhaṅgādīsu (vibha. 225 ādayo) āgatehi sabbehi pakārehi paṭivijjhati. Tanti yena ñāṇena bhagavā evaṁ jānāti, taṁ ñāṇaṁ. Ñātaṭṭhenāti jānanaṭṭhena. Pajānanaṭṭhenāti paṭivijjhanaṭṭhena.",
  "tika-vin07t1:29": "Idāni yamidaṁ dhammaṭṭhitiñāṇaṁ paccayapariggahākārabhedehi saddhiṁ papañcato dassitaṁ, tasmiṁ araghāte etassa upayogitaṁ dassetuṁ iminā dhammaṭṭhitiñāṇenātiādi vuttaṁ. Tattha dhammaṭṭhitiñāṇena are hanīti sambandho. Kathanti? Āha ‘‘te dhamme’’tiādi. Te avijjādike dhamme mahāvajirañāṇāvudhena tena dhammaṭṭhitiñāṇena yathābhūtaṁ ñatvā tena balavavipassanāvudhena nibbindanto ariyamaggāvudhena virajjanto vimuccanto are hanīti yojanā. Ariyamaggañāṇampi hi kiccato samudayasaccādibodhato ‘‘dhammaṭṭhitiñāṇa’’nti vuccati.",
  "tika-vin07t1:30": "Ekekaṁ dhammakkhandhaṁ ekekavihārena pūjemīti dhammakkhandhaṁ ārabbha pavattāpi vihārakaraṇapūjā bhagavati pemeneva pavattattā sadhātukādicetiyapaṭimaṇḍitattā ca bhagavatova pūjāti āha bhagavantaṁ uddissātiādi. Kilesārīna so munīti ettha niggahītalopo, kilesārīnaṁ hatattāti attho. Paccayādīna cārahoti etthāpi niggahītalopo daṭṭhabbo.",
  "tika-vin07t1:31": "Sammāsambuddhoti ettha saṁ-saddo sayanti atthe pavattatīti āha ‘‘sāma’’nti, aparaneyyo hutvāti attho. Sabbadhammānanti idaṁ kassaci visayavisesassa aggahitattā siddhaṁ. Padesaggahaṇe hi asati gahetabbassa nippadesatāva viññāyati, yathā dikkhito na dadātīti. Evañca katvā atthavisesānapekkhā kattariyeva buddha-saddasiddhi veditabbā kammavacanicchāya abhāvato. ‘‘Sammā sāmaṁ buddhattā sammāsambuddho’’ti ettakameva hi idha saddato labbhati. Sabbadhammānanti idaṁ pana atthato labbhamānaṁ gahetvā vuttaṁ, na hi bujjhanakiriyā avisayā yujjati. Abhiññeyyeti lakkhaṇādito aniccādito ca abhivisiṭṭhena lokiyalokuttarañāṇena jānitabbe catusaccadhamme. Pariññeyyeti aniccādivasena paricchinditvā jānitabbaṁ dukkhaṁ ariyasaccamāha. Pahātabbeti samudayasaccaṁ. Sacchikātabbeti nirodhasaccaṁ. Bahuvacananiddeso panettha sopādisesādikaṁ pariyāyasiddhaṁ bhedaṁ apekkhitvā kato.",
  "tika-vin07t1:32": "Abhiññeyyanti gāthāya pahātabbabhāvetabbānaṁ samudayamaggasaccānaṁ hetudhammānaṁ gahaṇeneva tapphalānaṁ dukkhasaccanirodhasaccānampi siddhito pariññātabbañca pariññātaṁ sacchikātabbañca sacchikatanti idampettha saṅgahitamevāti daṭṭhabbaṁ, tenāha ‘‘tasmā buddhosmī’’ti. Yasmā cattāripi saccāni mayā buddhāni, tasmā sabbampi ñeyyaṁ buddhosmi, abbhaññāsinti attho.",
  "tika-vin07t1:33": "Vicittavisayapatthanākārappavattiyā taṇhā dukkhavicittatāya padhānakāraṇanti āha ‘‘mūlakāraṇabhāvenā’’ti. Ubhinnanti cakkhussa taṁsamudayassa ca. Appavattīti appavattinimittaṁ, na abhāvamattaṁ. Tassa avatthuttā sappaccayattādianekabhedā sabbasaṅgahitā. Nirodhappajānanāti sacchikiriyābhisamayavasena nirodhassa paṭivijjhanā. Ekekapaduddhārenāpīti cakkhu cakkhusamudayotiādinā ekekakoṭṭhāsaniddhāraṇenāpi, na dukkhasaccādisāmaññato evāti adhippāyo. Taṇhāyapi saṅkhāradukkhapariyāpannatāya pariññeyyattā dukkhasaccabhāvaṁ dassetuṁ ‘‘cha taṇhākāyā’’ti vuttaṁ. Yasmiṁ pana attabhāve sā uppajjati, tassa mūlakāraṇabhāvena samuṭṭhāpikā purimabhavasiddhā taṇhā samudayasaccanti gahetabbā. Kasiṇānīti kasiṇārammaṇāni jhānāni. Dvattiṁsākārāti kesādayo tadārammaṇajjhānāni ca. Nava bhavāti kāmabhavādayo tayo saññībhavādayo tayo ekavokārabhavādayo tayo cāti nava bhavā. Cattāri jhānānīti ārammaṇavisesaṁ anapekkhitvā sāmaññato cattāri jhānāni vuttāni. Vipākakiriyānampi yathārahaṁ sabbattha saṅgaho daṭṭhabbo. Ettha ca kusaladhammānaṁ upanissayabhūtā taṇhāsamuṭṭhāpikāti veditabbā, kiriyadhammānaṁ pana tassa attabhāvassa kāraṇabhūtā taṇhā. Anulomatoti ettha avijjā dukkhasaccaṁ, taṁsamuṭṭhāpikā purimataṇhā āsavā samudayasaccanti yojetabbaṁ. Saṅkhārādīsu pana avijjādayova samudayasaccabhāvena yojetabbā. Tenāti tasmā.",
  "tika-vin07t1:34": "Vijjāti attano visayaṁ viditaṁ karotīti vijjā. Sampannattāti samannāgatattā, sampuṇṇattā vā. Tatrāti ambaṭṭhasutte. Manomayiddhiyāti ettha ‘‘idha bhikkhu imamhā kāyā aññaṁ kāyaṁ abhinimminātī’’ti (dī. ni. 1.236) vuttattā sarīrabbhantarajhānamanena aññassa sarīrassa nibbattivasena pavattā manomayiddhi nāma, sā atthato jhānasampayuttā paññāyeva. Satta saddhammā nāma saddhā hirī ottappaṁ bāhusaccaṁ vīriyaṁ sati paññā ca. Gacchati amataṁ disanti dukkhanittharaṇatthikehi daṭṭhabbato amataṁ nibbānameva disaṁ gacchati, iminā ca caraṇānaṁ sikkhattayasaṅgahitaariyamaggabhāvato nibbānatthikehi ekaṁsena icchitabbataṁ dasseti. Idānissā vijjācaraṇasampadāya sāvakādiasādhāraṇataṁ dassetuṁ tattha vijjāsampadātiādi vuttaṁ. Tattha āsavakkhayavijjāvasena sabbaññutā sijjhati, caraṇadhammabhūtesu jhānesu antogadhāya mahākaruṇāsamāpattiyā vasena mahākāruṇikatā sijjhatīti āha ‘‘vijjā…pe… mahākāruṇikata’’nti. Yathā tanti ettha tanti nipātamattaṁ, yathā aññopi vijjācaraṇasampanno buddho niyojeti, tathā ayampīti attho. Tenāti anatthaparivajjanaatthaniyojanena. Attantapādayoti ādi-saddena parantapaubhayantapā gahitā. Asajjamāno bhavesu apaccāgacchantoti pahīnānaṁ punānuppattito na puna upagacchanto.",
  "tika-vin07t1:35": "Tatrāti yuttavācābhāsane sādhetabbe cetaṁ bhummaṁ. Abhūtanti abhūtatthaṁ. Atacchanti tasseva vevacanaṁ. Anatthasaṁhitanti pisuṇādidosayuttaṁ. Sammāgadattāti sundaravacanattā, gadanaṁ gado, kathananti attho. Sundaro gado vacanamassāti ‘‘sugado’’ti vattabbe niruttinayena da-kārassa ta-kāraṁ katvā ‘‘sugato’’ti vuttaṁ.",
  "tika-vin07t1:36": "Sabhāvatoti dukkhasabhāvato. Lokanti khandhādilokaṁ. Yathāvuttamatthaṁ suttato āha yatthātiādi. Tattha yatthāti yasmiṁ lokantasaṅkhāte nibbāne. Tanti lokassantaṁ, okāsaloke kāyagamanena ñātabbaṁ pattabbanti nāhaṁ vadāmīti yojanā. Idañca rohitadevaputtena lokassa kāyagativasena antagamanassa pucchitattā vuttaṁ. Appatvā lokassantanti khandhādilokaṁ sandhāya vuttaṁ.",
  "tika-vin07t1:37": "Kinte padasā okāsalokaparibbhamanena, parimitaṭṭhāne eva taṁ ñāṇagamanena gacchantānaṁ dassemīti dassento api cātiādimāha. Tattha byāmamatte kaḷevareti sarīre. Tena rūpakkhandhaṁ dasseti. Sasaññimhīti saññāsīsena vedanādayo tayo khandhe. Samanaketi viññāṇakkhandhaṁ. Lokanti khandhādilokaṁ, dukkhanti attho. Lokanirodhanti nibbānena lokassa nirujjhanaṁ, nibbānameva vā. Adesampi hi nibbānaṁ yesaṁ nirodhāya hoti, upacārato tannissitaṁ viya hotīti ‘‘byāmamatte kaḷevare lokanirodhampi paññapemī’’ti vuttaṁ, cakkhu loke piyarūpaṁ, sātarūpaṁ, etthesā taṇhā nirujjhamānā nirujjhatītiādīsu (dī. ni. 2.401; vibha. 204) viya. Kudācananti kadācipi. Appatvāti aggamaggena anadhigantvā. Tasmāti yasmā taṁ gamanena pattuṁ na sakkā, tasmā. Haveti nipātamattaṁ, ekaṁsatthe vā . Lokavidūti sabhāvādito khandhādijānanako. Catusaccadhammānaṁ abhisamitattā samitāvī, samitakilesoti vā attho. Nāsīsati na pattheti appaṭisandhikattā.",
  "tika-vin07t1:38": "Evaṁ saṅkhepato lokaṁ dassetvā idāni vitthārato taṁ dassetuṁ api ca tayo lokātiādi vuttaṁ. Tattha indriyabaddhānaṁ khandhānaṁ samūhasantānabhūto sattaloko. So hi rūpādīsu sattavisattatāya ‘‘satto’’ti ca, lokiyanti ettha kammakilesā tabbipākā cāti ‘‘loko’’ti ca vuccati. Anindriyabaddhānaṁ utujarūpānaṁ samūhasantānabhūto okāsaloko. So hi sattasaṅkhārānaṁ ādhārato ‘‘okāso’’ti ca, lokiyanti ettha tassādhārā ca ādheyyabhūtāti ‘‘loko’’ti ca pavuccati. Indriyānindriyabaddhā pana sabbeva upādānakkhandhā paccayehi saṅkhataṭṭhena lujjanapalujjanaṭṭhena ca ‘‘saṅkhāraloko’’ti ca vuccati. Āharati attano phalanti āhāro, paccayo. Tena tiṭṭhanasīlā uppajjitvā yāva bhaṅgā pavattanasīlāti āhāraṭṭhitikā, sabbe saṅkhatadhammā. Sabbe sattāti ca imināpi veneyyānurūpato puggalādhiṭṭhānattā desanāya saṅkhārāva gahitā.",
  "tika-vin07t1:39": "Yāvatā candimasūriyā pariharantīti yattake ṭhāne candimasūriyā parivattanti pavattanti. Virocanāti tesaṁ virocanahetu obhāsanahetūti hetumhi nissakkavacanaṁ. Disā bhantīti sabbā disā yāvatā vigatandhakārā paññāyanti. Atha vā disāti upayogabahuvacanaṁ. Tasmā virocamānā candimasūriyā yattakā disā bhanti obhāsentīti attho. Tāva sahassadhā lokoti tattakena pamāṇena sahassappakāro okāsaloko, sahassacakkavāḷānīti attho. Etthāti sahassacakkavāḷe. Vasoti iddhisaṅkhāto vaso vattatīti attho.",
  "tika-vin07t1:40": "Tampīti tividhampi lokaṁ. Assāti anena bhagavatā saṅkhāralokopi sabbathā viditoti sambandho. Eko lokoti yvāyaṁ heṭṭhā vuttanayena sabbasaṅkhatānaṁ paccayāyattavuttito tena sāmaññena saṅkhāraloko eko ekavidho, esa nayo sesesupi. Sabbatthāpi lokiyadhammāva lokoti adhippetā lokuttarānaṁ pariññeyyattābhāvā. Upādānānaṁ ārammaṇabhūtā khandhā upādānakkhandhā. Satta viññāṇaṭṭhitiyoti tathā tathā samuppannā pajāyeva vuccanti. Nānattakāyā nānattasaññino, nānattakāyā ekattasaññino, ekattakāyā nānattasaññino, ekattakāyā ekattasaññino, heṭṭhimā ca tayo āruppāti imā sattavidhā pajāyeva viññāṇaṁ tiṭṭhati etthāti viññāṇaṭṭhitiyo nāma. Tattha nānattaṁ kāyo etesamatthīti nānattakāyā. Nānattaṁ saññā etesanti nānattasaññino. Saññāsīsenettha paṭisandhiviññāṇaṁ gahitaṁ, esa nayo sesesupi.",
  "tika-vin07t1:41": "Tattha sabbamanussā ca cha kāmāvacaradevā ca nānattakāyā nānattasaññino nāma. Tesañhi aññamaññaṁ visadisatāya nānā kāyo, paṭisandhisaññā ca navavidhatāya nānā. Tīsu paṭhamajjhānabhūmīsu brahmakāyikā ceva catūsu apāyesu sattā ca nānattakāyā ekattasaññino nāma. Tesu hi brahmapārisajjādīnaṁ tiṇṇampi sarīraṁ aññamaññaṁ visadisaṁ, paṭisandhisaññā pana paṭhamajjhānavipākavasena ekāva, tathā āpāyikānampi, tesaṁ pana sabbesaṁ akusalavipākāhetukāva paṭisandhisaññā. Dutiyajjhānabhūmikā ca parittābha appamāṇābha ābhassarā ekattakāyā nānattasaññino nāma. Tesañhi sabbesaṁ ekappamāṇova kāyo, paṭisandhisaññā pana dutiyatatiyajjhānavipākavasena nānā hoti. Tatiyajjhānabhūmiyaṁ parittasubhādayo tayo, catutthajjhānabhūmiyaṁ asaññasattavajjitā vehapphalā, pañca ca suddhāvāsāti navasu bhūmīsu sattā ekattakāyā ekattasaññino nāma. Ābhānānattena pana sabbattha kāyanānattaṁ na gayhati, saṇṭhānanānatteneva gayhatīti. Asaññasattā viññāṇābhāvena viññāṇaṭṭhitisaṅkhyaṁ na gacchanti. Nevasaññā nāsaññāyatanaṁ pana yathā saññāya, evaṁ viññāṇassāpi sukhumattā nevaviññāṇaṁ nāviññāṇaṁ, tasmā paribyattaviññāṇakiccavantesu viññāṇaṭṭhitīsu na gayhati. Tasmā sesāni ākāsānañcāyatanādīni tīṇiyeva gahitāni, tehi saddhiṁ imā satta viññāṇaṭṭhitiyoti veditabbā.",
  "tika-vin07t1:42": "Aṭṭha lokadhammāti lābho alābho yaso ayaso nindā pasaṁsā sukhaṁ dukkhanti ime aṭṭha lokassa sabhāvattā lokadhammā. Lābhālābhādipaccayā uppajjanakā panettha anurodhavirodhā vā lābhādisaddehi vuttāti veditabbā. Nava sattāvāsāti heṭṭhā vuttā satta viññāṇaṭṭhitiyo eva asaññasattacatutthāruppehi saddhiṁ ‘‘nava sattāvāsā’’ti vuccanti. Sattā āvasanti etthāti sattāvāsā, sattanikāyo, atthato tathā pavattā pajā eva idha saṅkhāralokabhāvena gayhantīti veditabbā. Dasāyatanānīti dhammāyatanamanāyatanavajjitāni dasa.",
  "tika-vin07t1:43": "Ettha ca tīsu bhavesu assādadassanavasena tisso vedanāva lokabhāvena vuttā, tathā paccayadassanavasena cattārova āhārā. Attaggāhanimittadassanavasena cha ajjhattikāneva āyatanāni. Thūlasaññībhavadassanavasena satta viññāṇaṭṭhitiyova, anurodhavirodhadassanavasena aṭṭha lokadhammā vā, thūlāyatanadassanavasena dasāyatanāneva lokabhāvena vuttāni. Tesaṁ gahaṇeneva tannissayatappaṭibaddhā tadārammaṇā sabbe tebhūmakā nāmarūpadhammā atthato gahitā eva honti. Sesehi pana ekavidhādikoṭṭhāsehi sarūpeneva te gahitāti veditabbaṁ.",
  "tika-vin07t1:44": "Āsayaṁ jānātītiādīsu āhacca cittaṁ ettha setīti āsayo, aññasmiṁ visaye pavattitvāpi cittaṁ yattha sarasena pavisitvā tiṭṭhati, so vaṭṭāsayo vivaṭṭāsayoti duvidho. Tattha vaṭṭāsayopi sassatucchedadiṭṭhivasena duvidho. Vivaṭṭāsayo pana vipassanāsaṅkhātā anulomikā khanti, maggasaṅkhātaṁ yathābhūtañāṇañcāti duvidho. Yathāha –",
  "tika-vin07t1:45": "‘‘Sassatucchedadiṭṭhi ca, khanti cevānulomikaṁ;",
  "tika-vin07t1:46": "Yathābhūtañca yaṁ ñāṇaṁ, etaṁ āsayasaddita’’nti. (sārattha. ṭī. 1.verañjakaṇḍavaṇṇanā);",
  "tika-vin07t1:47": "Etaṁ duvidhampi āsayaṁ sattānaṁ appavattikkhaṇeyeva bhagavā sabbathā jānāti. Anusayanti kāmarāgānusayādivasena sattavidhaṁ anusayaṁ. Caritanti ‘‘sucaritaduccarita’’nti niddese vuttaṁ. Atha vā caritanti cariyā, te rāgādayo cha mūlacariyā, saṁsaggasannipātavasena anekavidhā honti. Adhimuttinti ajjhāsayadhātuṁ, tattha tattha cittassa abhirucivasena ninnatā, sā duvidhā hīnādhimutti paṇītādhimuttīti. Yāya dussīlādike hīnādhimuttike sevanti, sā hīnādhimutti. Yāya paṇītādhimuttike sevanti, sā paṇītādhimutti. Taṁ duvidhampi adhimuttiṁ bhagavā sabbākārato jānāti. Appaṁ rāgādirajaṁ etesanti apparajakkhā, anussadarāgādidosā. Ussadarāgādidosā mahārajakkhā. Upanissayabhūtehi tikkhehi saddhādiindriyehi mudukehi ca samannāgatā tikkhindriyā mudindriyā ca. Heṭṭhā vuttehi āsayādīhi sundarehi asundarehi ca samannāgatā svākārā dvākārā ca veditabbā. Sammattaniyāmaṁ viññāpetuṁ sukarā suviññāpayā, viparītā duviññāpayā. Maggaphalapaṭivedhāya upanissayasampannā bhabbā, viparītā abhabbā. Evaṁ sattasantānagatadhammavisesajānaneneva sattalokopi vidito dhammavinimuttassa sattassa abhāvāti veditabbaṁ.",
  "tika-vin07t1:48": "Ekaṁ cakkavāḷaṁ…pe… paññāsañca yojanānīti ettha hotīti seso. Parikkhepato pamāṇaṁ vuccatīti seso. Cakkavāḷassa sabbaṁ parimaṇḍalaṁ chattiṁsa satasahassāni…pe… satāni ca hontīti yojetabbaṁ. Tatthāti cakkavāḷe, dve satasahassāni cattāri nahutāni ca yojanāni yāni ettakaṁ ettakappamāṇaṁ bahalattena ayaṁ vasundharā saṅkhātāti yojanā. Tattha ettakanti kiriyāvisesanaṁ daṭṭhabbaṁ. Sandhārakaṁ jalaṁ ettakaṁ ettakappamāṇaṁ hutvā patiṭṭhitanti yojanā. Etthāti cakkavāḷe. Ajjhogāḷhuggatāti ajjhogāḷhā ca uggatā ca. Brahāti mahantā. Yojanānaṁ satānucco, himavā pañcāti yojanānaṁ pañcasatāni ucco ubbedho. Tipañcayojanakkhandhaparikkhepāti pannarasayojanappamāṇakkhandhapariṇāhā. Nagavhayāti rukkhābhidhānā jambūti yojanā. Samantatoti sabbasobhāgena, āyāmato ca vitthārato ca satayojanavitthārāti attho. Yassānubhāvenāti yassā mahantatākappaṭṭhāyikādippakārena pabhāvena. Parikkhipitvā taṁ sabbaṁ, lokadhātumayaṁ ṭhitoti heṭṭhā vuttaṁ sabbampi taṁ parikkhipitvā cakkavāḷasiluccayo ṭhito, ayaṁ ekā lokadhātu nāmāti attho, ma-kāro padasandhivasena vutto. Atha vā taṁ sabbaṁ lokadhātuṁ parikkhipitvā ayaṁ cakkavāḷasiluccayo ṭhitoti yojetabbaṁ.",
  "tika-vin07t1:49": "Tatthāti tassaṁ lokadhātuyaṁ. Tāvatiṁsabhavananti tidasapuraṁ. Asurabhavananti asurapuraṁ. Avīcimahānirayo ca tathā dasasahassayojano, so pana catunnaṁ lohabhittīnamantarā yojanasatāyāmavitthāropi samantā soḷasahi ussadanirayehi saddhiṁ dasasahassayojano vuttoti veditabbo. Tadanantaresūti tesaṁ cakkavāḷānaṁ antaresu. Lokānaṁ cakkavāḷānaṁ antare vivare bhavattā lokantarikā. Tiṇṇañhi sakaṭacakkānaṁ pattānaṁ vā āsannaṭṭhapitānaṁ antarasadise tiṇṇaṁ tiṇṇaṁ cakkavāḷānaṁ antaresu ekeko lokantarikanirayo aṭṭhayojanasahassappamāṇo sītanarako sattānaṁ akusalavipākena nibbattati. Anantānīti tiriyaṁ aṭṭhasu disāsu cakkavāḷāni ākāso viya anantāni. Uddhaṁ pana adho ca antāneva. Anantena buddhañāṇenāti ettha anantañeyyapaṭivedhasāmatthiyayogatova ñāṇaṁ ‘‘ananta’’nti veditabbaṁ.",
  "tika-vin07t1:50": "Attanoti nissakke sāmivacanametaṁ, attatoti attho. Guṇehi attano visiṭṭhatarassāti sambandho, taraggahaṇañcettha anuttaroti padassa atthaniddesavasena kataṁ, na visiṭṭhassa kassaci atthitāya. Sadevake hi loke sadisakappopi nāma koci tathāgatassa natthi, kuto sadiso, tenāha sīlaguṇenāpi asamotiādi. Tattha asamehi sammāsambuddhehi samo asamasamo. Natthi paṭimā etassāti appaṭimo. Esa nayo sesesupi. Tattha upamāmattaṁ paṭimā, sadisūpamā paṭibhāgo. Yugaggāhavasena ṭhito paṭimo puggaloti veditabbo. Attanāti attato. Purisadammetiādīsu damitabbā dammā, ‘‘dammapurisā’’ti vattabbe visesanassa paranipātaṁ katvā ‘‘purisadammā’’ti vuttaṁ, purisaggahaṇañcettha ukkaṭṭhavasena itthīnampi dametabbato. Nibbisā katā dosavisassa vinodanena. Atthapadanti atthābhibyañjanakaṁ padaṁ, vākyanti attho. Ekapadabhāvena ca anaññasādhāraṇo satthu purisadammasārathibhāvo dassito hoti, tenāha bhagavā hītiādi. Aṭṭha disāti aṭṭha samāpattiyo. Asajjamānāti vasībhāvappattiyā nissaṅgacārā.",
  "tika-vin07t1:51": "Diṭṭhadhammo vuccati paccakkho attabhāvo, tattha niyuttoti diṭṭhadhammiko, idhalokattho. Kammakilesavasena samparetabbato samāgantabbato samparāyo , paraloko, tattha niyuttoti samparāyiko, paralokattho. Paramo uttamo attho paramattho, nibbānaṁ. Saha atthena vattatīti sattho, bhaṇḍamūlena vāṇijjāya desantaraṁ gacchanto janasamūho. So assa atthīti satthā, satthavāhoti niruttinayena. So viya bhagavāti āha ‘‘satthā, bhagavā satthavāho’’ti. Idāni tamatthaṁ niddesapāḷinayena dassetuṁ yathā satthavāhotiādi vuttaṁ. Tattha sattheti satthike jane. Kaṁ udakaṁ tārenti etthāti kantāro, nirudako araññappadeso. Corādīhi adhiṭṭhitaaraññappadesāpi duggamanaṭṭhena taṁsadisatāya kantārātveva niruḷhāti sāmaññato ‘‘kantāraṁ tāretī’’ti vatvā taṁ vivaranto corakantārantiādimāha.",
  "tika-vin07t1:52": "Bhagavatoti nissakke sāmivacanaṁ, bhagavantato dhammassavanenāti attho. Yathā ‘‘upajjhāyato ajjhetī’’ti, bhagavato santiketi vā attho. Sare nimittaṁ aggahesīti pubbabuddhuppādesu saddhammassavanaparicayena ‘‘dhammo eso vuccatī’’ti sare ākāraṁ gaṇhi. Pubbābhiyogavaseneva hi īdisānaṁ tiracchānānaṁ dhammassavanādīsu pasādo uppajjati vagguliādīnaṁ viya. Itarathā sabbatiracchānānampi tathā pasāduppattippasaṅgato. Yadi hi uppajjeyya, bhagavā anantacakkavāḷesu sabbasattānampi ekakkhaṇe sappāṭihāriyadhammaṁ sāvetuṁ sakkotīti sabbasattānampi ito pubbeva vimuttippasaṅgo siyā. Ye pana devamanussanāgasupaṇṇādayo pakatiyāva kammassakataññāṇādiyuttā honti, teyeva pubbe anupanissayāpi bhagavato saddhammassavanādinā paṭhamaṁ vivaṭṭūpanissayaṁ pasādaṁ uppādetuṁ sakkonti, na itareti gahetabbaṁ. Are ahampi nāmāti ettha ‘‘kutohaṁ idha nibbattoti oloketvā maṇḍūkabhāvatoti ñatvā’’ti idaṁ ettakampi are ahampi nāmāti vimhayavacaneneva sijjhatīti avuttanti veditabbaṁ. Jalanti jalanto vijjotamāno. Maṇḍūkohanti gāthāya udaketi sañjātaṭṭhānadassanaṁ, tena thalamaṇḍūkatā nivattanaṁ kataṁ hoti. Udake jātānampi kacchapādīnaṁ thalagocaratāpi atthīti taṁ nivattanatthaṁ ‘‘vārigocaro’’ti vuttaṁ, udakasañcārīti attho.",
  "tika-vin07t1:53": "Vimokkhantikañāṇavasenāti ettha sabbaso kilesehi vimuccatīti vimokkho, aggamaggo, tassa anto, aggaphalaṁ, tattha bhavaṁ vimokkhantikaṁ, sabbaññutaññāṇena saddhiṁ sabbampi buddhañāṇaṁ. Idāni sammāsambuddhapadato buddhapadassa visesaṁ dassetuṁ yasmā vātiādi vuttaṁ. Sammāsambuddhapadena hi satthu paṭivedhañāṇānubhāvo vutto, iminā pana buddhapadena desanāñāṇānubhāvopi, tenāha aññepi satte bodhesītiādi.",
  "tika-vin07t1:54": "Guṇavisiṭṭhasattuttamagarugāravādhivacananti sabbehi sīlādiguṇehi visiṭṭhassa tato eva sabbasattehi uttamassa garuno gāravavasena vuccamānavacanamidaṁ bhagavāti. Seṭṭhanti seṭṭhavācakaṁ vacanaṁ seṭṭhaguṇasahacaraṇato. Atha vā vuccatīti vacanaṁ, attho, so seṭṭhoti attho. Uttamanti etthāpi eseva nayo. Garugāravayuttoti ettha garubhāvo gāravaṁ, garuguṇayogato garukaraṇaṁ vā gāravaṁ, tena sāvakādīnaṁ asādhāraṇatāya garubhūtena mahantena gāravena yuttoti garugāravayutto. Atha vā garu ca sabbalokassa sikkhakattā teneva gāravayutto cātipi yojetabbaṁ.",
  "tika-vin07t1:55": "Avatthāya viditaṁ āvatthikaṁ. Evaṁ liṅgikaṁ. Nimittato āgataṁ nemittikaṁ. Adhicca yaṁkiñci nimittaṁ adhivacanavasena anapekkhitvā pavattaṁ adhiccasamuppannaṁ, tenāha ‘‘vacanatthamanapekkhitvā’’ti. Yadicchāya āgataṁ yādicchakaṁ. Ettha ca bāhiraṁ daṇḍādi liṅgaṁ, abbhantaraṁ tevijjādi nimittaṁ. Pacurajanavisayaṁ vā dissamānaṁ liṅgaṁ, tabbiparītaṁ nimittanti veditabbaṁ. Sacchikāpaññattīti sabbadhammānaṁ sacchikiriyānimittā paññatti. Atha vā sacchikāpaññattīti paccakkhasiddhā paññatti. Yaṁguṇanimittā hi sā, te guṇā satthu paccakkhabhūtāti guṇā viya sāpi sacchikatā eva nāma hoti, na paresaṁ, vohāramattenāti adhippāyo. Yaṁguṇanemittikanti yehi guṇehi nimittabhūtehi etaṁ nāmaṁ nemittikañca jātaṁ. Vadantīti dhammasenāpatissa garubhāvato bahuvacanenāha, saṅgītikārehi vā katamanuvādaṁ sandhāya.",
  "tika-vin07t1:56": "Issariyādibhedo bhago assa atthīti bhagī. Maggaphalādiariyaguṇaṁ araññādivivekaṭṭhānañca bhaji sevi sīlenāti bhajī. Cīvarādipaccayānaṁ attharasādīnañca sīlādiguṇānañca bhāgī, dāyādoti attho. Vibhaji uddesaniddesādippakārehi dhammaratanaṁ pavibhajīti vibhattavā. Rāgādipāpadhammaṁ bhaggaṁ akāsīti bhagavāti vuccatīti sabbattha sambandho. Garupi loke bhagavāti vuccatīti āha ‘‘garū’’ti, yasmā garu, tasmāpi bhagavāti attho. Pāramitāsaṅkhātaṁ bhagyamassa atthīti bhagyavā. Bahūhi ñāyehīti kāyabhāvanādikehi anekehi bhāvanākkamehi. Subhāvitattanoti paccatte etaṁ sāmivacanaṁ, tena subhāvitasabhāvoti attho. Bhavānaṁ antaṁ nibbānaṁ gatoti bhavantago. Tattha tattha bhagavāti saddasiddhi niruttinayeneva veditabbā.",
  "tika-vin07t1:57": "Idāni bhagī bhajīti niddesagāthāya navahi padehi dassitamatthaṁ bhagyavāti gāthāya chahi padehi saṅgahetvā padasiddhiṁ atthayojanānayabhedehi saddhiṁ dassetuṁ ayaṁ pana aparo nayotiādi vuttaṁ. Tattha vaṇṇavipariyayoti ettha iti-saddo ādiattho, teneva vaṇṇavikāro vaṇṇalopo dhātuatthena niyojanañcāti imaṁ tividhaṁ lakkhaṇaṁ saṅgaṇhāti. Saddanayenāti saddalakkhaṇanayena. Pisodarādīnaṁ saddānaṁ ākatigaṇabhāvato vuttaṁ ‘‘pisodarādipakkhepalakkhaṇaṁ gahetvā’’ti. Pakkhipanameva lakkhaṇaṁ. Tappariyāpannatākaraṇañhi pakkhipanaṁ. Bhagyanti kusalaṁ.",
  "tika-vin07t1:58": "Lobhādayo cattāro dosā ekakavasena gahitā. Ahirikādayo dukavasena. Akkocchimantiādinā (dha. pa. 3-4) punappunaṁ kujjhanavasena cittapariyonandhano kodhova upanāho. Paresaṁ pubbakāritālakkhaṇassa guṇassa nipuñchano makkho nāma. Bahussutādīhi saddhiṁ yugaggāho attano samakaraṇaṁ palāso. Attano vijjamānadosapaṭicchādanā māyā. Avijjamānaguṇappakāsanaṁ sāṭheyyaṁ. Garūsupi thaddhatā anonatatā thambho. Taduttarikaraṇalakkhaṇo sārambho. Jātiādiṁ nissāya unnatilakkhaṇo māno. Abbhunnatilakkhaṇo atimāno. Jātiādiṁ nissāya majjanākārappatto mānova mado nāma. So sattavīsatividho. Kāmaguṇesu cittassa vossaggo pamādo. Kāyaduccaritādīni tividhaduccaritāni. Taṇhādiṭṭhiduccaritavasena tividhasaṁkilesā. Rāgadosamohāva malāni. Teyeva kāyaduccaritādayo ca tividhavisamāni. Kāmabyāpādavihiṁsāsaññā tividhasaññā nāma. Teyeva vitakkā. Taṇhādiṭṭhimānā papañcā. Subhasukhaniccaattavipariyesā catubbidhavipariyesā. Chandādayo agati. Cīvarādīsu paccayesu lobhā cattāro taṇhupādā. Buddhadhammasaṅghasikkhāsu kaṅkhā, sabrahmacārīsu kopo ca pañca cetokhīlā. Kāme kāye rūpe ca avītarāgatā, yāvadatthaṁ bhuñjitvā seyyasukhādianuyogo, aññataraṁ devanikāyaṁ paṇidhāya brahmacariyacaraṇañca pañca cetovinibandhā. Rūpābhinandanādayo pañca abhinandanā. Kodhamakkhaissāsāṭheyyapāpicchatāsandiṭṭhiparāmāsā cha vivādamūlāni. Rūpataṇhādayo cha taṇhākāyā. Micchādiṭṭhiādayo aṭṭhamaggaṅgapaṭipakkhā micchattā. Taṇhaṁ paṭicca pariyesanā, pariyesanaṁ paṭicca lābho, lābhaṁ paṭicca vinicchayo, taṁ paṭicca chandarāgo, taṁ paṭicca ajjhosānaṁ, taṁ paṭicca pariggaho, taṁ paṭicca macchariyaṁ, taṁ paṭicca ārakkhā, ārakkhādhikaraṇaṁ daṇḍādānādianekākusalarāsīti nava taṇhāmūlakā dhammā. Pāṇātipātādayo dasa akusalakammapathā. Cattāro sassatavādā tathā ekaccasassatavādā antānantikā amarāvikkhepikā dve adhiccasamuppannikā soḷasa saññīvādā aṭṭha asaññīvādā aṭṭha nevasaññīnāsaññīvādā satta ucchedavādā pañca diṭṭhadhammanibbānavādāti etāni dvāsaṭṭhi diṭṭhigatāni. Rūpataṇhādichataṇhā eva paccekaṁ kāmataṇhābhavataṇhāvibhavataṇhāvasena aṭṭhārasa honti, tā ajjhattabahiddharūpādīsu pavattivasena chattiṁsa, puna kālattayavasena aṭṭhasatataṇhāvicaritāni honti. Pabheda-saddaṁ paccekaṁ sambandhitvā lobhappabhedotiādinā yojetabbaṁ. Sabbadarathapariḷāhakilesasatasahassānīti sabbāni sattānaṁ darathasaṅkhātapariḷāhakarāni kilesānaṁ anekāni satasahassāni, ārammaṇādivibhāgato pavattiākāravibhāgato ca nesaṁ evaṁ pabhedo veditabbo. Pañca māre abhañjīti sambandho. Parissayānanti upaddavānaṁ.",
  "tika-vin07t1:59": "Evaṁ bhagyavā bhaggavāti dvinnaṁ padānaṁ atthaṁ vibhajitvā idāni tehi dvīhi gahitamatthaṁ dassetuṁ bhagyavantatāya cassātiādi vuttaṁ. Tattha satapuññajalakkhaṇadharassāti anekasatapuññanibbattamahāpurisalakkhaṇadharassa bhagavato. Sakacitte issariyaṁ nāma paṭikkūlādīsu appaṭikkūlasaññitādivasappavattiyā ceva cetosamādhivasena ca attano cittassa vasībhāvāpādanameva. Aṇimā laghimādikanti ādi-saddena mahimā patti pākammaṁ īsitā vasitā yatthakāmāvasāyitāti ime chapi saṅgahitā. Tattha kāyassa aṇubhāvakaraṇaṁ aṇimā. Ākāse padasā gamanādiarahabhāvena lahubhāvo laghimā. Kāyassa mahantatāpādanaṁ mahimā. Iṭṭhadesassa pāpuṇanaṁ patti. Adhiṭṭhānādivasena icchitatthanipphādanaṁ pākammaṁ. Sayaṁvasitā issarabhāvo īsitā. Iddhividhe vasībhāvo vasitā. Ākāsena vā gacchato, aññaṁ vā kiñci karoto yattha katthaci vosānappatti yatthakāmāvasāyitā, ‘‘kumārakarūpādidassana’’ntipi vadanti. Sabbaṅgapaccaṅgasirīti sabbesaṁ aṅgapaccaṅgānaṁ sobhā. Atthīti anuvattati. Lahusādhanaṁ taṁ taṁ kālikaṁ icchitaṁ, garusādhanaṁ cirakālikaṁ buddhattādipatthitaṁ . Bhagā assa santīti bhagavāti idaṁ saddasatthanayena siddhaṁ, sesaṁ sabbaṁ niruttinayena siddhanti veditabbaṁ.",
  "tika-vin07t1:60": "Pīḷanasaṅkhatasantāpavipariṇāmaṭṭhenātiādīsu pīḷanaṭṭho saṅkhataṭṭhotiādinā attha-saddo paccekaṁ yojetabbo. Tattha attano sabhāvena pīḷanalakkhaṇaṁ dukkhaṁ. Tassa yo pīḷanameva attho ‘‘pīḷanaṭṭho’’ti vuccati, so sabhāvo. Yasmā pana taṁsamudayena saṅkhataṁ, tasmā saṅkhataṭṭho samudayadassanena āvibhūto. Yasmā ca maggo kilesasantāpaharattā susītalo, tasmāssa maggadassanena santāpaṭṭho āvibhūto tappaṭiyogattā. Avipariṇāmadhammassa pana nirodhassa dassanena vipariṇāmaṭṭho āvibhūtoti. Ekasseva sabhāvadhammassa sakabhāvato itarasaccattayanivattito ca parikappetabbattā cattāro atthā vuttā. Samudayassa pana rāsikaraṇato āyūhanaṭṭho sabhāvo, tasseva dukkhadassanena nidānaṭṭho āvibhūto. Visaṁyogabhūtassa nirodhassa dassanena saṁyogaṭṭho. Niyyānabhūtassa maggassa dassanena palibodhaṭṭho āvibhūto.",
  "tika-vin07t1:61": "Nirodhassa pana nissaraṇaṭṭho sabhāvo, tasseva samudayadassanena vivekaṭṭho āvibhūto. Saṅkhatassa maggassa dassanena asaṅkhataṭṭho, visayabhūtassa maraṇadhammassa vā dukkhassa dassanena amataṭṭho. Maggassa pana niyyānaṭṭho sabhāvo, tasseva samudayadassanena dukkhassevāyaṁ hetu, nibbānappattiyā pana ayameva hetūti hetvaṭṭho, atisukhumanirodhadassanena idhameva dassananti dassanaṭṭho, adhikapaṇassa dukkhassa dassanena adhipateyyaṭṭho āvibhūto. Ete eva ca pīḷanādayo soḷasa ākārāti vuccanti.",
  "tika-vin07t1:62": "Kāmehi vivekaṭṭhakāyatā kāyaviveko. Nīvaraṇādīhi vivittā aṭṭha samāpattiyo cittaviveko. Upadhīyanti ettha yathāsakaṁ phalānīti upadhayo, pañcakāmaguṇasaṅkhātakāmakhandhakilesaabhisaṅkhārā, tehi catūhi vivittaṁ nibbānaṁ upadhiviveko nāma.",
  "tika-vin07t1:63": "Anattānupassanāya paṭiladdho dukkhāniccānupassanāhi ca paṭiladdho ariyamaggo āgamanavasena yathākkamaṁ suññataappaṇihitaanimittavimokkhasaññaṁ paṭilabhati, kilesehi vimuttattā hi esa vimokkhoti.",
  "tika-vin07t1:64": "Yathā loke ekekapadato ekekamakkharaṁ gahetvā ‘‘mekhalā’’ti vuttaṁ, evamidhāpīti attho. Mehanassāti guyhappadesassa. Khassāti okāsassa.",
  "tika-vin07t1:65": "Sahadevehītiādīsu saha devehi vattatīti sadevako loko. Taṁ sadevakantiādinā yojanā veditabbā. Sadevakavacanenāti sadevaka-sadde visesanabhāvena ṭhitadevavacanena. Tassāpi sadevakapade antobhūtattā avayave samudāyopacāravasena vohāro kato. Itarathā tena devavisiṭṭhalokasseva gahaṇato pañcakāmāvacaradevaggahaṇaṁ na siyā, evaṁ uparipi. Samārakavacanena mārasaddena tena sahacaritā sabbe vasavattidevā ca gahitāti āha ‘‘chaṭṭhakāmāvacaradevaggahaṇa’’nti. Brahmakāyikā nāma paṭhamajjhānabhūmikā. Te ādi yesaṁ āruppapariyantānaṁ brahmānaṁ tesaṁ brahmānaṁ gahaṇaṁ brahmakāyikādibrahmaggahaṇaṁ. Loka-saddassa okāsalokādīnampi sādhāraṇattā sattalokāveṇikameva pajāgahaṇaṁ katanti āha ‘‘pajāvacanena sattalokaggahaṇa’’nti. Sadevakādivacanena upapattidevānaṁ, sassamaṇavacanena visuddhidevānañca gahitattā āha ‘‘sadevamanussavacanena sammutidevaavasesamanussaggahaṇa’’nti. Tattha sammutidevā rājāno, avasesamanussā sammutidevasamaṇabrāhmaṇehi avasiṭṭhā. Sattalokāveṇikassa pajāsaddassa visuṁ gahitattā sadevakaṁ lokanti ettha lokasaddaggahaṇaṁ okāsalokameva niyametīti āha ‘‘tīhi padehi okāsaloko’’ti. Idañca sadevakādipadattayavacanīyassa padhānatthassa vasena vuttaṁ. Okāsalokavisesanassa panettha devamārādisattalokassāpi gahaṇaṁ veditabbaṁ sāmatthiyato gamyamānattā saputto āgatotiādīsu puttādīnaṁ viya. Imasmiñca naye sadevakaṁ samārakaṁ sabrahmakaṁ okāsalokaṁ sassamaṇabrāhmaṇiṁ sadevamanussaṁ pajañcāti ca-kāraṁ ānetvā yojetabbaṁ, okāsasattalokānaṁ gahaṇena cettha tadubhayasammutinimittabhūto saṅkhāralokopi tadavinābhāvato gahito evāti daṭṭhabbo. Apare pana ‘‘sadevakantiādīhi pañcahi padehi sattalokova attano avayavabhūtadevādivisesanehi visesetvā gahito, taggahaṇena tadādhāro okāsaloko, tadubhayapaññattivisayo saṅkhāraloko ca gahitā eva hontī’’ti vadanti. Tesañca pajanti idaṁ lokasaddassa visesanaṁ katvā sadevakaṁ pajaṁ lokaṁ…pe… sadevamanussaṁ pajaṁ lokanti yojetabbaṁ.",
  "tika-vin07t1:66": "Arūpāvacaraloko gahito pārisesañāyena itaresaṁ padantarehi gahitattā. Māraggahaṇena tappadhānā taṁsadisā ca upapattidevā saṅgayhantīti āha ‘‘chakāmāvacaradevaloko’’ti. Khattiyaparisā brāhmaṇagahapatisamaṇacātumahārājikatāvatiṁsamārabrahmaparisāti imāsu aṭṭhasu parisāsu cātumahārājikādīnaṁ catunnaṁ parisānaṁ sadevakādipadehi saṅgahitattā idha sassamaṇabrāhmaṇinti iminā samaṇaparisā brāhmaṇaparisā ca, sadevamanussanti iminā khattiyaparisā gahapatiparisā ca vuttāti āha ‘‘catuparisavasenā’’ti. Tassa manussaloko gahitoti iminā sambandho. Tattha manussalokoti manussasamūho, tenāha ‘‘avasesasabbasattaloko vā’’ti.",
  "tika-vin07t1:67": "Vikappantaraṁ dassento āha ‘‘sammutidevehi vā saha manussaloko’’ti. Devapadena sammutidevā, samaṇabrāhmaṇamanussapadehi sesamanussā ca gahitāti evaṁ vikappadvayepi manussaṁ pajaṁ manussiṁ pajanti pajā-saddaṁ manussa-saddena visesetvā taṁ puna saha devehi vattatīti sadevā, pajā. Sadevā ca sā manussā cāti sadevamanussā, taṁ sadevamanussaṁ pajaṁ. Puna kiṁ bhūtaṁ sassamaṇabrāhmaṇinti evaṁ yathā pajāsaddena manussānaññeva gahaṇaṁ siyā, tathā nibbacanaṁ kātabbaṁ, itarathā manussānaññeva gahaṇaṁ na sampajjati sabbamanussānaṁ visesanabhāvena gahitattā aññapadatthabhūtassa kassaci manussassa abhāvā. Idāni pajanti iminā avasesanāgādisattepi saṅgahetvā dassetukāmo āha ‘‘avasesasabbasattaloko vā’’ti. Etthāpi catuparisavasena avasesasabbasattaloko sammutidevamanussehi vā saha avasesasabbasattalokoti yojetabbaṁ.",
  "tika-vin07t1:68": "Ettāvatā bhāgaso lokaṁ gahetvā yojanaṁ dassetvā idāni ekekapadena abhāgaso sabbalokānaṁ gahaṇapakkhepi tassa tassa visesanassa sapphalataṁ dassetuṁ api cetthātiādi vuttaṁ. Ukkaṭṭhaparicchedatoti ukkaṭṭhānaṁ devagatipariyāpannānaṁ paricchinnavasena jānanavasena kittisaddo sayaṁ attano avayavabhūtena sadevakavacanena taṁ suṇantānaṁ sāvento abbhuggatoti yojanā. Anusandhikkamoti atthānañceva padānañca anusandhānakkamo, jānanakkamoti attho.",
  "tika-vin07t1:69": "Abhiññāti ya-kāralopena niddesoti āha ‘‘abhiññāyā’’ti. Samantabhadrakattāti sabbabhāgehi sundarattā. Sāsanadhammoti paṭipattipaṭivedhasāsanassa pakāsako pariyattidhammo. Buddhasubodhitatāyāti idaṁ tikaṁ dhammassa hetusarūpaphalavasena vuttaṁ, tathā nāthapabhavattikampi. Majjhe tikadvayaṁ phalavaseneva vuttanti veditabbaṁ. Kiccasuddhiyāti dhammaṁ sutvā yathāsutavasena paṭipajjantānaṁ suppaṭipattisaṅkhātakiccasuddhiyā.",
  "tika-vin07t1:70": "Idāni ādikalyāṇādippakārameva dhammaṁ desento bhagavā sotūnaṁ yaṁ sāsanabrahmacariyaṁ maggabrahmacariyañca pakāseti, tappakāsakassa brahmacariyapadassa sātthantiādīni padāni visesanabhāvena vuttāni, na dhammapadassāti dassanamukhena nānappakārato atthaṁ vivaritukāmo sātthaṁ sabyañjananti evamādīsu panātiādimāha. Tattha tisso sikkhā sakalo ca tantidhammo sāsanabrahmacariyaṁ nāma. Bhagavā hi dhammaṁ desento sīlādike viya tappakāsakaṁ tantidhammampi pakāseti eva saddatthasamudāyattā pariyattidhammassa. Yathānurūpanti yathārahaṁ. Sikkhattayasaṅgahitañhi sāsanabrahmacariyaṁ maggabrahmacariyañca atthasampattiyā sampannatthatāya, uparūpari adhigantabbavisesasaṅkhātaatthasampattiyā ca saha atthena payojanena vattatīti sātthameva, na tu sabyañjanaṁ, tantidhammasaṅkhātaṁ sāsanabrahmacariyaṁ yathāvuttena atthena sātthaṁ sabyañjanañca. Kirātādimilakkhavacanānampi sātthasabyañjanatte samānepi visiṭṭhatthabyañjanayogaṁ sandhāya sahattho devadatto savittotiādi viya ‘‘sātthaṁ sabyañjana’’nti vuttanti āha ‘‘atthasampattiyā sātthaṁ, byañjanasampattiyā sabyañjana’’nti. Tattha yaṁ atthaṁ sutvā tathā paṭipajjantā sabbadukkhakkhayaṁ pāpuṇanti, tassa tādisasampatti atthasampatti nāma, sampannatthatāti attho. Byañjanasampatti nāma sithiladhanitādibyañjanaparipuṇṇāya māgadhikāya sabhāvaniruttiyā gambhīrampi atthaṁ uttānaṁ katvā dassanasamatthatā sampannabyañjanatāti attho.",
  "tika-vin07t1:71": "Idāni nettippakaraṇanayenāpi (netti 4 dvādasapada) atthaṁ dassetuṁ saṅkāsanātiādi vuttaṁ. Tattha saṅkhepato kāsīyati dīpīyatīti saṅkāsananti kammasādhanavasena attho daṭṭhabbo, evaṁ sesesupi. Paṭhamaṁ kāsanaṁ pakāsanaṁ. Ubhayampetaṁ uddesatthavacanasaṅkhātassa vitthāravacanaṁ. Sakiṁ vuttassa puna vacanañca vivaraṇavibhajanāni. Ubhayampetaṁ niddesatthavacanaṁ. Vivaṭassa vitthāratarābhidhānaṁ vibhattassa ca pakārehi ñāpanaṁ uttānīkaraṇapaññattiyo. Ubhayampetaṁ paṭiniddesatthavacanasaṅkhātassa vitthāravacanaṁ. Atthapadasamāyogatoti yathāvuttāni eva cha padāni pariyattiyā atthavibhāgattā atthapadāni, tehi sahitatāya atthakoṭṭhāsayuttattāti attho. Apariyosite pade ādimajjhagatavaṇṇo akkharaṁ, ekakkharaṁ, padaṁ vā akkharaṁ. Vibhattiyantaṁ padaṁ. Padābhihitaṁ atthaṁ byañjetīti byañjanaṁ, vākyaṁ. Kathitassevatthassa anekavidhena vibhāgakaraṇaṁ ākāro nāma. Ākārābhihitassa nibbacanaṁ nirutti. Nibbacanatthavitthāro niddeso. Atha vā ‘‘akkharehi saṅkāseti, padehi pakāseti, byañjanehi vivarati, ākārehi vibhajati, niruttīhi uttāniṁ karoti, niddesehi paññapetī’’ti vacanato saṅkāsanapakāsanasaṅkhaātauddesatthavācakāni vacanāni akkharapadāni nāma. Vivaraṇavibhajanasaṅkhātaniddesatthavācakāni vacanāni byañjanākārā nāma. Uttānīkaraṇapaññattisaṅkhātapaṭiniddesatthavācakāni vacanāni niruttiniddesā nāma, tesaṁ sampattiyā sabyañjananti attho.",
  "tika-vin07t1:72": "Atthagambhīratātiādīsu attho nāma tantiattho, hetuphalaṁ vā. Dhammo nāma tanti, hetu vā. Desanā nāma yathādhammaṁ dhammābhilāpo. Paṭivedho nāma yathāvuttaatthādīnaṁ aviparītāvabodho. Te panete atthādayo yasmā sasādīhi viya mahāsamuddo mandabuddhīhi dukkhogāhā alabbhaneyyapatiṭṭhā ca, tasmā gambhīrā. Tesu paṭivedhassāpi atthasannissitattā atthasabhāgattā ca vuttaṁ ‘‘atthagambhīratāpaṭivedhagambhīratāhi sāttha’’nti. Dhammadesanānaṁ atthasannissitattepi sayaṁ byañjanarūpattā vuttaṁ ‘‘dhammagambhīratādesanāgambhīratāhi sabyañjana’’nti. Yathāvuttaatthādīsu pabhedagatāni ñāṇāni atthapaṭisambhidādayo. Tattha niruttīti tantipadānaṁ niddhāretvā vacanaṁ, nibbacananti attho. Tīsu paṭisambhidāsu ñāṇaṁ paṭibhānapaṭisambhidā. Lokiyā saddheyyavacanamukheneva atthesu pasīdanti, na atthamukhenāti āha saddheyyatotiādi. Kevalasaddo sakalādhivacananti āha ‘‘sakalaparipuṇṇabhāvenā’’ti. Brahmacariya-saddo idha sikkhattayasaṅgahaṁ sakalaṁ sāsanaṁ dīpetīti āha sikkhattayapariggahitattātiādi.",
  "tika-vin07t1:73": "Yathāvuttamevatthaṁ aparenāpi pariyāyena dassetuṁ api cātiādi vuttaṁ. Tattha sanidānanti desakālādidīpakena nidānavacanena sanidānaṁ. Sauppattikanti aṭṭhuppattiādiyuttiyuttaṁ. Tatrāyaṁ pāḷiyojanākkamo – ‘‘verañjo brāhmaṇo samaṇo khalu bho…pe… viharatī’’ti ca, ‘‘taṁ kho pana bhavantaṁ gotamaṁ ‘itipi so…pe… pavedetī’ti evaṁ kalyāṇo kittisaddo abbhuggato’’ti ca, ‘‘so dhammaṁ deseti…pe… pariyosānakalyāṇaṁ, desento ca sātthasabyañjanādiguṇasaṁyuttaṁ brahmacariyaṁ pakāsetī’’ti ca, ‘‘sādhu kho pana tathārūpānaṁ arahataṁ dassanaṁ hotī’’ti ca assosi, sutvā ca atha kho verañjo brāhmaṇo yena bhagavā tenupasaṅkamīti.",
  "tika-vin07t1:74": "Aṭṭhakathāyaṁ pana kiñcāpi ‘‘dassanamattampi sādhu hotīti evaṁ ajjhāsayaṁ katvā atha kho verañjo…pe… upasaṅkamī’’ti evaṁ sādhu kho panātiādipāṭhassa brāhmaṇassa parivitakkanabhāvena vuttattā brahmacariyaṁ pakāsetīti padānantarameva assosīti padaṁ sambandhitabbaṁ viya paññāyati, tathāpi ‘‘sādhu kho pana tathārūpānaṁ arahataṁ dassanaṁ hotī’’ti evaṁ yathāvuttanidassanatthena iti-saddena paricchinditvā vuttattā pana aññattha iti-saddassa adassanato ca atha kho verañjotiādinā kattabbantaradassanamukhena pāḷiyā pakārantare pavattito ca yathāvuttavaseneva ‘‘sādhu kho pana tathārūpānaṁ arahataṁ dassanaṁ hotī’’ti vacanānantarameva assosīti padaṁ ānetvā sambandhanaṁ yuttaṁ. Aṭṭhakathācariyena hi brāhmaṇassa attanā sutavaseneva ajjhāsayo uppajjatīti upasaṅkamanahetudassanamukhena dassanamattampi sādhu hotīti evaṁ ajjhāsayaṁ katvātiādi vuttanti gahetabbaṁ.",
  "tika-vin07t1:75": "2.Sītodakaṁviya uṇhodakenāti idaṁ ukkamena mukhāruḷhavasena vuttaṁ, anupasantasabhāvatāya brāhmaṇasseva uṇhodakaṁ viya sītodakenāti attho gahetabbo, ñāṇatejayuttatāya vā bhagavā uṇhodakopamoti katvā tabbirahitaṁ brāhmaṇaṁ sītodakaṁ viya katvā tathā vuttanti gahetabbaṁ. Ekībhāvanti sammodanakiriyāya ekarūpataṁ. Yāyātiādīsu yāya kathāya sammodi brāhmaṇo, taṁ sammodanīyaṁ kathanti yojanā. Tattha khamanīyanti dukkhabahulaṁ idaṁ sarīraṁ, kacci khamituṁ sakkuṇeyyaṁ. Yāpanīyanti cirappabandhasaṅkhātāya yāpanāya yāpetuṁ sakkuṇeyyaṁ. Rogābhāvena appābādhaṁ. Dukkhajīvitābhāvena appātaṅkaṁ. Taṁtaṁkiccakaraṇatthāya lahuṁ akicchena uṭṭhātuṁ yoggatāya lahuṭṭhānaṁ. Balanti sarīrassa sabbakiccakkhamaṁ balaṁ kacci atthīti pucchati. Phāsuvihāroti sukhavihāro. Saraṇīyameva dīghaṁ katvā ‘‘sāraṇīya’’nti vuttanti āha ‘‘saritabbabhāvato ca sāraṇīya’’nti. Pariyāyehīti kāraṇehi.",
  "tika-vin07t1:76": "Bhāvoti kiriyā, tasmiṁ vattamāno napuṁsaka-saddo bhāvanapuṁsakaniddeso nāma, kiriyāvisesanasaddoti attho. Ekamante ekasmiṁ ante yuttappadeseti attho. Khaṇḍiccādibhāvanti khaṇḍitadantapalitakesādibhāvaṁ. Rājaparivaṭṭeti rājūnaṁ parivattanaṁ, paṭipāṭiyoti attho. Purātanuccakulappasutatāya jiṇṇatā, na vayasāti āha ‘‘cirakālappavattakulanvaye’’ti. Vibhavānaṁ mahantattaṁ lāti gaṇhātīti mahallakoti āha ‘‘vibhavamahattatāya samannāgate’’ti. Vibhāvane nāma attheti pakativibhāvanasaṅkhāte atthe. Na abhivādeti vāti abhivādetabbanti na sallakkheti, evaṁ asallakkhaṇapakatikoti vuttaṁ hoti. Rūpaṁ niccaṁ vā aniccaṁ vāti etthāpi niccapakatikaṁ aniccapakatikaṁ vāti attho. Aniccaṁ vāti ettha vā-saddo avadhāraṇattho.",
  "tika-vin07t1:77": "Sampatijātoti muhuttajāto, jātasamanantaramevāti attho. Sattapadavītihārena gantvā…pe… olokesīti ettha dvāraṁ pidhāya nikkhantotiādīsu viya gamanato pure katampi olokanaṁ pacchā kataṁ viya vuttanti daṭṭhabbaṁ. Olokesinti ca lokavivaraṇapāṭihāriye jāte maṁsacakkhunā volokesīti attho. Seṭṭhoti pasatthataro. Patimānesīti pūjesi. Āsabhinti uttamaṁ.",
  "tika-vin07t1:78": "3.Taṁ vacananti nāhaṁ taṁ brāhmaṇātiādivacanaṁ. Aññāya saṇṭhaheyyāti arahatte patiṭṭhaheyya. Jātivasenāti khattiyādijātivasena. Upapattivasenāti devesu upapattivasena. Āviñchantīti ākaḍḍhanti. Yassa abhivādādikaraṇasaṅkhātassa sāmaggirasassa bhagavati abhāvaṁ maññamāno brāhmaṇo ‘‘arasarūpo’’ti āha, tabbidhurassa rūpataṇhādikasseva sāmaggirasassa abhāvena bhagavā ‘‘arasarūpo’’ti dassetuṁ sāmaggirasasaddassa rūparasādīsu vattanappakāraṁ dassento āha vatthārammaṇādītiādi.",
  "tika-vin07t1:79": "Tālāvatthukatāti ucchinnamūlānaṁ tālānaṁ vatthu viya nesaṁ rūparasādīnaṁ vatthu cittasantānaṁ katanti imasmiṁ atthe majjhepadalopaṁ dīghañca katvā niddesoti āha tālavatthu viyātiādi. Tālavatthu viya yesaṁ vatthu kataṁ te tālāvatthukatāti visesanassa paranipāto daṭṭhabbo, katatālavatthukāti attho. Matthakacchinnatāloyeva pattaphalādīnaṁ akāraṇatāya avatthūti tālāvatthu, taṁ viya yesaṁ vatthu kataṁ te rūparasādayo tālāvatthukatā, ayaṁ aññapadatthavasena atthaggāho heṭṭhā vuttanayena sugamoti visesamatthaṁ dassento āha ‘‘matthakacchinnatālo viya katā’’ti. Evañca matthakasadisesu rūparasādīsu rāgesu chinnesupi tabbatthubhūtassa tālāvatthusadisassa cittasantānassa yāva parinibbānaṭṭhānaṁ upapannameva hoti. Yathārutato pana visesanasamāsavasena atthe gayhamāne rūparasādīnaṁ tālāvatthusadisatāya ṭhānaṁ āpajjati. Yaṁ pana sāratthadīpaniyaṁ (sārattha. ṭī. 1.3) etaṁ dosaṁ pariharituṁ rūparasādīnaṁ kusalākusalattaṁ vuttaṁ, taṁ te tathāgatassa pahīnātiādipāḷiyā, kāmasukhassādasaṅkhātā rūparasātiādiaṭṭhakathāya ca na sameti, khīṇāsavānampi yāva parinibbānā kusalākusalānaṁ phaluppattito tesaṁ matthakacchinnatālasadisatāpi na yuttāti gahetabbaṁ. Atha vā matthakacchinnatālassa ṭhitaṁ aṭṭhitañca amanasikatvā puna anuppattidhammatāsadisamattaṁ upametvā tālāvatthu viya katāti visesanasamāsavasena atthaggahaṇepi na koci doso. Anu-saddo pacchāti atthe vattatīti āha pacchābhāvo na hotītiādi. Anu abhāvaṁ gatāti pacchā anuppattidhammatāvasena abhāvaṁ gatā. Anacchariyāti anu anu uparūpari vimhayakatāti attho. Yañca kho tvaṁ vadesīti yaṁ vandanādisāmaggīrasābhāvasaṅkhātaṁ kāraṇaṁ arasarūpatāya vadesi, taṁ kāraṇaṁ na vijjatīti attho.",
  "tika-vin07t1:80": "4.Sandhāya bhāsitamatthanti yaṁ atthaṁ sandhāya brāhmaṇo nibbhogo bhavaṁ gotamotiādimāha, bhagavā ca yaṁ sandhāya nibbhogatādiṁ attani anujānāti, taṁ sandhāya bhāsitamatthaṁ.",
  "tika-vin07t1:81": "5.Kulasamudācārakammanti kulācārakammaṁ. Kāyato kāyadvārato pavattaṁ duccaritaṁ kāyaduccaritaṁ. Anekavihitāti anekappakārā.",
  "tika-vin07t1:82": "6.Pañcakāmaguṇikarāgassāti rūpādīsu pañcasu kāmakoṭṭhāsesu ativiya saṅgavasena niyuttassa kāmarāgassa, etena anāgāmīnaṁ vatthābharaṇādīsu saṅganikantivasena uppajjanakāmarāgassa kāmarāgatābhāvaṁ dasseti tassa rūparāgādīsu saṅgahato. Avasesānanti ettha sakkāyadiṭṭhivicikicchānaṁ paṭhamena maggena, sesānaṁ catūhipi ucchedaṁ vadati, tenāha ‘‘yathānurūpa’’nti.",
  "tika-vin07t1:83": "7.Jigucchati maññeti jigucchati viya, ‘‘jigucchatī’’ti vā sallakkhemi. Akosallasambhūtaṭṭhenāti aññāṇasambhūtaṭṭhena.",
  "tika-vin07t1:84": "8-10.Tatrāti yathāvuttesu dvīsu atthavikappesu. Paṭisandhipariyāyopi idha gabbhasaddoti āha ‘‘devalokapaṭisandhipaṭilābhāyā’’ti. Apunabbhavabhūtāti khaṇe khaṇe uppajjamānānaṁ dhammānaṁ abhinibbatti.",
  "tika-vin07t1:85": "11.Dhammadhātunti sabbaññutaññāṇaṁ. Tañhi dhamme yāthāvato dhāreti upadhāretīti ‘‘dhammadhātū’’ti vuccati. Desanāvilāsappattoti abhirucivasena parivattetvā desetuṁ samatthatā desanāvilāso, taṁ patto. Karuṇāvipphāranti sabbasattesu mahākaruṇāya pharaṇaṁ. Tādiguṇalakkhaṇameva upamāya vibhāvento āha ‘‘pathavīsamacittata’’nti. Tatoyeva akujjhanasabhāvato akuppadhammatā. Jātiyā anugatanti jātiyā anubaddhaṁ. Jarāya anusaṭanti jarāya paliveṭhitaṁ. Vaṭṭakhāṇubhūtanti vaṭṭato uddharituṁ asakkuṇeyyatāya vaṭṭe niccalabhāvena ṭhitaṁ khāṇu viya bhūtaṁ. Jātānaṁ maccānaṁ niccaṁ maraṇato bhayanti āha ajja maritvātiādi. Appaṭisamaṁ purejātabhāvanti asadisaṁ ariyāya jātiyā paṭhamajātabhāvaṁ, sabbajeṭṭhabhāvanti attho.",
  "tika-vin07t1:86": "‘‘Apī’’ti avatvā ‘‘pī’’ti vadanto pi-saddo visuṁ atthi nipātoti dasseti. Sammā adhisayitānīti pādādīhi upaghātaṁ akarontiyā sammadeva upari sayitāni, akammakassāpi sayatidhātuno adhipubbatāya sakammakatā daṭṭhabbā. Nakhasikhāti nakhaggāni. Sakuṇānaṁ pakkhā hatthapādaṭṭhāniyāti āha ‘‘saṅkuṭitahatthapādā’’ti. Etthāti ālokaṭṭhāne. Nikkhamantānanti nikkhamantesu, niddhāraṇe hetaṁ sāmivacanaṁ. Aṇḍakosanti aṇḍakapālaṁ.",
  "tika-vin07t1:87": "Lokoyeva lokasannivāso. Abujjhi etthāti rukkho bodhi, sayaṁ bujjhati, bujjhanti vā tenāti maggopi sabbaññutaññāṇampi bodhi. Bujjhīyatīti nibbānaṁ bodhi. Antarā ca bodhinti dutiyamudāharaṇaṁ vināpi rukkha-saddena bodhi-saddassa rukkhappavattidassanatthaṁ. Varabhūrimedhasoti mahāpathavī viya patthaṭapaññoti attho. Tisso vijjāti arahattamaggo attanā saha vattamānaṁ sammādiṭṭhisaṅkhātaṁ āsavakkhayañāṇañceva itarā dve mahaggatavijjā ca tabbinibandhakakilesaviddhaṁsanavasena uppādanato ‘‘tisso vijjā’’ti vuccati. Cha abhiññāti etthāpi eseva nayo. Sāvakapāramīñāṇanti aggasāvakehi paṭilabhitabbaṁ sabbameva lokiyalokuttarañāṇaṁ. Paccekabodhiñāṇanti etthāpi eseva nayo.",
  "tika-vin07t1:88": "Opammasampaṭipādananti opammatthassa upameyyena samaṁ paṭipādanaṁ. Atthenāti upameyyatthena. Tikkhakharavippasannasūrabhāvoti iminā saṅkhārupekkhāpattataṁ vipassanāya dasseti. Pariṇāmakāloti iminā vuṭṭhānagāminibhāvāpattiṁ. Tadā ca sā maggañāṇagabbhaṁ dhārentī viya hotīti āha ‘‘gabbhaggahaṇakālo’’ti. Anupubbādhigatenāti paṭhamamaggādipaṭipāṭiyā adhigatena. Caturaṅgasamannāgatanti ‘‘kāmaṁ taco ca nhāru ca aṭṭhi ca avasissatu (ma. ni. 2.184; saṁ. ni. 2.22; a. ni. 2.5; mahāni. 196), sarīre upasussatu maṁsalohita’’nti evaṁ vuttacaturaṅgasamannāgataṁ vīriyaṁ.",
  "tika-vin07t1:89": "Chando kāmotiādīsu patthanākārena pavatto dubbalo lobho icchanaṭṭhena chando. Tato balavā rañjanaṭṭhena rāgo. Tatopi balavataro chandarāgo. Nimittānubyañjanasaṅkappavasena pavatto saṅkappo. Tatopi balavasaṅkappavaseneva pavatto rāgo. Tatopi balavataro saṅkapparāgo. Svāyaṁ pabhedo ekasseva lobhassa pavattiākārabhedena avatthābhedena ca vutto.",
  "tika-vin07t1:90": "Paṭhamajjhānakathāvaṇṇanā",
  "tika-vin07t1:91": "Seyyathidanti taṁ kathanti attho. Etanti pubbapadeyeva avadhāraṇakaraṇaṁ, etaṁ atthajātaṁ vā. Tannissaraṇatoti tesaṁ kāmānaṁ nissaraṇattā. Esāti eva-kāro. Kāmadhātu nāma kāmabhavo, nekkhammanti paṭhamajjhānaṁ. Esāti niyamo. Tadaṅgavikkhambhanasamucchedapaṭippassaddhinissaraṇavivekā tadaṅgavivekādayo. Kāyacittaupadhivivekā kāyavivekādayo, tayo eva idha jhānakathāya, samucchedavivekādīnaṁ asambhavā. Niddeseti mahāniddese. Tatthevāti mahāniddese eva. Vibhaṅgeti jhānavibhaṅge. Evañhi satīti ubhayesampi kāmānaṁ saṅgahe sati.",
  "tika-vin07t1:92": "Purimenāti kāyavivekena. Etthāti etasmiṁ kāyacittavivekadvaye. Dutiyenāti cittavivekena. Etesanti yathāvuttanayena vatthukāmakilesakāmavivekadvayassa vācakabhūtānaṁ vivicceva kāmehi vivicca akusalehīti imesaṁ padānaṁ, niddhāraṇe cetaṁ sāmivacanaṁ. Bālabhāvassa hetupariccāgoti anuvattati. Akusaladhammo hi bālabhāvassa hetu. Āsayaposananti āsayassa visodhanaṁ vaḍḍhanañca. Vibhaṅge nīvaraṇāneva vuttānīti sambandho. Tattha kāraṇamāha ‘‘uparijhānaṅgapaccanīkapaṭipakkhabhāvadassanato’’ti. Tattha upari savitakkantiādinā vuccamānāni jhānaṅgāni, tesaṁ attano paccanīkānaṁ paṭipakkhabhāvadassanatoti attho. Uparijhānaṅgānaṁ paccanīkapaṭipakkhabhāvassa dassanatotipi pāṭho. Tattha ‘‘upari vuccamānajhānaṅgānaṁ ujuvipaccanīkavasena paṭipakkhabhāvadassanato’’ti ‘‘nīvaraṇānaṁ tāneva vibhaṅge vuttānī’’tipi atthaṁ vadanti . Peṭaketi mahākaccāyanattherena kataṁ nettippakaraṇanayānusāripakaraṇaṁ, taṁ pana piṭakānaṁ vaṇṇanābhūtattā ‘‘peṭaka’’nti vuttaṁ, tasminti attho.",
  "tika-vin07t1:93": "Vitakkanaṁ nāma ārammaṇaparikappananti āha ‘‘ūhana’’nti. Rūpaṁ rūpantiādinā visaye ākoṭentassa visayappavattiāhananaṁ upari āhanananti veditabbaṁ. Ārammaṇe cittassa ānayanaṁ nāma ārammaṇābhimukhakaraṇaṁ. Anusañcaraṇanti anuparibbhamanaṁ, tañca khaṇantarassa tathākārena uppādanameva, na hi paramatthato ekassa sañcaraṇamatthi, evamaññatthāpi īdisesu. Anumajjananti parimajjanaṁ. Tatthāti ārammaṇe. Sahajātānuyojanaṁ sakiccānuvattitākaraṇena. Katthacīti dutiyajjhānavirahitesu savicāracittesu sabbatthāti attho. Vicārena saha uppajjamānopi vitakko ārammaṇe abhiniropanākārena pavattiṁ sandhāya ‘‘paṭhamābhinipāto’’ti vutto. Vipphāravāti avūpasantasabhāvatāya vegavā, tenevesa dutiyajjhāne pahānaṅgaṁ jātaṁ. Paṭhamadutiyajjhānesūti pañcakanayaṁ sandhāya vuttaṁ. Aṅgavinimuttassa jhānassa abhāvaṁ dassento rukkho viyātiādimāha.",
  "tika-vin07t1:94": "Viveka-saddassa bhāvasādhanapakkhe ‘‘tasmā vivekā’’ti vuttaṁ, itarapakkhe ‘‘tasmiṁ viveke’’ti. Pinayatīti tappeti, vaḍḍheti vā. Pharaṇarasāti paṇītarūpehi kāye byāpanarasā. Sātalakkhaṇanti iṭṭhasabhāvaṁ, madhuranti attho. Sampayuttānaṁ pīḷanajjhupekkhanaṁ akatvā anu anu gaṇhanaṁ upakāritā vā anuggaho. Vanameva vanantaṁ. Udakameva udakantaṁ. Tasmiṁ tasmiṁ samaye pākaṭabhāvatoti iminā iṭṭhārammaṇādipaṭilābhasamayepi sukhaṁ vijjamānampi apākaṭaṁ, pītiyeva tattha pākaṭā, paṭiladdharasānubhavanasamaye ca vijjamānapītitopi sukhameva pākaṭataranti dasseti. Ettha ca cetasikasukhavaseneva paṭiladdharasānubhavanaṁ veditabbaṁ, na kāyikasukhavasena tassa pītisampayogasseva abhāvena idhānadhippetattā. Ayañca pītītiādi aññapadatthasamaāsadassanaṁ, assatthipakkhe taddhitapaccayadassanaṁ vā. Dutiyavikappena aññapadatthasamāsavaseneva ‘‘vivekajaṁ pītisukha’’nti idaṁ ekaṁ padanti dasseti, vibhattiyā ca alopaṁ.",
  "tika-vin07t1:95": "Gaṇanānupubbatāti desanākkamaṁ sandhāya vuttaṁ. Paṭhamaṁ samāpajjatīti idaṁ ādikammikavasena vuttaṁ, ciṇṇavasīnaṁ pana yogīnaṁ uppaṭipāṭiyāpi jhānaṁ uppajjateva. Jhāpetīti dahati. Aniccādilakkhaṇavisayāya vipassanāya upanijjhāyanaṁ kathaṁ nibbānālambanassa maggassa hotīti āha vipassanāyātiādi. Tattha maggena sijjhatīti niccādivipallāsappahāyakena saha maggeneva taṁ lakkhaṇūpanijjhānaṁ asammohato attano sijjhati. Atha vā maggenāti maggakiccena, vipallāsappahānenāti attho.",
  "tika-vin07t1:96": "Aññoti satto. Avuttattāti ‘‘sacittekaggata’’nti jhānapāḷiyaṁ (vibha. 508 ādayo) avuttattā. Vuttattāti tassā jhānapāḷiyā vibhaṅge vuttattā.",
  "tika-vin07t1:97": "Dutiyajjhānakathāvaṇṇanā",
  "tika-vin07t1:98": "Ajjhattanti jhānavisesanattā vuttaṁ ‘‘idha niyakajjhattamadhippeta’’nti. Jhānañhi ajjhattajjhattaṁ na hoti chaḷindriyānameva tabbhāvato. Khuddakā ūmiyo vīciyo. Mahatiyo taraṅgā. Santā honti samitātiādīni aññamaññavevacanāni, jhānabalena samatikkantāti adhippāyo. Appitāti gamitā vināsaṁ pāpitā. Pariyāyoti jhānaparikkhāre jhānavohārattā aparamatthato.",
  "tika-vin07t1:99": "Tatiyajjhānakathāvaṇṇanā",
  "tika-vin07t1:100": "Tadadhigamāyāti tatiyamaggādhigamāya. Upapattito ikkhatīti paññāya sahacaraṇaparicayena yathā samavāhibhāvo hoti, evaṁ yuttito passati. Vipulāyāti mahaggatabhāvappattāya. Thāmagatāyāti vitakkavicārapītivigamena thirabhāvappattiyā, teneva vakkhati ‘‘vitakkavicārapītīhi anabhibhūtattā’’tiādi. (Pārā. aṭṭha. 1.11 tatiyajjhānakathā). Upekkhābhedaṁ dassetvā idhādhippetaṁ upekkhaṁ pakāsetuṁ upekkhā panātiādi vuttaṁ. Tattha tatramajjhattatāva khīṇāsavānaṁ iṭṭhāniṭṭhachaḷārammaṇāpāthe parisuddhapakatibhāvāvijahanākārena ajjhupekkhanato ‘‘chaḷaṅgupekkhā’’ti ca, sattesu majjhattākārappavattattā ‘‘brahmavihārupekkhā’’ti ca, sahajātadhammānaṁ majjhattākārabhūtā ‘‘bojjhaṅgupekkhā’’ti ca, kevalā ‘‘tatramajjhattupekkhā’’ti ca, tatiyajjhānasahagatā aggasukhepi tasmiṁ apakkhapātabhūtā ‘‘jhānupekkhā’’ti ca, catutthajjhānasahagatā sabbapaccanīkaparisuddhitāya ‘‘pārisuddhupekkhā’’ti ca tena tena avatthābhedena chadhā vuttā.",
  "tika-vin07t1:101": "Vīriyameva pana anaccāraddhaanatisithilesu sahajātesu saṅkhāresu upekkhanākārena pavattaṁ ‘‘vīriyupekkhā’’ti vuttaṁ. Aṭṭhannaṁ rūpārūpajjhānānaṁ paṭilābhato pubbabhāge eva nīvaraṇavitakkavicārādīnaṁ pahānābhimukhībhūtattā tesaṁ pahānepi abyāpārabhāvūpagamanena majjhattākārappavattā samādhivasena uppannā aṭṭha paññā ceva upādānakkhandhabhūtesu saṅkhāresu ajjhupekkhanākārappavattā vipassanāvasena uppannā catunnaṁ maggānaṁ pubbabhāge tassa tassa adhigamāya catasso catunnaṁ phalasamāpattīnaṁ pubbabhāge tassa tassa adhigamāya appaṇihitavimokkhavasena pavattā catasso suññataanimittavimokkhavasena dveti dasa paññā cāti ime aṭṭhārasa paññā saṅkhārupekkhā nāma. Yathāvuttavipassanāpaññāva lakkhaṇavicinanepi majjhattabhūtā vipassanupekkhā nāma. Adukkhamasukhavedanā vedanupekkhā nāma. Imāsaṁ pana dasannampi upekkhānaṁ ‘‘tattha tattha āgatanayato vibhāgo dhammasaṅgahaṭṭhakathāyaṁ vuttanayena veditabbo’’ti dassento āha evamayaṁ dasavidhāpītiādi. Tattha tattha āgatanayatoti idampi hi tāsaṁ vibhāgadassanassa bhūmipuggalādipadaṁ viya visuṁ mātikāpadavasena vuttaṁ, na pana bhūmipuggalādivasena vibhāgadassanassa āgataṭṭhānaparāmasanaṁ āgataṭṭhānassa aṭṭhasāliniyātiādinā vuttattā, tasmā sāratthadīpaniyaṁ (sārattha. ṭī. 1.11 tatiyajjhānakathā) yaṁ vuttaṁ ‘‘imāsaṁ pana dasannampi upekkhānaṁ bhūmipuggalādivasena vibhāgo tattha tattha vuttanayeneva veditabboti dassento āha evamayaṁ dasavidhātiādī’’ti, taṁ amanasikatvā vuttanti gahetabbaṁ. Tattha tattha āgatanayatoti ‘‘idha (khīṇāsavo) bhikkhu cakkhunā rūpaṁ disvā neva sumano hoti, na dummano, upekkhako viharati sato sampajāno’’tiādinā (dī. ni. 3.348; a. ni. 6.1) chaḷaṅgupekkhā āgatā, ‘‘upekkhāsahagatena cetasā ekaṁ disaṁ pharitvā viharatī’’ti (dī. ni. 3.308; ma. ni. 1.77; 2.309; 3.230) evaṁ brahmavihārupekkhā āgatāti iminā nayena dasannampi upekkhānaṁ tattha tattha vuttapadesesu āgatanayadassanato ca ayaṁ dasavidhāpi upekkhā dhammasaṅgahaṭṭhakathāyaṁ vuttanayeneva veditabbāti sambandho.",
  "tika-vin07t1:102": "Bhūmītiādīsu pana chaḷaṅgupekkhā kāmāvacarā, brahmavihārupekkhā rūpāvacarātiādinā bhūmito ca, chaḷaṅgupekkhā asekkhānameva, brahmavihārupekkhā puthujjanādīnaṁ tiṇṇampi puggalānantiādinā puggalato ca, chaḷaṅgupekkhā somanassupekkhāsahagatacittasampayuttātiādinā cittato ca, chaḷaṅgupekkhā chaḷārammaṇātiādinā ārammaṇato ca, ‘‘vedanupekkhā vedanākkhandhena saṅgahitā, itarā nava saṅkhārakkhandhenā’’ti khandhasaṅgahavasena ca, ‘‘chaḷaṅgupekkhā brahmavihārabojjhaṅgajhāna pārisuddhitatramajjhattupekkhā ca atthato ekā. Tasmā ekakkhaṇe ca tāsu ekāya sati itarā na uppajjanti, tathā saṅkhārupekkhā vipassanupekkhāpi veditabbā. Vedanāvīriyupekkhānamekakkhaṇe siyā uppattī’’ti ekakkhaṇavasena ca, ‘‘chaḷaṅgupekkhā abyākatā brahmavihārupekkhā kusalābyākatā, tathā sesā. Vedanupekkhā pana siyā akusalāpī’’ti evaṁ kusalattikavasena ca, ‘‘saṅkhepato cattāro ca dhammā vīriyavedanātatramajjhattatāñāṇavasenā’’ti evaṁ saṅkhepavasena ca ayaṁ dasavidhāpi upekkhā dhammasaṅgahaṭṭhakathāyaṁ vuttanayeneva veditabbāti yojanā.",
  "tika-vin07t1:103": "Ettha cetā kiñcāpi aṭṭhasāliniyaṁ bhūmipuggalādivasena sarūpato uddharitvā na vuttā, tathāpi tattha vuttappakāreheva tāsaṁ bhūmipuggalādivibhāgo nayato uddharitvā sakkā ñātunti tattha sarūpato vuttañca avuttañca ekato saṅgahetvā tattha tattha āgatanayatotiādīhi navahi pakārehi atideso kato, teneva ‘‘dhammasaṅgahaṭṭhakathāyaṁ vuttavasenā’’ti avatvā ‘‘vuttanayenevā’’ti vuttaṁ. Tathāhi khīṇāsavo bhikkhu cakkhunā rūpaṁ disvāti ādimhi vutte chaḷaṅgupekkhā rūpādiārammaṇatāya bhūmito kāmāvacarā ca puggalato asekkhānameva ca uppajjati, cittato somanassupekkhācittasampayuttā, ārammaṇato chaḷārammaṇā, kusalattikato abyākatā cāti paṇḍitehi sakkā ñātuṁ, tathā chaḷaṅgupekkhā ca brahmavihārupekkhā ca tatramajjhattupekkhā ca jhānupekkhā ca pārisuddhupekkhā ca atthato ekātiādimhi vutte panassa saṅkhārakkhandhasaṅgahitattā brahmavihārupekkhādīhi saha ekakkhaṇe anuppattiādayo ca sakkā ñātuṁ, yathā ca chaḷaṅgupekkhā, evaṁ sesānampi yathārahaṁ aṭṭhasāliniyaṁ vuttanayato bhūmiādivibhāguddhāranayo ñātabbo. Anābhogarasāti paṇītasukhepi tasmiṁ avanatipaṭipakkhakiccāti attho.",
  "tika-vin07t1:104": "Puggalenāti puggalādhiṭṭhānena. Kilesehi sampayuttānaṁ ārakkhā. Tīraṇaṁ kiccassa pāragamanaṁ. Pavicayo vīmaṁsā. Idanti satisampajaññaṁ. Yasmā tassa nāmakāyena sampayuttaṁ sukhanti imassa tasmā etamatthantiādinā sambandho. Tassāti jhānasamaṅgino. Taṁsamuṭṭhānenāti taṁ yathāvuttanāmakāyasampayuttaṁ sukhaṁ samuṭṭhānaṁ kāraṇaṁ yassa rūpassa tena taṁsamuṭṭhānena rūpena. Assāti yogino. Yassāti rūpakāyassa. Phuṭattāti atipaṇītena rūpena phuṭattā. Etamatthaṁ dassentoti kāyikasukhahetubhūtarūpasamuṭṭhāpakanāmakāyasukhaṁ paṭisaṁvediyamāno eva jhānasamaṅgitākaraṇe kāriyopacārato ‘‘sukhañca kāyena paṭisaṁvedetī’’ti vuccatīti imamatthaṁ dassentoti attho. Yanti hetuatthe nipātoti āha ‘‘yaṁjhānahetū’’ti. Sukhapāramippatteti sukhassa ukkaṁsapariyantaṁ patte. Evametesaṁ pahānaṁ veditabbanti sambandho. Atha kasmā jhānesveva nirodho vuttoti sambandho.",
  "tika-vin07t1:105": "Catutthajjhānakathāvaṇṇanā",
  "tika-vin07t1:106": "Kattha cuppannanti ettha katthāti hetumhi bhummaṁ, kasmiṁ hetumhi satīti attho. Nānāvajjaneti appanāvīthiāvajjanato nānā bhinnaṁ purimavīthīsu āvajjanaṁ yassa upacārassa, tasmiṁ nānāvajjane. Visamanisajjāya uppannakilamatho visamāsanupatāpo. Upacāre vātiādi pakkhantaradassanaṁ ekāvajjanūpacārepi vāti attho. Pītipharaṇenāti iminā appanāvīthiyā viya ekavīthiyampi kāmāvacarapītiyā pharaṇamattassa abhāvaṁ dasseti. Domanassindriyassa assa siyā uppattīti sambandho. Etanti domanassindriyaṁ uppajjatīti sambandho. Vitakkavicārappaccayepīti pi-saddo aṭṭhānappayutto. So ‘‘pahīnassā’’ti heṭṭhā vuttapadānantaraṁ yojetabbo ‘‘pahīnassāpi domanassindriyassā’’ti. Vitakkavicārabhāveti ettha ‘‘uppajjati domanassindriya’’nti ānetvā sambandhitabbaṁ. Nimittatthe cetaṁ bhummaṁ, vitakkavicārabhāvahetūti attho. Vitakkavicārāti ettha iti-saddo tasmāti etasmiṁ atthe daṭṭhabbo, tena yasmā etaṁ domanassindriyaṁ vitakkavicārapaccaye…pe… neva uppajjati, yattha pana uppajjati, tattha vitakkavicārabhāveyeva uppajjati. Yasmā ca appahīnāyeva dutiyajjhānūpacāre vitakkavicārā, tasmā tatthassa siyā uppattīti evamettha yojanā veditabbā.",
  "tika-vin07t1:107": "Tatthāti dutiyajjhānūpacāre. Assāti domanassindriyassa. Siyā uppattīti idañca paccayamattadassanena sambhāvanamattato vuttaṁ. Domanassuppattisambhāvanāpi hi upacārakkhaṇeyeva kātuṁ yuttā, vitakkavicārarahite pana dutiyajjhānakkhaṇe taduppattisambhāvanāpi na yuttā kātunti. Itarathā kusalacittakkhaṇe akusaladomanassuppattiyā asambhavato ‘‘tatthassa siyā uppattī’’ti na vattabbaṁ siyā. Samīpatthe vā etaṁ bhummaṁ, upacārajjhānānantaravīthīsūti attho. Dutiyajjhāneti etthāpi anantaravīthīsupi na tveva uppajjatīti attho, evaṁ upari sukhindriyepi. Somanassindriyassa uppattīti sambandho. Pahīnāti vuttāti idaṁ ‘‘pañcannaṁ orambhāgiyānaṁ saṁyojanānaṁ parikkhayā’’ti vuttattā vuttaṁ. Dukkhābhāvenāti dukkhatābhāvena. Evaṁ sukhābhāvenāti etthāpi. Etenāti dukkhasukhapaṭikkhepavacanena. Iṭṭhāniṭṭhaviparītānubhavanalakkhaṇāti atiiṭṭhaatianiṭṭhānaṁ viparītassa majjhattārammaṇassa anubhavanalakkhaṇā, majjhattārammaṇampi hi iṭṭhāniṭṭhesu eva paviṭṭhaṁ tabbinimuttassa abhāvā.",
  "tika-vin07t1:108": "Jhānacatukkakathāvaṇṇanānayo niṭṭhito.",
  "tika-vin07t1:109": "Pubbenivāsakathāvaṇṇanā",
  "tika-vin07t1:110": "12. Arūpajjhānānampi aṅgasamatāya catutthajjhāne saṅgahoti āha kesañci abhiññāpādakānītiādi, teneva vakkhati ‘‘aṭṭha samāpattiyo nibbattetvā’’tiādi (pārā. aṭṭha. 1.12). Tesu ca catutthajjhānameva abhiññāpādakaṁ nirodhapādakaṁ hoti, na itarāni. Dūrakāraṇataṁ pana sandhāya ‘‘cattāri jhānānī’’ti nesampi ekato gahaṇaṁ katanti daṭṭhabbaṁ. Cittekaggatatthānīti idaṁ diṭṭhadhammasukhavihāraṁ sandhāya vuttanti āha khīṇāsavānantiādi. Sabbakiccasādhakanti dibbavihārādisabbabuddhakiccasādhakaṁ. Sabbalokiyalokuttaraguṇadāyakanti iminā yathāvuttaṁ vipassanāpādakattādisabbaṁ sampiṇḍeti. Idañhi jhānaṁ bhagavato sabbabuddhaguṇadāyakassa maggañāṇassa padaṭṭhānattā evaṁ vuttanti daṭṭhabbaṁ. Yathayidanti yathā idaṁ. Abhinīhārakkhamanti iddhividhādiatthaṁ tadabhimukhaṁ nīharaṇayoggaṁ.",
  "tika-vin07t1:111": "Jhānappaṭilābhapaccayānanti jhānappaṭilābhahetukānaṁ jhānappaṭilābhaṁ nissāya uppajjanakānaṁ. Pāpakānanti lāmakānaṁ. Icchāvacarānanti icchāya vasena otiṇṇānaṁ nīvaraṇabhāvaṁ tadekaṭṭhatañca appattānaṁ attukkaṁsanādivasappavattānaṁ aho vata mameva satthā paṭipucchitvā bhikkhūnaṁ evarūpaṁ dhammaṁ deseyyātiādinayappavattānaṁ mānādīnaṁ. Potthakesu pana ‘‘jhānappaṭilābhapaccanīkāna’’ntipi pāṭhaṁ likhanti, so pamādapāṭhoti gahetabbo ‘‘jhānappaṭilābhapaccanīkānaṁ nīvaraṇānaṁ abhāvassa nīvaraṇadūrībhāvena parisuddho’’ti evaṁ pubbe parisuddhapadeyeva vuttattā. Sāratthadīpaniyaṁ (sārattha. ṭī. 1.12) pana ‘‘icchāvacarānanti icchāya avacarānaṁ icchāvasena otiṇṇānaṁ pavattānaṁ nānappakārānaṁ kopaappaccayānanti atthoti ayampi pāṭho ayutto evāti gahetabbaṁ. Tato eva ca visuddhimagge ayaṁ pāṭho sabbena sabbaṁ na dassito’’ti vuttaṁ. Tattha ca nānappakārānaṁ kopaappaccayānanti evaṁ nīvaraṇabhāvappattadosānaṁ parāmaṭṭhattā ayaṁ pāṭho paṭikkhittoti veditabbo.",
  "tika-vin07t1:112": "Abhijjhādīnanti ettha abhijjhā-saddena ca anīvaraṇasabhāvasseva lobhassa mānādīnañca gahaṇaṁ jhānappaṭilābhapaccayānanti anuvattamānattā. Ubhayampīti anaṅgaṇattaṁ vigatūpakkilesattañcāti etaṁ ubhayampi yathākkamaṁ anaṅgaṇasuttavatthasuttānusāreneva veditabbaṁ. Tesu ca suttesu kiñcāpi nīvaraṇasabhāvappattā thūladosāpi vuttā, tathāpi adhigatacatautthajjhānassa vasena vuttattā idha sukhumā eva te gahitā. Aṅgaṇupakkilesasāmaññena panettha suttānaṁ apadisanaṁ. Tathā hi ‘‘suttānusārenā’’ti vuttaṁ, na pana suttavasenāti.",
  "tika-vin07t1:113": "Pubbenivāsānussatiyaṁ ñāṇaṁ pubbenivāsānussatiñāṇanti nibbacanaṁ dassento āha pubbenivāsānussatimhītiādi. Idāni pubbenivāsaṁ pubbenivāsānussatiṁ tattha ñāṇañca vibhāgato dassetuṁ tatthātiādi vuttaṁ. Pubba-saddo atītabhavavisayo, nivāsa-saddo ca kammasādhanoti āha ‘‘pubbe atītajātīsu nivutthakkhandhā’’ti. Nivutthatā cettha sakasantāne pavattatā, tenāha anubhūtātiādi. Idāni saparasantānasādhanavasena nivāsa-saddassa atthaṁ dassetuṁ ‘‘nivutthadhammā vā nivutthā’’ti vatvā taṁ vivarituṁ gocaranivāsenātiādi vuttaṁ. Gocarabhūtāpi hi dhammā ñāṇena nivutthā nāma honti, te pana saparaviññāṇagocaratāya duvidhāti dassetuṁ attanotiādi vuttaṁ. Paraviññāṇaviññātāpi vā nivutthāti sambandho. Idhāpi paricchinnāti padaṁ ānetvā sambandhitabbaṁ. Anamataggepi hi saṁsāre attanā aviññātapubbānaṁ sattānaṁ khandhā pareheva kehici viññātattā paraviññāṇaviññātā nāma vuttā, tesaṁ anussaraṇaṁ purimato dukkaraṁ yehi parehi viññātatāya te paraviññāṇaviññātā nāma jātā, tesaṁ vattamānasantānānusārena viññātabbato. Te ca paraviññāṇaviññātā duvidhā parinibbutā aparinibbutāti. Tesu ca parinibbutānussaraṇaṁ dukkaraṁ sabbaso susamucchinnasantānattā. Taṁ pana sikhāppattaparaviññātaṁ pubbenivāsaṁ dassetuṁ ‘‘chinnavaṭumakānussaraṇādīsū’’ti vuttaṁ. Tattha chinnavaṭumakā atīte parinibbutā khīṇāsavā chinnasaṁsāramaggattā . Ādi-saddena aparinibbutānaṁ paraviññāṇaviññātānampi sīhokkantikavasaena anussaraṇaṁ gahitaṁ. Yāya satiyā pubbenivāsaṁ anussarati, sā pubbenivāsānussatīti ānetvā sambandhitabbaṁ.",
  "tika-vin07t1:114": "Vihita-saddo vidha-saddapariyāyoti āha ‘‘anekavidha’’nti, bhavayoniādivasena bahuvidhanti attho. Vihitanti vā payuttaṁ vaṇṇitanti atthaṁ gahetvā ‘‘anekehi pakārehi vihita’’nti vattabbe majjhepadalopaṁ katvā niddiṭṭhanti āha ‘‘anekehi…pe… saṁvaṇṇita’’nti. Pakārehīti nāmagottādipakārehi. Saṁvaṇṇitanti buddhādīhi kathitaṁ. Anu-saddo anantaratthadīpakoti āha ‘‘abhininnāmitamatte evā’’ti, etena ca parikammassa āraddhataṁ dasseti. Pūritapāramīnañhītiādinā parikammaṁ vināpi siddhiṁ dasseti.",
  "tika-vin07t1:115": "Āraddhappakāradassanattheti anussarituṁ āraddhānaṁ pubbe nivutthakkhandhānaṁ dassanatthe. Jāyatīti jāti, bhavo. So ekakammamūlako ādānanikkhepaparicchinno khandhappabandho idha ‘‘jātī’’ti adhippetoti āha ekampītiādi. Kappoti asaṅkhyeyyakappo, so pana atthato kālo tathāpavattadhammamupādāya paññatto, tesaṁ vasenassa parihāni ca vaḍḍhi ca veditabbā. Saṁvaṭṭo saṁvaṭṭanaṁ vināso assa atthīti saṁvaṭṭo, asaṅkhyeyyakappo. Saṁvaṭṭena vināsena saha tiṭṭhati sīlenāti saṁvaṭṭaṭṭhāyī. Evaṁ vivaṭṭotiādīsupi. Tattha vivaṭṭanaṁ vivaṭṭo, uppatti, vaḍḍhi vā. Tejena vināso tejosaṁvaṭṭo. Vitthārato panāti puthulato pana saṁvaṭṭasīmābhedo natthi, tenāha ‘‘sadāpī’’ti. Ekanagariyā viya assa jātakkhaṇe vikārāpajjanato jātikkhettavohāroti dassetuṁ ‘‘paṭisandhiādīsu kampatī’’ti vuttaṁ. Ānubhāvo pavattatīti tadantogadhānaṁ sabbesaṁ sattānaṁ rogādiupaddavo vūpasammatīti adhippāyo. Yaṁ yāvatā vā pana ākaṅkheyyāti vuttanti yaṁ visayakkhettaṁ sandhāya ekasmiṁ eva khaṇe sabbattha sarena abhiviññāpanaṁ, attano rūpakāyadassanañca paṭijānantena bhagavatā ‘‘yāvatā vā pana ākaṅkheyyā’’ti vuttaṁ.",
  "tika-vin07t1:116": "Etesūti niddhāraṇe bhummaṁ. Pavattaphalabhojanoti sayaṁpatitaphalāhāro, idañca tāpasakālaṁ sandhāya vuttaṁ. Idhūpapattiyāti idha carimabhave upapattiyā. Ekagottoti tusitagottena ekagotto. Itareti vaṇṇādayo. Titthiyāti kammaphalavādino. Abhinīhāroti abhinīhāropalakkhito puññañāṇasambharaṇakālo vutto. Cutipaṭisandhivasenāti attano parassa vā tasmiṁ tasmiṁ attabhāve cutiṁ disvā antarā kiñci anāmasitvā paṭisandhiyā eva gahaṇavasena evaṁ jānanaṁ icchitappadesokkamananti āha tesañhītiādi. Ubhayathāpīti khandhapaṭipāṭiyāpi cutipaṭisandhivasenapi. Sīhokkantavasenapīti sīhanipātavasenapi. Kilesānaṁ ātāpanaparitāpanaṭṭhena vīriyaṁ ātāpoti āha ‘‘vīriyātāpenā’’ti.",
  "tika-vin07t1:117": "Dibbacakkhuñāṇakathāvaṇṇanā",
  "tika-vin07t1:118": "13. Divi bhavattā dibbanti devānaṁ pasādacakkhu vuccatīti āha ‘‘dibbasadisattā’’ti. Dūrepīti pi-saddena sukhumassāpi ārammaṇassa gahaṇaṁ. Vīriyārambhavasena ijjhanato sabbāpi bhāvanā, padhānasaṅkhārasamannāgato vā iddhipādabhāvanāvisesato vīriyabhāvanāti āha ‘‘vīriyabhāvanābalanibbatta’’nti. Dibbavihāravasenāti kasiṇādijjhānacataukkavasena. Iminā dūrakāraṇatthe assa dibbabhāvamāha. Dibbavihārasannissitattāti iminā āsannakāraṇabhūtapādakajjhānato nibbattanti dibbavihārasannissitattāti imassa dibbavihārapaayāpannaṁ attanā sampayuttaṁ rūpāvacaracatutthajjhānaṁ nissayapaccayabhūtaṁ nissāya dibbacakkhuñāṇassa pavattattātipi attho. Divudhātussa jutigatiyogaṁ sandhāya ālokapaaggahenātiādi vuttaṁ. Tattha ālokapariggahenāti kasiṇālokapariggahavasena. Dassanaṭṭhenāti rūpadassanabhāvena, iminā ‘‘cakkhati rūpaṁ vibhāvetī’’ti nibbacanato cakkhuttaṁ dasseti. Cakkhukiccakaraṇenāti idaṁ cakkhumiva cakkhūti upamāya sadisanimittadassanaṁ, samavisamādidassanasaṅkhātassa cakkhukiccassa karaṇatoti attho.",
  "tika-vin07t1:119": "Yathāhāti upakkilesasuttappadesaṁ (ma. ni. 3.242) nidasseti. Tattha vicikicchātiādīsu bhagavato bodhimūle anabhisambuddhasseva dibbacakkhunā nānāvidhāni rūpāni passantassa ‘‘idaṁ nu kho kiṁ, idaṁ nu kho ki’’nti vicikicchā uppannā, tato pana vicikicchānivattanatthaṁ tāni rūpāni amanasikaroto amanasikarontassa thinamiddhaṁ uppannaṁ, tato nivattanatthaṁ puna sabbarūpāni manasikaroto rakkhasādīsu chambhitattaṁ uppannaṁ, ‘‘kimettha bhāyitabba’’nti bhayavinodanavasena manasikaroto attano manasikārakosallaṁ paṭicca uppilasaṅkhātā samādhidūsikā gehasitapīti uppannā, tannisedhāya manasikāravīriyaṁ sithilaṁ karontassa kāyālasiyasaṅkhātaṁ duṭṭhullaṁ, tannisedhāya puna vīriyaṁ paggaṇhato accāraddhavīriyaṁ, puna tannisedhāya vīriyaṁ sithilayato atilīnavīriyaṁ uppannaṁ, tannisedhetvā dibbarūpāni passato abhijappāsaṅkhātā taṇhā uppannā, tannisedhāya hīnādinānārūpāni manasikaroto nānārammaṇavikkhepasaṅkhātā nānattasaññā uppannā. Puna taṁ vihāya ekameva manasikaroto atinijjhāyitattaṁ rūpānaṁ ativiya cintanaṁ uppannaṁ. Obhāsanti parikammasamuṭṭhitaṁ obhāsaṁ . Na ca rūpāni passāmīti ‘‘parikammobhāsamanasikārapasutatāya dibbacakkhunā rūpāni na passāmī’’ti evaṁ uppattikkamasahito attho veditabbo, manussānaṁ idanti mānusakaṁ mānusakacakkhugocaraṁ thūlarūpaṁ vuccati. Tadeva manussānaṁ dassanūpacārattā manussūpacāroti āha ‘‘manussūpacāraṁ atikkamitvā’’ti. Rūpadassanenāti dūrasukhumādirūpadassanena.",
  "tika-vin07t1:120": "Yasmā niyamena purejātaṭṭhitarūpārammaṇaṁ dibbacakkhuñāṇaṁ āvajjanaparikammehi vinā na uppajjati, na ca uppajjamānaṁ bhijjamānaṁ rūpamassa ārammaṇaṁ hoti dubbalattā, cuticittañca kammajarūpassa bhaṅgakkhaṇe eva uppajjati, paṭisandhicittañca upapattikkhaṇe, tasmā āha cutikkhaṇetiādi. Rūpadassanamevettha sattadassananti cavamānetiādinā puggalādhiṭṭhānena vuttaṁ. Abhirūpe virūpetipīti idaṁ vaṇṇa-saddassa saṇṭhānavācakataṁ sandhāya vuttaṁ mahantaṁ hatthirājavaṇṇaṁ abhinimminitvātiādīsu (saṁ. ni. 1.138) viya. Sundaraṁ gatiṁ gatā sugatāti āha ‘‘sugatigate’’ti. Iminā pana padenāti yathākammupageti iminā padena.",
  "tika-vin07t1:121": "Nerayikānaṁ aggijālasatthanipātādīhi vibhinnasarīravaṇṇaṁ disvā tadanantarehi kāmāvacarajavaneheva ñātaṁ tesaṁ dukkhānubhavanampi dassanaphalāyattatāya ‘‘dibbacakkhukiccamevā’’ti vuttaṁ. Evaṁ manasikarotīti tesaṁ kammassa ñātukāmatāvasena pādakajjhānaṁ samāpajjitvā vuṭṭhāya parikammavasena kinnu khotiādinā manasikaroti. Athassa taṁ kammaṁ ārammaṇaṁ katvā āvajjanaparikammādīnaṁ upari uppannena rūpāvacaracatutthajjhānena sampayuttaṁ yaṁ ñāṇaṁ uppajjati, idaṁ yathākammupagañāṇaṁ nāmāti yojanā. Devānaṁ dassanepi eseva nayo. Visuṁ parikammanti pubbenivāsādīnaṁ viya dibbacakkhuñāṇaparikammaṁ vinā visuṁ parikammaṁ natthi. Keci panettha ‘‘pādakajjhānasamāpajjanaparikammehi kiccaṁ natthi, kinnu kho kammantiādimanasikārānantarameva kammaṁ. Kammasīsena taṁsampayutte ca dhamme ārammaṇaṁ katvā appanāvīthi uppajjati. Evamanāgataṁsañāṇepi, teneva visuṁ parikammaṁ nāma natthi…pe… dibbacakkhunā saheva ijjhantīti vutta’’nti vadanti. Taṁ na gahetabbaṁ vasībhūtānampi abhiññānaṁ pādakajjhānādiparikammaṁ vinā anuppattito. Pādakajjhānādimattena ca visuṁ parikammaṁ nāma na hotīti dibbacakkhunāva etāni ñāṇāni siddhānīti gahetabbaṁ. Evaṁ anāgataṁsañāṇassāpīti dibbacakkhunā diṭṭhassa sattassa anāgate pavattiṁ ñātukāmatāya pādakajjhānādīnamanantaraṁ ñāṇabalānurūpaṁ anāgatesu anekakappesu uppajjanārahe pubbe attabhāvapariyāpanne pañcakkhandhe tappaṭibaddhe tadārammaṇe ca sabbe lokiyalokuttaradhamme sammutiñca ekakkhaṇe ālambitvā uppajjanakassa catutthajjhānasampayuttassa anāgataṁsañaāṇassāpi visuṁ parikammaṁ nāma natthīti yojanā.",
  "tika-vin07t1:122": "Keci panettha ‘‘pubbenivāsānussatiyaṁ viya nāmagottādigahaṇampi attheva, tañca na abhiññākkhaṇe, atha kho tadanantaresu kāmāvacarajavanakkhaṇesu eva hoti nāmaparikappakāle itaraparikappāsambhavā kammenuppattiyañca pariyantābhāvā. Sabbaparikammanimittesu pana dhammesu atthesupi ekakkhaṇe abhiññāya diṭṭhesu yathārucivasena pacchā evaṁnāmotiādinā kāmāvacaracittena vikappo uppajjati cakkhunā diṭṭhesu bahūsu rūpesu thambhakumbhādivikappo viya. Yañca kattha avikappitaṁ, tampi vikappanārahanti sabbaṁ nāmagottādito vikappitameva hoti. Yathā cettha, evaṁ pubbenivāsānussatiyampi parikappārahatampi sandhāya pāḷiyaṁ evaṁnāmotiādinā apadesasahitameva vutta’’nti vadanti. Aññe pana ‘‘nāmagottādikaṁ sabbampi ekakkhaṇe paññāyati, abhirucitaṁ pana vacasā voharantī’’ti vadanti, tepi atthato purimehi sadisā eva, pubbe diṭṭhassa puna vohārakālepi parikappetabbato parikappārahadhammadassanameva tehipi atthato upagataṁ. Eke pana ‘‘so tato cuto amutra udapādintiādivacanato kameneva atītānāgatadhammajānanena nāmagottādīhi saddhiṁ gahaṇaṁ sukara’’nti vadanti, taṁ ayuttameva buddhānampi sabbaṁ ñātuṁ asakkuṇeyyatāya sabbaññutāhānippasaṅgato. Pāḷiyaṁ ime vata bhontotiādi yathākammupagañāṇassa pavattiākāradassanaṁ. Kāyavācādi cettha kāyavacīviññattiyo.",
  "tika-vin07t1:123": "Bhāriyanti ānantariyasadisattā vuttaṁ. Khamāpane hi asati ānantariyameva. Tassāti bhāriyasabhāvassa upavādassa. Mahallakoti kevalaṁ vayasāva mahallako, na ñāṇena, ‘‘nāyaṁ kiñci lokavohāramattampi jānāti, parisadūsako eva amhākaṁ lajjitabbassa karaṇato’’ti adhippāyena hīḷetvā vuttattā guṇaparidhaṁsanena upavadatīti veditabbaṁ. Āvusotiādinā thero uparimagguppattimassa ākaṅkhanto karuṇāya attānamāvikāsi. Pākatikaṁ ahosīti maggāvaraṇaṁ nāhosīti adhippāyo. Attanā vuḍḍhataroti sayampi vuḍḍho. Etthāpi ‘‘ukkuṭikaṁ nisīditvā’’ti visuddhimagge vuttaṁ. Anāgāmī arahā ca āyatiṁ saṁvaratthāya na khameyyuṁ, sesā dosenapīti āha ‘‘sace so na khamatī’’ti.",
  "tika-vin07t1:124": "Ye ca…pe… samādapenti, tepi micchādiṭṭhikammasamādānāti yojetabbaṁ. Sīlasampannotiādīsu nippariyāyato aggamaggaṭṭho adhippeto tasseva aññārādhanā niyamato, sesāpi vā pacchimabhavikā sīlādīsu ṭhitā tesampi aññuppattiniyamato. Aññanti arahattaphalaṁ. Evaṁ sampadanti evaṁ nibbattikaṁ. Yathā taṁ avirajjhanakanibbattikaṁ, evamidampi etassa niraye nibbattananti attho. Yaṁ sandhāya ‘‘evaṁsampadamida’’nti niddiṭṭhaṁ, taṁ dassetuṁ taṁ vācantiādi vuttaṁ. Taṁ vācanti ariyūpavādaṁ. Cittanti ariyūpavādakacittaṁ. Diṭṭhinti ariyūpavāde dosābhāvadassanadiṭṭhiṁ. ‘‘Sabbametaṁ pajahissāmī’’ti cittena accayaṁ desetvā khamāpanavasena appahāya appaṭinissajjitvā. Yathābhataṁ nikkhitto evaṁ nirayeti yathā nirayapālehi āharitvā niraye ṭhapito, evaṁ niraye ṭhapito eva, ariyūpavādenevassa idaṁ niyamena niraye nibbattanaṁ yathā maggena phalaṁ sampajjati, evaṁ sampajjanakanti adhippāyo.",
  "tika-vin07t1:125": "Micchādiṭṭhi sabbapāpamūlattā paramā padhānā yesaṁ vajjānaṁ tāni micchādiṭṭhiparamāni vajjāni, sabbavajjehi micchādiṭṭhiyeva paramaṁ vajjanti attho. Avītarāgassa maraṇato paraṁ nāma bhavantarupādānamevāti āha ‘‘paraṁ maraṇāti tadanantaraṁ abhinibbattakkhandhaggahaṇe’’ti. Yena tiṭṭhati, tassa upacchedeneva kāyo bhijjatīti āha ‘‘kāyassa bhedāti jīvitindriyassupacchedā’’ti. Eti etasmā sukhanti ayo, puññaṁ. Āyassāti āgamanassa, hetussa vā. Ayati iṭṭhārammaṇādīhi pavattatīti āyo, assādo. Asurasadisanti petāsurasadisaṁ.",
  "tika-vin07t1:126": "Āsavakkhayañāṇakathāvaṇṇanā",
  "tika-vin07t1:127": "14.Sarasalakkhaṇapaṭivedhenāti sabhāvasaṅkhātassa lakkhaṇassa asammohato paṭivijjhanena. Nibbattikanti nipphādanaṁ. Yaṁ ṭhānaṁ patvāti yaṁ nibbānaṁ maggassa ārammaṇapaccayaṭṭhena ṭhānaṁ kāraṇabhūtaṁ āgamma. Appavattinti appavattihetuṁ. Kilesavasenāti yesaṁ āsavānaṁ khepanena idaṁ ñāṇaṁ āsavakkhayañāṇaṁ jātaṁ, tesaṁ kilesānaṁ vasena, tesaṁ āsavānaṁ vasena sabbakilesānaṁ saṅgahaṇato pariyāyato pakārantaratoti attho. Pāḷiyaṁ atītakālavasena ‘‘abbhaññāsi’’nti vatvāpi abhisamayakāle tassa tassa jānanassa paccuppannataṁ upādāya ‘‘evaṁ jānato evaṁ passato’’ti vattamānakālena niddeso kato. Kāmāsavādīnaṁ vimuccaneneva tadavinābhāvato diṭṭhāsavassāpi vimutti veditabbā.",
  "tika-vin07t1:128": "‘‘Khīṇā jātī’’ti jānanaṁ kilesakkhayapaccavekkhaṇavasena, vusitaṁ brahmacariyantiādijānanaṁ maggaphalanibbānapaccavekkhaṇavasena hotīti āha ‘‘khīṇā jātītiādīhi tassa bhūmi’’nti. Tattha bhūminti visayaṁ, tīsu kālesupi jātikkhayaṁ pati ujukameva vāyāmāsambhavepi taṁ pati vāyāmakaraṇassa sātthakataṁ, tassa anāgatakkhandhānuppattiphalatañca dassetuṁ yā panātiādi vuttaṁ. Yā pana maggassa abhāvitattātiādinā hi maggenāvihatakileseheva āyatiṁ khandhānaṁ jāti hessati, tesañca kilesānaṁ maggena vināse sati khandhā na jāyissanti, kilesānañca tekālikatāya jātiyaṁ vuttanayena kenaci paccayena vināsayogepi cittasantāne kilesaviruddhaariyamaggakkhaṇuppādanameva tabbināso viruddhapaccayopanipātena āyatiṁ anuppajjanato bījasantāne aggikkhandhopanipātena āyatiṁ bījattānuppatti viya, iti maggakkhaṇuppattisaṅkhātakilesābhāvena kilesaphalānaṁ khandhānaṁ āyatiṁ anuppattiyeva jātikkhayoti ayamattho vibhāvīyati, tenāha ‘‘maggassa bhāvitattā anuppādadhammataṁ āpajjanena khīṇā’’ti. Ettha cāyamattho kilesābhāvasaṅkhātassa maggassa bhāvitattā uppāditattā paccayābhāvena anuppajjantī khandhānaṁ jāti tena āyatiṁ anuppajjanasaṅkhātena anuppādadhammataṁ āpajjanena vohārato khīṇā me jātīti. Na hi saṅkhatadhammānaṁ paccayantarena vināso sambhavati, sambhave ca tassa paccayantaratādippasaṅgato. Tabbiruddhakkhaṇuppādanameva tabbināsuppādanaṁ. Tanti khīṇajātiṁ abbhaññāsinti sambandho. Itthattāyāti ime pakārā itthaṁ, tabbhāvo itthattaṁ, tadatthāya. Dassentoti nigamanavasena dassentoti.",
  "tika-vin07t1:129": "Vijjāttayakathāvaṇṇanānayo niṭṭhito.",
  "tika-vin07t1:130": "Upāsakattapaṭivedanākathāvaṇṇanā",
  "tika-vin07t1:131": "15.Aññāṇanti dhi-saddayogena sāmiatthe upayogavacanaṁ. Pādānīti pāde. Yasasāti parivārena. Kotūhalacchareti kotūhale acchare ca. Ayanti amikkanta-saddo. Nayidaṁ āmeḍitavasena dvikkhattuṁ, atha kho atthadvayavasenāti dassento atha vātiādimāha. Avisesena atthasāmaññena nipphanno abhikkantanti bhāvanapuṁsakaniddeso, desanāpasādādivisesāpekkhāyapi tatheva tiṭṭhati pubbe nipphannattāti āha ‘‘abhikkantaṁ…pe… pasādo’’ti. Adhomukhaṭhapitaṁ kenaci. Heṭṭhāmukhajātaṁ sayameva. Pariyāyehīti pakārehi, arasarūpattādipaṭipādakakāraṇehi vā.",
  "tika-vin07t1:132": "Gamudhātussa dvikammakattābhāvā gotamaṁ saraṇanti idaṁ padadvayampi na upayogavacanaṁ. Api ca kho purimameva, pacchimaṁ pana paccattavacananti dassetuṁ ‘‘gotamaṁ saraṇanti gacchāmī’’ti vuttaṁ. Tena ca iti-saddo luttaniddiṭṭhoti dasseti. Aghassāti aghato pāpato. Tātāti hi padaṁ apekkhitvā nissakkasseva yuttattā. Adhigatamagge sacchikatanirodheti padadvayenāpi phalaṭṭhā eva dassitā, na maggaṭṭhāti dassento ‘‘yathānusiṭṭhaṁ paṭipajjamāne cā’’ti āha. Vitthāroti iminā ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī’’ti (itivu. 90; a. ni. 4.34) vuttapadaṁ saṅgaṇhāti. Anejanti nittaṇhaṁ. Appaṭikūlanti avirodhatthadīpanato aviruddhasuciṁ paṇītaṁ vā. Vācāya paguṇīkattabbato, pakaṭṭhehi saddatthaguṇehi yogato vā paguṇaṁ. Saṁhatoti ghaṭito sameto . Yatthāti yesu purisayugesūti sambandho. Aṭṭha ca puggaladhammadasā teti te aṭṭha puggalā ariyadhammassa diṭṭhattā dhammadasā.",
  "tika-vin07t1:133": "Saraṇantiādīsu ayaṁ saṅkhepattho – bhayahiṁsanādiatthena ratanattayaṁ saraṇaṁ nāma, tadeva me ratanattayaṁ tāṇaṁ leṇaṁ parāyaṇanti buddhasubuddhatādiguṇavasena tapparāyaṇatākārappavatto cittuppādo saraṇagamanaṁ nāma. Yathāvuttena iminā cittuppādena samannāgato saraṇaṁ gacchati nāma. Etassa ca saraṇagamanassa lokiyalokuttaravasena duvidho pabhedo. Tattha lokuttaraṁ saraṇagamanūpakkilesasamucchedena maggakkhaṇeyeva sijjhati. Lokiyasaraṇagamanaṁ catudhā pavattati ahaṁ attānaṁ buddhassa pariccajāmītiādinā attaniyyātanena, yathāvuttatapparāyaṇatāya, sissabhāvūpagamanena, paṇipātena cāti. Sabbatthāpi cettha seṭṭhadakkhiṇeyyabhāvavaseneva saraṇagamanaṁ hoti, na ñātibhayācariyādivasenāti veditabbaṁ. Evaṁ ñātiādivasena titthiyaṁ vandato saraṇaṁ na bhijjati, dakkhiṇeyyabhāvena aññaṁ vandato saraṇaṁ bhijjati. Lokiyassa saraṇagamanassa nibbānappattiniyamaṁ sadisaphalaṁ saraṇagatassa anāgate nibbānappattiniyamato. Sabbalokiyasampattisamadhigamo pana apāyadukkhādisamatikkamo ca ānisaṁsaphalaṁ. Tīsu vatthūsu cassa saṁsayamicchāñāṇādi saṁkileso. Bhedopissa sāvajjānavajjavasena duvidho. Tattha paṭhamo micchādiṭṭhipubbakehi titthiyapaṇipātādīhi hoti, so ca aniṭṭhaphalattā sāvajjo. Anavajjo pana kālakiriyāya hoti. Lokuttarasaraṇagamanassa sabbathā saṁkileso vā bhedo vā natthīti veditabbaṁ.",
  "tika-vin07t1:134": "Ko upāsakotiādi upāsakattasarūpakāraṇādipucchā. Tattha yo gahaṭṭho manusso vā amanusso vā vuttanayena tisaraṇaṁ gato, ayaṁ upāsako. Yo ca saraṇagamanādikiriyāya ratanattayaṁ upāsanato ‘‘upāsako’’ti vuccati. Pañca veramaṇiyo cassa sīlaṁ. Pañcamicchāvāṇijjādipāpājīvaṁ pahāya dhammena samena jīvitakappanamassa ājīvo. Assaddhiyadussīlatādayo upāsakattassa vipatti, tadabhāvo sampattīti veditabbā.",
  "tika-vin07t1:135": "Vihāraggenāti ovarakādivasanaṭṭhānakoṭṭhāsena. Ajjabhāvanti asmiṁ ahani pavattaṁ pasādādiṁ. Kāyaviññattihetuko sarīrāvayavo kāyaṅgaṁ. Vacīviññattihetukaṁ oṭṭhajivhādi vācaṅgaṁ. Acopetvāti acāletvā. Etena ca vacīpavattiyā pubbabhāge ṭhānakaraṇānaṁ calanapaccayo vāyodhātuyā vikārākāro visuṁ kāyaviññatti na hoti, tena visuṁ viññāpetabbassa adhippāyassa abhāvā vacīviññattiyameva saṅgayhati tadupakārattā. Yathā kāyena kāyakaṇḍuyanādīsu sadduppattihetubhūto pathavīdhātuyā ākāravikāro visuṁ adhippāyassa aviññāpanato vacīviññatti na hoti, evamayampīti dasseti. Adhippāyaviññāpanato hetā viññattiyo nāma jātā, na kevalaṁ vāyupathavīnaṁ calanasadduppattipaccayabhūtavikārākāramattatāya. Evañca bahiddhā rukkhādīsu calanasadduppattipaccayānaṁ yathāvuttappakārānaṁ vikārākārānaṁ aviññattitā samatthitā hotīti veditabbā. Keci vācaṅganti ‘‘hotu sādhū’’ti evamādivācāya avayavantiādiṁ vadanti, taṁ acopetvāti iminā na sameti. Khantiṁ cāretvāti anumatiṁ pavattetvā. ‘‘Khantiṁ dhāretvā’’tipi pāṭho, bahi anikkhamanavasena gaṇhitvāti attho. Paṭimukhoti bhagavati paṭinivattamukho, tenāha ‘‘apakkamitvā’’ti.",
  "tika-vin07t1:136": "16. Yācadhātussa dvikammakattā ‘‘bhagavā vassāvāsaṁ yācito’’ti vuttaṁ. Susassakālepīti vuttamevatthaṁ pākaṭaṁ kātuṁ ‘‘atisamagghepī’’ti vuttaṁ. Ativiya appagghepi yadā kiñcideva datvā bahuṁ pubbaṇṇāparaṇṇaṁ gaṇhanti, tādise kālepīti attho. Bhikkhamānāti yācamānā. Vuttasassanti vapitasassaṁ. Tatthāti verañjāyaṁ, etena ‘‘vuttaṁ salākā eva hoti etthāti salākāvuttā’’ti visesanassa paranipātena nibbacanaṁ dasseti. Atha vā ‘‘sabbaṁ sassaṁ salākāmattameva vuttaṁ nibbattaṁ sampannaṁ etthāti salākāvuttā’’tipi nibbacanaṁ daṭṭhabbaṁ, tenāha ‘‘salākā eva sampajjatī’’ti. ‘‘Salākāya vuttaṁ jīvikā etissanti salākāvuttā’’tipi nibbacanaṁ dassetuṁ salākāya vātiādi vuttaṁ. Dhaññakaraṇaṭṭhāneti dhaññaminanaṭṭhāne. Vaṇṇajjhakkhanti kahāpaṇaparikkhakaṁ.",
  "tika-vin07t1:137": "Uñchena paggahenāti ettha paggahenāti pattena, taṁ gahetvāti attho. Paggayhati etena bhikkhāti hi paggaho, patto. Tenāha paggahenayo uñchotiādi. Atha vā paggahenāti gahaṇena, uñchatthāya gahetabbo pattoti sijjhatīti āha ‘‘pattaṁ gahetvā’’ti.",
  "tika-vin07t1:138": "Gaṅgāya uttaradisāpadeso uttarāpatho, so nivāso etesaṁ, tato vā āgatāti uttarāpathakā, tenāha uttarāpathavāsikātiādi. ‘‘Uttarāhakā’’tipi pāṭho, so eva attho niruttinayena. Mandiranti assasālaṁ. ‘‘Mandara’’ntipi likhanti, taṁ na sundaraṁ. Sā ca mandirā yasmā parimaṇḍalākārena bahuvidhā ca katā, tasmā ‘‘assamaṇḍalikāyo’’ti vuttā.",
  "tika-vin07t1:139": "Gaṅgāya dakkhiṇāya disāya deso dakkhiṇāpatho, tattha jātā manussā dakkhiṇāpathamanussā. Buddhaṁ mamāyanti mamevāyanti gaṇhanasīlā buddhamāmakā, evaṁ sesesupi. Evanti pacchā vuttanayena atthe gayhamāne. Paṭivīsanti koṭṭhāsaṁ. Tadupiyanti tadanurūpaṁ tappahonakaṁ. Laddhāti labhitvā no hotīti sambandho. ‘‘Laddho’’ti vā pāṭho, upaṭṭhākaṭṭhānaṁ neva labhinti attho. Ñāti ca pasatthatamaguṇayogato seṭṭho cāti ñātiseṭṭho. Evarūpesu ṭhānesu ayameva patirūpoti āmisassa dullabhakālesu parikathobhāsādiṁ akatvā paramasallekhavuttiyā ājīvasuddhiyaṁ ṭhatvā bhagavato adhippāyānuguṇaṁ āmisaṁ vicārentena nāma ñātisinehayuttena ariyasāvakeneva kātuṁ yuttanti adhippāyo.",
  "tika-vin07t1:140": "Mārāvaṭṭanāyāti mārena katacittaparivaṭṭanena, cittasammohanenāti attho. Tampīti uttarakuruṁ vā tidasapuraṁ vā āvaṭṭeyya.",
  "tika-vin07t1:141": "‘‘Phussassāhaṁ pāvacane, sāvake paribhāsayiṁ;",
  "tika-vin07t1:142": "Yavaṁ khādatha bhuñjatha, mā ca bhuñjatha sālayo’’ti. (apa. thera 1.39.88) –",
  "tika-vin07t1:143": "Apadāne vuttassa akusalassa tadā okāsakatattā. Nibaddhadānassāti ‘‘dassāmā’’ti vācāya niyamitadānassa. Appitavattassāti kāyena atiharitvā dinnavatthunopi. Visahatīti sakkoti. Saṅkhepenāti nīhārena. Byāmappabhāyāti samantato heṭṭhā ca upari ca asītihatthamatte ṭhāne ghanībhūtāya chabbaṇṇāya pabhāya, yato chabbaṇṇaraṁsiyo taḷākato mātikāyo viya nikkhamitvā dasasu disāsu dhāvanti, sā yasmā byāmamattā viya khāyati, tasmā ‘‘byāmappabhā’’ti vuccati. Yasmā anubyañjanāni ca paccekaṁ bhagavato sarīre pabhāsampattiyuttā ākāse candasūriyādayo viya vibhātā virocanti, tasmā tāni byāmappabhāya saha kenaci anabhibhavanīyāni vuttāni.",
  "tika-vin07t1:144": "Anatthasañhiteti ghātāpekkhaṁ sāmiatthe bhummavacanaṁ, tenāha ‘‘tādisassa vacanassa ghāto’’ti. Attho dhammadesanāya hetu uppajjati ettha, dhammadesanādiko vā attho uppajjati etāyāti aṭṭhuppatti, paccuppannavatthu.",
  "tika-vin07t1:145": "Ekaṁ gahetvāti dhammadesanāsikkhāpadapaññattisaṅkhātesu dvīsu dhammadesanākāraṇaṁ gahetvā. Ratticchedo vāti sattāhakaraṇīyavasena gantvā bahi aruṇuṭṭhāpanavasena vutto, na vassacchedavasena tassa visuṁ vuccamānattā. Etena ca vassacchedapaccaye sattāhakaraṇīyena gamanaṁ anuññātanti veditabbaṁ. Na kismiñcīti kismiñci guṇe sambhāvanāvasena na maññanti. Pacchā sīlaṁ adhiṭṭhaheyyāmāti ājīvahetu santaguṇappakāsanena ājīvavipattiṁ sandhāya vuttaṁ. Atimaññissatīti avamaññissati.",
  "tika-vin07t1:146": "17. ‘‘Āyasmāti piyavacanameta’’nti uccanīcajanasāmaññavasena vatvā puna uccajanāveṇikavaseneva dassento ‘‘garugāravasappatissādhivacana’’nti āha. Tattha saha patissayena nissayenāti sappatisso, sanissayo, tassa garuguṇayuttesu gāravavacananti attho. Idha pana vacanameva adhivacanaṁ. Pappaṭakojanti ādikappe udakūpari paṭhamaṁ pathavībhāvena sañjātaṁ navanītapiṇḍasadisaṁ udakepi uppilanasabhāvaṁ avilīyanakaṁ atisiniddhamadhuraṁ anekayojanasahassabahalaṁ rasātalasaṅkhātaṁ pathavojaṁ. Yaṁ ādikappikehi manussehi rasataṇhāya gahetvā bhuñjamānaṁ tesaṁ kammabalena uparibhāge kakkhaḷabhāvaṁ āpajjitvā heṭṭhā purimākāreneva ṭhitaṁ, yassa ca balena ayaṁ mahāpathavī sapabbatasamuddakānanā heṭṭhāudake animujjamānā avikiriyamānā kullupari viya niccalā tiṭṭhati, taṁ pathavīsāramaṇḍanti attho, tenāha pathavīmaṇḍotiādi. Sampannanti madhurarasena upetaṁ, tenāha ‘‘sādurasa’’nti. Upapannaphaloti bahuphalo. ‘‘Nimmakkhika’’nti vatvā puna ‘‘nimmakkhikaṇḍa’’nti makkhikaṇḍānampi abhāvaṁ dasseti. Ye pathavīnissitā pāṇā, te tattha saṅkāmessāmīti ettha manussāmanussatiracchānagatitthīnampi hatthasaṅkāmane kiṁ anāmāsadoso na hotīti? Na hoti, kasmā? ‘‘Anāpatti, bhikkhave, iddhimassa iddhivisaye’’ti (pārā. 159) vacanato, teneva bhagavāpi anāmāsadosaṁ adassetvā ‘‘vipallāsampi sattā paṭilabheyyu’’nti āha, khuddako gāmo. Mahanto sāpaṇo nigamo. Padavītihārenāti padanikkhepena.",
  "tika-vin07t1:147": "Vinayapaññattiyācanakathāvaṇṇanā",
  "tika-vin07t1:148": "18.Vinayapaññattiyāmūlato pabhutīti pārājikādigarukānaṁ, tadaññesañca sikkhāpadānaṁ pātimokkhuddesakkamena yebhuyyena apaññattataṁ sandhāya vuttaṁ, na sabbena sabbaṁ apaññattatāya. Teneva thero bhagavantaṁ ‘‘sāvakānaṁ sikkhāpadaṁ paññapeyya uddiseyya pātimokkha’’nti pātimokkhuddesena saha sikkhāpadapaññattiṁ yāci. Khandhake hi ānandattherādīnaṁ pabbajjato puretarameva rāhulabhaddassa pabbajjāya ‘‘na, bhikkhave, ananuññāto mātāpitūhi putto pabbājetabbo, yo pabbājeyya āpatti dukkaṭassā’’ti (mahāva. 105) paññattasikkhāpadaṁ dissati. Idheva aṭṭhakathāyampi ‘‘sāmampi pacanaṁ…pe… na vaṭṭatī’’ti ca, ‘‘ratticchedo vassacchedo vā na kato’’ti ca vuttattā pubbeva sāmapākādipaṭikkhepo atthīti paññāyati. Evaṁ katipayasikkhāpadānaṁ paññattisabbhāvepi apaññattapārājikādike sandhāya ‘‘na tāva, sāriputta, satthā sāvakānaṁ sikkhāpadaṁ paññapetī’’ti vuttanti gahetabbaṁ. Puthuttārammaṇato paṭinivattitvā sammadeva ekārammaṇe cittena līno paṭisallīno nāmāti āha ‘‘ekībhāvaṁ gatassā’’ti, cittavivekaṁ gatassāti attho. Ciranti accantasaṁyoge upayogavacanaṁ.",
  "tika-vin07t1:149": "Soḷasavidhāya paññāyāti majjhimanikāye anupadasuttantadesanāyaṁ ‘‘mahāpañño, bhikkhave, sāriputto puthupañño hāsapañño javanapañño tikkhapañño nibbedhikapañño’’ti āgatā cha paññā ca navānupubbavihārasamāpattipaññā ca arahattamaggapaññā cāti evaṁ soḷasavidhena āgatāya paññāya. Yesaṁ buddhānaṁ sāvakā suddhāvāsesu sandissanti, teyeva loke pākaṭāti vipassīādayova idha uddhaṭā, na itare pubbabuddhā. Teneva āṭānāṭiyasutte (dī. ni. 3.275 ādayo) devāpi attano pākaṭānaṁ tesaññeva gahaṇaṁ akaṁsu, nāññesanti veditabbaṁ.",
  "tika-vin07t1:150": "19.Kilāsunoti appossukkā payojanābhāvena nirussāhā ahesuṁ, na ālasiyena, tenāha na ālasiyakilāsunotiādi. Niddosatāyāti kāyavacīvītikkamasamuṭṭhāpakadosābhāvā. Pāṇaṁ na hane na cādinnamādiyetiādinā (su. ni. 402) ovādasikkhāpadānaṁ vijjamānattā vuttaṁ sattāpattikkhandhavasenātiādi. Channaṁ channaṁ vassānaṁ osānadivasaṁ apekkhitvā ‘‘sakiṁ saki’’nti vuttattā tadapekkhamettha sāmivacanaṁ. Sakalajambudīpe sabbopi bhikkhusaṅgho uposathaṁ akāsīti sambandho.",
  "tika-vin07t1:151": "Khantīparamantiādīsu titikkhāsaṅkhātā khanti sattasaṅkhārehi nibbattāniṭṭhākhamanakilesatapanato paramaṁ tapo nāma. Vānasaṅkhātāya taṇhāya nikkhantattā nibbānaṁ sabbadhammehi paramaṁ uttamanti buddhā vadanti. Yathāvuttakhantiyā abhāvena pāṇavadhaṁ vā chedanatāḷanādiṁ vā karonto parūpaghātī parassaharaṇaparadārātikkamanādīhi musāpesuññapharusādīhi ca paraṁ viheṭhayanto ca bāhitapāpatāya abhāvena pabbajito vā samitapāpatāya abhāvena samaṇo vā na hotīti attho. Sīlasaṁvarena sabbapāpassa anuppādanaṁ lokiyasamādhivipassanāhi kusalassa upasampādanaṁ nipphādanaṁ sabbehi maggaphalehi attano cittassa parisodhanaṁ pabhassarabhāvakaraṇaṁ yaṁ, tametaṁ buddhānaṁ sāsanaṁ anusiṭṭhi. Anupavādoti vācāya kassaci anupavadanaṁ. Anupaghātoti kāyena kassaci upaghātākaraṇaṁ vuttāvasese ca pātimokkhasaṅkhāte sīle attānaṁ saṁvaraṇaṁ. Bhattasmiṁ mattaññutāsaṅkhātaājīvapārisuddhipaccayasannissitasīlasamāyogo tammukhena indriyasaṁvaro pantasenāsanasaṅkhātaṁ araññavāsaṁ tammukhena pakāsite catupaccayasantosabhāvanārāmatāsaṅkhātamahāariyavaṁse patiṭṭhānañca adhicittasaṅkhāte lokiyalokuttarasamādhimhi taduppādanavasena āyogo anuyogo ca yaṁ, tametaṁ buddhānaṁ anusiṭṭhīti yojanā.",
  "tika-vin07t1:152": "‘‘Yāva sāsanapariyantā’’ti āṇāpātimokkhassa abhāvato vuttaṁ. Parinibbānato pana uddhaṁ ovādapātimokkhuddesopi nattheva, buddhā eva hi taṁ uddisanti, na sāvakā. Paṭhamabodhiyanti bodhito vīsativassaparicchinne kāle, ācariyadhammapālattherena pana ‘‘pañcacattālīsāya vassesu ādito pannarasa vassāni paṭhamabodhī’’ti vuttaṁ, sikkhāpadapaññattikaālato pana pabhuti āṇāpātimokkhameva uddisantīti idaṁ pātimokkhuddesakkameneva paripuṇṇaṁ katvā sikkhāpadapaññattikālaṁ sandhāya vuttaṁ. Aṭṭhānaṁ anavakāsoti yathākkamaṁ hetupaccayapaṭikkhepavasena kāraṇapaṭikkhepo. Yanti yena kāraṇena. Aparisuddhāya parisāyāti alajjīpuggalehi vomissatāya asuddhāya parisāya, na kevalaṁ buddhānaññeva aparisuddhāya parisāya pātimokkhuddeso ayutto, atha kho sāvakānampi. Codanāsāraṇādivasena pana sodhetvā saṁvāsakaraṇaṁ sāvakānaññeva bhāro, buddhā pana sikkhāpadāni paññapetvā uposathādikaraṇavidhānaṁ sikkhāpetvā vissajjenti, codanāsāraṇādīni na karonti, teneva bhagavā asuddhāya parisāya pātimokkhaṁ anuddisitvā sakalarattiṁ tuṇhībhūto nisīdi. Bhikkhū ca bhagavato adhippāyaṁ ñatvā asuddhapuggalaṁ bahi nīhariṁsu. Tasmā sāvakānampi asuddhāya parisāya ñatvā uposathādisaṅghakammakaraṇaṁ brahmacariyantarāyakaraṇaṁ vinā na vaṭṭatīti veditabbaṁ.",
  "tika-vin07t1:153": "Sammukhasāvakānanti buddhānaṁ sammukhe dharamānakāle pabbajitānaṁ sabbantimānaṁ sāvakānaṁ. Uḷārātisayajotanatthaṁ ‘‘uḷāruḷārabhogādikulavasena vā’’ti puna uḷārasaddaggahaṇaṁ kataṁ. Ādi-saddena uḷāramajjhattaanuḷārādīnaṁ gahaṇaṁ veditabbaṁ. Te pacchimā sāvakā antaradhāpesunti sambandho.",
  "tika-vin07t1:154": "Apaññattepi sikkhāpade yadi sāvakā samānajātiādikā siyuṁ, attano kulānugataganthaṁ viya bhagavato vacanaṁ na nāseyyuṁ. Yasmā pana sikkhāpadañca na paññattaṁ, ime ca bhikkhū na samānajātiādikā, tasmā vināsesunti imamatthaṁ dassetuṁ yasmā ekanāmā…pe… tasmā aññamaññaṁ viheṭhentātiādi vuttaṁ. Ciraṭṭhitikavāre pana sāvakānaṁ nānājaccādibhāve samānepi sikkhāpadapaññattiyā paripuṇṇatāya sāsanassa cirappavatti veditabbā. Yadi evaṁ kasmā sabbepi buddhā sikkhāpadāni na paññapentīti? Yasmā ca sāsanassa cirappavattiyā na kevalaṁ sikkhāpadapaññattiyeva hetu, atha kho āyatiṁ dhammavinayaṁ gahetvā sāvakehi vinetabbapuggalānaṁ sambhavopi, tasmā tesaṁ sambhave sati buddhā sikkhāpadaṁ paññapenti, nāsatīti paripuṇṇāpaññattiyeva veneyyasambhavassāpi sūcanato sāsanassa cirappavattiyā hetu vuttāti veditabbā. Pāḷiyaṁ sahassaṁ bhikkhusaṅghaṁ…pe… ovadatīti ettha sahassasaṅkhyāparicchinno saṅgho sahasso sahassilokadhātūtiādīsu (dī. ni. 2.18) viya. Taṁ sahassaṁ bhikkhusaṅghanti yojanā. Sahassasaddassa ekavacanantatāya ‘‘bhikkhusahassassā’’ti vatvā avayavāpekkhāya ‘‘ovadiyamānāna’’nti bahuvacananiddeso katoti daṭṭhabbo.",
  "tika-vin07t1:155": "Anupādāya āsavehi cittāni vimucciṁsūti ettha āsavehīti kattuatthe karaṇavacanaṁ. Cittānīti paccattabahuvacanaṁ. Vimucciṁsūti kammasādhanaṁ. Tasmā āsavehi kattubhūtehi anupādāya ārammaṇakaraṇavasena aggahetvā cittāni vimocitānīti evamettha attho gahetabboti āha tesañhi cittānītiādi. Yehi āsavehīti etthāpi kattuatthe eva karaṇavacanaṁ. Vimucciṁsūti kammasādhanaṁ. Teti āsavā. Tānīti cittāni, upayogabahuvacanañcetaṁ. Vimucciṁsūti kattusādhanaṁ, vimocesunti attho. Aggahetvā vimucciṁsūti ārammaṇavasena tāni cittāni aggahetvā āsavā tehi cittehi muttavanto ahesunti attho. Atha vā āsavehīti nissakkavacanaṁ, vimucciṁsūti kattusādhanaṁ. Tasmā kañci saṅkhatadhammaṁ taṇhādivasena anupādiyitvā cittāni vimuttavantāni ahesunti attho gahetabbo. Purimavacanāpekkhanti aññatarasmiṁ bhiṁsanake vanasaṇḍeti vuttavacanassa apekkhanaṁ tasmiṁ purimavacaneti evaṁ apekkhananti attho, tenāha yaṁ vuttantiādi. Bhiṁsanassa bhayassa kataṁ karaṇaṁ kiriyā bhiṁsanakataṁ, tasmiṁ bhiṁsanakiriyāyāti atthaṁ dassento āha ‘‘bhiṁsanakiriyāyā’’ti. Bhiṁsayatīti bhiṁsano, sova bhiṁsanako, tassa bhāvo ‘‘bhiṁsanakatta’’nti vattabbe ta-kārassa lopaṁ katvā vuttanti pakārantarena atthaṁ dassento āha ‘‘atha vā’’tiādi. Bahutarānaṁ sattānaṁ vāti yebhuyyenāti padassa atthadassanaṁ. Tena ca yo kocīti padassāpi yo yo pavisatīti vicchāvasena nānatthena attho gahetabboti dasseti, yo yo pavisati, tesu bahutarānanti atthasambhavato.",
  "tika-vin07t1:156": "Nigamananti pakate atthe yathāvuttassa atthassa upasaṁhāro. Ayañhettha nigamanakkamo – yā hi, sāriputta, vipassīādīnaṁ tiṇṇaṁ buddhānaṁ attano parinibbānato upari pariyattivasena vinetabbānaṁ puggalānaṁ abhāvena tesaṁ atthāya vitthārato sikkhāpadapaññattiyaṁ kilāsutā appossukkatā, yā ca upanissayasampannānaṁ veneyyānaṁ cetasā ceto paricca bhiṁsanakavanasaṇḍepi gantvā ovadantānaṁ tesaṁ maggaphaluppādanatthāya dhammadesanāya eva akilāsutā saussāhatā, na vitthārato dhammavinayadesanāya, ayaṁ kho, sāriputta, hetu, ayaṁ paccayo, yena vipassīādīnaṁ tiṇṇaṁ buddhānaṁ brahmacariyaṁ na ciraṭṭhitikaṁ ahosīti. Purisayugavasenāti purisānaṁ yugaṁ pavattikālo, tassa vasena, purisavasenāti attho. Sabbapacchimakoti parinibbānadivase pabbajito subhaddasadiso. Satasahassaṁ saṭṭhimattāni ca vassasahassānīti idaṁ bhagavato jātito paṭṭhāya vuttaṁ, bodhito paṭṭhāya pana gaṇiyamānaṁ ūnaṁ hotīti daṭṭhabbaṁ. Dveyevāti dharamāne bhagavati ekaṁ, parinibbute ekanti dve eva purisayugāni.",
  "tika-vin07t1:157": "20-1.Asambhuṇantenāti apāpuṇantena. Ko anusandhīti purimakathāya imassa ko sambandhoti attho. Yaṁ vuttanti yaṁ yācitanti attho. Yesūti vītikkamadhammesu. Nesanti diṭṭhadhammikādiāsavānaṁ. Teti vītikkamadhammā. Ñātiyeva pitāmahapituputtādivasena parivaṭṭanato parivaṭṭoti ñātiparivaṭṭo. Lokāmisabhūtanti lokapariyāpannaṁ hutvā kilesehi āmasitabbato lokāmisabhūtaṁ. Pabbajjāsaṅkhepenevāti dasasikkhāpadadānādipabbajjāmukhena. Etanti methunādīnaṁ akaraṇaṁ. Thāmanti sikkhāpadapaññāpanasāmatthiyaṁ. Sañchavinti sukkacchaviṁ pakaticchaviṁ, sundaracchaviṁ vā. Sesanti sesapadayojanadassanaṁ. Idāni atthayojanaṁ dassento āha ayaṁ vā hetthātiādi. Tattha vā-saddo avadhāraṇe. Hi-saddo pasiddhiyaṁ, ayameva hetthāti attho. Atha satthāti padassa atthaṁ dasseti ‘‘tadā satthā’’ti. Ropetvāti phālitaṭṭhāne ninnaṁ maṁsaṁ samaṁ vaḍḍhetvā. Sake ācariyaketi attano ācariyabhāve, ācariyakamme vā.",
  "tika-vin07t1:158": "Vipulabhāvenāti bahubhāvena. Ayoniso ummujjamānāti anupāyena abhinivisamānā, viparītato jānamānāti attho. Rasena rasaṁ saṁsanditvāti anavajjasabhāvena sāvajjasabhāvaṁ sammissetvā. Uddhammaṁ ubbinayanti uggatadhammaṁ uggatavinayañca, yathā dhammo ca vinayo ca vinassissati, evaṁ katvāti attho. Imasmiṁ attheti imasmiṁ saṅghādhikāre. Pabhassaroti pabhāsanasīlo. Evaṁnāmo evaṁgottoti soyamāyasmā sotāpannotināmagottena samannāgato, ayaṁ vuccati sotāpannoti pakatena sambandho. Avinipātadhammoti ettha dhamma-saddo sabhāvavācī, so ca atthato apāyesu khipanako diṭṭhiādiakusaladhammo evāti āha ‘‘ye dhammā’’tiādi. Idāni sabhāvavaseneva atthaṁ dassetuṁ vinipatanaṁ vātiādi vuttaṁ. Niyatoti sattabhavabbhantare niyatakkhandhaparinibbāno. Tassa kāraṇamāha ‘‘sambodhiparāyaṇo’’ti.",
  "tika-vin07t1:159": "22.Anudhammatāti lokuttaradhammānugato sabhāvo. Pavāraṇāsaṅgahaṁ datvāti ‘‘āgāminiyā puṇṇamiyā pavāressāmā’’ti anumatidānavasena datvā, pavāraṇaṁ ukkaḍḍhitvāti attho, etena nayena kenaci paccayena pavāraṇukkaḍḍhanaṁ kātuṁ vaṭṭatīti dīpitaṁ hoti. Māgasirassa paṭhamadivaseti candamāsavasena vuttaṁ, aparakattikapuṇṇamāya anantare pāṭipadadivaseti attho. Phussamāsassa paṭhamadivaseti etthāpi eseva nayo. Idañca nidassanamattaṁ veneyyānaṁ aparipākaṁ paṭicca phussamāsato parañca ekadviticatumāsampi tattheva vasitvā sesamāsehi cārikāya pariyosāpanato. Dasasahassacakkavāḷeti idaṁ devabrahmānaṁ vasena vuttaṁ. Manussā pana imasmiṁyeva cakkavāḷe bodhaneyyā honti. Itaracakkavāḷesu pana manussānaṁ imasmiṁ cakkavāḷe uppattiyā chanduppādanatthaṁ anantampi cakkavāḷaṁ oloketvā tadanuguṇānusāsanī pāṭihāriyaṁ karontiyeva.",
  "tika-vin07t1:160": "Āyāmāti ettha ā-saddo āgacchāti iminā samānatthoti āha ‘‘āgaccha yāmā’’ti, ehi gacchāmāti attho. Suvaṇṇarasapiñjarāhīti vilīnasuvaṇṇajalaṁ viya piñjarāhi suvaṇṇavaṇṇāhīti attho. Pāḷiyaṁ nimantitamhātiādīsu ‘‘nimantitā vassaṁvutthā amhā’’ti ca, ‘‘nimantitā vassaṁvutthā atthā’’ti ca sambandho.",
  "tika-vin07t1:161": "Yanti deyyadhammajātaṁ, yaṁ kiñcīti attho. No natthīti amhākaṁ natthi, noti vā etassa vivaraṇaṁ natthīti. Etthāti gharāvāse. Tanti taṁ kāraṇaṁ, kiccaṁ vā. Kutoti katarahetuto. Yanti yena kāraṇena, kiccena vā. Dutiye atthavikappe etthāti imassa vivaraṇaṁ imasmiṁ temāsabbhantareti. Tanti taṁ deyyadhammaṁ.",
  "tika-vin07t1:162": "Tatthacāti kusale. Tikkhavisadabhāvāpādanena samuttejetvā. Vassetvāti āyatiṁ vāsanābhāgiyaṁ dhammaratanavassaṁ otāretvā. Yaṁ divasanti yasmiṁ divase.",
  "tika-vin07t1:163": "23.Pattuṇṇapattapaṭe cāti pattuṇṇapaṭe cīnapaṭe ca. Tumbānīti cammamayatelabhājanāni. Anubandhitvāti anupagamanaṁ katvā. Abhiranta-saddo idha abhirucipariyāyoti āha ‘‘yathājjhāsaya’’ntiādi. Soreyyādīni mahāmaṇḍalacārikāya maggabhūtāni soreyyanagarādīni. Payāgapatiṭṭhānanti gaṅgāya ekassa titthavisesassāpi, taṁsamīpe gāmassāpi nāmaṁ. Samantapāsādikāyāti samantato sabbaso pasādaṁ janetīti samantapāsādikā, tassā.",
  "tika-vin07t1:164": "Ye pana pakāre sandhāya ‘‘samantato’’ti vuccati, te pakāre vitthāretvā dassetuṁ tatridantiādi vuttaṁ. Tattha ‘‘samantapāsādikā’’ti yā saṁvaṇṇanā vuttā, tatra tassaṁ samantapāsādikāyaṁ samantapasādikabhāve idaṁ vakkhamānagāthāvacanaṁ hotīti yojanā. Bāhiranidānaabbhantaranidānasikkhāpadanidānānaṁ vasena nidānappabhedadīpanaṁ veditabbaṁ. ‘‘Theravādappakāsanaṁ vatthuppabhedadīpana’’ntipi vadanti. ‘‘Sikkhāpadānaṁ paccuppannavatthuppabhedadīpana’’ntipi vattuṁ vaṭṭati. Sikkhāpadanidānanti pana vesālīādi sikkhāpadapaññattiyā kāraṇabhūtadesaviseso veditabbo. Etthāti samantapāsādikāya. Sampassataṁ viññūnanti sambandho, tasmā ayaṁ samantapāsādikātveva pavattāti yojetabbā.",
  "tika-vin07t1:165": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t1:166": "Verañjakaṇḍavaṇṇanānayo niṭṭhito."
}