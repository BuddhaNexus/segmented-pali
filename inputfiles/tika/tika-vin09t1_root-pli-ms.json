{
  "tika-vin09t1:0": "Pārājikakaṇḍaṁ",
  "tika-vin09t1:1": "1. Paṭhamapārājikavaṇṇanā",
  "tika-vin09t1:2": "Idha pana ṭhatvā sikkhāpadānaṁ kamabhedo pakāsetabbo. Kathaṁ – sabbasikkhāpadānaṁ yathāsambhavaṁ desanākkamo, pahānakkamo, paṭipattikkamo, uppattikkamoti catubbidho kamo labbhati. Tattha bhagavatā rājagahe bhikkhūnaṁ pātimokkhuddesaṁ anujānantena pātimokkhuddesassa yo desanākkamo anuññāto, taṁ desanākkamaṁ anukkamantova mahākassapo paṭhamaṁ pārājikuddesaṁ pucchi, tadanantaraṁ saṅghādisesuddesaṁ, tadanantaraṁ aniyatuddesaṁ, tadanantaraṁ vitthāruddesaṁ. Tadanantaraṁ bhikkhunivibhaṅgañca teneva anukkamena pucchi. Tato paraṁ tayo āpattikkhandhe saṅgahetuṁ vinā gaṇanaparicchedena sekhiyadhamme pucchi. Āpattikkhandhe sabhāgato paṭṭhāya pucchanto vīsatikhandhake pucchi. Nidānuddesantogadhānaṁ vā sarūpena anuddiṭṭhānaṁ pucchanatthaṁ khandhake pucchi. Etena khandhake paññattā thullaccayāpi saṅgahitā honti. Pucchitānukkameneva āyasmā upālitthero byākāsi. Ayamettha desanākkamo. Ubhatovibhaṅgakhandhakato pana uccinitvā tadā parivāro visuṁ pāḷi kato, imameva vacanaṁ sandhāya aṭṭhakathāyaṁ vuttaṁ ‘‘eteneva upāyena khandhakaṁ parivārepi āropayiṁsū’’tiādi (pārā. aṭṭha. 1.paṭhamamahāsaṅgaītikathā). Apica pāḷiyaṁ ‘‘eteneva upāyena ubhatovibhaṅge pucchi. Puṭṭho puṭṭho āyasmā upāli vissajjesī’’ti (cūḷava. 439) ettakameva vuttaṁ. Tasmā thero ubhatovibhaṅge eva pucchi. Vissajjanto pana āyasmā upāli niravasesaṁ dassento khandhakaparivāre anto katvā desesi. Gaṇasajjhāyakāle pana tadā khandhakaparivārā visuṁ pāḷi katāti ayamettha desanākkamo.",
  "tika-vin09t1:3": "Yadi evaṁ nidānuddeso paṭhamadesanāti ce? Na, uposathakkhandhake (mahāva. 133) ‘‘yāni mayā bhikkhūnaṁ sikkhāpadāni paññattāni, tāni nesaṁ pātimokkhuddesaṁ anujāneyya’’nti vacanato, ‘‘yassa siyā āpattī’’ti (mahāva. 134) vacanato ca. Akusalābyākatānaṁ āpattīnaṁ diṭṭhadhammasamparāyikāsavaṭṭhāniyattā yathābhūtaṁ sīlasaṁvarakena parivajjanena pahātabbattā pahānakkamopettha sambhavati ‘‘tāvadeva cattāri akaraṇīyāni ācikkhitabbānī’’ti vacanato. Tathā ‘‘samādāya sikkhati sikkhāpadesū’’ti (ma. ni. 3.75; vibha. 508) vacanato yathābhūtaṁ ācikkhanasikkhanena paṭipattikkamopi sambhavati. Yathuddesakkamaṁ pariyāpuṇitabbapariyattiatthenāpi paṭipattikkamo, evamimehi tīhi kamehi desetabbānametesaṁ sikkhāpadānaṁ yathāsambhavaṁ uppattikkamo sambhavati. Tathā hi yaṁ yaṁ sādhāraṇaṁ, taṁ taṁ bhikkhuṁ ārabbha uppanne eva vatthusmiṁ ‘‘yā pana bhikkhunī chandaso methunaṁ dhamma’’ntiādinā nayena bhikkhunīnampi paññattaṁ. Yato bhikkhunīnaṁ taṁ anuppannapaññatti na siyā, tato anuppannapaññatti tasmiṁ natthīti (pari. 201-202) parivāravacanaṁ na virujjhati. Ettāvatā purimena kamattayena yaṁ paṭhamaṁ desetabbaṁ, taṁ pārājikuddese paṭhamuppannattā methunadhammapārājikaṁ sabbapaṭhamaṁ desetukāmo āyasmā upālitthero ‘‘tatra sudaṁ bhagavā vesāliyaṁ viharatī’’ti (pārā. 23) vesāliyameva pāpetvā ṭhapesi.",
  "tika-vin09t1:4": "Idāni sabbesaṁ sikkhāpadānaṁ paññāpanavidhānaṁ veditabbaṁ. Kathaṁ? ‘‘Evañca pana, bhikkhave, imaṁ sikkhāpadaṁ uddiseyyāthā’’ti (pārā. 39, 43) evaṁ sauddesaanuddesabhedato duvidhaṁ. Tattha pātimokkhe sarūpato āgatā pañca āpattikkhandhā sauddesapaññatti nāma. Sāpi dvidhā sapuggalāpuggalaniddesabhedato. Tattha yassā paññattiyā anto āpattiyā saha, vinā vā puggalo dassito, sā sapuggalaniddesā. Itarā apuggalaniddesā.",
  "tika-vin09t1:5": "Tattha sapuggalaniddesā dvidhā adassitadassitāpattibhedato. Tattha adassitāpattikā nāma aṭṭha pārājikā dhammā veditabbā. ‘‘Pārājiko hoti asaṁvāso’’ti (pārā. 39, 44, 89, 91, 167, 171, 195, 197) hi puggalova tattha dassito, nāpatti. Dassitāpattikā nāma bhikkhunipātimokkhe āgatā sattarasa saṅghādisesā dhammā. ‘‘Ayampi bhikkhunī paṭhamāpattikaṁ dhammaṁ āpannā nissāraṇīyaṁ saṅghādisesa’’nti (pāci. 683, 687) hi tattha āpatti dassitā saddhiṁ puggalena.",
  "tika-vin09t1:6": "Tathā apuggalaniddesāpi adassitadassitāpattibhedato dvidhā. Tattha adassitāpattikā nāma sekhiyā dhammā. Vuttāvasesā dassitāpattikāti veditabbā.",
  "tika-vin09t1:7": "Sāpi dvidhā aniddiṭṭhakārakaniddiṭṭhakārakabhedato. Tattha aniddiṭṭhakārakā nāma sukkavisaṭṭhimusāvādomasavādapesuññabhūtagāmaaññavādakaujjhāpanakagaṇabhojanaparamparabhojanasurāmerayaaṅgulipatodakahasadhammaanādariyatalaghātakajatumaṭṭhakasikkhāpadānaṁ vasena pañcadasavidhā honti. Tattha niddiṭṭhakārake missāmissabhedo veditabbo – tattha upayogabhummavibhattiyo ekaṁsena missā. Avasesā missā ca amissā ca. Seyyathidaṁ – paccattaṁ tāva dvīsu aniyatesu upayogena missaṁ, dvādasasu pāṭidesanīyesu karaṇena missaṁ, ūnapañcabandhanapattasikkhāpadesu sāmikaraṇehi, ūnavīsativasse bhummena, mohanake upayogasāmibhummehi. Yasmā ‘‘vivaṇṇaka’’nti bhāvo adhippeto, na kattā, tasmā vivaṇṇakasikkhāpadaṁ yadā na sambhavati, evaṁ paccattaṁ pañcavidhaṁ missaṁ hoti. Sesesu paṭhamāniyataṁ ṭhapetvā ādimhi ‘‘yo pana bhikkhū’’ti evamāgataṁ paccattaṁ vā, dutiyāniyataṁ ṭhapetvā paṇītabhojanasamaṇuddesatatiyacatutthapāṭidesanīyasikkhāpadesu majjhe ‘‘yo pana bhikkhū’’ti evamāgataṁ paccattaṁ vā, dubbacakuladūsakasaṁsaṭṭhasikkhāpadesu ādimhi kevalaṁ ‘‘bhikkhū’’ti āgataṁ paccattaṁ vā, bhedānuvattakasikkhāpade majjhe āgataṁ paccattaṁ vā aññāya vibhattiyā amissameva hoti. Tattha bhedānuvattakatuvaṭṭanadvayasaṁsaṭṭhadutiyapāṭidesanīyasikkhāpadesu bahuvacanaṁ, itarattha sabbattha ekavacanamevāti veditabbaṁ.",
  "tika-vin09t1:8": "Tathā upayogo dvīsu vikappanasikkhāpadesu, tantavāyasikkhāpade ca paccattena misso, abhihaṭasikkhāpade karaṇena, rājasikkhāpade karaṇasāmipaccattehīti upayogo tidhā misso hoti. Karaṇañca kuṭikāramahallakadutiyakathinadvebhāganisīdanasanthatadubbaṇṇakaraṇasikkhāpadesu chasu paccattena missaṁ, paṭhamatatiyakathinaaṭṭhaṅgulapādakanisīdanakaṇḍuppaṭicchādikavassikasāṭikaudakasāṭikadvedhammapaccāsīsanasikkhāpadesu aṭṭhasu sāminā missanti karaṇaṁ dvidhā missaṁ hoti. Avasesesu chabbassavassikasāṭikadvatticchadanāvasathapiṇḍamahānāmagarulahupāvuraṇasikkhāpadesu sattasu karaṇavibhatti aññavibhattiyā amissā, accekaeḷakalomasikkhāpadesu sāmivibhatti karaṇavibhattiyā missā. Atirekapattabhesajjasikkhāpadesu aggahitaggahaṇena sāmivibhatti amissāva hotīti veditabbā. Evaṁ tāva niddiṭṭhakārakesu sikkhāpadesu –",
  "tika-vin09t1:9": "Pañcadhā ca tidhā ceva, dvidhā cepi tathekadhā;",
  "tika-vin09t1:10": "Bhinnā vibhattiyo pañca, sabbekādasadhā siyuṁ.",
  "tika-vin09t1:11": "Evaṁ tāva yathāvuttesu sauddesapaññattisaṅkhātesu sikkhāpadesu aggahitaggahaṇena paññāsuttaresu tisatesu navutianiddiṭṭhakārake vajjetvā niddiṭṭhakārakāni atirekasaṭṭhidvisatāni honti. Tesu paccattakaraṇāni tiṁsuttarāni dvisatāni honti. Tesu amissapaccattakaraṇāni dvādasuttarāni dvisatāni, missapaccattakaraṇāni aṭṭhārasa honti. Avasesesu tiṁsatiyā sikkhāpadesu missopayogakaraṇāni pañca honti, missakaraṇāni cuddasa, amissāni satta, missāmissakaraṇāni dve, amissāni dveti sabbesupi niddiṭṭhakārakesu bhedānuvattakadubbacakuladūsakapaṭhamadutiyatatiyakathinaabhihaṭakuṭikāramahallakavikappanadvayadvebhāgachabbassanisīdanasanthataeḷakalomātirekapattabhesajjavassikasāṭikatantavāyaaccekachārattadva pañcattiṁsesu ‘‘yo pana bhikkhū’’ti natthi. Dutiyāniyatapaṇītabhojanasamaṇuddesatatiyacatutthapāṭidesanīyesu majjhe atthi.",
  "tika-vin09t1:12": "Ettāvatā sauddesānuddesadukaṁ, sapuggalāpuggalaniddesadukaṁ, paccekadassitāpattidukadvayaṁ, aniddiṭṭhakārakadukaṁ, tattha niddiṭṭhakārakesu paccattabhummadukaṁ, sayopanāyopanadukaṁ, ayopanamajjheyopanadukaṁ, ekānekavacanadukanti nava dukāni dassitāni honti. Visesakāraṇaṁ tasmiṁ tasmiṁ sikkhāpade sampatte āvibhavissati. Evaṁ tāva sauddesapaññattiṁ ñatvā sesavinayapiṭake yā kāci paññatti anuddesapaññattīti veditabbā. Sā padabhājanantarāpattivinītavatthupaṭikkhepapaññattiavuttasiddhisikkhāpadavasena chabbidhā hoti.",
  "tika-vin09t1:13": "Tattha ‘‘yebhuyyena khayite āpatti thullaccayassa (pari. 157-158), vaṭṭakate mukhe acchupantassa āpatti dukkaṭassā’’ti (pārā. 73) evamādikā padabhājane sandissamānāpatti padabhājanasikkhāpadaṁ nāma. ‘‘Na ca, bhikkhave, sabbamattikāmayā kuṭi kātabbā, yo kareyya, āpatti dukkaṭassā’’tiādi (pārā. 85) antarāpattisikkhāpadaṁ nāma. ‘‘Anujānāmi, bhikkhave, divāpaṭisallīyantena dvāraṁ saṁvaritvā paṭisallīyitu’’nti (pārā. 77) evamādi vinītavatthusikkhāpadaṁ nāma. ‘‘Saṅghabhedako, bhikkhave, anupasampanno na upasampādetabbo’’ti (mahāva. 115) evamādi paṭikkhepasikkhāpadaṁ nāma.",
  "tika-vin09t1:14": "Yasmā pana tena tena paṭikkhepena ‘‘yo pana bhikkhu samaggaṁ saṅghaṁ adhammasaññī bhindeyya, pārājiko hoti asaṁvāso. Yo pana bhikkhu duṭṭhacitto bhagavato jīvamānakasarīre lohitaṁ uppādeyya, pārājiko hoti asaṁvāso’’ti sikkhāpadāni paññattāni honti. Yāni sandhāya ‘‘ekassa chejjakā hoti, catunnaṁ thullaccayaṁ, catunnañceva anāpatti, sabbesaṁ ekavatthukā’’ti vuttaṁ. ‘‘Atthāpatti tiṭṭhante bhagavati āpajjati, no parinibbute’’ti (pari. 323) ca vuttaṁ. Tena na kevalaṁ ‘‘na, bhikkhave, jānaṁ saṅghabhedako anupasampanno upasampādetabbo…pe… āpatti dukkaṭassā’’ti idameva sikkhāpadaṁ paññattaṁ hoti sādhakaṁ hoti. ‘‘Paṇḍako, bhikkhave, anupasampanno na upasampādetabbo, upasampanno nāsetabbo’’ti (mahāva. 109) evamādīsu pana upajjhāyādīnaṁ dukkaṭameva paññattaṁ, na paṇḍakādīnaṁ pārājikāpatti. Na hi tesaṁ bhikkhubhāvo atthi. Yato siyā pārājikāpatti. Tathā ‘‘na acchinne theve pakkamitabba’’nti (mahāva. 66, 67, 78, 79) evamādikañca paṭikkhepasikkhāpadameva nāma.",
  "tika-vin09t1:15": "Khandhakesu paññattadukkaṭathullaccayāni paññattisikkhāpadaṁ nāma. ‘‘Tena hi, sāriputta, bhedānuvattake thullaccayaṁ desāpehī’’ti (cūḷava. 345) vuttaṁ, thullaccayampi tattheva samodhānaṁ gacchati. Idaṁ tesaṁ vibhattikammakkhaṇe apaññattattā avijjamānampi bhagavato vacanena visuddhakkhaṇepi vijjamānaṁ jātanti eke. ‘‘Bhedānuvattake desāpehī’’ti vacanato sesabhedānuvattakānaṁ ‘‘yo pana bhikkhu jānaṁ saṅghabhedakānaṁ anuvatteyya, āpatti thullaccayassā’’ti sikkhāpadaṁ paññattaṁ hotīti veditabbaṁ. Tathā sabbāni khandhakavattāni, vinayakammāni ca tattheva samodhānaṁ gacchanti. Yathāha ‘‘paññatte taṁ upāli mayā āgantukānaṁ bhikkhūnaṁ āgantukavattaṁ…pe… evaṁ supaññatte kho mayā upāli sikkhāpade’’tiādi. ‘‘Yā pana bhikkhunī naccaṁ vā gītaṁ vā vāditaṁ vā dassanāya gaccheyya , pācittiya’’nti (pāci. 834) iminā suttena bhikkhunī nacceyya vā gāyeyya vā vādeyya vā, pācittiyanti evamādikaṁ yaṁ kiñci aṭṭhakathāya dissamānaṁ āpattijātaṁ vinayakammaṁ vā avuttasiddhisikkhāpadaṁ nāma. Chabbidhampetaṁ chahi ākārehi uddesārahaṁ na hotīti anuddesasikkhāpadaṁ nāmāti veditabbaṁ. Seyyathidaṁ – pañcahi uddesehi yathāsambhavaṁ visabhāgattā thullaccayadubbhāsitānaṁ sabhāgavatthukampi dukkaṭathullaccayadvayaṁ asabhāgāpattikattā antarāpattipaññattisikkhāpadānaṁ, nānāvatthukāpattikattā paṭikkhepasikkhāpadānaṁ, kesañci vinītavatthupaññattisikkhāpadānañca adassitāpattikattā, adassitavatthukattā bhedānuvattakathullaccayassa, adassitāpattivatthukattā avuttasiddhisikkhāpadānanti. Ettāvatā ‘‘duvidhaṁ sikkhāpadapaññāpanaṁ sauddesānuddesabhedato’’ti yaṁ vuttaṁ, taṁ samāsato pakāsitaṁ hoti.",
  "tika-vin09t1:16": "Paññattiyaṁ tāva –",
  "tika-vin09t1:17": "‘‘Kārako idha niddiṭṭho, apekkhāya abhāvato;",
  "tika-vin09t1:18": "Pubbe vattabbavidhānā-bhāvato ca ādito yopanena sahā’’ti. –",
  "tika-vin09t1:19": "Ayaṁ nayo veditabbo. Tassattho – ye te aniddiṭṭhakārakā pubbe vuttappabhedā sukkavisaṭṭhiādayo sikkhāpadavisesā, tesu adhippāyakammavatthupuggalapayoge apekkhāya bhāvato kārako na niddiṭṭho tesaṁ sāpekkhabhāvadassanatthaṁ. Taṁ sabbaṁ tasmiṁ tasmiṁ sikkhāpade āvibhavissati, idha pana pārājikapaññattiyaṁ apekkhāya abhāvato kārako niddiṭṭho. Yo pana kārako ‘‘niṭṭhitacīvarasmiṁ bhikkhunā ubbhatasmi’’ntiādīsu (pārā. 462, 472, 475) viya pubbe vattabbavidhānābhāvato karaṇādivasena aniddisitvā paccattavasena niddiṭṭho apekkhāya abhāvato. Tattha niddisiyamāno sesadutiyāniyatapaṇītabhojanaṁ samaṇuddesatatiyacatautthapāṭidesanīyesu viya majjhe aniddisitvā ‘‘na heva kho pana…pe… obhāsitu’’ntiādi (pārā. 453) viya pubbe vattabbavidhānābhāvato eva ādimhi niddiṭṭho. Ādimhi niddisiyamānopi pubbe vuttappabhedesu bhedānuvattakādīsu pañcattiṁsesu sikkhāpadesu viya aniddisitvā pubbe vattabbavidhānābhāvato eva ‘‘yo pana bhikkhū’’tiāditova yopana-saddena saha niddiṭṭho. Evaṁ niddisiyamānopi so yasmā ‘‘yā pana bhikkhuniyo dve ekamañce tuvaṭṭeyyu’’ntiādi (pāci. 933) āpatti viya parappabhavaṁ āpattiṁ na āpajjati, tasmā ‘‘yo pana bhikkhū’’ti ekavacanena niddiṭṭho. Methunadhammāpattipi parappabhavā ‘‘dvayaṁdvayasamāpattī’’ti (pārā. 39) vacanatoti ce? Taṁ na, adhippāyajānanato. Anekissā eva bhikkhuniyā āpatti, na ekissāti niyamo tattha atthi, na evaṁ idha niyamoti aniyamitādhippāyo. Lambīmudupiṭṭhīnaṁ kuto ‘‘dvayaṁdvayasamāpattī’’ti (pārā. 55) vacanato tesaṁ methunadhammāpatti. Ayamattho catasso methunadhammapaccayāti aṭṭhavatthukaṁ sandhāya ‘‘chejjaṁ siyā methunadhammapaccayā’’ti (pari. 481) ca parivāre vuttavacanena sādhetabbo.",
  "tika-vin09t1:20": "Bhedānuvattakasikkhāpade tiṇṇaṁ uddhaṁ na samanubhāsitabbā, na saṅghena saṅghaṁ ekato kātabbanti. Nayadassanatthaṁ āditova ‘‘bhikkhū hontī’’ti bahuvacananiddesaṁ katvā puna ‘‘eko vā dve vā tayo vā’’ti (pārā. 418) vuttaṁ, aññathā na tato uddhaṁ ‘‘anuvattakā hontī’’ti āpajjati. Tato nidānavirodho. Pañcasatamattā hi tadanuvattakā ahesuṁ. Yaṁ pana sattasatikakkhandhake ‘‘saṅgho cattāro pācīnake bhikkhū, cattāro pāveyyake bhikkhū sammanneyya …pe… sammatā’’tiādi (cūḷava. 456) ñattidutiyakammaṁ vuttaṁ, taṁ ‘‘ubbāhikāya imaṁ adhikaraṇaṁ vūpasametu’’nti vuttattā tehi kattabbavidhānaṁ. Sammutikaraṇameva vā tatiyaṁ katvā kappati. Na hi te tena kammena kammārahā kammakatā honti. Yassa saṅgho kammaṁ karoti, so kammārahoti lakkhaṇaṁ. Na ca tadā saṅgho tesaṁ aṭṭhannampi bhikkhūnaṁ kammaṁ akāsi. Bhajāpiyamānā te kammapattabhāvaṁ bhajanti. Adhikaraṇavūpasamakammassa pattā yuttā saṅghena katāti katvā kammapattā eva hi te honti. ‘‘Te bhikkhū bhikkhūhi yāvatatiyaṁ samanubhāsitabbā tassa paṭinissaggāyā’’ti (pārā. 418) vacanato tehi kattabbavidhānaṁ. Sammutikaraṇameva kammaṁ hotīti ce? Taṁ na, adhippāyajānanato, tassa paṭinissaggāya eva te bhikkhū kammārahā kātabbā, na dosāgativasenāti ayamettha adhippāyo. Na hi pācīnakādīnaṁ sammutiyā adhikaraṇavūpasamasiddhi viya tesaṁ samanubhāsanakammena tassa paṭinissaggasiddhi hoti, sammuti nāmesā paṭhamaṁ anumatiṁ gahetvā yācitvāva karīyati, na tathā kammanti. Kammakaraṇe pana tadatthasiddhi hotiyeva. Parasammutiyā bahutarāva sammannitabbāti veditabbaṁ.",
  "tika-vin09t1:21": "‘‘Methunadhamma’’nti evaṁ bāhullanayena laddhanāmakaṁ sakapayogena vā parapayogena vā attano nimittassa sakamagge vā paramagge vā paranimittassa vā sakamagge eva pavesanapaviṭṭhaṭṭhitauddharaṇesu yaṁ kiñci ekaṁ paṭisādiyanavasena seveyya, pārājiko hoti asaṁvāsoti. Keci pana ‘‘pavesanādīni cattāri vā tīṇi vā dve vā ekaṁ vā paṭiseveyya, pārājiko hoti. Vuttañhetaṁ ‘so ce pavesanaṁ sādiyati, paviṭṭhaṁ sādiyati, ṭhitaṁ sādiyati, uddharaṇaṁ sādiyati, āpatti pārājikassā’tiādī’’ti (pārā. 58) vadanti. Tesaṁ matena catūsupi catasso pārājikāpattiyo āpajjati. Teyeva evaṁ vadanti – āpajjatu methunadhammapārājikāpatti, methunadhammapārājikāpattiyā taṁbhāgiyāti attano vītikkame pārājikāpattiyo, saṅghādisesāpattiñca āpajjitvā sikkhaṁ paccakkhāya gahaṭṭhakāle methunādikaṁ pārājikaṁ āpajjitvā puna pabbajitvā upasampajjitvā ekaṁ saṅghādisesāpattiṁ ekamanekaṁ vā paṭikaritvāva so puggalo yasmā nirāpattiko hoti, tasmā so gahaṭṭhakāle sāpattikovāti. Antimavatthuajjhāpannassāpi attheva āpatti. Vuṭṭhānadesanāhi pana asujjhanato ‘‘payoge payoge āpatti pārājikassā’’ti na vuttaṁ. Gaṇanapayojanābhāvato kiñcāpi na vuttaṁ, atha kho padabhājane (pārā. 58) ‘‘āpatti pārājikassā’’ti vacanenāyamattho siddhoti yuttiñca vadanti.",
  "tika-vin09t1:22": "Yadi evaṁ mātikāyampi ‘‘yo pana bhikkhu methunaṁ dhammaṁ paṭiseveyya, pārājika’’nti vattabbaṁ bhaveyya, pārājikassa anavasesavacanampi na yujjeyya. Sabbepi hi āpattikkhandhe, bhikkhugaṇanañca anavasesetvā tiṭṭhatīti anavasesavacananti katvā paveseva āpatti, na paviṭṭhādīsu. Tamevekaṁ sandhāya ‘‘yassa siyā āpattī’’ti (mahāva. 134) pārājikāpattimpi anto katvā nidānuddesavacanaṁ veditabbaṁ. Tasmā mātikāyaṁ ‘‘pārājika’’nti avatvā ‘‘pārājiko hotī’’ti (pārā. 42, 44) puggalaniddesavacanaṁ tena sarīrabandhanena upasampadāya abhabbabhāvadīpanatthaṁ. ‘‘Āpatti pārājikassā’’ti padabhājane vacanaṁ antimavatthuṁ ajjhāpannassāpi pārājikassa asaṁvāsassa sato puggalassa atheyyasaṁvāsakabhāvadīpanatthaṁ. Na hi so saṁvāsaṁ sādiyantopi theyyasaṁvāsako hoti, tasmā upasampanno ‘‘bhikkhū’’tveva vuccati. Tenevāha ‘‘asuddho hoti puggalo aññataraṁ pārājikaṁ dhammaṁ ajjhāpanno, tañce suddhadiṭṭhi samāno anokāsaṁ kārāpetvā akkosādhippāyo vadati, āpatti omasavādena dukkaṭassā’’ti (pārā. 389) anupasampannassa tadabhāvato siddho so upasampanno ‘‘bhikkhū’’tveva vuccatīti, tena padasodhammaṁ, sahaseyyañca janeti, bhikkhupesuññādiñca janetīti veditabbaṁ (vajira. ṭī. pārājika 39).",
  "tika-vin09t1:23": "Nidānā mātikābhedo, vibhaṅgo tanniyāmako;",
  "tika-vin09t1:24": "Tato āpattiyā bhedo, anāpatti tadaññathāti. (vajira. ṭī. pārājika 43-44) –",
  "tika-vin09t1:25": "Ayaṁ nayo veditabbo. Tattha sudinnavatthu (pārā. 24 ādayo)-makkaṭivatthu (pārā. 40 ādayo)-vajjiputtakavatthu (pārā. 43) cāti tippabhedavatthu imassa sikkhāpadassa nidānaṁ nāma. Tato nidānā ‘‘yo pana bhikkhu bhikkhūnaṁ…pe… asaṁvāso’’ti (pārā. 44) imissā mātikāya bhedo jāto. Tattha hi ‘‘antamaso tiracchānagatāyā’’ti (pārā. 44) itthiliṅgavasena ‘‘saccaṁ, āvuso, bhagavatā sikkhāpadaṁ paññattaṁ, tañca kho itthiyā, no purise, no paṇḍake, no ubhatobyañjanake cā’’ti makkaṭipārājiko viya aññopi lesaṁ oḍḍetuṁ sakkoti, tasmā tādisassa alesokāsassa dassanatthaṁ idaṁ vuccati, makkaṭisaṅkhātā nidānā ‘‘antamaso tiracchānagatāyapī’’ti mātikāya vacanabhedo, na itthiyā eva methunasiddhidassanato. Tasmā vibhaṅgo tanniyāmako tassā mātikāya adhippetatthaniyāmako vibhaṅgoti. Vibhaṅge hi ‘‘tisso itthiyo, tayo ubhatobyañjanakā, tayo paṇḍakā, tayo purisā. Manussitthiyā tayo magge, tiracchānagatapurisassa dve magge’’tiādinā (pārā. 56) nayena sabbalesokāsaṁ pidahitvā niyamo kato. Etthāha – yadi evaṁ sādhāraṇasikkhāpadavasena vā liṅgaparivattanavasena vā na kevalaṁ bhikkhūnaṁ, bhikkhunīnampi ‘‘sikkhāsājīvasamāpanno’’ti vibhaṅge vattabbaṁ siyā. Tadavacanena hi bhikkhunī purisaliṅgapātubhāvena bhikkhubhāve ṭhitā evaṁ vadeyya ‘‘nāhaṁ upasampadākaraṇakāle bhikkhūnaṁ sikkhāsājīvasamāpannā, tasmā na apaccakkhātasikkhāpi methunadhammena pārājikā homī’’ti. Vuccate – yathā vuttaṁ, tathā na vattabbaṁ aniṭṭhappasaṅgato. Tathā vutte bhikkhunīnampi sikkhāpaccakkhānaṁ atthīti āpajjati. Tañcāniṭṭhaṁ. Idamaparamaniṭṭhaṁ ‘‘sabbasikkhāpadāni sādhāraṇāneva nāsādhāraṇānī’’ti. Apicāyaṁ bhikkhūnaṁ sikkhāsājīvasamāpannāva hotīti dassanatthaṁ ‘‘anujānāmi, bhikkhave, taṁyeva upajjhaṁ tameva upasampadaṁ tāni vassāni bhikkhūhi saṅgamitu’’ntiādi (pārā. 69) vuttaṁ. Tato āpattiyā bhedoti tato vibhaṅgato ‘‘akkhayite sarīre pārājikaṁ, yebhuyyena khayite thullaccaya’’ntiādi (pārā. 73, pari. 157) āpattiyā bhedo hoti. Anāpatti tadaññathāti tato eva vibhaṅgato yena ākārena āpatti vuttā, tato aññenākārena anāpattibhedova hoti. ‘‘Sādiyati, āpatti pārājikassa, na sādiyati, anāpattī’’ti hi vibhaṅge asati na paññāyati. Ettāvatā ‘‘nidānā mātikābhedo’’ti ayaṁ gāthā samāsato vuttatthā hoti. Visesakāraṇaṁ pana tasmiṁ tasmiṁ sikkhāpade āvibhavissati.",
  "tika-vin09t1:26": "Paṭhamapaññatti tāva paṭhamabodhiṁ atikkamitvā paññattattā, āyasmato sudinnassa aṭṭhavassikakāle paññattattā ca rattaññumahattaṁ pattakāle paññattā, dutiyapaññatti bāhusaccamahattaṁ pattakāle. So hi āyasmā makkaṭipārājiko yathā mātugāmappaṭisaṁyuttesu sikkhāpadesu tiracchānagatitthī na adhippetā, tathā idhāpīti saññāya ‘‘saccaṁ, āvuso…pe… tañca kho manussitthiyā, no tiracchānagatāyā’’ti (pārā. 41) āha. Tatiyapaññatti lābhaggamahattaṁ pattakāle uppannā ‘‘yāvadatthaṁ bhuñjitvā’’tiādi (pārā. 43) vacanato, vepullamahattampi ettheva labbhatīti imaṁ paṭhamapārājikasikkhāpadaṁ tividhampi vatthuṁ upādāya catubbidhampi taṁ kālaṁ patvā paññattanti veditabbaṁ.",
  "tika-vin09t1:27": "Tattha yo panāti anavasesapariyādānapadaṁ. Bhikkhūti tassa atippasaṅganiyamapadaṁ. Bhikkhūnaṁ sikkhāsājīvasamāpannoti tassa visesanavacanaṁ. Na hi sabbopi bhikkhunāmako, yā bhagavatā yāya kāyaci upasampadāya upasampannabhikkhūnaṁ heṭṭhimaparicchedena sikkhitabbā sikkhā vihitā , ‘‘ettha saha jīvantī’’ti yo ca sājīvo vutto, taṁ ubhayaṁ samāpannova hoti. Kadā pana samāpanno hoti? Yāya kāyaci upasampadāya upasampannasamanantarameva tadubhayaṁ jānantopi ajānantopi tadajjhupagatattā samāpannova nāma hoti. Saha jīvantīti yāva sikkhaṁ na paccakkhāti, pārājikabhāvaṁ vā na pāpuṇāti. Yaṁ pana vuttaṁ andhakaṭṭhakathāyaṁ ‘‘sikkhaṁ paripūrento sikkhāsamāpanno sājīvaṁ avītikkamanto sājīvasamāpanno’’ti, taṁ ukkaṭṭhaparicchedavasena vuttaṁ. Na hi sikkhaṁ aparipūrento, kāmavitakkādibahulo vā ekaccaṁ sāvasesaṁ sājīvaṁ vītikkamanto vā sikkhāsājīvasamāpanno nāma na hoti.",
  "tika-vin09t1:28": "Ukkaṭṭhaparicchedena pana catukkaṁ labbhati – ‘‘atthi bhikkhu sikkhāsamāpanno sīlāni paccavekkhanto na sājīvasamāpanno acittakaṁ sikkhāpadaṁ vītikkamanto, atthi na sikkhāsamāpanno kāmavitakkādibahulo sājīvasamāpanno nirāpattiko, atthi na sikkhāsamāpanno na ca sājīvasamāpanno anavasesaṁ āpattiṁ āpanno, atthi ubhayasamāpanno sikkhaṁ paripūrento sājīvañca avītikkamanto’’ti. Ayamettha catuttho bhikkhu ukkaṭṭho idha adhippeto siyā. Na hi bhagavā anukkaṭṭhaṁ vattuṁ yuttoti ce? Na, ‘‘tatra yāyaṁ adhisīlasikkhā, ayaṁ imasmiṁ atthe adhippetā sikkhā’’ti vacanavirodhato, ukkaṭṭhaggahaṇādhippāye sati ‘‘sikkhāti tisso sikkhā’’ti ettakameva vattabbanti adhippāyo. Sikkhattayasamāpanno hi sabbukkaṭṭho. ‘‘Methunaṁ dhammaṁ paṭiseveyyā’’ti parato vacanaṁ apekkhitvā adhisīlasikkhāva vuttāti ce? Na, tassāpi abhabbattā. Na hi adhisīlasikkhaṁ paripūrento, sājīvañca avītikkamanto methunadhammaṁ paṭisevituṁ bhabbo, taṁ sikkhaṁ aparipūrento, sājīvañca vītikkamantoyeva hi paṭiseveyyāti adhippāyā. Tasmā evamettha attho gahetabbo. Yasmā sikkhāpadasaṅkhāto sājīvo adhisīlasikkhameva saṅgaṇhāti, na itarasikkhādvayaṁ, tasmā ‘‘tatra yāyaṁ adhisīlasikkhā, ayaṁ imasmiṁ atthe adhippetā sikkhā’’ti vuttaṁ. Tasmā adhisīlasikkhāya saṅgāhako sājīvo sikkhāsājīvoti vutto. Iti sājīvavisesanatthaṁ sikkhāggahaṇaṁ kataṁ. Tadatthadīpanatthameva vibhaṅge sikkhaṁ aparāmasitvā ‘‘tasmiṁ sikkhati, tena vuccati sājīvasamāpanno’’ti (pārā. 45) vuttaṁ. Tena ekamevidaṁ atthapadanti dīpitaṁ hoti. Tañca upasampadūpagamanantarato paṭṭhāya sikkhanādhikārattā ‘‘sikkhatī’’ti ca ‘‘samāpanno’’ti ca vuccati. Yo evaṁ ‘‘sikkhāsājīvasamāpanno’’ti saṅkhaṁ gato, tādisaṁ paccayaṁ paṭicca aparabhāge sājīvasaṅkhātameva sikkhaṁ apaccakkhāya tasmiṁyeva dubbalyaṁ anāvikatvā methunaṁ dhammaṁ paṭiseveyyāti ayamattho yujjati.",
  "tika-vin09t1:29": "Kintu aṭṭhakathānayo paṭikkhitto hoti, so ca na paṭikkhepāraho hoti, adhippāyo panettha pariyesitabbo. Sabbesu sikkhāpadesu idameva bhikkhulakkhaṇaṁ sādhāraṇaṁ yadidaṁ ‘‘bhikkhūnaṁ sikkhāsājīvasamāpanno’’ti. Khīṇāsavopi sāvako āpattiṁ āpajjati acittakaṁ, tathā sekkho, puthujjano pana sacittakampi, tasmā sekkhāsekkhaputhujjanānaṁ sāmaññamidaṁ bhikkhulakkhaṇanti katvā kevalaṁ sikkhāsamāpanno, kevalaṁ sājīvasamāpanno, ubhayasamāpanno cāti sarūpekadesaekasesanayena ‘‘sikkhāsājīvasamāpanno’’tveva sampiṇḍetvā ukkaṭṭhaggahaṇena anukkaṭṭhānaṁ gahaṇasiddhito aṭṭhakathāyaṁ ukkaṭṭhova vutto. Tameva sampādetuṁ ‘‘tasmiṁ sikkhati, tena vuccati sājīvasamāpanno’’ti ettha sikkhāsaddassa avacane parihāraṁ vatvā yasmā pana so sikkhampi samāpanno, tasmā sikkhāsamāpannotipi atthato veditabboti ca vatvā ‘‘yaṁ sikkhaṁ samāpanno, taṁ apaccakkhāya, yañca sājīvaṁ samāpanno, tattha dubbalyaṁ anāvikatvā’’ti vuttanti ayamaṭṭhakathāya adhippāyo veditabbo. Etasmiṁ pana adhippāye adhisīlasikkhāya eva gahaṇaṁ sabbatthikattā, sīlādhikārato ca vinayassāti veditabbaṁ. Yathā ca sikkhāpadaṁ samādiyanto sīlaṁ samādiyatīti vuccati, evaṁ sikkhāpadaṁ paccakkhanto sīlaṁ paccakkhātīti vattuṁ yujjati, tasmā tattha vuttaṁ ‘‘yaṁ sikkhaṁ samāpanno, taṁ apaccakkhāyā’’ti (pārā. aṭṭha. sikkhāpaccakkhānavibhaṅgavaṇṇanā). Ettāvatā samāsato ‘‘sikkhāsājīvasamāpanno’’ti ettha vattabbavinicchayo niṭṭhito hoti.",
  "tika-vin09t1:30": "Kiṁ iminā visesavacanena payojanaṁ, nanu ‘‘yo pana bhikkhu sikkhaṁ apaccakkhāya dubbalyaṁ anāvikatvā…pe… asaṁvāso’’ti ettakameva vattabbanti ce? Na vattabbaṁ aniṭṭhappasaṅgato. ‘‘Yo pana sikkhāsājīvasamāpanno theyyasaṁvāsādiko kevalena samaññāmattena, paṭiññāmattena vā bhikkhu, tassāpi sikkhāpaccakkhānaṁ atthi, sikkhaṁ apaccakkhāya ca methunaṁ dhammaṁ paṭisevantassa pārājikāpatti. Yo vā pacchā pārājikaṁ āpattiṁ āpajjitvā na sikkhāsājīvasamāpanno, tassa ca, yo vā pakkhapaṇḍakattā paṇḍakabhāvūpagamanena na sikkhāsājīvasamāpanno, tassa ca tadubhayaṁ atthīti āpajjati. Paṇḍakabhāvapakkhe ca paṇḍako upasampadāya na vatthū’’ti vuttaṁ. Tasmā itarasmiṁ pakkhe vatthūti siddhaṁ. Tasmiṁ pakkhe upasampanno paṇḍakabhāvapakkhe paṇḍakattā na sikkhāsājīvasamāpanno, so pariccajitabbāya sikkhāya abhāvena sikkhaṁ apaccakkhāya mukhena parassa aṅgajātaggahaṇanayena methunaṁ dhammaṁ paṭiseveyya, tassa kuto pārājikāpattīti adhippāyo. Ayaṁ nayo apaṇḍakapakkhaṁ alabhamānasseva parato yujjati, labhantassa pana arūpasattānaṁ kusalādisamāpattikkhaṇe bhavaṅgavicchede satipi amaraṇaṁ viya paṇḍakabhāvapakkhepi bhikkhubhāvo atthi. Saṁvāsaṁ vā sādiyantassa na theyyasaṁvāsakabhāvo atthi antimavatthuajjhāpannassa viya. Na ca sahaseyyādiṁ janeti . Gaṇapūrako pana na hoti antimavatthuṁ ajjhāpanno viya. Na so sikkhāsājīvasamāpanno. Itarasmiṁ pana pakkhe hoti, ayaṁ imassa tato viseso. Kimayaṁ sahetuko, udāhu ahetukoti? Na ahetuko. Yato upasampadā tassa apaṇḍakapakkhe anuññātā sahetukappaṭisandhikattā. Paṇḍakabhāvapakkhepi kissa nānuññātāti ce? Paṇḍakabhūtattā opakkamikapaṇḍakassa viya.",
  "tika-vin09t1:31": "Apica ‘‘sikkhāsājīvasamāpanno’’ti iminā tassa sikkhāsamādānaṁ dīpetvā taṁ samādinnaṁ sikkhaṁ apaccakkhāya, tattha ca dubbalyaṁ anāvikatvāti vattuṁ yujjati, na aññathāti iminā kāraṇena yathāvuttāniṭṭhappasaṅgato ‘‘yo pana bhikkhu bhikkhūnaṁ sikkhāsājīvasamāpanno sikkhaṁ apaccakkhāyā’’tiādi vuttaṁ. Yathā cettha, evaṁ ‘‘yo pana bhikkhu bhikkhūnaṁ sikkhāsājīvasamāpanno sikkhaṁ apaccakkhāya dubbalyaṁ anāvikatvā gāmā vā araññā vā adinnaṁ…pe… yo pana bhikkhu bhikkhūnaṁ sikkhāsājīvasamāpanno sikkhaṁ apaccakkhāya dubbalyaṁ anāvikatvā sugatacīvarappamāṇaṁ cīvaraṁ kārāpeyyā’’ti sabbattha yojetabbaṁ.",
  "tika-vin09t1:32": "‘‘Antamaso tiracchānagatāyapī’’ti manussitthiṁ upādāya vuttaṁ. Na hi pageva paṇḍake, purise vāti vattuṁ yujjati. Sesaṁ tattha tattha vuttanayameva . Ayaṁ tāva mātikāya vinicchayo aññatthāpi yathāsambhavaṁ yojetvā dīpetabbo.",
  "tika-vin09t1:33": "Sāriputtabelaṭṭhasīsānandādayopi sikkhāpadapaññattikāraṇattā ca āpattiāpajjanato ca kasmā mahāvibhaṅge ñatticatutthaupasampadāyeva āgatāti? Paṭikkhittāya saraṇagamanūpasampadāya anuññātappasaṅgabhayāti upatissatthero. Āpattiyā bhabbataṁ sandhāya tasmimpi vutte pubbe paṭikkhittāpi bhagavatā puna anuññātāti bhikkhūnaṁ micchāgāho vā vimati vā uppajjati, tasmā na vuttāti vuttaṁ hoti.",
  "tika-vin09t1:34": "‘‘Adhammakammaṁ vaggakamma’’ti (mahāva. 387) vacanato kuppakammampi katthaci ‘‘kamma’’nti vuccati, tasmā ‘‘akuppenā’’ti vuttaṁ. Yasmā akuppakammampi ekaccaṁ na ṭhānārahaṁ, yena apatto osāraṇaṁ suosāritoti vuccati, tasmā ‘‘ṭhānārahenā’’ti vuttaṁ. Yadi evaṁ ‘‘ṭhānārahenā’’ti idameva vattabbaṁ iminā akuppasiddhitoti ce? Na, aṭṭhānārahena akuppena upasampanno imasmiṁ atthe na adhippeto aniṭṭhappasaṅgato. Dvīhi panetehi ekato vuttehi ayamattho paññāyati – kevalaṁ tena akuppena upasampanno ayampi imasmiṁ atthe adhippeto bhikkhūti, ṭhānārahena ca akuppena ca upasampanno ayampi imasmiṁ atthe adhippeto bhikkhūti, kuppena upasampanno nādhippetoti.",
  "tika-vin09t1:35": "‘‘Paṭisandhiggahaṇato paṭṭhāya aparipuṇṇavīsativasso’’ti vuttattā opapātikañcāti soḷasavassuddesikā opapātikā paṭisandhito paṭṭhāya aparipuṇṇavīsativassāti vadanti. ‘Soḷasavassuddesikā hontī’ti vuttattā puna cattāri vassāni icchitabbāni, ‘paṭisandhiggahaṇato paṭṭhāyā’ti idaṁ gabbhaseyyakānaṁ vasena vutta’’nti eke. ‘‘Keci vadantī’’ti yattha yattha likhīyati, tattha tattha vicāretvā atthaṁ suṭṭhu upalakkhaye. Opakkamike paṇḍakabhāvo āruḷhanayena veditabbo. ‘‘Pakkhapaṇḍako apaṇḍakapakkhe pabbājetvā paṇḍakapakkhe nāsetabbo’’ti (vajira. ṭī. mahāvagga 109) likhitaṁ.",
  "tika-vin09t1:36": "‘‘Binduṁ adatvā ce nivāseti, theyyasaṁvāsako na hotī’’ti vadanti, vīmaṁsitabbaṁ. Liṅgānurūpassāti sāmaṇerārahassa saṁvāsassa sāditattāti adhippāyo.",
  "tika-vin09t1:37": "Rājabhayādīhi gahitaliṅgānaṁ ‘‘gihī maṁ ‘samaṇo’ti jānantū’’ti vañcanacitte satipi bhikkhūnaṁ vañcetukāmatāya ca tehi saṁvasitukāmatāya ca abhāvā doso na jātoti. ‘‘Yo evaṁ pabbajati, so theyyasaṁvāsako nāma hotī’’ti vā ‘‘evaṁ kātuṁ na labbhatī’’ti vā ‘‘evaṁ pabbajito sāmaṇero na hotī’’ti vā na jānāti, vaṭṭati. ‘‘Jānāti, na vaṭṭatī’’ti ca likhitaṁ. ‘‘Rājadubbhikkhādiatthāya cīvaraṁ pārupitvā saṁvāsaṁ sādiyanto theyyasaṁvāsako hoti. Kasmā? Asuddhacittattā. Puna so ‘suddhaṁ brahmacariyaṁ karissāmi, kiṁ etenāti vippaṭisārena vā paccayādisulabhatāya vā karissāmī’ti suddhamānaso hutvā yāva so saṁvāsaṁ nādhivāseti, tāva theyyasaṁvāsako na hoti. Evaṁ suddhacittuppattito paṭṭhāya saṁvāsaṁ sādiyati ce, theyyasaṁvāsako hotīti adhippeto. Itarathā sabbaṁ virujjhatī’’ti eke.",
  "tika-vin09t1:38": "‘‘Nābhiparāmāsādinā jāto tathārūpaṁ pitaraṁ ghāteti ce, pitughātako hotī’’ti vadanti.",
  "tika-vin09t1:39": "Yo pana kāyasaṁsaggena sīlavināsaṁ pāpeti, na so bhikkhunidūsako ‘‘tiṇṇaṁ maggāna’’nti vacanato. Bhikkhuniṁ pana ekatoupasampannaṁ dūsetvāpi bhikkhunidūsako hoti, sopi pārājiko hotīti vinicchayo. Bhikkhunī pana theyyasaṁvāsikā, mātupituarahantaghātikā, lohituppādikā, titthiyapakkantikā ca hoti, aṭṭhakathāsu anāgataṁ vinayadharā sampaṭicchanti.",
  "tika-vin09t1:40": "‘‘Sampajānamusāvāde pācittiya’’nti (pāci. 2) vuttaṁ mariyādaṁ avītikkamanto tasmiñca sikkhāpade sikkhatīti vuccati. Sikkhāpadanti asabhāvadhammo saṅketova, idha paññatti adhippetā. ‘‘Methunasaṁvarassetaṁ adhivacana’’nti samantapāsādikāyaṁ vuttaṁ, taṁ panatthaṁ sandhāyāti likhitaṁ. Sikkhāti taṁ taṁ sikkhāpadaṁ, sikkhanabhāvena pavattacittuppādo. Sājīvanti paññatti. Tadatthadassanatthaṁ pubbe ‘‘methunasaṁvarassetaṁ adhivacana’’nti vuttaṁ. Yasmā sikkhāya guṇasammatāya puññasammatāya tantiyā abhāvato lokassa dubbalyāvikammaṁ tattha na sambhavati. Patthanīyā hi sā, tasmā ‘‘yañca sājīvaṁsamāpanno, tasmiṁ dubbalabhāvaṁ appakāsetvā’’ti vuttaṁ. Āṇāya hi dubbalyaṁ sambhavatīti upatisso. Dubbalyāvikammapadaṁ sikkhāpaccakkhānapadassa byañjanasiliṭṭhatāya vā parivārakabhāvena vā veditabbaṁ. Atha vā yasmā sikkhāpaccakkhānassa ekaccaṁ dubbalyāvikammaṁ akataṁ hoti, tasmā taṁ sandhāya ‘‘sikkhaṁ apaccakkhāyā’’ti padassa atthaṁ vivaranto ‘‘dubbalyaṁ anāvikatvā’’ti āha. Tattha siyā yasmā na sabbaṁ dubbalyāvikammaṁ sikkhāpaccakkhānaṁ, tasmā ‘‘dubbalyaṁ anāvikatvā’’ti paṭhamaṁ vatvā tassa atthaniyamatthaṁ ‘‘sikkhaṁ apaccakkhāyā’’ti vattabbanti? Taṁ na, kasmā? Atthānukkamābhāvato. ‘‘Sikkhāsājīvasamāpanno’’ti hi vuttattā ‘‘yaṁ sikkhaṁ samāpanno, taṁ apaccakkhāya, yañca sājīvaṁ samāpanno, tattha dubbalyaṁ anāvikatvā’’ti vuccamāne anukkameneva attho vutto hoti, na aññathā, tasmā idameva paṭhamaṁ vuttanti. Tesaṁyevāti cuddasannaṁ.",
  "tika-vin09t1:41": "‘‘Sikkhaṁ apaccakkhāyā’’ti sabbasikkhāpadānaṁ sādhāraṇatthaṁ ‘‘ayamettha anupaññattī’’ti vuttaṁ.",
  "tika-vin09t1:42": "Pavesanaṁ nāma aṅgajātaṁ pavesentassa aṅgajātena samphusanaṁ. Paviṭṭhaṁ nāma yāva mūlaṁ pavesentassa vippakatakālo vāyāmakālo. Sukkavisaṭṭhisamaye aṅgajātaṁ ṭhitaṁ nāma. Uddharaṇaṁ nāma nīharaṇakālo. Vinayagaṇṭhipade pana ‘‘vāyāmato oramitvā ṭhānaṁ ṭhitaṁ nāmā’’ti vuttaṁ, taṁ asaṅkarato dassanatthaṁ vuttaṁ. Pavesanapaviṭṭhauddharaṇakālesupi sukkavisaṭṭhi hotiyeva. Sādiyanaṁ nāma sevanacittassa adhivāsanacittassa uppādanaṁ.",
  "tika-vin09t1:43": "Ubhatovibhaṅge eva paññattāni sandhāya ‘‘idañhi sabbasikkhāpadānaṁ nidāna’’nti vuttaṁ. ‘‘Vinayadharapañcamena gaṇena upasampadā’’ti (mahāva. 259) vuttattā idha tatiyā sahayogena vuttā. Tasmā vīsatipi bhikkhū ce nisinnā, pañcamo vinayadharova icchitabbo, evaṁ sati pārājiko ce vinayadharo, upasampadākammaṁ kopetīti ce? Na, parivārāvasāne kammavagge (pari. 482 ādayo) yaṁ kammavipattilakkhaṇaṁ vuttaṁ, tassa tasmiṁ natthitāya. ‘‘Kathaṁ vatthuto vā ñattito vā anussāvanato vā sīmato vā parisato vā’’ti ettakaṁ vuttaṁ, nanu ayaṁ ‘‘parisato vā’’ti vacanena saṅgahitoti ce? Na, ‘‘dvādasahi ākārehi parisato kammāni vipajjantī’’ti (pari. 487) suttassa hi vibhaṅge tassa anāmaṭṭhattāti ayamattho yasmā tattha tattha sarūpena vuttapāḷivaseneva sakkā jānituṁ, tasmā nayamukhaṁ dassetvā saṁkhittoti likhitaṁ. ‘‘Aṅga’’nti padaṁ uddharitvā ‘‘sabbasikkhāpadesu āpattīnaṁ aṅgānaṅgaṁ veditabba’’nti vuttaṁ, idha pana ‘‘aṅga’’nti vuttaṁ, kasmā? Samuṭṭhanādīnaṁ parivārādīsu saṅkhepena āgatattā tattha gahetvā idhāpi niddiṭṭhānaṁ anaṅgānaṁ vavatthānābhāvato, sabbattha saṅkhepato ca vitthārato ca anaṅgatte vuccamāne ativitthāratāya tasmiṁ tasmiṁ sikkhāpade anūnaṁ vattabbato cāti veditabbo, sabbāpattīnaṁ saṅgāhakavasenāti attho.",
  "tika-vin09t1:44": "Yāni sikkhāpadāni ‘‘kiriyānī’’ti vuccanti, tesaṁ vasena kāyavācā saha viññattiyā veditabbā, akiriyānaṁ vasena vinā viññattiyā veditabbā. Cittaṁ panettha appamāṇaṁ bhūtārocanasamuṭṭhānassa kiriyattā, acittakattā ca. Tattha kiriyā āpattiyā anaṅgantaracittasamuṭṭhānā veditabbā. Aviññattijanakampi ekaccaṁ bāhullanayena ‘‘kiriya’’nti vuccati yatheva paṭhamapārājikaṁ. Viññattiyā abhāvepi ‘‘so ce sādiyati, āpatti pārājikassa, na sādiyati, anāpattī’’ti hi vuttaṁ, viññattisaṅkhātāpi kiriyā vinā sevanacittena na hoti vuttacittajattā, vikārarūpattā, cittānuparivattikattā ca. Tasmā kiriyāsaṅkhātamidaṁ viññattirūpaṁ, itaraṁ cittajarūpaṁ viya janakacittena vinā na tiṭṭhati, itaraṁ saddāyatanaṁ tiṭṭhati, tasmā kiriyāya sati ekantato tajjanakaṁ sevanacittaṁ atthi evāti katvā na sādiyati, anāpattīti na yujjatīti. Yasmā viññattijanakampi samānaṁ sevanacittaṁ na sabbakālaṁ viññattiṁ janeti, tasmā vināpi viññattiyā sayaṁ uppajjatīti katvā ‘‘sādiyati, āpatti pārājikassā’’ti vuttaṁ. Nuppajjati ce, na sādiyati nāma, tassa anāpatti. Teneva bhagavā ‘‘kiṁcitto tvaṁ bhikkhū’’ti (pārā. 135) citteneva āpattiṁ paricchindati, na kiriyāyāti veditabbaṁ.",
  "tika-vin09t1:45": "Ettha samuṭṭhānaggahaṇaṁ kattabbato vā akattabbato vā kāyādibhedāpekkhameva āpattiṁ āpajjati, na aññathāti dassanappayojanaṁ. Tesu kiriyāggahaṇaṁ kāyādīnaṁ saviññattikāviññattikabhedadassanappayojanaṁ. Saññāggahaṇaṁ āpattiyā aṅgānaṅgacittavisesadassanappayojanaṁ. Tena yaṁ cittaṁ kiriyalakkhaṇe vā akiriyalakkhaṇe vā sannihitaṁ, yato vā kiriyā vā akiriyā vā hoti, na taṁ avisesena āpattiyā aṅgaṁ vā anaṅgaṁ vā hoti. Kintu yāya saññāya ‘‘saññāvimokkha’’nti vuccati, tāya sampayuttaṁ cittaṁ aṅgaṁ, itaraṁ anaṅganti dassitaṁ hoti. Idāni yena cittena sikkhāpadaṁ sacittakaṁ hoti, tadabhāvā acittakaṁ, tena tassa avisesena sāvajjatāya ‘‘lokavajjamevā’’ti vuttaṁ. Kintu sāvajjaṁyeva samānaṁ ekaccaṁ lokavajjaṁ, ekaccaṁ paṇṇattivajjanti dassanappayojanaṁ cittalokavajjaggahaṇaṁ. Cittameva yasmā ‘‘lokavajja’’nti vuccati, tasmā manokammampi siyā āpattīti aniṭṭhappasaṅganivāraṇappayojanaṁ kammaggahaṇaṁ.",
  "tika-vin09t1:46": "Yaṁ panettha akiriyalakkhaṇaṁ kammaṁ, taṁ kusalattikavinimuttaṁ siyāti aniṭṭhappasaṅganivāraṇappayojanaṁ kusalattikaggahaṇaṁ. Yā panettha abyākatāpatti, taṁ ekaccaṁ avedanampi nirodhaṁ samāpanno āpajjatīti vedanāttikaṁ ettha na labbhatīti aniṭṭhappasaṅganivāraṇatthaṁ vedanāttikaggahaṇaṁ. Sikkhāpadañhi sacittakapuggalavasena ‘‘ticittaṁ tivedana’’nti laddhavohāraṁ acittakenāpannampi ‘‘ticittaṁ tivedana’’miceva vuccati. Tatridaṁ sādhakasuttaṁ – ‘‘atthāpatti acittako āpajjati acittako vuṭṭhāti (pari. 324), atthāpatti kusalacitto āpajjati kusalacitto vuṭṭhātī’’tiādi (pari. 470). ‘‘Sacittakaṁ āpattidīpanaṁ, saññāvimokkhaṁ anāpattidīpanaṁ, acittakaṁ vatthuajānanaṁ, nosaññāvimokkhaṁ vītikkamanājānanaṁ. Idameva tesaṁ nānātta’’nti (vajira. ṭī. pārājika 61-66 pakiṇṇakakathāvaṇṇanā) likhitaṁ.",
  "tika-vin09t1:47": "Sacittakapakkheti ettha ayaṁ tāva gaṇṭhipadanayo – sacittakapakkheti surāpānādiacittake sandhāya vuttaṁ. Sacittakesu pana yaṁ ekantamakusaleneva samuṭṭhāti, tañca ubhayaṁ lokavajjaṁ nāma. Surāpānasmiñhi ‘‘surā’’ti vā ‘‘pātuṁ na vaṭṭatī’’ti vā jānitvā pivane akusalamevāti. Tattha ‘‘na vaṭṭatīti jānitvā’’ti vuttavacanaṁ na yujjati paṇṇattivajjassapi lokavajjatāpasaṅgato. Imaṁ aniṭṭhappasaṅgaṁ pariharitukāmatāya ca vajirabuddhittherena likhitaṁ – ‘‘idha ‘sacittaka’nti ca ‘acittaka’nti ca vicāraṇā vatthuvijānane eva hoti, na paññattivijānane. Yadi paññattivijānane hoti , sabbasikkhāpadāni lokavajjāneva siyuṁ, na ca sabbasikkhāpadāni lokavajjāni. Tasmā vatthuvijānane eva hotīti idaṁ yujjati. Kasmā? Yasmā sekhiyesu paññattivijānanameva pamāṇaṁ, na vatthumattavijānana’’nti. Ayaṁ panettha attho sikkhāpadasīsena āpattiṁ gahetvā yassa sikkhāpadassa sacittakassa cittaṁ akusalameva hoti, taṁ lokavajjaṁ, sacittakācittakasaṅkhātassa acittakassa ca sacittakapakkhe cittaṁ akusalameva hoti, tampi surāpānādilokavajjanti imamatthaṁ sandhāya ‘‘yassā sacittakapakkhe cittaṁ akusalameva hoti, ayaṁ lokavajjā nāmā’’ti vuttaṁ. ‘‘Sacittakapakkhe’’ti hi idaṁ vacanaṁ acittakaṁ sandhāyāha. Na hi ekaṁsato sacittakāya ‘‘sacittakapakkhe’’ti visesane payojanaṁ atthīti, evaṁ santepi aniyamena vuttañca niyamavasena eva gahetabbanti attho.",
  "tika-vin09t1:48": "Tiracchānānaṁ panāti pana-saddena thullaccayādikāraṁ nivatteti. Kiriyāti ettha ‘‘ṭhitaṁ sādiyatī’’ti (pārā. 58) vuttattā taṁ kathanti ce? ‘‘Sādiyatī’’ti vuttattā kiriyā eva. Evaṁ sante ‘‘kāyakammaṁ manokamma’’nti vattabbanti ce? Na, pacuravohāravasena ‘‘kāyakamma’’nti vuttattā. Ubbhajāṇumaṇḍalikāya labbhati evāti likhitaṁ. Pubbe vuttanayena saṁsandetvā gahetabbaṁ. ‘‘Dunnikkhittassa, bhikkhave, padabyañjanassa atthopi dunnayo hotī’’ti (a. ni. 2.20) vadantenāpi atthassa sukhaggahaṇatthameva padabyañjanassa sunikkhittabhāvo icchito, na akkharavacanāya, tasmā āha ‘‘atthañhi nātho saraṇaṁ avocā’’tiādi.",
  "tika-vin09t1:49": "Paṭhamapārājikavaṇṇanā niṭṭhitā.",
  "tika-vin09t1:50": "2. Dutiyapārājikavaṇṇanā",
  "tika-vin09t1:51": "Gāmā vā araññā vāti lakkhaṇānupaññattikattā ādimhi vuttā. Sabbasmiñhi vinayapiṭake gāmo, gāmūpacāro, gāmakkhettaṁ, gāmasīmā, gāmasīmūpacāroti pañcavidho gāmabhedo veditabbo. Tathā āraññakasīmāya ekaṁ agāmakaṁ araññaṁ, saṁvidhānasikkhāpadānaṁ (pāci. 180 ādayo) ekaṁ, sagāmakaṁ ekaṁ , avippavāsasīmāya ekaṁ, gaṇamhāohīyanakassa (pāci. 691) ekanti pañcavidho araññabhedo veditabbo. Tattha atthi gāmo na gāmaparihāraṁ katthaci labhati, atthi gāmo na gāmakiccaṁ karoti, tathā atthi araññaṁ na araññaparihāraṁ katthaci labhati, atthi araññaṁ na araññakiccaṁ karotīti ayampi bhedo veditabbo.",
  "tika-vin09t1:52": "Tattha avippavāsasīmāsammannanakammavācāya ṭhapetvā ‘‘gāmañca gāmūpacārañcā’’ti (mahāva. 144) ettha gāmo nāma parikkhitto ce, parikkhepassa anto, aparikkhitto ce, parikkhepokāsato anto veditabbo. Ayaṁ udositasikkhāpade ‘‘antogāmo’’ti (pārā. 478) āgato. Sāsaṅkasikkhāpade ‘‘antaraghara’’nti (pārā. 654) āgato anāsaṅkato. Yathāha ‘‘antaraghare nikkhipeyyāti samantā gocaragāme nikkhipeyyā’’ti (pārā. 654). Tathā antaragharappaṭisaṁyuttānaṁ sekhiyānaṁ ayameva paricchedo veditabbo. ‘‘Yā pana bhikkhunī ekā gāmantaraṁ gaccheyyā’’ti (pāci. 687) etthāpi ayameva paricchedo adhippeto ‘‘parikkhittassa gāmassa parikkhepaṁ atikkamantiyā, aparikkhittassa gāmassa upacāraṁ atikkamantiyā’’ti vuttattā.",
  "tika-vin09t1:53": "Yesu purāṇapotthakesu ‘‘upacāraṁ okkamantiyā’’ti likhitaṁ, taṁ vikāle gāmappavesanasikkhāpadesu āciṇṇaṁ nayaṁ gahetvā pamādena likhīyati, na pamāṇaṁ. Yesu ca potthakesu vikāle gāmappavesanasikkhāpadassa vibhaṅge (pāci. 513) ‘‘gāmaṁ paviseyyāti parikkhittassa gāmassa parikkhepaṁ atikkamantassa, aparikkhittassa gāmassa upacāraṁ atikkamantassā’’ti likhīyati, sā pamādalekhā. Upacāraṁ okkamantassāti tattha pāṭho. Vuttañhi samantapāsādikāyaṁ ‘‘aparikkhittassa gāmassa upacāro adinnādāne vuttanayeneva veditabbo’’ti (pāci. aṭṭha. 512). Idha kaṅkhāvitaraṇiyampi vuttaṁ ‘‘santaṁ bhikkhuṁ anāpucchitvāti…pe… upacāraṁ okkamantassā’’tiādi (kaṅkhā. aṭṭha. vikālagāmappavesanasikkhāpadavaṇṇanā).",
  "tika-vin09t1:54": "Yaṁ pana katthaci potthake ‘‘bhikkhuniyā gāmantarādhikāre ekena pādena itarassa gāmassa parikkhepaṁ vā atikkamante, upacāraṁ vā okkante thullaccayaṁ, dutiyena atikkantamatte, okkantamatte ca saṅghādiseso’’ti pāṭho dissati. Tattha ‘‘okkante, okkantamatte’’ti etāni padāni adhikāni , kevalaṁ likhitakehi aññehi likhitāni. Katthaci potthake ‘‘okkantamatte cā’’ti padaṁ na dissati, itaraṁ dissati. Tāni dve padāni pāḷiyā virujjhanti. ‘‘Aparikkhittassa gāmassa upacāraṁ atikkāmentiyā’’ti (pāci. 692) hi pāḷi . Tathā samantapāsādikāya (pāci. aṭṭha. 692) virujjhanti. ‘‘Parikkhepārahaṭṭhānaṁ ekena pādena atikkamati, thullaccayaṁ, dutiyena atikkamati, saṅghādiseso. Apicettha sakagāmato…pe… ekena pādena itarassa gāmassa parikkhepe vā upacāre vā atikkante thullaccayaṁ, dutiyena atikkantamatte saṅghādiseso’’ti (pāci. aṭṭha. 692) hi vuttaṁ.",
  "tika-vin09t1:55": "Gaṇṭhipade cassa ‘‘parikkhepaṁ atikkāmentiyā’’ti vatvā ‘‘upacārepi eseva nayo’’ti vuttaṁ. Anugaṇṭhipade ca ‘‘aparikkhittassa gāmassa upacāraṁ ‘okkamantiyā’tipi potthakesu ekaccesu dissati, taṁ na gahetabba’’nti vuttaṁ. Aparampi vuttaṁ ‘‘aparikkhittassa gāmassa upacāraṁ ‘atikkāmentiyā’ti vacanenāpi evaṁ veditabbaṁ – vikāle gāmappavesane dvinnaṁ leḍḍupātānaṁ eva vasena upacāro paricchinditabbo, itarathā yathā ettha parikkhepārahaṭṭhānaṁ parikkhepaṁ viya katvā ‘atikkāmentiyā’ti vuttaṁ, evaṁ tatthāpi ‘aparikkhittassa gāmassa upacāraṁ atikkāmentassā’ti vadeyya. Yasmā pana tattha parikkhepārahaṭṭhānato uttarimeko leḍḍupāto upacāroti adhippeto. Tasmā tadatthadīpanatthaṁ ‘aparikkhittassa gāmassa upacāraṁ okkamantassā’ti vutta’’nti.",
  "tika-vin09t1:56": "Yaṁ pana andhakaṭṭhakathāyaṁ parikkhepārahaṭṭhānaṁyeva upacāranti sallakkhetvā ‘‘parikkhepapaakkhepārahaṭṭhānānaṁ ninnānākaraṇadīpanatthaṁ upacāraṁ okkamantassā’’ti vuttaṁ, pāḷivisesamasallakkhetvā ‘‘aparikkhittassa gāmassa upacāraṁ atikkamantassa idha upacāro parikkhepo yathā bhaveyya, taṁ upacāraṁ paṭhamaṁ pādaṁ atikkāmentassa āpatti dukkaṭassa, dutiyaṁ pādaṁ atikkāmentassa āpatti pācittiyassā’’ti vuttaṁ, taṁ na gahetabbameva pāḷiyā visesasambhavatoti. Porāṇagaṇṭhipade ‘‘upacāraṁ atikkāmentiyā bhikkhuniyā gāmantarāpattī’’ti vuttaṁ. Tasmā idha kaṅkhāvitaraṇiyā ‘‘ekena pādena itarassa…pe… atikkantamatte saṅghādiseso’’ti ayameva pāṭho veditabbo. Ettāvatā imesu yathāvuttesu ṭhānesu yathāvuttaparicchedova gāmoti veditabbo. Imassa atthassa dīpanatthaṁ ‘‘gāmo nāma ekakuṭikopī’’tiādi (pārā. 92) vuttaṁ. Imassa vasena asatipi parikkhepātikkame, upacārokkamane vā antarārāmato vā bhikkhunupassayato vā titthiyaseyyato vā paṭikkamanato vā taṁ gāmaṁ pavisantassa antarārāmaparikkhepassa, upacārassa vā atikkamanavasena gāmapaccayā āpattiyo veditabbā.",
  "tika-vin09t1:57": "Gāmūpacāro pana ‘‘ṭhapetvā gāmañca gāmūpacārañcā’’ti (mahāva. 144) ettha parikkhittassa gāmassa parikkhepova, aparikkhittassa gāmassa parikkhepokāsova. Vuttañhetaṁ aṭṭhakathāyaṁ ‘‘gāmūpacāroti parikkhittassa gāmassa parikkhepo, aparikkhittassa gāmassa parikkhepokāso. Tesu adhiṭṭhitatecīvariko bhikkhu parihāraṁ na labhatī’’ti (mahāva. aṭṭha. 144). Kiṁ panettha kāraṇaṁ, yena ayaṁ gāmo, gāmūpacāro ca idha aññathā, aññattha tathāti? Aṭṭhuppattito ‘‘tena kho pana samayena bhikkhū ‘bhagavatā ticīvarena avippavāsasammuti anuññātā’ti antaraghare cīvarāni nikkhipantī’’ti (mahāva. 143) imissā hi aṭṭhuppattiyā ‘‘ṭhapetvā gāmañca gāmūpacārañcā’’ti (mahāva. 144) vuttaṁ. Tasmā yattha antaragharasaññā, tattha avippavāsasīmā na gacchatīti veditabbā. Tena ca udositasikkhāpade ‘‘antogāme cīvaraṁ nikkhipitvā antogāme vatthabba’’nti (pārā. 478) ca ‘‘sabhāye vā dvāramūle vā, hatthapāsā vā na vijahitabba’’nti ca vuttaṁ. Kappiyabhūmiyaṁ vasantoyeva hi kappiyabhūmiyaṁ nikkhittacīvaraṁ rakkhati. Sāsaṅkasikkhāpade pana ‘‘yasmā yattha gāme cīvaraṁ nikkhittaṁ, tena gāmena vippavasanto cīvarena vippavasatīti vuccati, tasmā puna gāmasīmaṁ okkamitvā vasitvā pakkamatī’’ti vuttaṁ. Tasmiñhi sikkhāpade gāmasīmā gāmo nāmāti adhippeto. Tattha vikāle gāmappavesanasikkhāpadavibhaṅge ‘‘parikkhittassa gāmassa parikkhepaṁ atikkamantassa āpatti pācittiyassā’’ti (pāci. 513) vacanato parikkhepo na gāmo. Kintu gāmūpacāroti lesena dassitaṁ hoti. Imasmiṁ pana sikkhāpadavibhaṅge ‘‘gāmūpacāro nāmā’’ti ārabhitvā ‘‘aparikkhittassa gāmassa gharūpacāre ṭhitassa majjhimassa purisassa leḍḍupāto’’ti iminā aparikkhittassa parikkhepokāso gāmūpacāroti siddhaṁ. Tadatthasambhavato tasmiṁ gharūpacāre ṭhitassa leḍḍupāto gāmūpacāroti kurundaṭṭhakathāyaṁ, mahāpaccariyampi vuttaṁ . Upacāro hi ‘‘gāmo ekūpacāro nānūpacāro’’tiādīsu dvāraṁ, ‘‘ajjhokāso ekūpacāro’’ti ettha samantā sattabbhantarasaṅkhātaṁ pamāṇaṁ, tasmā ‘‘gāmūpacāroti parikkhittassa gāmassa parikkhepo, aparikkhittassa gāmassa parikkhepokāso’’ti andhakaṭṭhakathāyaṁ vuttanti veditabbaṁ. Tathā kurundiyaṁ, mahāpaccariyañca. Tathā pāḷiyampi ‘‘ajjhārāmo nāma parikkhittassa ārāmassa anto ārāmo, aparikkhittassa upacāro. Ajjhāvasatho nāma parikkhittassa āvasathassa anto āvasatho, aparikkhittassa upacāro’’tiādīsu dissati. Mahāaṭṭhakathāyaṁ pana ‘‘gāmūpacāro’’tiādīsu dissati. Tasmā dutiyo leḍḍupāto upacāroti adhippeto.",
  "tika-vin09t1:58": "‘‘Aparikkhittassa gāmassa upacāraṁ okkamantassa āpatti pācittiyassā’’ti pāḷivisesasambhavato ca paṭhamo leḍḍupāto gāmo eva, dutiyo gāmūpacāroti vuttaṁ. Parikkhittassa pana gāmassa indakhīle ṭhitassa majjhimassa purisassa leḍḍupāto gāmūpacāroti vuttanti ettha bhedo natthi. Ettāvatā parikkhittassa duvidho upacāro, aparikkhittassa catubbidho upacāro yattha sambhavati, yattha ca na sambhavati, taṁ sabbaṁ dassitaṁ hoti.",
  "tika-vin09t1:59": "Gāmakhettassa ca gāmasīmāya ca lakkhaṇaṁ aṭṭhakathāyameva vuttaṁ. Ubhayañhi atthato ekaṁ. Tattha gāmasīmāya gāmabhāvo sāsaṅkasikkhāpadavasena veditabbo.",
  "tika-vin09t1:60": "Gāmasīmūpacāro nāma manussānaṁ kaṭṭhatiṇapupphaphalādiatthikānaṁ vanacarakānaṁ valañjanaṭṭhānaṁ. Imassa gāmasīmūpacārabhāvo udositasikkhāpade, ‘‘agāmake araññe samantā sattabbhantarā’’ti (pārā. 494) āgataṭṭhāne khandhake (mahāva. 147) ca veditabbo. Ettha hi bhagavā gāmantavāsīnaṁ bhikkhūnaṁ sīmaṁ dassento ‘‘yaṁ gāmaṁ vā nigamaṁ vā upanissāya viharatī’’ti (mahāva. 147) vatvā dasseti. Tadanantarameva ‘‘agāmake’’tiādinā sattabbhantarasīmaṁ dasseti. Tasmā yo bhikkhu gāmaṁ vā nigamaṁ vā upanissāya na viharati, kevalaṁ nāvāyaṁ vā thalamaggena vā addhānamaggappaṭipanno hoti, tassa tattha tattha sattabbhantarasīmā labbhatīti veditabbo. Vuttañhi ‘‘ekakulassa sattho hoti , satthe cīvaraṁ nikkhipitvā purato vā pacchato vā sattabbhantarā na vijahitabba’’ntiādi (pārā. 489). Idameva araññaṁ sandhāya ‘‘āraññakasīmāya ekaṁ agāmakaṁ arañña’’nti vuttaṁ.",
  "tika-vin09t1:61": "Yaṁ sandhāya ‘‘agāmake araññe addhayojane addhayojane āpatti pācittiyassā’’ti (pāci. 414) pāḷiyaṁ vuttaṁ. Idaṁ saṁvidhānasikkhāpadānaṁ ekaṁ agāmakaṁ araññaṁ nāma.",
  "tika-vin09t1:62": "Purimena pana sagharaṁ saṅgahitaṁ, iminā tamasaṅgahitanti. Yaṁ sandhāya gaṇamhā ohīyanādhikāre aṭṭhakathāyaṁ (pāci. aṭṭha. 692) ‘‘agāmake araññeti ettha ‘nikkhamitvā bahi indakhīlā sabbametaṁ arañña’nti evaṁ vuttaṁ lakkhaṇaṁ araññaṁ. Taṁ paneta kevalaṁ gāmābhāvena ‘agāmaka’nti vuttaṁ, na viñjhāṭavisadisatāyā’’ti vuttaṁ. Yaṁ sandhāya ‘‘āraññakaṁ nāma senāsanaṁ pañcadhanusatikaṁ pacchima’’nti (pārā. 654; pāci. 573) vuttaṁ. Idaṁ āraññakasenāsanaṁ nāma parikkhittassa parikkhepato bahi, aparikkhittassa pana parikkhepokāsato bahi sarukkhaṁ vā arukkhaṁ vā vihāre kunnadisamākiṇṇampi araññaṁ nāma. Tathā ‘‘gaṇamhā ohīyanakassa eka’’nti vuttaṁ. Idaṁ araññaṁva. Idaṁ pana pubbe agāmakabhāvena āgataṭṭhāne vuttalakkhaṇameva hutvā nikkhamitvā bahi indakhīlā dassanūpacāravijahane ekameva āpattiṁ karoti, tato uddhaṁ anāpatti. ‘‘Saṁvidhānasikkhāpadānaṁ eka’’nti vuttaṁ pana addhayojane addhayojane ekekaṁ āpattiṁ karoti, na tato oraṁ. Itarāni tīṇi yathāvuttaparicchedato orameva tattha vuttavidhiṁ na sampādenti, paraṁ sampādenti. Evametesaṁ aññamaññanānattaṁ veditabbaṁ.",
  "tika-vin09t1:63": "Tattha pañcavidhe gāme yo ‘‘parikkhittassa gāmassa indakhīle ṭhitassa leḍḍupāto’’ti (pārā. 92) vutto, so na katthaci vinayapiṭake upayogaṁ gato, kevalaṁ aparikkhittassa parikkhepokāsato aparo eko leḍḍupāto gāmūpacāro nāmāti dīpanatthaṁ vutto. Parikkhittassapi ce gāmassa eko leḍḍupāto kappiyabhūmisamāno upacāroti vutto, pageva aparikkhittassa parikkhepokāsato eko. So pana pākaṭattā ca ajjhokāsattā ca okkamantassa āpattiṁ karoti ṭhapetvā bhikkhuniyā gāmantarāpattiṁ. Bhikkhuniyo hi tasmiṁ dutiyaleḍḍupātasaṅkhāte gāmūpacāre vasantī āpattiñca āpajjanti, gāmaṁ pavisantī gāmantarāpattiñca. Tāsañhi ṭhitaṭṭhānaṁ araññasaṅkhyaṁ gacchati ‘‘tāvadeva chāyā metabbā…pe… tassā tayo ca nissaye, aṭṭha ca akaraṇīyāni ācikkheyyāthā’’ti (cūḷava. 430) vacanato. Araññappaṭisaṁyuttānaṁ sikkhāpadānaṁ, vikālegāmappavesanasikkhāpadassa (pāci. 508) ca bhikkhunīnaṁ asādhāraṇattā ca antarārāmabhikkhunupassayappaṭikkamanādīnaṁ kappiyabhūmibhāvavacanato ca ‘‘ekā gaṇamhā ohīyeyyāti agāmake araññe dutiyikāya bhikkhuniyā dassanūpacāraṁ vā savanūpacāraṁ vā vijahantiyā āpatti thullaccayassā’’tiādisikkhāpadapaññattito (pāci. 692) ca bhikkhunikkhandhakanayaena vā yasmā parikkhittassa gāmassa indakhīlato paṭṭhāya aparikkhittassa upacārato paṭṭhāya nīyati, tattha antaraghare nikkhittacīvare sati caturaṅgasamodhānena bhikkhū vasanti, tasmā sagāmakaṁ nāma hoti.",
  "tika-vin09t1:64": "Avippavāsasīmāya ekaṁ nāma ‘‘na, bhikkhave, bhikkhuniyā araññe vatthabbaṁ, yā vaseyya, āpatti dukkaṭassā’’ti (cūḷava. 431) vacanato bhikkhunīnaṁ araññavāso nāma natthīti siddhaṁ. Tāya hi araññe bhikkhunupassaye sati antoāvāsepi dutiyikāya dassanasavanūpacāraṁ vijahantiyā āpatti. Tasmā avippavāsasīmādhikāre ‘‘ṭhapetvā gāmañca gāmūpacārañcā’’ti (mahāva. 144) ettha yaṁ ṭhānaṁ ṭhapitaṁ, tattheva bhikkhunupassayopi kappati, na tato paraṁ.",
  "tika-vin09t1:65": "Tāsañca avippavāsasīmākammavācāyaṁ ‘‘ṭhapetvā gāmañca gāmūpacārañcā’’ti vacanaṁ natthīti katvā tesveva gāmagāmūpacāresu pharati. Tato paraṁ dutiyesu leḍḍupātādīsu tāsaṁ akappiyabhūmikattā na samānasaṁvāsakasīmā araññe pharati bhikkhūnaṁ gāmagāmūpacāraṁ viya. Tasmā vuttaṁ ‘‘bhikkhuniyā ṭhapetvā gāmantarāpatti’’nti.",
  "tika-vin09t1:66": "Evaṁ tāva pañcavidhaṁ gāmabhedaṁ, araññabhedañca ñatvā idāni ‘‘atthi gāmo na gāmaparihāraṁ katthaci labhatī’’tiādibhedo veditabbo. Tattha yo aṭṭhakathāyaṁ ‘‘amanusso nāma yo sabbaso vā manussānaṁ abhāvena yakkhapariggahabhūto’’ti vutto, so gāmo na gāmaparihāraṁ katthaci sikkhāpade labhati. Yañhi sandhāya aṭṭhakathāyaṁ ‘‘taṁ panetaṁ buddhakāle, cakkavattikāle ca nagaraṁ hoti, sesakāle suññaṁ hoti yakkhapariggahita’’nti (pārā. aṭṭha. 1.84; dī. ni. aṭṭha. 1.150) vuttaṁ. Yo pana paṭirājacorādīhi viluttattā, kevalaṁ bhayena vā chaḍḍito sagharova antarahitagāmabhūto, so ‘‘gāmantare gāmantare āpatti pācittiyassā’’ti (pāci. 183) vuttapācittiyaṁ janeti, vikāle gāmappavesanaṁ, sekhiye cattāri janetīti veditabbā. Yo pana gāmo yato vā manussā kenacideva karaṇīyena punapi āgantukāmā eva apakkantāti vutto, amanusso so pakatigāmasadisova.",
  "tika-vin09t1:67": "Atthi araññaṁ na araññaparihāraṁ katthaci labhatīti ettha ‘‘ajjhokāso ekūpacāro nāma agāmake araññe samantā sattabbhantarā ekūpacāro, tato paraṁ nānūpacāro’’ti (pārā. 494) ettha yvāyaṁ nānūpacāroti vutto, taṁ veditabbaṁ. Yo pana parikkhittassa ekaleḍḍupātasaṅkhāto gāmūpacāranāmako gāmo, yo vā sattho nātirekacātumāsaniviṭṭho, so atthi gāmo na gāmakiccaṁ karoti. Na hi taṁ ṭhānaṁ okkamanto gāmappavesanāpattiṁ āpajjati. Yaṁ pana gāmasīmāya pariyāpannaṁ manussānaṁ valañjanaṭṭhānabhūtaṁ araññaṁ, taṁ atthi araññaṁ na araññakiccaṁ karoti nāma. Na hi tattha āraññakasīmā labbhatīti. Ettāvatā ‘‘gāmā vā araññā vā’’ti imissā anupaññattiyā lakkhaṇānupaññattibhāvo dassito hoti.",
  "tika-vin09t1:68": "‘‘Gonisādiniviṭṭhopi gāmo’’ti ettha sace tassa gāmassa gāmakhettaparicchedo atthi, sabbopi eko gāmo. No ce, upacārena vā parikkhepena vā paricchinditabbo. Sace gāmakhette sati kānici tāni gharāni aññamaññaupacārappahonakaṁ ṭhānaṁ atikkamitvā dūre dūre katāni honti, vikāle gāmappavese upacārova pamāṇaṁ. Antaragharappaṭisaṁyuttesu sekhiyesu, bhikkhuniyā gāmantarāpattīsu ca gharānaṁ parikkhepārahaṭṭhānaṁ pamāṇaṁ, uposathādikammānaṁ gāmakhettaṁ pamāṇaṁ, āraññakasenāsanassa āsannagharassa dutiyaleḍḍupātato paṭṭhāya pañcadhanusatantaratā pamāṇanti evaṁ no paṭibhānanti ācariyā.",
  "tika-vin09t1:69": "‘‘Yampi ekasmiṁyeva gāmakhette ekaṁ padesaṁ ‘ayampi visuṁgāmo hotū’ti paricchinditvā rājā kassaci deti, sopi visuṁgāmasīmā hotiyevā’’ti (mahāva. aṭṭha. 147) aṭṭhakathāvacanato taṁ pavisantiyā bhikkhuniyā gāmantarāpatti hoti eva. Sace tattha vihāro vā devakulaṁ vā sabhā vā gehaṁ vā natthi, kevalaṁ vatthumattakameva hoti, gāmoti vinayakammaṁ sabbaṁ tattha kappati. ‘‘Amanusso gāmo’’ti hi vuttaṁ. Tañca ṭhānaṁ itarassa gāmassa parikkhepabbhantare vā upacārabbhantare vā hoti, vikāle gāmappavesanaṁ āpucchitvāva gantabbaṁ. No ce, araññaṁ viya yathāsukhaṁ gantabbaṁ. Tattha ce ārāmo vā titthiyaseyyādīsu aññatarovā hoti, laddhakappameva. Bhikkhunupassayo ce hoti, gāmaṁ piṇḍāya pavisantiyā bhikkhuniyā gāmantarāpatti pariharitabbā. ‘‘Araññaṁ nāma ṭhapetvā gāmañca gāmūpacārañca avasesaṁ araññaṁ nāmā’’ti (pārā. 92) ettha parikkhepe sati yathāvuttaparicchedaṁ gāmameva ṭhapetvā avasesaṁ tassa upacāraṁ, tato parañca araññaṁ nāma, parikkhepe asati yathāvuttaparicchedaṁ gāmūpacārameva ṭhapetvā tato paraṁ avasesaṁ araññaṁ nāmāti adhippāyo. Evaṁ sati ‘‘nikkhamitvā bahi indakhīlā sabbametaṁ arañña’’nti (vibha. 529) vuttalakkhaṇe agāmake araññe gaṇamhāohīyanāpatti, tattha avippavāsasīmāya pharaṇaṁ vikāle gāmappavesanāpattiyā anāpattīti evamādivinayavidhi sameti, aññathā na sameti.",
  "tika-vin09t1:70": "‘‘Ṭhapetvā gāmūpacāraṁ avasesaṁ araññaṁ nāmā’’ti (mahāva. 144) vutte gāmūpacārato paro araññanti siddhe ‘‘ṭhapetvā gāma’’nti visesattho na dissati, gāmassa pana araññabhāvappasaṅgabhayā vuttanti ce? Na, gāmūpacārassa abhāvappasaṅgato. Sati hi gāme gāmūpacāro hoti, so ca tava matena araññabhūto. Kuto dāni gāmūpacāro. Gāmūpacāropi ce araññasaṅkhyaṁ gacchati, parova gāmoti katvā na yuttaṁ gāmassa araññabhāvappasaṅgato ca. Tasmā ‘‘gāmā vā araññā vā’’ti ettha gāmūpacāropi ‘‘gāmo’’ tveva saṅgahito. Tasmā gāmassa araññabhāvappasaṅgo na yujjati. Yadi evaṁ ‘‘ṭhapetvā gāmaṁ avasesaṁ araññaṁ nāmā’’ti ettakaṁ vattabbanti ce? Na, araññassa paricchedajānanappasaṅgato. Tathā hi vutto ‘‘araññaparicchedo na paññāyatī’’ti no laddhi. Gāmūpacārapariyanto hi idha gāmo nāma. Yadi evaṁ ‘‘gāmassa ca araññassa ca paricchedadassanatthaṁ vutta’’nti aṭṭhakathāyaṁ vattabbaṁ, ‘‘araññassa paricchedadassanatthaṁ vutta’’nti kimatthaṁ vuttanti ce? Vuccate – aṭṭhakathācariyena paṭhamagāmūpacāraṁyeva sandhāya vuttaṁ ‘‘araññaparicchedadassanattha’’nti sabbasikkhāpade hi bāhiraindakhīlato paṭṭhāya gāmūpacāraṁ araññaṁ nāma. Gāmaparicchedavacane payojanaṁ panettha natthi parikkhepeneva pākaṭabhūtattā. Dutiyagāmūpacārova gāmassa paricchedadassanatthaṁ vutto parikkhepabhāvena apākaṭattā. Tattha paṭhamagāmūpacāro ce araññaparicchedadassanatthaṁ vutto, tattha na vattabbo. ‘‘Nikkhamitvā indakhīlā sabbametaṁ arañña’’nti vattabbaṁ. Evaṁ sante subyattataraṁ araññaparicchedo dassito hoti, micchāgāho ca na hoti.",
  "tika-vin09t1:71": "‘‘Majjhimassa purisassa leḍḍupāto’’ti hi vutte ayaṁ gāmūpacārova araññaṁ gāmūpacārassa vibhaṅgattā. Yadi araññaparicchedadassanatthaṁ vuttaṁ, avuttakameva, araññato paranti ca micchāgāho hotīti ce, nanu vuttaṁ ‘‘paṭhamameva idaṁ parikkhittassa gāmassa upacāraniyamanatthaṁ vutta’’nti? Araññaparicchedadassanatthaṁ kiñcāpi ‘‘gāmūpacāro’’tiādi āraddhaṁ, indakhīle ṭhitassa majjhimassa purisassa leḍḍupātoti pana evaṁ vacanappayojanaṁ. Aparikkhittassa ca gāmassa yvāyaṁ leḍḍupāto upacāro’’ti mahāaṭṭhakathāyaṁ vutto, tassa niyamananti vuttaṁ hoti. Kathaṁ paññāyatīti ce? ‘‘Araññaṁ nāmā’’ti padaṁ anuddharitvā ‘‘gāmūpacāro nāmā’’ti uddharaṇassa katattā. Tattha ‘‘gāmūpacāro nāmā’’ti mātikāyaṁ avijjamānaṁ padaṁ uddharanto tayo atthavase dasseti. Seyyathidaṁ – araññaparicchedadassanameko attho, aparikkhittassa gāmassa upacārena saddhiṁ paricchedadassanameko, na kevalaṁ aparikkhittassayeva upacāro vinayādhikāre sappayojano dassitabbo, nippayojanopi parikkhittassa upacāro iminā pariyāyena labbhatīti anusaṅgappayojanameko atthopi veditabbo.",
  "tika-vin09t1:72": "‘‘Aparikkhittassa gāmassa gharūpacāre ṭhitassa majjhimassa purisassa leḍḍupāto’’ti idaṁ bhagavā tayo atthavase paṭicca abhāsi. Seyyathidaṁ – aparikkhittassa gāmassa paricchedadassanameko, avippavāsasīmādhikāre ayameva gāmūpacāroti dassanameko, tattha ṭhitassa dutiyo leḍḍupāto sabbattha gāmappaṭisaṁyuttesu sikkhāpadesu sakiccako upacāroti dassanamekoti evaṁ bhagavā attano desanāvilāsappattiyā ekekapaduddhāraṇena tayo atthavase dassetīti veditabbaṁ.",
  "tika-vin09t1:73": "Tathā avippavāsasīmākammavācāya ‘‘ṭhapetvā gāmañca gāmūpacārañcā’’ti (mahāva. 144) etthāpi parikkhepe sati gāmaṁ ṭhapetvā, asati gāmūpacāraṁ ṭhapetvāti attho. Parikkhittassa, aparikkhittassa ca majjhe ārāme avippavāsasīmāsammannanakāle ayaṁ nayo ativiya yujjati. Ubhayaparivajjanato pubbe vuttanayena vā ubhayattha ubhayaṁ labbhateva. ‘‘Antarārāmesu pana āciṇṇakappā bhikkhū avippavāsasīmaṁ sammannantī’’ti gaṇṭhipade vuttaṁ. ‘‘Antaragharappaṭisaṁyuttānaṁ sekhiyānaṁ antarārāmesu asambhavato antarārāmo na gāmasaṅkhaṁ gacchati, tasmā tatthapi avippavāsasīmā ruhatevā’’ti eke. Te bhikkhū dutiyassa gāmūpacārassa gāmasaṅkhāsabhāvato tāsaṁ imāya dutiyāya avippavāsakammavācāya abhāvaṁ dassetvā paṭikkhipitabbā. Ajjhārāmo pana gāmopi samāno titthiyaseyyādi viya kappiyabhūmīti veditabbo.",
  "tika-vin09t1:74": "Āpattiyā paricchedaṁ, tathānāpattiyāpi ca;",
  "tika-vin09t1:75": "Dassetuṁ gāmasambandha-sikkhāpadavibhāvane.",
  "tika-vin09t1:76": "Gāmagāmūpacārā dve, dassitā idha tādinā;",
  "tika-vin09t1:77": "Sīmā sīmūpacārā tu, anekantāti nuddhaṭā.",
  "tika-vin09t1:78": "Upacārā ca dve honti, bāhirabbhantarabbasā;",
  "tika-vin09t1:79": "Parikkhittāparikkhitta-bhedā ce caturo siyuṁ.",
  "tika-vin09t1:80": "Ayañhi upacārasaddo vinayapiṭake ‘‘anujānāmi, bhikkhave, agilānenapi ārāme ārāmūpacāre chattaṁ dhāretu’’nti (cūḷava. 270) evamādīsu bāhire upacāre dissati. Bāhiro upacāro nāma parikkhepato, parikkhepārahaṭṭhānato vā eko leḍḍupāto. ‘‘Ajjhārāmo nāma parikkhittassa ārāmassa antoārāmo, aparikkhittassa upacāro. Ajjhāvasatho nāma parikkhittassa āvasathassa antoāvasatho, aparikkhittassa upacāro’’tiādīsu (pāci. 506) pana upacārasaddo abbhantare upacāre dissati. Abbhantaro upacāro ca nāma parikkhepo, parikkhepārahaṭṭhānañca hoti. Idha pana parikkhepo ‘‘ajjhārāmo, ajjhāvasatho’’ti vā na vuccati, anto eva ārāmo, āvasathoti vā. Tesu bāhirabbhantarabhedabhinnesu dvīsu upacāresu avippavāsasīmādhikāre ‘‘ṭhapetvā gāmañca gāmūpacārañcā’’ti (mahāva. 144) ettha gāmūpacāro nāma abbhantarūpacāro adhippeto, na bāhiro. Bhikkhuniyā araññasaññitatāya tassa bāhirassa, tassā gāmantarāpattiyā ṭhānabhūtattā ca abbhantaraupacārassāti idamettha kāraṇadvayaṁ veditabbaṁ. Tattha idha adinnādānapārājikavibhaṅgeyeva paṭhamo gāmūpacāro dassito, so bāhiro, dutiyo abbhantaroti veditabbo. Paṭhamena ca aparikkhittassa gāmassa dutiyaleḍḍupātasaṅkhāto bāhiro upacāro, dutiyena ca parikkhittassa gāmassa parikkhepato bāhirasaṅkhāto abbhantaro upacāro lesena dassitoti veditabbo. Evaṁ cattāropi upacārā idha bhagavatā desanāvilāsappattena desanālīlāya dassitā hontīti ayaṁ nayo suṭṭhu lakkhetvā ācariyehi sammantayitvā yathānurūpaṁ tattha yojetabbo. Itarathā –",
  "tika-vin09t1:81": "Asambudhaṁ buddhamahānubhāvaṁ;",
  "tika-vin09t1:82": "Dhammassa gambhīranayattatañca;",
  "tika-vin09t1:83": "Yo vaṇṇaye naṁ vinayaṁ aviññū;",
  "tika-vin09t1:84": "So duddaso sāsananāsahetu.",
  "tika-vin09t1:85": "Pāḷiṁ tadatthañca asambudhañhi;",
  "tika-vin09t1:86": "Nāseti yo aṭṭhakathānayañca;",
  "tika-vin09t1:87": "Anicchayaṁ nicchayato parehi;",
  "tika-vin09t1:88": "Gāmoti teyeva purakkhato so.",
  "tika-vin09t1:89": "Anukkameneva mahājanena;",
  "tika-vin09t1:90": "Purakkhato paṇḍitamāni bhikkhu;",
  "tika-vin09t1:91": "Apaṇḍitānaṁ vimatiṁ akatvā;",
  "tika-vin09t1:92": "Ācariyalīlaṁ purato karoti.",
  "tika-vin09t1:93": "Tattha hi pāḷiyaṁ ‘‘gāmassa upacāro gāmūpacāro, gāmasaṅkhāto upacāro gāmūpacāro nāmā’’ti uddharitvā gāmassa upacāraṁ dassento ‘‘indakhīle ṭhitassa majjhimassa purisassa leḍḍupāto’’ti (pārā. 92) vatvā puna gāmasaṅkhātaṁ upacāraṁ dassento ‘‘gharūpacāre ṭhitassa majjhimassa purisassa leḍḍupāto’’ti vuttaṁ. Imamatthaṁ sandhāya vikāle gāmappavesanagāmantaraaappavāsasammutiādīsu parikkhepārahaṭṭhānameva gāmūpacāranti vuttanti likhitaṁ.",
  "tika-vin09t1:94": "Atthatoekanti ettha saṅkhāsaddaṁ saṅkhātasaddena samānayati. ‘‘Ādiyeyyā’’ti idaṁ pañcavīsatiyā avahārānaṁ sādhāraṇapadaṁ. Ṭhānācāvanavasena ca khīlādīni saṅkāmetvā khettādiggahaṇavasena cāti attho. Ṭhānācāvane yathā sāmikassa dhuranikkhepādiṁ anoloketvāva āpatti, tathā ihāpīti gahetabbā.",
  "tika-vin09t1:95": "‘‘Asukaṁ nāma bhaṇḍaṁ avaharissāmī’’ti sabbesaṁ ekāsayattā ‘‘ekenāpī’’ti vuttaṁ. Yadi āṇatti icchitabbā, saṁvidhāvahāro nāma eko avahāro parihāyitabbo.",
  "tika-vin09t1:96": "Okāsaparikappe ṭhānācāvanāya gahitampi okāsaparikappitattā rakkhati. Okāsātikkamova pamāṇaṁ pubbe asuddhacittena gahitattā. Idāni suddhacittena gahitepi hoti evāti vadanti, taṁ na sundaraṁ. Ettha pana vinicchayo samantapāsādikaṁ oloketvā gahetabbo.",
  "tika-vin09t1:97": "Uddhāro natthīti ṭhānācāvanaṁ natthīti attho.",
  "tika-vin09t1:98": "Uddhatamatte avahāro sakalassa payogassa niṭṭhāpitattā, na atthasādhakavasena. Uddhāreyeva rakkhatīti ettha eva-saddena pātane na rakkhatīti atthe siddhepi atthasādhakavasena atthaṁ dassetuṁ ‘‘taṁ uddharitvā’’tiādi vuttaṁ.",
  "tika-vin09t1:99": "‘‘Pathabyārājapadesarājādayo bahū, tesaṁ saṅgaṇhanatthaṁ ‘rājāno’ti bahuvacanaṁ vutta’’nti likhitaṁ. Kiñcāpi bahuvacanaṁ kataṁ, idaṁ pana ekaṁ bimbisāramevāti daṭṭhabbaṁ. Rājānoti kiñci aniddisitvā sādhāraṇavasena kiñcāpi vuttaṁ, idaṁ pana bimbisāramevāti.",
  "tika-vin09t1:100": "Pubbappayogeti ettha gamanakāle maggasodhanādhikaraṇe apācittiyakhette dukkaṭaṁ, latācchedanādīsu pācittiyameva. Gantvā pana kumbhimatthake jātalatādicchedane sahapayogattā dukkaṭaṁ. ‘‘Ekabhaṇḍe evaṁ bhāriyamidaṁ, ‘tvampi ekapassaṁ gaṇha, ahampi ekapassaṁ gaṇhāmī’ti saṁvidahitvā ubhayesaṁ payogena ṭhānācāvane kate kāyavācācittehi samuṭṭhāti. Aññathā sāhatthikaṁ vā āṇattikassa aṅgaṁ na hoti , āṇattikaṁ vā sāhatthikassāti vuttalakkhaṇena virujjhatī’’ti vinayagaṇṭhipade likhitaṁ. Pi-saddo panettha tattheva likhito.",
  "tika-vin09t1:101": "Kāyavācāsamuṭṭhānaṁ, yassā āpattiyā siyā;",
  "tika-vin09t1:102": "Tatra vācaṅgaṁ cittaṁva, kammaṁ nassā vidhīyati.",
  "tika-vin09t1:103": "Kiriyākiriyādikaṁ yañce, yampi kammattayaṁ bhave;",
  "tika-vin09t1:104": "Na yuttaṁ taṁ viruddhattā, kammamekaṁva yujjatīti. (vajira. ṭī. pārājika 131 pakiṇṇakakathāvaṇṇanā);",
  "tika-vin09t1:105": "Dutiyapārājikavaṇṇanā niṭṭhitā.",
  "tika-vin09t1:106": "3. Tatiyapārājikavaṇṇanā",
  "tika-vin09t1:107": "Yathā ñātapariññā dhammānaṁ sabhāvajānanameva ‘‘idaṁ rūpaṁ, ayaṁ vedanā’’ti, tīraṇapariññā pana dhammasabhāvena saddhiṁ aniccādivasena pavattamānaṁ ‘‘rūpaṁ aniccanti vā’’tiādi, evamidha saddhiṁ cetetvā ekattenāpi pāṇātipātābhāvā ‘‘jīvitā voropeyyā’’ti vuttaṁ. ‘‘Manussaviggaha’’nti vuttattā gabbhaseyyakānaṁ vasena sabbasukhumaattabhāvato paṭṭhāya dassetuṁ ‘‘kalalato paṭṭhāyā’’ti āha. Ettha jīvitā voropento paccuppannato viyojeti. Tattha khaṇapaccuppannaṁ na sakkā voropetuṁ, santatipaccuppannaṁ vā addhāpaccuppannaṁ vā sakkā. Kathaṁ? Tasmiñhi upakkame kate laddhūpakkamaṁ jīvitadasakaṁ nirujjhamānaṁ dubbalassa parihīnavegassa paccayo hoti. Santatipaccuppannaṁ yathā dve tayo javanavāre javitvā nirujjhati, addhāpaccuppannañca tadanurūpaṁ katvā nirujjhati, tathā paccayo hoti. Tato santatipaccuppannaṁ vā addhāpaccuppannaṁ vā yathāparicchinnakālaṁ apatvā antarāva nirujjhati. Evaṁ tadubhayampi voropetuṁ sakkā. Tasmā paccuppannaṁ viyojeti.",
  "tika-vin09t1:108": "‘‘Imassa panatthassā’’ti vohāravasena vuttamatthaṁ paramatthavasena āvibhāvatthaṁ ‘‘pāṇo veditabbo’’tiādi vuttaṁ. Kāyaviññattisahitāya cetanāya payujjatīti payogo, ko so? Sarīre satthādīnaṁ gamanaṁ paharaṇanti kāyavacīviññattisahitāya cetanāya parasarīre satthapātanaṁ. Dūre ṭhitanti dūre vā tiṭṭhatu, samīpe vā. Hatthato muttena pahāro nissaggiyo. Tatthāti nissaggiyappayoge. Yo koci maratūti ettha mahājanasamūhe na sakkā. Yassūpari saro patati, tasseva jīvitamaraṇaṁ kātuṁ, na yassa kassaci jīvitamaraṇaṁ. Āṇāpananti vacīviññattisahitāya cetanāya adhippetatthasādhanaṁ. Teneva ‘‘sāvetukāmo na sāvetī’’ti (pārā. 54) vuttaṁ. Āṇattiniyāmakāti āṇattikappayogasādhikā. Etesu hi avirajjhitesu eva āṇattipayogo hoti, na aññathā.",
  "tika-vin09t1:109": "Rūpūpahāroti ettha –",
  "tika-vin09t1:110": "‘‘Mamālābhena esitthī, maratū’’ti samīpago;",
  "tika-vin09t1:111": "Duṭṭhacitto sace yāti, hoti so itthimārako.",
  "tika-vin09t1:112": "Bhikkhatthāya sace yāti, jānantopi na mārako;",
  "tika-vin09t1:113": "Anatthiko hi so tassā, maraṇena upekkhako.",
  "tika-vin09t1:114": "Viyogena ca me jāyā, jananī ca na jīvati;",
  "tika-vin09t1:115": "Iti jānaṁ viyuñjanto, tadatthiko hoti mārako.",
  "tika-vin09t1:116": "Pabbajjādinimittañce, yāti jānaṁ na mārako;",
  "tika-vin09t1:117": "Anatthiko hi so tassā, maraṇena upekkhako.",
  "tika-vin09t1:118": "Hārakasaddassa bhedato atthaṁ vitthāretvā ubhayampi ekamevāti dassetuṁ ‘‘satthañca taṁ hārakañcā’’tiādi vuttaṁ. Etena thāvarappayogaṁ dasseti sāhatthikādīsu payogesu. ‘‘Iti cittamano’’ti uddharitvāpi itisaddassa attho na tāva vutto. Kiñcāpi na vutto, adhikāravasena pana āgataṁ itisaddaṁ yojetvā iti cittasaṅkappoti ettha ‘‘maraṇasaññī maraṇacetano maraṇādhippāyo’’ti vuttattā maraṇaṁyeva vakkhatīti veditabbo. Vuttanayenāti chappayogavasena. Sāhatthikanissaggiyappayogesu sanniṭṭhāpakacetanāya sattamāya saha uppannakāyaviññattiyā sāhatthikatā veditabbā. Āṇattike pana sattahipi cetanāhi saha vacīviññattisambhavato satta satta saddā ekato hutvā ekekakkharabhāvaṁ gantvā yattakehi akkharehi attano adhippāyaṁ viññāpenti, tadavasānakkharasamuṭṭhāpikāya sattamacetanāya sahajātavacīviññattiyā āṇattikatā veditabbā.",
  "tika-vin09t1:119": "Tatiyapārājikavaṇṇanā niṭṭhitā.",
  "tika-vin09t1:120": "4. Catutthapārājikavaṇṇanā",
  "tika-vin09t1:121": "Idheva saṅgahanti ‘‘iti jānāmi, iti passāmī’’ti pade kathanti ce, ‘‘iti jānāmī’’tiādimāha . Kevalaṁ ‘‘pāpicchatāyā’’ti (kaṅkhā. aṭṭha. catutthapārājikavaṇṇanā) vacanato mandattā momūhattā samudācarantassa anāpattīti dīpitaṁ. ‘‘Atītakāle sotāpannomhī’’ti vadanto pariyāyena vadati, ‘‘yo te vihāre vasati, so bhikkhu arahā’’tiādīsu (pari. 165) viya sikkhāpadepi ‘‘iti jānāmī’’ti (pārā. 195, 197) paccuppannameva vuttaṁ.",
  "tika-vin09t1:122": "Catutthapārājikavaṇṇanā niṭṭhitā.",
  "tika-vin09t1:123": "Mātughātakapitughātakaarahantaghātakā tatiyapārājikaṁ āpannā, bhikkhunidūsako, lambīādayo ca cattāro paṭhamapārājikaṁ āpannā evāti katvā kuto catuvīsatīti ce? Na, adhippāyājānanato. Mātughātakādayo hi cattāro idhānupasampannā eva adhippetā, lambīādayo cattāro kiñcāpi paṭhamapārājikena saṅgahitā, yasmā pana ekena pariyāyena methunadhammaṁ paṭisevino honti, tasmā visuṁ vuttā. Na labhati bhikkhūhīti ettha ‘‘uposathādibhedaṁ saṁvāsa’’nti ettakaṁ vuttaṁ. Vinayaṭṭhakathāyaṁ ‘‘uposathappavāraṇāpātimokkhuddesasaṅghakammappabheda’’nti vuttaṁ. Pāḷiyaṁ ‘‘saṁvāso nāma ekakammaṁ ekuddeso samasikkhatā’’ti (pārā. 55, 92, 172, 198) vuttaṁ. Tividhenāpi saṅghakammaṁ kātuṁ na vaṭṭatīti paṭikkhittaṁ. ‘‘Na, bhikkhave, gahaṭṭhena nisinnaparisāya pātimokkhaṁ uddisitabba’’ntiādi (mahāva. 154) pātimokkhappavāraṇāsu eva āgataṁ, aññesu ca evarūpesu ṭhānesu sesaṁ kammaṁ kātuṁ natthi paṭikkhepo. Ācariyāpi ‘‘sesaṁ kammaṁ kātuṁ vaṭṭati, natthi āpattī’’ti vadanti. ‘‘Antimavatthu ajjhāpannaṁ amūlakena pārājikena codentassa saṅghādiseso, saṅghādisesena codentassa pācittiyanti bhikkhuno viya vuttaṁ, na anupasampannassa viya dukkaṭaṁ. Tasmā tena sahaseyyā, tassa paṭiggahaṇañca bhikkhussa vaṭṭatīti ācariyā vadantī’’ti likhitaṁ. ‘‘Yathā pure tathā pacchāti ‘ekakammaṁ ekuddeso samasikkhatā’ti evaṁ vuttasaṁvāsassa abhabbatāmattaṁ sandhāya vutta’’nti vadanti, vīmaṁsitabbaṁ.",
  "tika-vin09t1:124": "Idāni catunnampi sādhāraṇaṁ pakiṇṇakaṁ – methunadhammaṁ paṭisevanto atthi koci pārājiko hoti asaṁvāso, atthi koci na pārājiko hoti asaṁvāso, atthi koci na pārājiko saṁvāso dukkaṭavatthusmiṁ vā thullaccayavatthusmiṁ vā paṭisevanto, atthi koci na pārājiko pakkhapaṇḍako apaṇḍakapakkhe upasampanno paṇḍakapakkhe methunadhammaṁ paṭisevanto. So āpattiṁ nāpajjatīti na pārājiko nāma. Na hi abhikkhussa āpatti nāma atthi. So anāpattikattā apaṇḍakapakkhe āgato kiṁ asaṁvāso hoti, na hotīti? Hoti. ‘‘Abhabbo tena sarīrabandhanenā’’ti (mahāva. 129) hi vuttaṁ. ‘‘Yo pana bhikkhu bhikkhūnaṁ sikkhāsājīvasamāpanno…pe… asaṁvāso’’ti (pārā. 44) vuttattā yo bhikkhubhāvena methunaṁ dhammaṁ paṭisevati, so eva abhabbo. Nāyaṁ apārājikattāti ce? Na, ‘‘byattena bhikkhunā paṭibalena saṅgho ñāpetabbo’’ti (mahāva. 126) vuttaṭṭhāne yathā abhikkhunā kammavācāya sāvitāyapi kammaṁ ruhati kammavipattiyā asambhavato, evaṁsampadamidaṁ daṭṭhabbaṁ. Tatrāyaṁ viseso – upasampannapubbo evaṁ ce kammavācaṁ sāveti, saṅgho ca tasmiṁ upasampannasaññī eva ce, kammaṁ ruhati, nāññathāti no khantīti ācariyo.",
  "tika-vin09t1:125": "Gahaṭṭho vā titthiyo vā paṇḍako vā kammavācaṁ sāveti, saṅghena kammavācā na vuttā hoti. ‘‘Saṅgho upasampādeyya saṅgho upasampādeti, upasampanno saṅghenā’’ti (mahāva. 127) hi vacanato saṅghena kammavācāya vattabbatāya saṅghapariyāpannena, saṅghapariyāpannasaññitena vā ekena vuttāya saṅghena vuttā hotīti veditabbo, na gahaṭṭhatitthiyapaṇḍakādīsu aññatarena. Ayameva sabbakammesu yutti daṭṭhabbā.",
  "tika-vin09t1:126": "Tathā atthi methunaṁ dhammaṁ paṭisevanto koci nāsetabbo, ‘‘yo bhikkhunidūsako, ayaṁ nāsetabbo’’ti (mahāva. 114-115 atthato samānaṁ) vuttattā tena eva so anupasampannova sahaseyyāpattiṁ vā aññaṁ vā tādisaṁ janeti, tassa omasane ca dukkaṭaṁ hoti. Abhikkhuniyā methunadhammaṁ paṭisevanto na nāsetabbo, ‘‘antimavatthuṁ ajjhāpanno, bhikkhave, anupasampanno na upasampādetabbo’’ti pāḷiyā abhāvato, teneva so upasampannasaṅkhaṁ gacchati, sahaseyyāpattiādiṁ na janeti, kevalaṁ asaṁvāsoti katvā gaṇapūrako na hoti. Ekakammaekuddeso hi saṁvāsoti vutto, samasikkhatāpi saṁvāsoti katvā so tena saddhiṁ natthīti. Padasodhammāpattiṁ pana janetīti kāraṇacchāyā dissatīti. Yathā bhikkhuniyā saddhiṁ bhikkhusaṅghassa ekakammādino saṁvāsassa abhāvā bhikkhunī asaṁvāsā bhikkhussa, tathā bhikkhu ca bhikkhuniyā, padasodhammāpattiṁ pana na janeti. Tathā antimavatthuṁ ajjhāpannopi ekecco ‘‘yo nāsetabboti vutto’’ti iminā nidassanena sakāraṇacchāyā ajjhupekkhitā hotīti na gahaṇaṁ gacchati. Apica ‘‘ubho nāsetabbā, dūsako nāsetabbo’’ti (pārā. 66) vacanato, ‘‘mettiyaṁ bhikkhuniṁ nāsethā’’ti (pārā. 384) vacanato ca yo saṅghamajjhaṁ pavisitvā anuvijjakena anuvijjiyamāno parājito, sopi anupasampannova, na omasavādapācittiyaṁ janetīti veditabbo.",
  "tika-vin09t1:127": "Apicettha sikkhāpaccakkhātakacatukkaṁ veditabbaṁ. Atthi hi puggalo sikkhāpaccakkhātako na sikkhāsājīvasamāpanno, atthi puggalo na sikkhāpaccakkhātako sikkhāsājīvasamāpanno, atthi puggalo sikkhāpaccakkhātako ceva sikkhāsājīvasamāpanno ca, atthi puggalo neva sikkhāpaccakkhātako na sikkhāsājīvasamāpanno. Tattha tatiyo bhikkhunī sikkhāpaccakkhātakā veditabbā. Sā hi yāva na liṅgaṁ pariccajati, kāsāvesu saussāhāva samānā sāmaññā cavitukāmā sikkhaṁ paccakkhantīpi bhikkhunī eva sikkhāsājīvasamāpannāva. Vuttañhi bhagavatā ‘‘natthi, bhikkhave, bhikkhuniyā sikkhāpaccakkhāna’’nti. Kadā pana sā abhikkhunī hotīti? Yadā sā vibbhantāti saṅkhaṁ gacchati. Vuttañhi bhagavatā ‘‘yadeva sā vibbhantā, tadeva sā abhikkhunī’’ti (cūḷava. 434). Kittāvatā pana vibbhantā hotīti? Sāmaññā cavitukāmā kāsāvesu anālayā kāsāvaṁ vā apaneti, naggā vā gacchati, tiṇapaṇṇādinā vā paṭicchādetvā gacchati, kāsāvaṁyeva vā gihinivāsanākārena nivāseti, odātaṁ vā vatthaṁ nivāseti, liṅgeneva vā saddhiṁ titthiyesu pavisitvā kesaluñcanādivataṁ samādiyati, titthiyaliṅgaṁ vā samādiyati, tadā vibbhantā nāma hoti. Tattha yā saliṅge ṭhitāva titthiyavataṁ samādiyati, sā titthiyapakkantabhikkhu viya pacchā pabbajjampi na labhati. Sesā pabbajjameva labhati, na upasampadaṁ. Pāḷiyaṁ kiñcāpi ‘‘yā, bhikkhave, bhikkhunī sakāvāsā titthāyatanaṁ saṅkantā, sā āgatā na upasampādetabbā’’ti (cūḷava. 434) vacanato yā paṭhamaṁ vibbhamitvā pacchā titthāyatanaṁ saṅkantā, sā āgatā upasampādetabbāti anuññātaṁ viya dissati. Saṅgītiācariyehi pana ‘‘catuvīsati pārājikānī’’ti (pārā. aṭṭha. 2.233) vuttattā na puna sā upasampādetabbā. Tasmā eva sikkhāpaccakkhānaṁ nānuññātaṁ bhagavatā. Antimavatthuṁ ajjhāpannā pana bhikkhunī eva. Pakkhapaṇḍakīpi bhikkhunī eva. Imaṁ nayaṁ catūsupi yojetvā yathārahaṁ kathetabbaṁ.",
  "tika-vin09t1:128": "Pārājikavaṇṇanā niṭṭhitā."
}