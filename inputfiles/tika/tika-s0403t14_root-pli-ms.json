{
  "tika-s0403t14:0": "(15) 5. Tikaṇḍakīvaggo",
  "tika-s0403t14:1": "1. Avajānātisuttavaṇṇanā",
  "tika-s0403t14:2": "141. Pañcamassa paṭhame datvā avajānātīti ettha eko bhikkhu mahāpuñño catupaccayalābhī hoti, so cīvarādīni labhitvā aññaṁ appapuññaṁ āpucchati. Sopi tasmiṁ punappunaṁ āpucchantepi gaṇhātiyeva. Athassa itaro thokaṁ kupito hutvā maṅkubhāvaṁ uppādetukāmo vadati ‘‘ayaṁ attano dhammatāya cīvarādīni na labhati, amhe nissāya labhatī’’ti. Evampi datvā avajānāti nāma. Eko pana ekena saddhiṁ dve tīṇi vassāni vasanto pubbe taṁ puggalaṁ garuṁ katvā gacchante gacchante kāle cittīkāraṁ na karoti, āsananisinnaṭṭhānampi na gacchati. Ayampi puggalo saṁvāsena avajānāti nāma. Ādheyyamukhoti ādito dheyyamukho, paṭhamavacanasmiṁyeva ṭhapitamukhoti attho. Tatthāyaṁ nayo – eko puggalo sāruppaṁyeva bhikkhuṁ ‘‘asāruppo eso’’ti katheti. Taṁ sutvā esa niṭṭhaṁ gacchati, puna aññena sabhāgena bhikkhunā ‘‘sāruppo aya’’nti vuttepi tassa vacanaṁ na gaṇhāti. Asukena nāma ‘‘asāruppo aya’’nti amhākaṁ kathitanti purimabhikkhunova kathaṁ gaṇhāti. Aparopissa dussīlaṁ ‘‘sīlavā’’ti katheti. Tassa vacanaṁ saddahitvā puna aññena ‘‘asāruppo eso bhikkhu, nāyaṁ tumhākaṁ santikaṁ upasaṅkamituṁ yutto’’ti vuttepi tassa vacanaṁ aggahetvā purimaṁyeva kathaṁ gaṇhāti. Aparo vaṇṇampi kathitaṁ gaṇhāti, avaṇṇampi kathitaṁ gaṇhātiyeva. Ayampi ādheyyamukhoyeva nāma ādhātabbamukho, yaṁ yaṁ suṇāti, tattha tattha ṭhapitamukhoti attho.",
  "tika-s0403t14:3": "Loloti saddhādīnaṁ ittarakālappatitattā assaddhiyādīhi lulitabhāvena lolo. Ittarabhattītiādīsu punappunaṁ bhajanena saddhāva bhattipemaṁ. Saddhāpemampi gehassitapemampi vaṭṭati, pasādo saddhāpasādo. Evaṁ puggalo lolo hotīti evaṁ ittarasaddhāditāya puggalo lolo nāma hoti. Haliddirāgo viya, thusarāsimhi koṭṭitakhānuko viya, assapiṭṭhiyaṁ ṭhapitakumbhaṇḍaṁ viya ca anibaddhaṭṭhāne muhuttena kuppati. Mando momūhoti aññāṇabhāvena mando, avisayatāya momūho, mahāmūḷhoti attho.",
  "tika-s0403t14:4": "Avajānātisuttavaṇṇanā niṭṭhitā.",
  "tika-s0403t14:5": "2-3. Ārabhatisuttādivaṇṇanā",
  "tika-s0403t14:6": "142-3. Dutiye ārabhatīti ettha ārambha-saddo kammakiriyahiṁsanavīriyakopanāpattivītikkamesu vattati. Tathā hesa ‘‘yaṁ kiñci dukkhaṁ sambhoti, sabbaṁ ārambhapaccayā’’ti (su. ni. 749) kamme āgato. ‘‘Mahārambhā mahāyaññā, na te honti mahapphalā’’ti (saṁ. ni. 1.120; a. ni. 4.39) kiriyāya. ‘‘Samaṇaṁ gotamaṁ uddissa pāṇaṁ ārabhantī’’ti (ma. ni. 2.51) hiṁsane. ‘‘Ārambhatha nikkhamatha, yuñjatha buddhasāsane’’ti (saṁ. ni. 1.185; netti. 29; peṭako. 38; mi. pa. 5.1.4) vīriye. ‘‘Bījagāmabhūtagāmasamārambhā paṭivirato hotī’’ti (dī. ni. 1.10, 195; ma. ni. 1.293) kopane. ‘‘Ārabhati ca vippaṭisārī ca hotī’’ti (a. ni. 5.142; pu. pa. 191) ayaṁ pana āpattivītikkame āgato, tasmā āpattivītikkamavasena ārabhati ceva, tappaccayā ca vippaṭisārī hotīti ayamettha attho. Yathābhūtaṁ nappajānātīti anadhigatattā yathāsabhāvato na jānāti. Yatthassāti yasmiṁ assa, yaṁ ṭhānaṁ patvā etassa puggalassa uppannā pāpakā akusalā dhammā aparisesā nirujjhantīti attho. Kiṁ pana patvā te nirujjhantīti? Arahattamaggaṁ, phalappattassa pana niruddhā nāma honti. Evaṁ santepi idha maggakiccavasena pana phalameva vuttanti veditabbaṁ.",
  "tika-s0403t14:7": "Ārabhatī na vippaṭisārī hotīti āpattiṁ āpajjati, taṁ panesa desetuṁ sabhāgapuggalaṁ pariyesati, tasmā na vippaṭisārī hoti. Na ārabhati vippaṭisārī hotīti āpattiṁ na āpajjati, vinayapaññattiyaṁ pana akovidattā anāpattiyā āpattisaññī hutvā vippaṭisārī hotīti evamettha attho daṭṭhabbo. ‘‘Na ārabhati na vippaṭisārī hotī’’ti yo vutto, kataro so puggalo? Ossaṭṭhavīriyapuggalo. So hi ‘‘kiṁ me imasmiṁ kāle parinibbānena, anāgate metteyyasammāsambuddhakāle parinibbāyissāmī’’ti visuddhasīlopi paṭipattiṁ na pūreti. So hi ‘‘kimatthaṁ āyasmā pamatto viharati, puthujjanassa nāma gati anibaddhā, tasmā hi metteyyasammāsambuddhassa sammukhībhāvaṁ labheyyāsi, arahattatthāya vipassanaṁ bhāvehī’’ti ovaditabbova.",
  "tika-s0403t14:8": "Sādhūti āyācanatthe nipāto. Idaṁ vuttaṁ hoti – yāva aparaddhaṁ vata āyasmatā, evaṁ santepi mayaṁ āyasmantaṁ yācāma, desetabbayuttakassa desanāya, vuṭṭhātabbayuttakassa vuṭṭhānena, āvikātabbayuttakassa āvikiriyāya ārambhaje āsave pahāya suddhante ṭhitabhāvapaccavekkhaṇena vippaṭisāraje āsave paṭivinodetvā nīharitvā vipassanācittañceva vipassanāpaññañca vaḍḍhetūti. Amunā pañcamena puggalenāti etena pañcamena khīṇāsavapuggalena. Samasamo bhavissatīti lokuttaraguṇehi samabhāveneva samo bhavissatīti evaṁ khīṇāsavena ovaditabboti attho. Tatiyaṁ uttānameva.",
  "tika-s0403t14:9": "Ārabhatisuttādivaṇṇanā niṭṭhitā.",
  "tika-s0403t14:10": "4-6. Tikaṇḍakīsuttādivaṇṇanā",
  "tika-s0403t14:11": "144-6. Catutthe paṭikūleti amanuññe aniṭṭhe. Appaṭikūlasaññīti iṭṭhākāreneva pavattacitto. Iṭṭhasmiṁ vatthusmiṁ asubhāya vā pharati, aniccato vā upasaṁharati upaneti pavatteti. Aniṭṭhasmiṁ vatthusminti aniṭṭhe sattasaññite ārammaṇe. Mettāya vā pharatīti mettaṁ hitesitaṁ upasaṁharanto sabbatthakameva vā tattha pharati. Dhātuto vā upasaṁharatīti dhammasabhāvacintanena dhātuto paccavekkhaṇāya dhātumanasikāraṁ vā tattha pavatteti. Tadubhayaṁ abhinivajjetvāti sabhāvato ānubhāvato ca upatiṭṭhantaṁ ārammaṇe paṭikūlabhāvaṁ appaṭikūlabhāvañcāti taṁ ubhayaṁ pahāya aggahetvā, sabbasmiṁ pana tasmiṁ majjhatto hutvāti vuttaṁ hoti. Majjhatto hutvā viharitukāmo pana kiṁ karotīti? Iṭṭhāniṭṭhesu āpāthaṁ gatesu neva somanassito hoti, na domanassito hoti. Upekkhako vihareyyāti iṭṭhe arajjanto aniṭṭhe adussanto yathā aññe asamapekkhanena mohaṁ uppādenti, evaṁ anuppādento chasu ārammaṇesu chaḷaṅgupekkhāya upekkhako vihareyya. Tenevāha ‘‘chaḷaṅgupekkhāvasena pañcamo’’ti. Iṭṭhāniṭṭhachaḷārammaṇāpāthe parisuddhapakatibhāvāvijahanalakkhaṇāya chasu dvāresu pavattanato ‘‘chaḷaṅgupekkhā’’ti laddhanāmāya tatramajjhattupekkhāya vasena pañcamo vāro vuttoti attho. Pañcamaṁ chaṭṭhañca uttānameva.",
  "tika-s0403t14:12": "Tikaṇḍakīsuttādivaṇṇanā niṭṭhitā.",
  "tika-s0403t14:13": "7-10. Asappurisadānasuttādivaṇṇanā",
  "tika-s0403t14:14": "147-150. Sattame asakkaccanti anādaraṁ katvā. Deyyadhammassa asakkaccakaraṇaṁ nāma asampannaṁ karotīti āha ‘‘na sakkaritvā suciṁ katvā detī’’ti, uttaṇḍulādidosavirahitaṁ sucisampannaṁ katvā na detīti attho. Acittīkatvāti na citte katvā, na pūjetvāti attho. Pūjento hi pūjetabbavatthuṁ citte ṭhapeti, na tato bahi karoti. Cittaṁ vā acchariyaṁ katvā paṭipattivikaraṇaṁ sambhāvanakiriyā, tappaṭikkhepato acittīkaraṇaṁ asambhāvanakiriyā. Agāravena detīti puggale agaruṁ karonto nisīdanaṭṭhāne asammajjitvā yattha vā tattha vā nisīdāpetvā yaṁ vā taṁ vā ādhārakaṁ ṭhapetvā dānaṁ deti. Asahatthāti na attano hatthena deti, dāsakammakarodīhi dāpeti. Apaviddhaṁ detīti antarā apaviddhaṁ vicchedaṁ katvā deti. Tenāha ‘‘na nirantaraṁ detī’’ti. Atha vā apaviddhaṁ detīti ucchiṭṭhādichaḍḍanīyadhammaṁ viya avakkhittakaṁ katvā deti. Tenāha ‘‘chaḍḍetukāmo viya detī’’ti. ‘‘Addhā imassa dānassa phalameva āgacchatī’’ti evaṁ yassa kammassakatādiṭṭhi atthi, so āgamanadiṭṭhiko, ayaṁ pana na tādisoti anāgamanadiṭṭhiko. Tenāha ‘‘katassa nāma phalaṁ āgamissatī’’tiādi. Aṭṭhamādīsu natthi vattabbaṁ.",
  "tika-s0403t14:15": "Asappurisadānasuttādivaṇṇanā niṭṭhitā.",
  "tika-s0403t14:16": "Tikaṇḍakīvaggavaṇṇanā niṭṭhitā.",
  "tika-s0403t14:17": "Tatiyapaṇṇāsakaṁ niṭṭhitaṁ.",
  "tika-s0403t14:18": "4. Catutthapaṇṇāsakaṁ"
}