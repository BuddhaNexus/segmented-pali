{
  "tika-vin08t14:0": "14. Pathavīkhaṇanavinicchayakathā",
  "tika-vin08t14:1": "72. Evaṁ dānavissāsaggāhalābhapariṇāmanavinicchayaṁ kathetvā idāni pathavīvinicchayaṁ kathetuṁ ‘‘pathavī’’tyādimāha. Tattha pattharatīti pathavī, pa-pubba thara santharaṇeti dhātu, ra-kārassa va-kāro, sasambhārapathavī. Tappabhedamāha ‘‘dve pathavī, jātā ca pathavī ajātā ca pathavī’’ti. Tāsaṁ visesaṁ dassetuṁ ‘‘tattha jātā nāma pathavī’’tyādimāha. Tattha suddhapaṁsukā…pe… yebhuyyenamattikāpathavī jātā nāma pathavī hoti. Na kevalaṁ sāyeva, adaḍḍhā pathavīpi ‘‘jātā pathavī’’ti vuccati. Na kevalaṁ imā dveyeva, yopi paṁsupuñjo vā…pe… cātumāsaṁ ovaṭṭho, sopi ‘‘jātā pathavī’’ti vuccatīti yojanā. Itaratrapi eseva nayo.",
  "tika-vin08t14:2": "Tattha suddhā paṁsukāyeva ettha pathaviyā atthi, na pāsāṇādayoti suddhapaṁsukā. Tathā suddhamattikā. Appā pāsāṇā etthāti appapāsāṇā. Itaresupi eseva nayo. Yebhuyyena paṁsukā etthāti yebhuyyenapaṁsukā, aluttasamāsoyaṁ, tathā yebhuyyenamattikā. Tattha muṭṭhippamāṇato upari pāsāṇā. Muṭṭhippamāṇā sakkharā. Kathalāti kapālakhaṇḍādi. Marumpāti kaṭasakkharā. Vālukā vālukāyeva. Yebhuyyenapaṁsukāti ettha tīsu koṭṭhāsesu dve koṭṭhāsā paṁsu, eko pāsāṇādīsu aññatarakoṭṭhāso. Adaḍḍhāpīti uddhanapattapacanakumbhakārātapādivasena tathā tathā adaḍḍhā, sā pana visuṁ natthi, suddhapaṁsuādīsu aññatarāvāti veditabbā. Yebhuyyenasakkharāti bahutarasakkharā. Hatthikucchiyaṁ kira ekaṁ pacchipūraṁ āharāpetvā doṇiyaṁ dhovitvā pathaviyā yebhuyyenasakkharabhāvaṁ ñatvā sayaṁ bhikkhū pokkharaṇiṁ khaṇiṁsūti. Yāni pana majjhe ‘‘appapaṁsuappamattikā’’ti dve padāni, tāni yebhuyyenapāsāṇādipañcakameva pavisanti. Tesaññeva hi dvinnaṁ pabhedavacanametaṁ, yadidaṁ suddhapāsāṇādiādi.",
  "tika-vin08t14:3": "Ettha ca kiñcāpi yebhuyyenapaṁsuṁ appapaṁsuñca pathaviṁ vatvā upaḍḍhapaṁsukāpathavī na vuttā, tathāpi paṇṇattivajjasikkhāpadesu sāvasesapaññattiyāpi sambhavato upaḍḍhapaṁsukāyapi pathaviyā pācittiyamevāti gahetabbaṁ. Keci pana ‘‘sabbacchannādīsu upaḍḍhacchanne dukkaṭassa vuttattā idhāpi dukkaṭaṁ yujjatī’’ti vadanti, taṁ na yuttaṁ pācittiyavatthukañca anāpattivatthukañca duvidhaṁ pathaviṁ ṭhapetvā aññissā dukkaṭavatthukāya tatiyāya pathaviyā abhāvato. Dveyeva hi pathaviyo vuttā ‘‘jātā ca pathavī ajātā ca pathavī’’ti, tasmā dvīsu aññatarāya pathaviyā bhavitabbaṁ. Vinayavinicchaye ca sampatte garukalahukesu garukeyeva ṭhātabbattā na sakkā ettha anāpattiyā bhavituṁ. Sabbacchannādīsu pana upaḍḍhe dukkaṭaṁ yuttaṁ tattha tādisassa dukkaṭavatthuno sambhavato. Vimativinodaniyampi (vi. vi. ṭī. pācittiya 2.86) ‘‘appapaṁsumattikāya pathaviyā anāpattivatthubhāvena vuttattā upaḍḍhapaṁsumattikāyapi pācittiyamevāti gahetabbaṁ. Na hetaṁ dukkaṭavatthūti sakkā vattuṁ jātājātavinimuttāya tatiyāya pathaviyā abhāvato’’ti vuttaṁ.",
  "tika-vin08t14:4": "Khaṇantassa khaṇāpentassa vāti antamaso pādaṅguṭṭhakenapi sammajjanisalākāyapi sayaṁ vā khaṇantassa aññena vā khaṇāpentassa. ‘‘Pokkharaṇiṁ khaṇā’’ti vadati, vaṭṭatīti ‘‘imasmiṁ okāse’’ti aniyametvā vuttattā vaṭṭati. ‘‘Imaṁ valliṁ khaṇā’’ti vuttepi pathavikhaṇanaṁ sandhāya pavattavohārattā imināva sikkhāpadena pācittiyaṁ, na bhūtagāmasikkhāpadena, ubhayampi sandhāya vutte pana dvepi pācittiyāni honti.",
  "tika-vin08t14:5": "73.Kuṭehīti ghaṭehi. Tanukakaddamoti udakamissakakaddamo, so ca udakagatikattā vaṭṭati. Udakapappaṭakoti udake antobhūmiyaṁ paviṭṭhe tassa uparibhāgaṁ chādetvā tanukapaṁsu vā mattikā vā paṭalaṁ hutvā palavamānā uṭṭhāti, tasmiṁ udake sukkhepi taṁ paṭalaṁ vātena calamānaṁ tiṭṭhati, taṁ udakapappaṭako nāma. Omakacātumāsanti ūnacātumāsaṁ. Ovaṭṭhanti devena ovaṭṭhaṁ. Akatapabbhāreti avalañjanaṭṭhānadassanatthaṁ vuttaṁ. Tādise hi vammikassa sabbhāvoti. Mūsikukkuraṁ nāma mūsikāhi khaṇitvā bahi katapaṁsurāsi.",
  "tika-vin08t14:6": "Esevanayoti omakacātumāsaṁ ovaṭṭhoyeva vaṭṭatīti attho. Ekadivasampi na vaṭṭatīti ovaṭṭhacātumāsato ekadivasātikkantopi vikopetuṁ na vaṭṭati. Heṭṭhabhūmisambandhepi ca gokaṇṭake bhūmito chinditvā chinditvā uggatattā accuggataṁ matthakato chindituṁ gahetuñca vaṭṭatīti vadanti. Sakaṭṭhāne atiṭṭhamānaṁ katvā pādehi madditvā āloḷitakaddamampi gahetuṁ vaṭṭati.",
  "tika-vin08t14:7": "Acchadanantiādinā vuttattā ujukaṁ ākāsato patitavassodakena ovaṭṭhameva jātapathavī hoti, na chadanādīsu patitvā tato pavattaudakena tintanti veditabbaṁ. Tatoti purāṇasenāsanato. Iṭṭhakaṁ gaṇhāmītiādi suddhacittaṁ sandhāya vuttaṁ. ‘‘Udakenāti ujukaṁ ākāsatoyeva patitaudakena. Sace pana aññattha paharitvā patitena udakena temitaṁ hoti, vaṭṭatī’’ti vadanti. Maṇḍapatthambhanti sākhāmaṇḍapatthambhaṁ.",
  "tika-vin08t14:8": "74.Uccāletvāti ukkhipitvā. Tena apadesenāti tena lesena. Avisayattā anāpattīti ettha sacepi nibbāpetuṁ sakkā hoti, paṭhamaṁ suddhacittena dinnattā dahatūti sallakkhetvāpi tiṭṭhati, anāpatti. Mahāmattikanti bhittilepanaṁ.",
  "tika-vin08t14:9": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t14:10": "Pathavīkhaṇanavinicchayakathālaṅkāro nāma",
  "tika-vin08t14:11": "Cuddasamo paricchedo."
}