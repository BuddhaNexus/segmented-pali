{
  "tika-s0102t5:0": "6. Mahāgovindasuttavaṇṇanā",
  "tika-s0102t5:1": "293.Pañcakuṇḍalikoti vissaṭṭhapañcaveṇiko. Catumaggaṭṭhānesūti catunnaṁ maggānaṁ vinivijjhitvā gataṭṭhānesu. Tattha hi katā sālādayo catūhi disāhi āgatamanussānaṁ upabhogakkhamā honti. ‘‘Evarūpānī’’ti iminā rukkhamūlasodhanādīni ceva yathāsatti annadānādīni ca puññāni saṅgaṇhāti. ‘‘Suvaṇṇakkhandhasadiso attabhāvo iṭṭho kanto manāpo ahosī’’ti pāṭho. Sakaṭasahassamattanti vāhasahassamattaṁ, vāho pana vīsati khārī, khārī soḷasadoṇamattā, doṇaṁ soḷasa nāḷiyo veditabbā. Kumbhaṁ dasambaṇāni. ‘‘Sahassanāḷiyo’’ti keci. Rattasuvaṇṇakaṇṇikanti rattasuvaṇṇamayaṁ vaṭaṁsakaṁ.",
  "tika-s0102t5:2": "Yasmā majjhimayāme eva devatā satthāraṁ upasaṅkamituṁ avasaraṁ labhanti, tasmā ‘‘ekakoṭṭhāsaṁ atītāyā’’ti vuttaṁ. Atikkantavaṇṇoti ativiya kamanīyarūpo, kevalakappanti vā manaṁ ūnaṁ avasesaṁ, īsakaṁ asamattanti attho bhagavato hi samīpaṭṭhānaṁ muñcitvā sabbo gijjhakūṭavihāro tena obhāsito. Tenāha ‘‘candimā viyā’’tiādi.",
  "tika-s0102t5:3": "Devasabhāvaṇṇanā",
  "tika-s0102t5:4": "294.Ratanamattakaṇṇikarukkhanissandenāti ratanappamāṇarukkhamayakūṭadānapuññanissandena, tassa vā puññassa nissandaphalabhāvena. Nibbattasabhāyanti samuṭṭhitaupaṭṭhānasālāyaṁ. Maṇimayāti padumarāgādimaṇimayā. Āṇiyoti thambhatulāsaṅghāṭakādīsu vāḷarūpādisaṅghāṭanakaāṇiyo.",
  "tika-s0102t5:5": "Gandhabbarājāti gandhabbakāyikānaṁ devatānaṁ rājā. Ye tāvatiṁsānaṁ āsannavāsino cātumahārājikā devā, te purato karonto ‘‘dvīsu devalokesu devatā purato katvā nisinno’’ti vutto. Sesesupi tīsu ṭhānesu eseva nayo.",
  "tika-s0102t5:6": "Nāgarājāti nāgānaṁ adhipati, na pana sayaṁ nāgajātiko.",
  "tika-s0102t5:7": "Āsati nisīdati etthāti āsanaṁ, nisajjaṭṭhānanti āha ‘‘nisīdituṁ okāso’’ti. ‘‘Etthā’’ti padaṁ nipātamattaṁ, etthāti vā etasmiṁ pāṭhe. Atthuddhāranayena vattabbaṁ pubbe vuttaṁ catubbidhameva. Tāvatiṁsā, ekacce ca cātumahārājikā yathāladdhāya sampattiyā thāvarabhāvāya, āyatiṁ sodhanāya ca pañca sīlāni rakkhanti, te tassa visodhanatthaṁ pavāraṇāsaṅgahaṁ karonti. Tena vuttaṁ ‘‘mahāpavāraṇāyā’’tiādi.",
  "tika-s0102t5:8": "Vassasahassanti manussagaṇanāya vassasahassaṁ.",
  "tika-s0102t5:9": "Pannapalāsoti patitapatto. Khārakajātoti jātakhuddakamakuḷo. Ye hi nīlapattakā ativiya khuddakā makuḷā, te ‘‘khārakā’’ti vuccanti. Jālakajātoti tehiyeva khuddakamakuḷehi jātajālako sabbaso jālo viya jāto. Keci pana ‘‘jālakajātoti ekajālo viya jāto’’ti atthaṁ vadanti. Pārichattako kira khārakaggahaṇakāle sabbatthakameva pallaviko hoti, te cassa pallavā pabhassarapavāḷavaṇṇasamujjalā honti, tena so sabbaso samujjalanto tiṭṭhati. Kuṭumalakajātoti sañjātamahāmakuḷo. Korakajātoti sañjātasūcibhedo sampati vikasamānāvattho. Sabbapāliphulloti sabbaso phullitavikasito.",
  "tika-s0102t5:10": "Kantanakavātoti devānaṁ puññakammapaccayā pupphānaṁ chindanakavāto. Kantatīti chindati. Sampaṭicchanakavātoti chinnānaṁ chinnānaṁ pupphānaṁ sampaṭiggaṇhanakavāto . Naccantoti nānāvidhabhattiṁ sannivesavasena naccanaṁ karonto. Aññataradevatānanti nāmagottavasena appaññātadevatānaṁ.",
  "tika-s0102t5:11": "Reṇuvaṭṭīti reṇusaṅghāto. Kaṇṇikaṁ āhaccāti sudhammāya kūṭaṁ āhantvā.",
  "tika-s0102t5:12": "Aṭṭha divaseti pañcamiyā saddhiṁ pakkhe cattāro divase sandhāya vuttaṁ. Yathāvuttesu aṭṭhasu divasesu dhammassavanaṁ nibaddhaṁ tadā pavattatīti tato aññadā kāritaṁ sandhāyāha ‘‘akāladhammassavanaṁ kārita’’nti. Cetiye chattassa heṭṭhā kātabbavedikā chattavedikā. Cetiyaṁ parikkhipitvā padakkhiṇakaraṇaṭṭhānaṁ antokatvā kātabbavedikā puṭavedikā. Cetiyassa kucchiṁ parikkhipitvā taṁ sambandhameva katvā kātabbavedikā kucchivedikā. Sīharūpapādakaṁ āsanaṁ sīhāsanaṁ. Ubhosu passesu sīharūpayuttaṁ sopānaṁ sīhasopānaṁ.",
  "tika-s0102t5:13": "Attamanāhonti aniyāmanakabhāvato. Tenevāha ‘‘mahāpuññe purakkhatvā’’tiādi. Pavāraṇāsaṅgahatthāya sannipatitāti veditabbā ‘‘tadahuposathe pannarase pavāraṇāya puṇṇāya puṇṇamāya rattiyā’’ti (dī. ni. 2.294) vacanato.",
  "tika-s0102t5:14": "295.Navahi kāraṇehīti ‘‘itipi so bhagavā araha’’ntiādinā (dī. ni. 1.157, 255) vuttehi arahattādīhi navahi buddhānubhāvadīpanehi kāraṇehi. Dhammassa cāti ettha ca-saddo avuttasamuccayatthoti tena sampiṇḍitamatthaṁ dassento ‘‘ujuppaṭipannatādibhedaṁ saṅghassa ca suppaṭipatti’’nti āha.",
  "tika-s0102t5:15": "Aṭṭhayathābhuccavaṇṇanā",
  "tika-s0102t5:16": "296. Yathā anantameva ānañcaṁ, bhisakkameva bhesajjaṁ , evaṁ yathābhūtā eva yathābhuccāti pāḷiyaṁ vuttanti āha ‘‘yathābhucceti yathābhūte’’ti. Vaṇṇetabbato kittetabbato vaṇṇā, guṇā. Kathaṁ paṭipannoti hetuavatthāyaṁ, phalaavatthāyaṁ, sattānaṁ upakārā vatthāyanti tīsupi avatthāsu lokanāthassa bahujanahitāya paṭipattiyā kathetukamyatāpucchā. Tathā hi naṁ ādito paṭṭhāya yāva pariyosānā saṅkhepeneva dassento ‘‘dīpaṅkarapādamūle’’tiādimāha. Tattha abhinīharamānoti abhinīhāraṁ karonto. Yaṁ panettha mahābhinīhāre, pāramīsu ca vattabbaṁ, taṁ brahmajālaṭīkāyaṁ (dī. ni. ṭī. 1.7) vuttaṁ evāti tattha vuttanayeneva veditabbaṁ.",
  "tika-s0102t5:17": "‘‘Khantivāditāpasakāle’’tiādi (jā. 1.khantīvādījātaka) hetuavatthāyameva anaññasādhāraṇāya sudukkarāya bahujanahitāya paṭipattiyā vibhāvanaṁ. Yathādhippetaṁ hitasukhaṁ yāya kiriyāya vinā na ijjhati, sāpi tadatthā evāti dassetuṁ ‘‘tusitapure yāvatāyukaṁ tiṭṭhantopī’’tiādi vuttaṁ.",
  "tika-s0102t5:18": "Dhammacakkappavattanādi (saṁ. ni. 5.1081; mahāva. 13; paṭi. ma. 3.30) pana nibbattitā bahujanahitāya paṭipatti. Āyusaṅkhārossajjanampi ‘‘ettakaṁ kālaṁ tiṭṭhāmī’’ti pavattiyā bahujanahitāya paṭipatti. Anupādisesāya nibbānadhātuyā parinibbānavasena bahujanahitāya paṭipatti. Tenāha ‘‘yāvassā’’tiādi. Sesapadānīti ‘‘bahujanasukhāyā’’tiādīni padāni. Pacchimanti ‘‘atthāya hitāya sukhāyā’’ti padattayaṁ. Purimassāti tato purimassa padattayassa. Atthoti atthaniddeso.",
  "tika-s0102t5:19": "Yadipi atītenaṅgena samannāgatā satthāro ahesuṁ, tepi pana buddhā evāti atthato amhākaṁ satthā anaññoti āha ‘‘atītepi buddhato aññaṁ na samanupassāmā’’ti. Yathā ca atīte, evaṁ anāgate cāti ayamattho nayato labbhatīti katvā vuttaṁ ‘‘anāgatepi na samanupassāmā’’ti. Sakko pana devarājā tamatthaṁ atthāpannameva katvā ‘‘na panetarahi’’ iccevāha. Kiṁ sakko kathetīti vicāretvāti ‘‘neva atītaṁse samanupassamā’ti vadanto sakko kiṁ kathetī’’ti vicāraṇaṁ samuṭṭhapetvā. Yasmā atīte buddhā ahesuṁ, anāgate bhavissantīti nāyamattho sakkena devarājena pariññāto, te pana buddhasāmaññena amhākaṁ bhagavatā saddhiṁ gahetvā etarahi aññassa sabbena sabbaṁ abhāvato tathā vuttanti dassetuṁ ‘‘etarahī’’tiādi vuttaṁ. Svākkhātādīnīti svākkhātapadādīni. Kusalādīnīti ‘‘idaṁ kusala’’ntiādīni padāni.",
  "tika-s0102t5:20": "Gaṅgāyamunānaṁ asamāgamaṭṭhāne udakaṁ bhinnavaṇṇaṁ hontampi samāgamaṭṭhāne abhinnavaṇṇaṁ evāti āha ‘‘vaṇṇenapi saṁsandati sametī’’ti. Tattha kira gaṅgodakasadisameva yamunodakaṁ. Yathā nibbānaṁ kenaci kilesena anupakkiliṭṭhatāya parisuddhaṁ, evaṁ nibbānagāminipaṭipadāpi kenaci kilesena anupakkiliṭṭhatāya parisuddhāva icchitabbā. Tenāha ‘‘na hī’’tiādi. Yena parisuddhatthena nibbānassa, nibbānagāminiyā paṭipadāya ca ākāsūpamatā, so kenaci anupalepo, anupakkileso cāti āha ‘‘ākāsampi alaggaṁ parisuddha’’nti. Idāni tamatthaṁ nidassanena vibhūtaṁ katvā dassetuṁ ‘‘candimasūriyāna’’ntiādi vuttaṁ. Saṁsandati yujjati paṭipajjitabbatāpaṭipajjanehi aññamaññānucchavikatāya.",
  "tika-s0102t5:21": "Paṭipadāya ṭhitānanti paṭipadaṁ maggapaṭipattiṁ paṭipajjamānānaṁ. Vusitavatanti brahmacariyavāsaṁ vusitavantānaṁ etesaṁ. Laddhasahāyoti etāsaṁ paṭipadānaṁ vasena laddhasahāyo. Tattha tattha sāvakehi satthu kātabbakicce. Idaṁ pana ‘‘adutiyo’’tiādi suttantare āgatavacanaṁ aññehi asadisaṭṭhena vuttaṁ, na yathāvuttasahāyābhāvato. Apanujjāti apanīya vivajjetvā. ‘‘Apanujjā’’ti ca antogadhāvadhāraṇaṁ idaṁ vacanaṁ ekantikattā tassa apanodassāti vuttaṁ ‘‘apanujjevā’’ti.",
  "tika-s0102t5:22": "Labbhatīti lābho, so pana ukkaṁsagativijānanena sātisayo, vipulo eva ca idhādhippetoti āha ‘‘mahālābho uppanno’’ti. Ussannapuññanissandasamuppannoti yathāvuttakālaṁ sambhatasuvipulauḷāratarapuññābhisandato nibbatto.‘‘Ime nibbattā, ito paraṁ mayhaṁ okāso natthī’’ti ussāhajāto viya uparūpari vaḍḍhamāno udapādi. Sabbadisāsu hi yamakamahāmegho uṭṭhahitvā mahāmeghaṁ viya sabbapāramiyo ‘‘ekasmiṁ attabhāve vipākaṁ dassāmā’’ti sampiṇḍitā viya bhagavato idaṁ lābhasakkārasilokaṁ nibbattayiṁsu, tato annapānavatthayānamālāgandhavilepanādihatthā khattiyabrāhmaṇādayo upagantvā ‘‘kahaṁ buddho, kahaṁ bhagavā, kahaṁ devadevo, kahaṁ narāsabho, kahaṁ purisasīho’’ti bhagavantaṁ pariyesanti, sakaṭasatehipi paccaye āharitvā okāsaṁ alabhamānā samantā gāvutappamāṇampi sakaṭadhurena sakaṭadhuraṁ āhacca tiṭṭhanti ceva anubandhanti ca andhakavindabrāhmaṇādayo viya. Sabbaṁ khandhake, tesu tesu ca suttesu āgatanayena veditabbaṁ. Tenāha ‘‘lābhasakkāro mahogho viyā’’tiādi.",
  "tika-s0102t5:23": "Paṭipāṭibhattanti bahūsu ‘‘dānaṁ dassāmā’’ti āhaṭapaṭipāṭikāya uṭṭhitesu anupaṭipāṭiyā dātabba bhattaṁ.",
  "tika-s0102t5:24": "Matthakaṁ patto anaññasādhāraṇattā tassa dānassa. Upāyaṁ ācikkhi nāgarānaṁ asakkuṇeyyarūpena dānaṁ dāpetuṁ. Sālakalyāṇirukkhā rājapariggahā aññehi asādhāraṇā, tasmā tesaṁ padarehi maṇḍapo kārito, hatthino ca rājabhaṇḍabhūtā nāgarehi na sakkā laddhunti tehi chattaṁ dhārāpitaṁ, tathā khattiyadhītāhi veyyāvaccaṁ kāritaṁ. ‘‘Pañca āsanasatānī’’ti idaṁ sālakalyāṇimaṇḍape paññatte sandhāya vuttaṁ, tato bahi pana bahūni paññattāni ahesuṁ . Catujjātiyagandhaṁ pisati buddhappamukhassa saṅghassa pūjanatthañceva pattassa ubbaṭanatthañca. Udakanti pattadhovanaudakaṁ. Anagghāni ahesuṁ anaggharatanābhisaṅkhatattā.",
  "tika-s0102t5:25": "Sattadhā muddhā phalissati anādarakāraṇādinā. Kāḷaṁ olokessāmīti kāḷaṁ evaṁ anupekkhissāmi, tassa uppajjanakaṁ anatthaṁ pariharissāmīti attho.",
  "tika-s0102t5:26": "Kadariyāti thaddhamaccharino puññakammavimukhā. Devalokaṁ na vajanti puññassa akatattā, maccharibhāvena ca pāpassa pasutattā. Bālāti duccintitacintanādinā bālalakkhaṇayuttā. Nappasaṁsanti dānaṁ pasaṁsitumpi na visahanti. Dhīroti dhītisampanno uḷārapañño parehi kataṁ dānaṁanumodamānopi, teneva dānānumodaneneva. Sukhī paratthāti paraloke kāyikacetasikasukhasamaṅgī hoti.",
  "tika-s0102t5:27": "Vararojo nāma tasmiṁ kāle eko khattiyo, tassa vararojassa. Anavajja…pe… phaleyya abhūtavādibhāvatoti adhippāyo. Atirekapadasahassena tiṁsādhikena aḍḍhateyyagāthāsatena vaṇṇameva kathesi rūpappasannatāya ca.",
  "tika-s0102t5:28": "Yāva maññe khattiyāti ettha yāvāti avadhiparicchedavacanaṁ, aññeti nipātamattaṁ, yāva khattiyā khattiye avadhiṁ katvā sabbe devamanussāti adhippāyo. Tenāha ‘‘khattiyā brāhmaṇā’’tiādi. Madapamattoti lābhasakkārasilokamadena pamatto ceva tadanvayena pamādena pamatto ca hutvā.",
  "tika-s0102t5:29": "Tadanvayamevāti tadanugatameva. Vācā…pe… sametīti vacīkammakāyakammāni aññamaññaṁ aviruddhāni, aññadatthu saṁsandanti. Ajā eva migāti ajāmigā, te ajāmige.",
  "tika-s0102t5:30": "Tiṇṇavicikiccho sabbaso atikkantavicikicchākantāro . Nanu ca sabbepi sotāpannā tiṇṇavicikicchā, vigatakathaṁkathā ca? Saccametaṁ, idaṁ pana na tādisaṁ tiṇṇavicikicchataṁ sandhāya vuttaṁ, atha kho sabbasmiṁ ñeyyadhamme sabbākārāvabodhasaṅkhātasanniṭṭhānavasena sabbaso nirākataṁ sandhāyāti dassento ‘‘yathā hī’’ti ādimāha. Ussannussannattāti paroparabhāvato, ayañca attho bhagavato anekadhātunānādhātuñāṇabalenapi ijjhati. Sabbattha vigatakathaṁkatho sabbadassāvibhāvato. Sabbesaṁ paramatthadhammānaṁ saccābhisamayavasena paṭividdhattā vuttaṁ ‘‘vohāravasenā’’ti vā nāmagottādivasenāti attho.",
  "tika-s0102t5:31": "Pariyositasaṅkappoti sabbaso niṭṭhitamanoratho. Nanu ca ariyamaggena pariyositasaṅkappatā nāma soḷasakiccasiddhiyā katakaraṇīyabhāvena, na sabbañeyyadhammāvabodhenāti codanaṁ sandhāyāha ‘‘pubbeananussutesū’’tiādi. Sāvakānaṁ sāvakapāramiñāṇaṁ viya, hi paccekabuddhānaṁ paccekabodhiñāṇaṁ viya ca sammāsambuddhānaṁ sabbaññutaññāṇaṁ catusaccābhisambodhapubbakamevāti. Ananussutesūti na anussutesu. Sāmanti sayameva. Padadvayenāpi parato ghosena vināti dasseti. Tatthāti nimittatthe bhummaṁ, saccābhisambodhanimittanti attho. Saccābhisambodho ca aggamaggavasenāti daṭṭhabbaṁ. Balesu ca vasībhāvanti dasannaṁ balañāṇānaṁ yathāruci pavatti. Jātattā jātāti sammāsambuddhe vadati.",
  "tika-s0102t5:32": "297. Tattha tattha rājadhāniādike nibaddhavāsaṁ vasanto. Tīsu maṇḍalesu yathākālaṁ cārikaṁ caranto.",
  "tika-s0102t5:33": "298.Assāti phalassa. Tanti kāraṇaṁ. Dvinnampi ekato uppattiyā kāraṇaṁ natthi, pageva tiṇṇaṁ, catunnaṁ vāti. ‘‘Ettha cā’’tiādi ‘‘ekissā lokadhātuyā’’ti vuttalokadhātuyā pamāṇaparicchedadassanatthaṁ āraddhaṁ.",
  "tika-s0102t5:34": "Yāvatāti yattakena ṭhānena. Pariharantīti sineruṁ parikkhipantā parivattanti. Disāti disāsu, bhummatthe etaṁ paccattavacanaṁ. Bhanti dibbanti. Virocanāti obhāsantā, virocanā vā sobhamānā candimasūriyā bhanti, tato eva disā ca bhanti.Tāva sahassadhāti tattako sahassaloko.",
  "tika-s0102t5:35": "Ettakanti imaṁ cakkavāḷaṁ majjhe katvā imināva saddhiṁ cakkavāḷaṁ dasasahassaṁ. Yaṁ panettha vattabbaṁ, taṁ mahāpadānavaṇṇanāyaṁ vuttameva. Na paññāyatīti tīsu piṭakesu anāgatattā.",
  "tika-s0102t5:36": "Sanaṅkumārakathāvaṇṇanā",
  "tika-s0102t5:37": "300.Vaṇṇenāti rūpasampattiyā. Suviññeyyattā taṁ anāmasitvā yasasaddasseva atthamāha. Alaṅkāraparivārenāti alaṅkārena ca parivārena ca. Puññasiriyāti puññiddhiyā.",
  "tika-s0102t5:38": "301.Sampasādaneti sampasādajanane. Saṁpubbo khā-saddo jānanattho ‘‘saṅkhāyetaṁ paṭisevatī’’tiādīsu (ma. ni. 2.168) viyāti āha ‘‘jānitvā modāmā’’ti.",
  "tika-s0102t5:39": "Govindabrāhmaṇavatthuvaṇṇanā",
  "tika-s0102t5:40": "304.Yāvadīgharattanti yāva parimāṇato, aparimitakālaparidīpanametanti āha ‘‘ettakanti…pe… aticiraratta’’nti. Mahāpaññova so bhagavāti tena brahmunā anumatipucchāvasena devānaṁ vuttanti dassento ‘‘mahāpaññova so bhagavā. Noti kathaṁ tumhe maññathā’’ti āha. Sayamevetaṁ pañhaṁ byākātukāmo ‘‘bhūtapubbaṁ bho’’ti ādiṁ āhāti sambandho. Evaṁ pana byākarontena atthato ayampi attho vutto nāma hotīti dassento ‘‘anacchariyameta’’nti ādimāha. Tiṇṇaṁ mārānanti kilesābhisaṅkhāradevaputtamārānaṁ. ‘‘Anacchariyameta’’nti vuttamevatthaṁ nigamanavasena ‘‘kimettha acchariya’’nti punapi vuttaṁ.",
  "tika-s0102t5:41": "Rañño diṭṭhadhammikasamparāyikaatthānaṁ puro dhānato pure pure saṁvidhānato purohitoti āha ‘‘sabbakiccānianusāsanapurohito’’ti. Govindiyābhisekenāti govindassa ṭhāne ṭhapanābhisekena. Taṁ kira tassa brāhmaṇassa kulaparamparāgataṁ ṭhānantaraṁ. Jotitattāti āvudhānaṁ jotitattā. Pālanasamatthatāyāti rañño, aparimitassa ca sattakāyassa anatthato paripālanasamatthatāya.",
  "tika-s0102t5:42": "Sammā vossajjitvāti suṭṭhu tassevāgāravabhāvena vissajjitvā niyyātetvā. Taṁ tamatthaṁ kiccaṁ passatīti atthadaso. ",
  "tika-s0102t5:43": "305. Bhavanaṁ vaḍḍhanaṁ bhavo, bhavati etenāti vā bhavo, vaḍḍhikāraṇaṁ sandhivasena ma-kārāgamo, o-kārassa ca a-kārādesaṁ katvā ‘‘bhavamatthū’’ti vuttaṁ. Bhavantaṁ jotipālanti pana sāmiatthe upayogavacananti āha ‘‘bhoto’’ti. Mā paccabyāhāsīti mā paṭikkhipīti attho. So pana paṭikkhepo paṭivacanaṁ hotīti āha ‘‘mā paṭibyāhāsī’’ti. Abhisambhosīti kammantānaṁ saṁvidhāne samattho hotīti āha ‘‘saṁvidahitvā’’ti. Bhavābhavaṁ, paññañca vindi paṭilabhīti govindo, mahanto govindo mahāgovindo. ‘‘Go’’ti hi paññāyetaṁ adhivacanaṁ gacchati atthe bujjhatīti.",
  "tika-s0102t5:44": "Rajjasaṁvibhajanavaṇṇanā",
  "tika-s0102t5:45": "306.Ekapitikā vemātukā kaniṭṭhabhātaro. Ayaṁ abhisittoti ayaṁ reṇu rājakumāro pitu accayena rajje abhisitto. Rājakārakāti rājaputtaṁ rajje patiṭṭhāpetāro.",
  "tika-s0102t5:46": "307. Madentīti madanīyāti kattusādhanataṁ dassento ‘‘madakarā’’ti āha. Madakaraṇaṁ pana pamādassa visesakāraṇanti vuttaṁ ‘‘pamādakarā’’ti.",
  "tika-s0102t5:47": "308. Reṇussa rajjasamīpe dasagāvutamattavitthatāni hutvā aparabhāge tiyojanasataṁ vitthatattā sabbāni cha rajjāni sakaṭamukhāni paṭṭhapesi. Vitānasadisaṁ caturassabhāvato.",
  "tika-s0102t5:48": "310.Sahāti gāthāya padaparipūraṇatthaṁ vuttaṁ. Tassa atthaṁ dassento ‘‘teneva sahā’’ti āha. Sahāti vā avinābhāvatthe nipāto, so saha āsuṁ satta bhāradhāti yojetabbo, tena te desantare vasantā vicittena sahabhāvino avinābhāvinoti dīpeti. Rajjabhāraṁ dhārenti attani āropenti vahantīti bhāradhā. ",
  "tika-s0102t5:49": "Paṭhamabhāṇavāravaṇṇanā niṭṭhitā.",
  "tika-s0102t5:50": "Kittisaddaabbhuggamanavaṇṇanā",
  "tika-s0102t5:51": "311.Anupurohite ṭhapesīti anupurohite katvā ṭhapesi, anupurohite vā ṭhāne ṭhapesi. Tisavanaṁ karonte sandhāya ‘‘divasassa tikkhattu’’nti vuttaṁ. Dvīsu sandhīsu savanaṁ karonte sandhāya ‘‘sāyaṁ, pāto vā’’ti vuttaṁ. Tato paṭṭhāyāti vatacariyaṁ matthakaṁ pāpetvā nhātakālato pabhuti.",
  "tika-s0102t5:52": "312.Abhiuggacchīti uṭṭhahi udapādi. Acintetvāti ‘‘kathaṁ kho ahaṁ brahmunā saddhiṁ manteyya’’nti acintetvā evaṁ cittampi anuppādetvā. Tena samāgamanasseva abhāvato amantetvā. Taṁ disvāti taṁ karuṇābrahmavihārabhāvanaṁ brahmadassanūpāyaṁ disvā ñāṇacakkhunā.",
  "tika-s0102t5:53": "313.Evanti evaṁ rañño ārocetvā paṭisallānaṁ upagate. Sabbatthāti sabbesu channaṁ khattiyānaṁ, sattannaṁ brāhmaṇamahāsālānaṁ , sattannaṁ nāṭakasatānaṁ, cattārīsāya ca bhariyānaṁ āpucchanavāresu.",
  "tika-s0102t5:54": "316.Sādisiyoti jātiyā sādisiyoti āha ‘‘samavaṇṇā samajātikā’’ti.",
  "tika-s0102t5:55": "317.Santhāgāranti jhānamanasikārena bahi visaṭavitakkavūpasamanena cittassa santhambhanaṁ agāraṁ, jhānasālanti attho. Gahitāvāti bhāvanānuyogena mahāsattena attano cittasantāne uppādanavasena gahitā eva. Natthi jhāneneva vikkhambhitattā. Visesato hissa karuṇāya bhāvitattā anabhirati ukkaṇṭhanā natthi, mettāya bhāvitattā bhayaparitassanā natthi. Ukkaṇṭhanāti pana brahmadassane ussukkaṁ, paritassanāti tadabhipatthanāti āha ‘‘brahmuno panā’’tiādi.",
  "tika-s0102t5:56": "Brahmunāsākacchāvaṇṇanā",
  "tika-s0102t5:57": "318.Cittutrāsoti cittassa utrāsanamattaṁ. Kathanti sattanikāyanivāsaṭṭhānanāmagottādīnaṁ vasena kena pakārena. Tenāha ‘‘ki’’ntiādi.",
  "tika-s0102t5:58": "Soti ye te panakanasanantabandhasatanasanaṅkumārakālanāmakā loke pākaṭā paññātā brahmāno, tesu sanaṅkumāro nāmāhanti dasseti.",
  "tika-s0102t5:59": "Agghanti garuṭṭhāniyānaṁ dātabbaṁāhāraṁ. Madhusākanti madhurāhāraṁ, yaṁ kiñci atithino dātabbaṁ āhāraṁ upacāravasena evaṁ vadati. Tenāha ‘‘madhusākaṁ panā’’tiādi. Pucchāmāti nimantanavasena pucchāma.",
  "tika-s0102t5:60": "319. Mahāsatto cattāro brahmavihāre bhāvetvā ṭhitopi tesu ‘‘brahmasahabyatāya maggo’’ti anibbematikatāya ‘‘kaṅkhī’’ti avoca. Keci pana ‘‘tapokammena parikkhīṇasarīratāya, brahmasamāgamena bhayādisamuppattiyā ca paṭiladdhamattehi brahmavihārehi parihīno ahosi, tasmā avikkhambhitavicikicchatāya ‘kaṅkhī’ti avocā’’ti vadanti. Parassa vediyā viditā paravediyā, te pana tassa pākaṭā vibhūtāti āha ‘‘parassapākaṭesu paravediyesū’’ti. Tattha kāraṇamāha ‘‘parena sayaṁ abhisaṅkhatattā’’ti. Mamāti kammaṁ mamaṁkāro, mamattanti āha ‘‘idaṁ mama…pe… taṇha’’nti. ‘‘Mama’’nti karoti etenāti hi mamaṁkāro, tathāpavattā taṇhā. Manujesūti niddhāraṇe bhummaṁ, na visayeti āha ‘‘manujesu yo kocī’’ti. ‘‘Ekodibhūto’’ti padassa bhāvatthaṁ tāva dassento ‘‘ekībhūto’’ti vatvā puna taṁ vivaranto ‘‘eko tiṭṭhanto eko nisīdanto’’ti āha. Tādisoti eko hutvā pavattanako. Bhūtoti jāto. Jhāne adhimutti nāma tasmiṁ nibbattite, anibbattite kuto adhimuttīti āha ‘‘jhānaṁ nibbattetvāti attho’’ti. Vissagandho nāma kodhādikilesaparibhāvanāti tesaṁ vikkhambhanena vissagandhavirahito. Etesu dhammesūti pabbajjānaṁ vivekavāsakaruṇābrahmavihārādidhammesu.",
  "tika-s0102t5:61": "320.Avidvāti na viditavā. Āvaritāti kusalānaṁ uttarimanussadhammānaṁ uppattinivāraṇena āvaritā. Pūtikāti byāpannacittatādinā pūtibhūtā. Kilesavasena duggandhaṁ vissagandhaṁ vāyati. Nirayādiapāyesu nibbattanasīlatāya āpāyikāti āha ‘‘apāyūpagā’’ti. Corādīhi upaddutassa pavisitukāmassa pākārakavāṭaparikhādīhi viya nagaraṁ kodhādīhi nivuto pihito brahmaloko assāti nivutabrahmaloko. Pucchati ‘‘kenāvaṭā’’ti vadanto.",
  "tika-s0102t5:62": "Musāvādova mosavajjaṁ yathā bhisakkameva bhesajjaṁ. Kujjhanaṁ dussanaṁ. Diṭṭhādīsu adiṭṭhādivāditāvasena paresaṁ visaṁvādanaṁ paravisaṁvādanaṁ. Sadisaṁ patirūpaṁ dassetvā palobhanaṁ sadisaṁ dassetvā vañcanaṁ. Mittānaṁ vihiṁsanaṁ mettibhedo mittadubbhanaṁ. Daḷhamaccharitā thaddhamacchariyaṁ. Attani vijjamānaṁ nihīnataṁ, sadisataṁ vā atikkamitvā maññanaṁ. Paresaṁ sampattiyā asahanaṁ khīyanaṁ. Attasampattiyā nigūhanavasena, parehi sādhāraṇabhāvāsahanavasena ca vividhā icchā ruci etassāti vivicchā. Kadariyatāya mudukaṁ macchariyaṁ. Yattha katthacīti sakasantake, parasantake, hīnātike cāti yattha katthaci ārammaṇe. Lubbhanaṁ ārammaṇassa gahaṇaṁ abhigijjhanaṁ. Majjanaṁ seyyādivasena madanaṁ sampaggaho. Muyhanaṁ ārammaṇassa anavabodho. Etesūti etesu yathāvuttesu kodhādīsu sattasantānassa kilissanato vibādhanato, upatāpanato ca kilesasaññitesu pāpadhammesu. Yuttā payuttā sampayuttā avirahitā.",
  "tika-s0102t5:63": "Ettha cāyaṁ brahmā mahāsattena āmagandhe supuṭṭho attano yathāupaṭṭhite pāpadhamme cuddasahi padehi vibhajitvā kathesi, te pana tādisaṁ pavattivisesaṁ upādāya vuttāpi keci puna vuttā, āmagandhasutte (su. ni. 242) pana vuttāpi keci idha sabbaso na vuttā, evaṁ santepi lakkhaṇahāranayena, tadekaṭṭhatāya vā tesaṁ pettha saṅgaho daṭṭhabbo. Tenāha ‘‘idaṁ pana sutta’’ntiādi. Tattha āmagandhasuttena dīpetvāti idha sarūpato avutte āmagandhepi vuttehi ekalakkhaṇatādinā āmagandhasuttena pakāsetvā kathetabbaṁ tattha nesaṁ sarūpato kathitattā. Āmagandhasuttampi iminā dīpetabbaṁ idha vuttānampi kesañci āmagandhānaṁ tattha avuttabhāvato. Yasmā āmagandhasutte vuttāpi āmagandhā atthato idha saṅgahaṁ samosaraṇaṁ gacchanti, tasmā idha vutte pariharaṇavasena dassentena yasmā cettha keci abhidhammanayena akilesasabhāvāpi sattasantānassa vibādhanaṭṭhena ‘‘kilesā’’ti vattabbataṁ arahanti, tasmā ‘‘cuddasasu kilesesū’’ti vuttaṁ.",
  "tika-s0102t5:64": "Nimmādaṁ milāpanaṁ khepananti āha ‘‘nimmādetabbā pahātabbā’’ti. Buddhatantīti buddhabhāvīnaṁ paveṇī, buddhabhāvinopi ‘‘buddhā’’ti vuccanti yathā ‘‘agamā rājagahaṁ buddho’’ti. Mahāpurisassa daḷhīkammaṁ katvāti mahāpurisassa ‘‘pabbajissāmaha’’nti pavattacittuppādassa daḷhīkammaṁ katvā.",
  "tika-s0102t5:65": "Reṇurājaāmantanāvaṇṇanā",
  "tika-s0102t5:66": "321.Mama manaṁ haritvāti mama cittaṁ apanetvā tassa vasena avattitvā.",
  "tika-s0102t5:67": "Ekībhāvaṁ upagantvā vutthassāti kāyavivekaparibrūhanena ekībhāvaṁ upagantvā tapokammavasena vutthassa. Kusapattehi paritthatoti barihisehi vediyā samantato santharito. Akācoti vaṇo vaṇasadisakhaṇḍiccavirahito. Tenāha ‘‘akakkaso’’ti.",
  "tika-s0102t5:68": "Chakhattiyaāmantanāvaṇṇanā",
  "tika-s0102t5:69": "322.Sikkheyyāmāti sikkhāpeyyāma, sikkhāpanañcettha atthibhāvāpādananti āha ‘‘upalāpeyyāmā’’ti.",
  "tika-s0102t5:70": "323. Yassa vīriyārambhassa, khantibalassa ca abhāvena pabbajitānaṁ samaṇadhammo paripuṇṇo, parisuddho ca na hoti, tesu vīriyārambhakhantibalesu te te niyojetuṁ ‘‘ārambhavho’’tiādi vuttaṁ.",
  "tika-s0102t5:71": "Karuṇājhānamaggoti karuṇājhānasaṅkhāto maggo. Ujumaggoti brahmalokagamane ujubhūto maggo. Anuttaroti seṭṭho brahmavihārasabhāvato. Tenāha ‘‘uttamamaggo nāmā’’ti. Sabbhi rakkhito sādhūhi yathā parihāni na hoti, evaṁ paṭipakkhadūrīkaraṇena rakkhito gopito. ‘‘Saddhammo sabbhi vakkhito’’ti keci paṭhanti, tesaṁ saparahitasādhanena sādhūhi buddhādīhi kathito paveditoti attho.",
  "tika-s0102t5:72": "Taṅkhaṇaviddhaṁsanadhammanti yasmiṁ khaṇe virodhidhammasamāyogo, tasmiṁyeva khaṇe vinassanasabhāvaṁ, yo vā so gamanassādānaṁ devaputtānaṁ heṭṭhupariyena paṭimukhaṁ dhāvantānaṁ sirasi, pāde ca baddhakhuradhārāsamāgamanatopi sīghataratāya atiittaro pavattikkhaṇo, teneva vinassanasabhāvaṁ. Tassa jīvitassa. Gatinti niṭṭhaṁ. Mantāyanti manteyyanti vuttaṁ hotīti āha ‘‘mantetabba’’nti. Karaṇatthe vā bhummanti ‘‘mantāya’’nti idaṁ bhummaṁ karaṇatthe daṭṭhabbaṁ yathā ‘‘ñātāya’’nti. Sabbapalibodheti sabbepi kusalakiriyāya vibandhe uparodhe.",
  "tika-s0102t5:73": "Brāhmaṇamahāsālādīnaṁ āmantanāvaṇṇanā",
  "tika-s0102t5:74": "324.Appesakkhāti appānubhāvāti āha ‘‘pabbajitakālato paṭṭhāyā’’tiādi.",
  "tika-s0102t5:75": "Cakkavatti rājā viya sambhāvito.",
  "tika-s0102t5:76": "Mahāgovindapabbajjāvaṇṇanā",
  "tika-s0102t5:77": "328. Samāpattīnaṁ ājānanaṁ nāma attapaccakkhatā, sacchikiriyāti āha ‘‘na sakkhiṁsu nibbattetu’’nti.",
  "tika-s0102t5:78": "329.Imināti ‘‘sarāmaha’’nti iminā padena. ‘‘Sarāmaha’’nti hi vadantena bhagavato mahābrahmunā kathitaṁ ‘‘tatheva ta’’nti bhagavatā paṭiññātameva jātanti. Na vaṭṭe nibbindanatthāya catusaccakammaṭṭhānakathāya abhāvato. Asati pana vaṭṭe nibbidāya virāgānaṁ asambhavo evāti āha ‘‘na virāgāyā’’tiādi. Ekantameva vaṭṭe nibbindanatthāya anekākāravokāravaṭṭe ādīnavavibhāvanato.",
  "tika-s0102t5:79": "‘‘Nibbidāyā’’ti iminā padena vipassanā vuttā. Esa nayo sesesupi. Vavatthānakathāti vipassanāmagganibbānānaṁ taṁtaṁpadehi vavatthapetvā kathā. Ayamettha nippariyāyakathāti āha ‘‘pariyāyena panā’’tiādi.",
  "tika-s0102t5:80": "330.Paripūretunti bhāvanāpāripūrivasena paripuṇṇe kātuṁ, nibbattetunti attho. Brahmacariyaciṇṇakulaputtānanti ciṇṇamaggabrahmacariyānaṁ kulaputtānanti ukkaṭṭhaniddesena arahattanikūṭena desanaṁ niṭṭhapesi.",
  "tika-s0102t5:81": "Abhinandanaṁ nāma sampaṭicchanaṁ ‘‘abhinandanti āgata’’ntiādīsu viya, tañcettha atthato cittassa attamanatāti āha ‘‘cittena sampaṭicchanto abhinanditvā’’ti. ‘‘Sādhu sādhū’’ti vācāya sampahaṁsanā anumodanāti āha ‘‘vācāya sampahaṁsamāno anumoditvā’’ti.",
  "tika-s0102t5:82": "Mahāgovindasuttavaṇṇanāya līnatthappakāsanā."
}