{
  "tika-vin05t12:0": "12. Rūpiyādipaṭiggahaṇavinicchayakathā",
  "tika-vin05t12:1": "59.Rūpiyādipaṭiggahoti jātarūpādipaṭiggaṇhanaṁ. Tattha (pārā. aṭṭha. 2.583-4) jātarūpaṁ rajataṁ jātarūpamāsako rajatamāsakoti catubbidhaṁ nissaggiyavatthu. Tambalohādīhi kato lohamāsako. Sāradārunā vā veḷupesikāya vā antamaso tālapaṇṇenapi rūpaṁ chinditvā kato dārumāsako. Lākhāya vā niyyāsena vā rūpaṁ samuṭṭhāpetvā kato jatumāsako. Yo yo yattha yattha janapade yadā yadā vohāraṁ gacchati, antamaso aṭṭhimayopi cammamayopi rukkhaphalabījamayopi samuṭṭhāpitarūpopi asamuṭṭhāpitarūpopīti ayaṁ sabbopi rajatamāsakeneva saṅgahito. Muttā maṇi veḷuriyo saṅkho silā pavāḷaṁ lohitaṅko masāragallaṁ satta dhaññāni dāsidāsakhettavatthupupphārāmaphalārāmādayoti idaṁ dukkaṭavatthu. Tattha nissaggiyavatthuṁ attano vā saṅghagaṇapuggalacetiyānaṁ vā atthāya sampaṭicchituṁ na vaṭṭati. Attano atthāya sampaṭicchato nissaggiyaṁ pācittiyaṁ hoti, sesānaṁ atthāya dukkaṭaṁ. Dukkaṭavatthuṁ sabbesampi atthāya sampaṭicchato dukkaṭameva.",
  "tika-vin05t12:2": "Tatrāyaṁ vinicchayo (pārā. aṭṭha. 2.538-9) – sace koci jātarūparajataṁ āharitvā ‘‘idaṁ saṅghassa dammi, ārāmaṁ vā karotha cetiyaṁ vā bhojanasālādīnaṁ vā aññatara’’nti vadati, idaṁ sampaṭicchituṁ na vaṭṭati. Sace pana ‘‘nayidaṁ bhikkhūnaṁ sampaṭicchituṁ vaṭṭatī’’ti paṭikkhitte ‘‘vaḍḍhakīnaṁ vā kammakārānaṁ vā hatthe bhavissati , kevalaṁ tumhe sukatadukkaṭaṁ jānāthā’’ti vatvā tesaṁ hatthe datvā pakkamati, vaṭṭati. Athāpi ‘‘mama manussānaṁ hatthe bhavissati, mayhameva vā hatthe bhavissati, kevalaṁ tumhe yaṁ yassa dātabbaṁ, tadatthāya pesethā’’ti vadati, evampi vaṭṭati. Sace pana saṁghaṁ vā gaṇaṁ vā puggalaṁ vā anāmasitvā ‘‘idaṁ hiraññasuvaṇṇaṁ cetiyassa dema, vihārassa dema, navakammassa demā’’ti vadanti, paṭikkhipituṁ na vaṭṭati, ‘‘ime idaṁ bhaṇantī’’ti kappiyakārakānaṁ ācikkhitabbaṁ. ‘‘Cetiyādīnaṁ atthāya tumhe gahetvā ṭhapetvā’’ti vutte pana ‘‘amhākaṁ gahetuṁ na vaṭṭatī’’ti paṭikkhipitabbaṁ.",
  "tika-vin05t12:3": "Sace pana koci bahuṁ hiraññasuvaṇṇaṁ ānetvā ‘‘idaṁ saṁghassa dammi, cattāro paccaye paribhuñjathā’’ti vadati, tañce saṁgho sampaṭicchati, paṭiggahaṇepi paribhogepi āpatti. Tatra ceko bhikkhu ‘‘nayidaṁ kappatī’’ti paṭikkhipati, upāsako ca ‘‘yadina kappati, mayhameva bhavissatī’’ti taṁ ādāya gacchati. So bhikkhu ‘‘tayā saṁghassa lābhantarāyo kato’’ti na kenaci kiñci vattabbo. Yo hi taṁ codeti, sveva sāpattiko hoti. Tena panekena bahū anāpattikā katā. Sace pana bhikkhūhi ‘‘na vaṭṭatī’’ti paṭikkhitte ‘‘kappiyakārakānaṁ vā hatthe bhavissati, mama purisānaṁ vā mayhaṁ vā hatthe bhavissati, kevalaṁ tumhe paccaye paribhuñjathā’’ti vadati, vaṭṭati.",
  "tika-vin05t12:4": "Catupaccayatthāya ca dinnaṁ yena yena paccayena attho hoti, taṁ tadatthaṁ upanetabbaṁ. Civaratthāya dinnaṁ cīvareyeva upanetabbaṁ. Sace cīvarena tādiso attho natthi, piṇḍapātādīhi saṁgho kilamati, saṁghasuṭṭhutāya apaloketvā tadatthāyapi upanetabbaṁ. Esa nayo piṇḍapātagilānapaccayatthāya dinnepi. Senāsanatthāya dinnaṁ pana senāsanassa garubhaṇḍattā senāsaneyeva upanetabbaṁ. Sace pana bhikkhūsu senāsanaṁ chaḍḍetvā gatesu senāsanaṁ vinassati, īdise kāle senāsanaṁ vissajjetvāpi bhikkhūnaṁ paribhogo anuññāto, tasmā senāsanajagganatthaṁ mūlacchejjaṁ akatvā yāpanamattaṁ paribhuñjitabbaṁ.",
  "tika-vin05t12:5": "60. Sace koci ‘‘mayhaṁ tisassasampādanakaṁ mahātaḷākaṁ atthi, taṁ saṁghassa dammī’’ti vadati, tañce saṁgho sampaṭicchati, paṭiggahaṇepi paribhogepi āpattiyeva. Yo pana taṁ paṭikkhipati, so purimanayeneva na kenaci kiñci vattabbo. Yo hi taṁ codeti, sveva sāpattiko hoti . Tena panekena bahū anāpattikā katā. Yo pana ‘‘tādisaṁyeva taḷākaṁ dammī’’ti vatvā bhikkhūhi ‘‘na vaṭṭatī’’ti paṭikkhitto vadati ‘‘asukañca asukañca saṅghassa taḷākaṁ atthi, taṁ kathaṁ vaṭṭatī’’ti. So vattabbo ‘‘kappiyaṁ katvā dinnaṁ bhavissatī’’ti. Kathaṁ dinnaṁ kappiyaṁ hotīti. ‘‘Cattāro paccaye paribhuñjathā’’ti vatvā dinnanti. So sace ‘‘sādhu, bhante cattāro paccaye paribhuñjathā’’ti deti, vaṭṭati. Athāpi ‘‘taḷākaṁ gaṇhathā’’ti vatvā ‘‘na vaṭṭatī’’ti paṭikkhitto ‘‘kappiyakārako atthī’’ti pucchitvā ‘‘natthī’’ti vutte ‘‘idaṁ asuko nāma vicāressati, asukassa vā hatthe mayhaṁ vā hatthe bhavissati, saṅgho kappiyabhaṇḍaṁ paribhuñjatū’’ti vadati, vaṭṭati. Sacepi ‘‘na vaṭṭatī’’ti paṭikkhitto ‘‘udakaṁ paribhuñjissati, bhaṇḍakaṁ dhovissati, migapakkhino pivissantī’’ti vadati, evampi vaṭṭati. Athāpi ‘‘na vaṭṭatī’’ti paṭikkhitto vadati ‘‘kappiyasīsena gaṇhathā’’ti. ‘‘Sādhu upāsaka, saṅgho pānīyaṁ pivissati, bhaṇḍakaṁ dhovissati, migapakkhino pivissantī’’ti vatvā paribhuñjituṁ vaṭṭati. Athāpi ‘‘mama taḷākaṁ vā pokkharaṇiṁ vā saṅghassa dammī’’ti vutte ‘‘sādhu upāsaka, saṅgho pānīyaṁ pivissatī’’tiādīni vatvā paribhuñjituṁ vaṭṭatiyeva.",
  "tika-vin05t12:6": "Yadi pana bhikkhūhi hatthakammaṁ yācitvā sahatthena ca kappiyapathaviṁ khaṇitvā udakaparibhogatthāya taḷākaṁ kāritaṁ hoti, tañce nissāya sassaṁ nipphādetvā manussā vihāre kappiyabhaṇḍaṁ denti, vaṭṭati. Atha manussā eva saṅghassa upakāratthāya saṅghikabhūmiṁ khaṇitvā taṁ nissāya nipphannasassato kappiyabhaṇḍaṁ denti, etampi vaṭṭati. ‘‘Amhākaṁ ekaṁ kappiyakārakaṁ ṭhapethā’’ti vutte ca ṭhapetumpi labbhati. Atha te manussā rājabalinā upaddutā pakkamanti, aññe paṭipajjanti, na ca bhikkhūnaṁ kiñci denti, udakaṁ vāretuṁ labbhati, tañca kho kasikammakāleyeva, na sassakāle. Sace te vadanti ‘‘nanu, bhante, pubbepi manussā imaṁ nissāya sassaṁ akaṁsū’’ti, tato vattabbā ‘‘te saṅghassa imañca imañca upakāraṁ akaṁsu, idañcidañca kappiyabhaṇḍakaṁ adaṁsū’’ti. Sace te vadanti ‘‘mayampi dassāmā’’ti, evampi vaṭṭati.",
  "tika-vin05t12:7": "Sace pana koci abyatto akappiyavohārena taḷākaṁ paṭiggaṇhāti vā kāreti vā, taṁ bhikkhūhi na paribhuñjitabbaṁ, taṁ nissāya laddhakappiyabhaṇḍampi akappiyameva . Sace bhikkhūhi pariccattabhāvaṁ ñatvā sāmiko vā tassa puttadhītaro vā añño vā koci vaṁse uppanno puna kappiyavohārena deti, vaṭṭati. Pacchinne kulavaṁse yo tassa janapadassa sāmiko, so acchinditvā kappiyavohārena puna deti cittalapabbate bhikkhunā nīhaṭaudakavāhakaṁ aḷanāgarājamahesī viya, evampi vaṭṭati. Kappiyavohārepi udakavasena paṭiggahitataḷāke suddhacittānaṁ mattikuddharaṇapāḷibandhanādīni ca kātuṁ vaṭṭati. Taṁ nissāya pana sassaṁ karonte disvā kappiyakārakaṁ ṭhapetuṁ na vaṭṭati. Yadi te sayameva kappiyabhaṇḍaṁ denti, gahetabbaṁ. No ce denti, na codetabbaṁ. Paccayavasena paṭiggahitataḷāke kappiyakārakaṁ ṭhapetuṁ vaṭṭati, mattikuddharaṇapāḷibandhanādīni kāretuṁ na vaṭṭati. Sace kappiyakārakā sayameva karonti, vaṭṭati. Abyattena pana lajjibhikkhunā kārāpitesu kiñcāpi paṭiggahaṇaṁ kappiyaṁ, bhikkhussa pana payogapaccayā uppannena missattā visagatapiṇḍapāto viya akappiyamaṁsarasamissabhojanaṁ viya ca dubbinibhogaṁ hoti, sabbesaṁ akappiyameva.",
  "tika-vin05t12:8": "61. Sace pana udakassa okāso atthi, taḷākassa pāḷi thirā, ‘‘yathā bahuṁ udakaṁ gaṇhāti, evaṁ karohi, tīrasamīpe udakaṁ karohī’’ti evaṁ udakameva vicāreti, vaṭṭati. Uddhane aggiṁ na pātenti, ‘‘udakakammaṁ labbhatu upāsakā’’ti vattuṁ vaṭṭati, ‘‘sassaṁ katvā āharathā’’ti vattuṁ pana na vaṭṭati. Sace pana taḷāke atibahuṁ udakaṁ disvā passato vā piṭṭhito vā mātikaṁ nīharāpeti, vanaṁ chindāpetvā kedāre kārāpeti, porāṇakedāresu vā pakatibhāgaṁ aggahetvā atirekaṁ gaṇhāti, navasasse vā aparicchinnabhāge ‘‘ettake kahāpaṇe dethā’’ti kahāpaṇe uṭṭhāpeti, sabbesaṁ akappiyaṁ.",
  "tika-vin05t12:9": "Yo pana ‘‘kasatha vapathā’’ti avatvā ‘‘ettakāya bhūmiyā ettako nāma bhāgo’’ti evaṁ bhūmiṁ vā patiṭṭhāpeti, ‘‘ettake bhūmibhāge amhehi sassaṁ kataṁ, ettakaṁ nāma bhāgaṁ gaṇhathā’’ti vadantesu kassakesu bhūmippamāṇagahaṇatthaṁ rajjuyā vā daṇḍena vā mināti, khale vā ṭhatvā rakkhati, khalato vā nīharāpeti, koṭṭhāgāre vā paṭisāmeti, tasseva taṁ akappiyaṁ. Sace kassakā kahāpaṇe āharitvā ‘‘ime saṅghassa āhaṭā’’ti vadanti, aññataro ca bhikkhu ‘‘na saṅgho kahāpaṇe khādatī’’ti saññāya ‘‘ettakehi kahāpaṇehi sāṭake āharatha , ettakehi yāguādīni sampādethā’’ti vadati, yaṁ te āharanti, taṁ sabbesaṁ akappiyaṁ. Kasmā? Kahāpaṇānaṁ vicāritattā. Sace dhaññaṁ āharitvā ‘‘idaṁ saṅghassa āhaṭa’’nti vadanti, aññataro ca bhikkhu purimanayeneva ‘‘ettakehi vīhīhi idañcidañca āharathā’’ti vadati, yaṁ te āharanti, taṁ tasseva akappiyaṁ. Kasmā? Dhaññassa vicāritattā. Sace taṇḍulaṁ vā aparaṇṇaṁ vā āharitvā ‘‘idaṁ saṅghassa āhaṭa’’nti vadanti, aññataro ca bhikkhu purimanayeneva ‘‘ettakehi taṇḍulehi idañcidañca āharathā’’ti vadati, yaṁ te āharanti, taṁ sabbesaṁ kappiyaṁ. Kasmā? Kappiyānaṁ taṇḍulādīnaṁ vicāritattā. Kayavikkayepi anāpatti kappiyakārakassa ācikkhitattā.",
  "tika-vin05t12:10": "62. Pubbe pana cittalapabbate eko bhikkhu catusāladvāre ‘‘aho vata sve saṅghassa ettakappamāṇe pūve paceyyu’’nti ārāmikānaṁ saññājananatthaṁ bhūmiyaṁ maṇḍalaṁ akāsi. Taṁ disvā cheko ārāmiko tatheva katvā dutiyadivase bheriyā ākoṭitāya sannipatite saṅghe pūvaṁ gahetvā saṅghattheraṁ āha – ‘‘bhante, amhehi ito pubbe neva pitūnaṁ, na pitāmahānaṁ evarūpaṁ sutapubbaṁ, ekena ayyena catusāladvāre pūvatthāya saññā katā, ito dāni pabhuti ayyā attano attano cittānurūpaṁ vadantu, amhākampi phāsuvihāro bhavissatī’’ti. Mahāthero tatova nivatti, ekabhikkhunāpi pūvo na gahito. Evaṁ pubbe tatruppādaṁ na paribhuñjiṁsu. Tasmā –",
  "tika-vin05t12:11": "Sallekhaṁ accajantena, appamattena bhikkhunā;",
  "tika-vin05t12:12": "Kappiyepi na kātabbā, āmisatthāya lolatāti. (pārā. aṭṭha. 2.538-9);",
  "tika-vin05t12:13": "Yo cāyaṁ taḷāke vutto, pokkharaṇīudakavāhakamātikādīsupi eseva nayo.",
  "tika-vin05t12:14": "63. Pubbaṇṇāparaṇṇaucchuphalāphalādīnaṁ viruhanaṭṭhānaṁ yaṁ kiñci khettaṁ vā vatthuṁ vā ‘‘dammī’’ti vuttepi ‘‘na vaṭṭatī’’ti paṭikkhipitvā taḷāke vuttanayeneva yadā kappiyavohārena ‘‘catupaccayaparibhogatthāya dammī’’ti vadati, tadā sampaṭicchitabbaṁ, ‘‘vanaṁ dammi araññaṁ dammī’’ti vutte pana vaṭṭati. Sace manussā bhikkhūhi anāṇattāyeva tattha rukkhe chinditvā aparaṇṇādīni sampādetvā bhikkhūnaṁ bhāgaṁ denti, vaṭṭati, adentā na codetabbā. Sace kenacideva antarāyena tesu pakkantesu aññe karonti, na ca bhikkhūnaṁ kiñci denti, te vāretabbā. Sace vadanti ‘‘nanu, bhante, pubbe manussā idha sassāni akaṁsū’’ti, tato vattabbā ‘‘te saṅghassa idañcidañca kappiyabhaṇḍaṁ adaṁsū’’ti. Sace vadanti ‘‘mayampi dassāmā’’ti, evaṁ vaṭṭati.",
  "tika-vin05t12:15": "Kiñci sassuṭṭhānakaṁ bhūmippadesaṁ sandhāya ‘‘sīmaṁ demā’’ti vadanti, vaṭṭati. Sīmaparicchedanatthaṁ pana thambhā vā pāsāṇā vā sayaṁ na ṭhapetabbā, bhūmi nāma anagghā, appakenapi pārājiko bhaveyya. Ārāmikānaṁ pana vattabbaṁ ‘‘iminā ṭhānena amhākaṁ sīmā gatā’’ti. Sacepi hi te adhikaṁ gaṇhanti, pariyāyena kathitattā anāpatti. Yadi pana rājarājamahāmattādayo sayameva thambhe ṭhapāpetvā ‘‘cattāro paccaye paribhuñjathā’’ti denti, vaṭṭatiyeva.",
  "tika-vin05t12:16": "Sace koci antosīmāyaṁ taḷākaṁ vā khaṇati, vihāramajjhena vā mātikaṁ neti, cetiyaṅgaṇabodhiyaṅgaṇādīni dussanti, vāretabbo. Sace saṅgho kiñci labhitvā āmisagarukatāya na vāreti, eko bhikkhu vāreti, sova bhikkhu issaro. Sace eko bhikkhu na vāreti ‘‘netha tumhe’’ti, tesaṁyeva pakkho hoti. Saṅgho vāreti, saṅghova issaro. Saṅghikesu hi kammesu yo dhammakammaṁ karoti, sova issaro. Sace vāriyamānopi karoti, heṭṭhā gahitaṁ paṁsuṁ heṭṭhā pakkhipitvā, upari gahitaṁ paṁsuṁ upari pakkhipitvā pūretabbā.",
  "tika-vin05t12:17": "Sace koci yathājātameva ucchuṁ vā aparaṇṇaṁ vā alābukumbhaṇḍādikaṁ vā valliphalaṁ dātukāmo ‘‘etaṁ sabbaṁ ucchukhettaṁ aparaṇṇavatthuṁ valliphalāvāṭaṁ dammī’’ti vadati, saha vatthunā parāmaṭṭhattā na vaṭṭatīti mahāsumatthero āha. Mahāpadumatthero pana ‘‘abhilāpamattametaṁ, sāmikānaṁyeva hi so bhūmibhāgo, tasmā vaṭṭatī’’ti āha. ‘‘Dāsaṁ dammī’’ti vadati, na vaṭṭati. ‘‘Ārāmikaṁ dammi, veyyāvaccakaraṁ dammi, kappiyakārakaṁ dammī’’ti vutte vaṭṭati. Sace ārāmiko purebhattampi pacchābhattampi saṅghasseva kammaṁ karoti, sāmaṇerassa viya sabbaṁ bhesajjaṁ paṭijagganampi tassa kātabbaṁ. Sace purebhattameva saṅghassa kammaṁ karoti, pacchābhattaṁ attano karoti, sāyaṁ nivāpo na dātabbo. Yepi pañcadivasavārena vā pakkhavārena vā saṅghassa kammaṁ katvā sesakāle attano kammaṁ karonti, tesampi karaṇakāleyeva bhattañca nivāpo ca dātabbo. Sace saṅghassa kammaṁ natthi, attanoyeva kammaṁ katvā jīvanti, te ce hatthakammamūlaṁ ānetvā denti, gahetabbaṁ. No ce denti, na kiñci vattabbā. Yaṁ kiñci rajakadāsampi pesakāradāsampi ārāmikanāmena sampaṭicchituṁ vaṭṭati.",
  "tika-vin05t12:18": "Sace ‘‘gāvo demā’’ti vadanti, ‘‘na vaṭṭatī’’ti paṭikkhipitabbā. Imā gāvo kutoti. Paṇḍitehi pañcagorasaparibhogatthāya dinnāti. ‘‘Mayampi pañcagorasaparibhogatthāya demā’’ti vutte vaṭṭanti. Ajikādīsupi eseva nayo. ‘‘Hatthiṁ dema, assaṁ, mahiṁsaṁ, kukkuṭaṁ, sūkaraṁ demā’’ti vadanti, sampaṭicchituṁ na vaṭṭati. Sace keci manussā ‘‘appossukkā, bhante, tumhe hotha, mayaṁ ime gahetvā tumhākaṁ kappiyabhaṇḍaṁ dassāmā’’ti gaṇhanti, vaṭṭati. Kukkuṭasūkare ‘‘sukhaṁ jīvantū’’ti araññe vissajjāpetuṁ vaṭṭati. ‘‘Imaṁ taḷākaṁ, imaṁ khettaṁ, imaṁ vatthuṁ vihārassa demā’’ti vutte paṭikkhipituṁ na labbhati.",
  "tika-vin05t12:19": "64. Sace koci bhikkhuṁ uddissa dūtena hiraññasuvaṇṇādicīvaracetāpannaṁ pahiṇeyya ‘‘iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādehī’’ti, so ce dūto taṁ bhikkhuṁ upasaṅkamitvā evaṁ vadeyya ‘‘idaṁ kho, bhante, āyasmantaṁ uddissa cīvaracetāpannaṁ ābhataṁ, paṭiggaṇhatu āyasmā cīvaracetāpanna’’nti, tena bhikkhunā so dūto evamassa vacanīyo ‘‘na kho mayaṁ, āvuso, cīvaracetāpannaṁ paṭiggaṇhāma, cīvarañca kho mayaṁ paṭiggaṇhāma kālena kappiya’’nti. So ce dūto taṁ bhikkhuṁ evaṁ vadeyya ‘‘atthi panāyasmato koci veyyāvaccakaro’’ti, cīvaratthikena bhikkhunā veyyāvaccakaro niddisitabbo ārāmiko vā upāsako vā ‘‘eso kho, āvuso, bhikkhūnaṁ veyyāvaccakaro’’ti. Na vattabbo ‘‘tassa dehī’’ti vā ‘‘so vā nikkhipissati, so vā parivattessati, so vā cetāpessatī’’ti . So ce dūto taṁ veyyāvaccakaraṁ saññāpetvā taṁ bhikkhuṁ upasaṅkamitvā evaṁ vadeyya ‘‘yaṁ kho, bhante, āyasmā veyyāvaccakaraṁ niddisi, āṇatto so mayā, upasaṅkamatu āyasmā kālena, cīvarena taṁ acchādessatī’’ti. Cīvaratthikena bhikkhunā veyyāvaccakaro upasaṅkamitvā dvattikkhattuṁ codetabbo sāretabbo ‘‘attho me, āvuso, cīvarenā’’ti. Na vattabbo ‘‘dehi me cīvaraṁ, āhara me cīvaraṁ, parivattehi me cīvaraṁ, cetāpehi me cīvara’’nti. Sace dvattikkhattuṁ codayamāno sārayamāno taṁ cīvaraṁ abhinipphādeti, iccetaṁ kusalaṁ. No ce abhinipphādeti, tattha gantvā catukkhattuṁ pañcakkhattuṁ chakkhattuparamaṁ tuṇhībhūtena uddissa ṭhātabbaṁ, na āsane nisīditabbaṁ, na āmisaṁ paṭiggahetabbaṁ, na dhammo bhāsitabbo. ‘‘Kiṁ kāraṇā āgatosī’’ti pucchiyamānena ‘‘jānāhi, āvuso’’ti ettakameva vattabbaṁ.",
  "tika-vin05t12:20": "Sace āsane vā nisīdati, āmisaṁ vā paṭiggaṇhāti, dhammaṁ vā bhāsati, ṭhānaṁ bhañjati. Sace catukkhattuṁ codeti, catukkhattuṁ ṭhātabbaṁ. Pañcakkhattuṁ codeti, dvikkhattuṁ ṭhātabbaṁ. Chakkhattuṁ codeti, na ṭhātabbaṁ. Ekāya hi codanāya ṭhānadvayaṁ bhañjati. Yathā chakkhattuṁ codetvā na ṭhātabbaṁ, evaṁ dvādasakkhattuṁ ṭhatvā na codetabbaṁ. Tasmā sace codetiyeva na tiṭṭhati, cha codanā labbhanti. Sace tiṭṭhatiyeva na codeti, dvādasa ṭhānāni labbhanti. Sace codetipi tiṭṭhatipi, ekāya codanāya dve ṭhānāni hāpetabbāni. Tattha yo ekadivasameva punappunaṁ gantvā chakkhattuṁ codeti, sakiṁyeva vā gantvā ‘‘attho me, āvuso, cīvarenā’’ti chakkhattuṁ vadati, tattha ekadivasameva punappunaṁ gantvā dvādasakkhattuṁ tiṭṭhati, sakimeva vā gantvā tatra tatra ṭhāne tiṭṭhati, sopi sabbacodanāyo sabbaṭṭhānāni ca bhañjati, ko pana vādo nānādivasesu. Tato ce uttari vāyamamāno taṁ cīvaraṁ abhinipphādeti, payoge dukkaṭaṁ, paṭilābhena nissaggiyaṁ hoti. No ce sakkoti taṁ abhinipphādetuṁ, yato rājato rājamahāmattato vā assa bhikkhuno taṁ cīvaracetāpannaṁ ānītaṁ, tassa santikaṁ sāmaṁ vā gantabbaṁ, dūto vā pāhetabbo ‘‘yaṁ kho tumhe āyasmanto bhikkhuṁ uddissa cīvaracetāpannaṁ pahiṇittha, na taṁ tassa bhikkhuno kiñci atthaṁ anubhoti, yuñjantāyasmanto sakaṁ, mā tumhākaṁ santakaṁ vinassatū’’ti. Ayaṁ tattha sāmīci. Yo pana neva sāmaṁ gacchati, na dūtaṁ pāheti, vattabhede dukkaṭaṁ āpajjati.",
  "tika-vin05t12:21": "65. Kiṁ pana (pārā. aṭṭha. 2.538-9) sabbakappiyakārakesu evaṁ paṭipajjitabbanti? Na paṭipajjitabbaṁ. Ayañhi kappiyakārako nāma saṅkhepato duvidho niddiṭṭho aniddiṭṭho ca. Tattha niddiṭṭho duvidho bhikkhunā niddiṭṭho dūtena niddiṭṭhoti. Aniddiṭṭhopi duvidho mukhavevaṭikakappiyakārako parammukhakappiyakārakoti. Tesu bhikkhunā niddiṭṭho sammukhāsammukhavasena catubbidho hoti, tathā dūtena niddiṭṭhopi. Kathaṁ? Idhekacco bhikkhussa cīvaratthāya dūtena akappiyavatthuṁ pahiṇati, dūto taṁ bhikkhuṁ upasaṅkamitvā ‘‘idaṁ, bhante, itthannāmena tumhākaṁ cīvaratthāya pahitaṁ, gaṇhatha na’’nti vadati, bhikkhu ‘‘nayidaṁ kappatī’’ti paṭikkhipati, dūto ‘‘atthi pana te, bhante, veyyāvaccakaro’’ti pucchati, puññatthikehi ca upāsakehi ‘‘bhikkhūnaṁ veyyāvaccaṁ karothā’’ti āṇattā vā, bhikkhūnaṁ vā sandiṭṭhasambhattā keci veyyāvaccakarā honti, tesaṁ aññataro tasmiṁ khaṇe bhikkhussa santike nisinno hoti, bhikkhu taṁ niddisati ‘‘ayaṁ bhikkhūnaṁ veyyāvaccakaro’’ti, dūto tassa hatthe akappiyavatthuṁ datvā ‘‘therassa cīvaraṁ kiṇitvā dehī’’ti gacchati, ayaṁ bhikkhunā sammukhāniddiṭṭho.",
  "tika-vin05t12:22": "No ce bhikkhussa santike nisinno hoti, apica kho bhikkhu niddisati ‘‘asukasmiṁ nāma gāme itthannāmo bhikkhūnaṁ veyyāvaccakaro’’ti, so gantvā tassa hatthe akappiyavatthuṁ datvā ‘‘therassa cīvaraṁ kiṇitvā dadeyyāsī’’ti āgantvā bhikkhussa ārocetvā gacchati, ayameko bhikkhunā asammukhāniddiṭṭho.",
  "tika-vin05t12:23": "Na heva kho so dūto attanā āgantvā āroceti, apica kho aññaṁ pahiṇati ‘‘dinnaṁ mayā, bhante, tassa hatthe cīvaracetāpannaṁ, tumhe cīvaraṁ gaṇheyyāthā’’ti, ayaṁ dutiyo bhikkhunā asammukhāniddiṭṭho.",
  "tika-vin05t12:24": "Na heva kho aññaṁ pahiṇati, apica gacchantova bhikkhuṁ vadati ‘‘ahaṁ tassa hatthe cīvaracetāpannaṁ dassāmi, tumhe cīvaraṁ gaṇheyyāthā’’ti, ayaṁ tatiyo bhikkhunā asammukhāniddiṭṭhoti evaṁ eko sammukhāniddiṭṭho tayo asammukhāniddiṭṭhāti ime cattāro bhikkhunā niddiṭṭhaveyyāvaccakarā nāma. Etesu idha vuttanayeneva paṭipajjitabbaṁ.",
  "tika-vin05t12:25": "Aparo bhikkhu purimanayeneva dūtena pucchito natthitāya vā avicāretukāmatāya vā ‘‘natthamhākaṁ kappiyakārako’’ti vadati, tasmiṁ khaṇe koci manusso āgacchati, dūto tassa hatthe akappiyavatthuṁ datvā ‘‘imassa hatthato cīvaraṁ gaṇheyyāthā’’ti vatvā gacchati, ayaṁ dūtena sammukhāniddiṭṭhoti evaṁ eko sammukhāniddiṭṭho.",
  "tika-vin05t12:26": "Aparo dūto gāmaṁ pavisitvā attanā abhirucitassa kassaci hatthe akappiyavatthuṁ datvā purimanayeneva āgantvā vā āroceti, aññaṁ vā pahiṇati ‘‘ahaṁ asukassa nāma hatthe cīvaracetāpannaṁ dassāmi, tumhe cīvaraṁ gaṇheyyāthā’’ti vatvā vā gacchati, ayaṁ tatiyo dūtena asammukhāniddiṭṭhoti evaṁ eko sammukhāniddiṭṭho tayo asammukhāniddiṭṭhāti ime cattāro dūtena niddiṭṭhaveyyāvaccakarā nāma. Etesu meṇḍakasikkhāpade vuttanayeneva paṭipajjitabbaṁ. Vuttañhetaṁ –",
  "tika-vin05t12:27": "‘‘Santi, bhikkhave, manussā saddhā pasannā, te kappiyakārakānaṁ hatthe hiraññaṁ upanikkhipanti ‘iminā yaṁ ayyassa kappiyaṁ, taṁ dethā’ti. Anujānāmi, bhikkhave, yaṁ tato kappiyaṁ, taṁ sādituṁ, na tvevāhaṁ, bhikkhave, ‘kenaci pariyāyena jātarūparajataṁ sāditabbaṁ pariyesitabba’nti vadāmī’’ti (mahāva. 299).",
  "tika-vin05t12:28": "Ettha codanāya parimāṇaṁ natthi, mūlaṁ asādiyantena sahassakkhattumpi codanāya vā ṭhānena vā kappiyabhaṇḍaṁ sādituṁ vaṭṭati. No ce deti, aññaṁ kappiyakārakaṁ ṭhapetvāpi āharāpetabbaṁ. Sace icchati, mūlasāmikānampi kathetabbaṁ. No ce icchati, na kathetabbaṁ.",
  "tika-vin05t12:29": "Aparo bhikkhu purimanayeneva dūtena pucchito ‘‘natthamhākaṁ kappiyakārako’’ti vadati, tadañño samīpe ṭhito sutvā ‘‘āhara bho, ahaṁ ayyassa cīvaraṁ cetāpetvā dassāmī’’ti vadati. Dūto ‘‘handa bho dadeyyāsī’’ti tassa hatthe datvā bhikkhussa anārocetvāva gacchati, ayaṁ mukhavevaṭikakappiyakārako. Aparo bhikkhuno upaṭṭhākassa vā aññassa vā hatthe akappiyavatthuṁ datvā ‘‘therassa cīvaraṁ dadeyyāsī’’ti ettova pakkamati, ayaṁ parammukhākappiyakārakoti ime dve aniddiṭṭhakappiyakārakā nāma. Etesu aññātakaappavāritesu viya paṭipajjitabbaṁ. Sace sayameva cīvaraṁ ānetvā dadanti, gahetabbaṁ. No ce, na kiñci vattabbā. Yathā ca dūtassa hatthe cīvaratthāya akappiyavatthumhi pesite vinicchayo vutto, evaṁ piṇḍapātādīnampi atthāya pesite sayaṁ āgantvā dīyamāne ca vinicchayo veditabbo.",
  "tika-vin05t12:30": "66. Upanikkhittasādiyane pana ayaṁ vinicchayo (pārā. aṭṭha. 2.583-4) – kiñci akappiyavatthuṁ pādamūle ṭhapetvā ‘‘idaṁ ayyassa hotū’’ti vutte sacepi cittena sādiyati, gaṇhitukāmo hoti, kāyena vā vācāya vā ‘‘nayidaṁ kappatī’’ti paṭikkhipati, anāpatti . Kāyavācāhi vā appaṭikkhipitvāpi suddhacitto hutvā ‘‘nayidaṁ amhākaṁ kappatī’’ti na sādiyati, anāpattiyeva. Tīsu dvāresu hi yena kenaci paṭikkhittaṁ paṭikkhittameva hoti. Sace pana kāyavācāhi appaṭikkhipitvā cittena adhivāseti, kāyavācāhi kattabbassa paṭikkhepassa akaraṇato akiriyasamuṭṭhānaṁ kāyadvāre ca vacīdvāre ca āpattiṁ āpajjati, manodvāre pana āpatti nāma natthi.",
  "tika-vin05t12:31": "Eko sataṁ vā sahassaṁ vā pādamūle ṭhapeti ‘‘tuyhidaṁ hotū’’ti, bhikkhu ‘‘nayidaṁ kappatī’’ti paṭikkhipati, upāsako ‘‘pariccattaṁ mayā tumhāka’’nti gato, añño tattha āgantvā pucchati ‘‘kiṁ, bhante, ida’’nti, yaṁ tena ca attanā ca vuttaṁ, taṁ ācikkhitabbaṁ. So ce vadati ‘‘gopayissāmahaṁ, bhante, guttaṭṭhānaṁ dassethā’’ti, sattabhūmikampi pāsādaṁ abhiruhitvā ‘‘idaṁ guttaṭṭhāna’’nti ācikkhitabbaṁ, ‘‘idha nikkhipāhī’’ti na vattabbaṁ. Ettāvatā kappiyañca akappiyañca nissāya ṭhitaṁ hoti, dvāraṁ pidahitvā rakkhantena vasitabbaṁ. Sace kiñci vikkāyikabhaṇḍaṁ pattaṁ vā cīvaraṁ vā gahetvā āgacchati, ‘‘idaṁ gahessatha, bhante’’ti vutte ‘‘upāsaka, atthi amhākaṁ iminā attho, vatthu ca evarūpaṁ nāma saṁvijjati, kappiyakārako natthī’’ti vattabbaṁ. Sace so vadati ‘‘ahaṁ kappiyakārako bhavissāmi, dvāraṁ vivaritvā dethā’’ti, dvāraṁ vivaritvā ‘‘imasmiṁ okāse ṭhapita’’nti vattabbaṁ, ‘‘idaṁ gaṇhā’’ti na vattabbaṁ. Evampi kappiyañca akappiyañca nissāya ṭhitameva hoti. So ce taṁ gahetvā tassa kappiyabhaṇḍaṁ deti, vaṭṭati. Sace adhikaṁ gaṇhāti, ‘‘na mayaṁ tava bhaṇḍaṁ gaṇhāma, nikkhamāhī’’ti vattabbo.",
  "tika-vin05t12:32": "67. Yena pana jātarūpādicatubbidhaṁ nissaggiyavatthu paṭiggahitaṁ, tena kiṁ kātabbanti? Saṅghamajjhe nissajjitabbaṁ. Kathaṁ? Tena bhikkhunā (pārā. 584) saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo ‘‘ahaṁ, bhante, rūpiyaṁ paṭiggahesiṁ, idaṁ me nissaggiyaṁ, imāhaṁ nissajjāmī’’ti nissajjitvā āpatti desetabbā. Byattena bhikkhunā paṭibalena āpatti paṭiggahetabbā. Sace tattha āgacchati ārāmiko vā upāsako vā, so vattabbo ‘‘āvuso, idaṁ jānāhī’’ti. Sace so bhaṇati ‘‘iminā kiṁ āharissāmī’’ti, na vattabbo ‘‘imaṁ vā imaṁ vā āharā’’ti, kappiyaṁ ācikkhitabbaṁ sappiṁ vā telaṁ vā madhuṁ vā phāṇitaṁ vā. Ācikkhantena ca ‘‘iminā sappiṁ vā telaṁ vā madhuṁ vā phāṇitaṁ vā āharā’’ti na vattabbaṁ, ‘‘idañcidañca saṅghassa kappiya’’nti ettakameva vattabbaṁ. Sace so tena parivattetvā kappiyaṁ āharati, rūpiyapaṭiggāhakaṁ ṭhapetvā sabbeheva bhājetvā paribhuñjitabbaṁ, rūpiyapaṭiggāhakena bhāgo na gahetabbo.",
  "tika-vin05t12:33": "Aññesaṁ (pārā. aṭṭha. 2.583-4) bhikkhūnaṁ vā ārāmikānaṁ vā pattabhāgampi labhitvā paribhuñjituṁ na vaṭṭati, antamaso makkaṭādīhi tato haritvā araññe ṭhapitaṁ vā tesaṁ hatthato gaḷitaṁ vā tiracchānapaṭiggahitampi paṁsukūlampi na vaṭṭatiyeva. Tato āhaṭena phāṇitena senāsanadhūpanampi na vaṭṭati. Sappinā vā telena vā padīpaṁ katvā dīpāloke nipajjituṁ, kasiṇaparikammaṁ kātuṁ, potthakampi vācetuṁ na vaṭṭati. Telamadhuphāṇitehi pana sarīre vaṇaṁ makkhetuṁ na vaṭṭatiyeva. Tena vatthunā mañcapīṭhādīni vā gaṇhanti, uposathāgāraṁ vā bhojanasālaṁ vā karonti, paribhuñjituṁ na vaṭṭati. Chāyāpi gehaparicchedena ṭhitāva na vaṭṭati, paricchedātikkantā āgantukattā vaṭṭati. Taṁ vatthuṁ vissajjetvā katena maggenapi setunāpi nāvāyapi uḷumpenāpi gantuṁ na vaṭṭati. Tena vatthunā khaṇāpitāya pokkharaṇiyā ubbhidodakaṁ pātuṁ vā paribhuñjituṁ vā na vaṭṭati. Anto udake pana asati aññaṁ āgantukaṁ udakaṁ vā vassodakaṁ vā paviṭṭhaṁ vaṭṭati. Kītāya yena saddhiṁ kītā, taṁ āgantukampi na vaṭṭati. Taṁ vatthuṁ upanikkhepaṁ ṭhapetvā saṅgho paccaye paribhuñjati, tepi paccayā tassa na vaṭṭanti. Ārāmo gahito hoti, sopi paribhuñjituṁ na vaṭṭati. Yadi bhūmipi bījampi akappiyaṁ, neva bhūmiṁ, na phalaṁ paribhuñjituṁ vaṭṭati. Sace bhūmiṁyeva kiṇitvā aññāni bījāni ropitāni, phalaṁ vaṭṭati. Atha bījāni kiṇitvā kappiyabhūmiyaṁ ropitāni, phalaṁ na vaṭṭati, bhūmiyaṁ nisīdituṁ vā nipajjituṁ vā vaṭṭati.",
  "tika-vin05t12:34": "Sace pana tattha āgato kappiyakārako taṁ parivattetvā saṅghassa kappiyaṁ sappitelādiṁ āharituṁ na jānāti, so vattabbo ‘‘āvuso, imaṁ chaḍḍehī’’ti. Sace so chaḍḍeti, iccetaṁ kusalaṁ. No ce chaḍḍeti, pañcahaṅgehi samannāgato bhikkhu rūpiyachaḍḍako sammannitabbo yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, chaḍḍitāchaḍḍitañca jāneyya. Evañca pana sammannitabbo, paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo –",
  "tika-vin05t12:35": "‘‘Suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ rūpiyachaḍḍakaṁ sammanneyya, esā ñatti. Suṇātu me, bhante, saṅgho, saṅgho itthannāmaṁ bhikkhuṁ rūpiyachaḍḍakaṁ sammannati, yassāyasmato khamati itthannāmassa bhikkhuno rūpiyachaḍḍakassa sammuti , so tuṇhassa. Yassa nakkhamati, so bhāseyya. Sammato saṅghena itthannāmo bhikkhu rūpiyachaḍḍako, khamati saṅghassa, tasmā tuṇhī, evametaṁ dhārayāmī’’ti (pārā. 585).",
  "tika-vin05t12:36": "68. Tena sammatena (pārā. aṭṭha. 2.585) bhikkhunā nimittaṁ akatvā akkhīni nimīletvā nadiyā vā papāte vā vanagahane vā gūthaṁ viya anapekkhena patitokāsaṁ asamannārahantena chaḍḍetabbaṁ. Sace nimittaṁ katvā pāteti, dukkaṭaṁ āpajjati. Evaṁ jigucchitabbepi rūpiye bhagavā pariyāyena bhikkhūnaṁ paribhogaṁ ācikkhi. Rūpiyapaṭiggāhakassa pana kenaci pariyāyena tato uppannapaccayaparibhogo na vaṭṭati. Yathā cāyaṁ etassa na vaṭṭati, evaṁ asantasambhāvanāya vā kuladūsakakammena vā kuhanādīhi vāuppannapaccayā neva tassa, na aññassa vaṭṭanti, dhammena samena uppannāpi apaccavekkhitvā paribhuñjituṁ na vaṭṭanti. Cattāro hi paribhogā – theyyaparibhogo iṇaparibhogo dāyajjaparibhogo sāmiparibhogoti. Tattha saṅghamajjhepi nisīditvā paribhuñjantassa dussīlassa paribhogo theyyaparibhogo nāma. Sīlavato apaccavekkhitaparibhogo iṇaparibhogo nāma. Tasmā cīvaraṁ paribhoge paribhoge paccavekkhitabbaṁ, piṇḍapāto ālope ālope , tathā asakkontena purebhattapacchābhattapurimayāmamajjhimayāmapacchimayāmesu. Sacassa apaccavekkhato aruṇo uggacchati, iṇaparibhogaṭṭhāne tiṭṭhati. Senāsanampi paribhoge paribhoge paccavekkhitabbaṁ. Bhesajjassa paṭiggahaṇepi paribhogepi satipaccayatā vaṭṭati, evaṁ santepi paṭiggahaṇe satiṁ katvā paribhoge akarontasseva āpatti, paṭiggahaṇe pana satiṁ akatvā paribhoge karontassa anāpatti. Catubbidhā hi suddhi – desanāsuddhi saṁvarasuddhi pariyeṭṭhisuddhi paccavekkhaṇasuddhīti.",
  "tika-vin05t12:37": "Tattha desanāsuddhi nāma pātimokkhasaṁvarasīlaṁ. Tañhi desanāya sujjhanato ‘‘desanāsuddhī’’ti vuccati. Saṁvarasuddhi nāma indriyasaṁvarasīlaṁ. Tañhi ‘‘na punevaṁ karissāmī’’ti cittādhiṭṭhānasaṁvareneva sujjhanato ‘‘saṁvarasuddhī’’ti vuccati. Pariyeṭṭhisuddhi nāma ājīvapārisuddhisīlaṁ. Tañhi anesanaṁ pahāya dhammena samena paccaye uppādentassa pariyesanāya suddhattā ‘‘pariyeṭṭhisuddhī’’ti vuccati. Paccavekkhaṇasuddhi nāma paccayaparibhogasannissitasīlaṁ. Tañhi ‘‘paṭisaṅkhā yoniso cīvaraṁ paṭisevāmī’’tiādinā (ma. ni. 1.23; a. ni. 6.58) nayena vuttena paccavekkhaṇena sujjhanato ‘‘paccavekkhaṇasuddhī’’ti vuccati, tena vuttaṁ ‘‘paṭiggahaṇe pana satiṁ akatvā paribhoge karontassa anāpattī’’ti.",
  "tika-vin05t12:38": "Sattannaṁ sekkhānaṁ paccayaparibhogo dāyajjaparibhogo nāma. Te hi bhagavato puttā, tasmā pitusantakānaṁ paccayānaṁ dāyādā hutvā te paccaye paribhuñjanti. Kiṁ pana te bhagavato paccaye paribhuñjanti, gihīnaṁ paccaye paribhuñjantīti? Gihīhi dinnāpi bhagavatā anuññātattā bhagavato santakā honti, tasmā bhagavato paccaye paribhuñjantīti veditabbaṁ. Dhammadāyādasutta (ma. ni. 1.29 ādayo) ñcettha sādhakaṁ. Khīṇāsavānaṁ paribhogo sāmiparibhogo nāma. Te hi taṇhāya dāsabyaṁ atītattā sāmino hutvā paribhuñjanti. Iti imesu paribhogesu sāmiparibhogo ca dāyajjaparibhogo ca sabbesampi vaṭṭati, iṇaparibhogo na vaṭṭati, theyyaparibhoge kathāyeva natthi.",
  "tika-vin05t12:39": "Aparepi cattāro paribhogā – lajjiparibhogo alajjiparibhogo dhammiyaparibhogo adhammiyaparibhogoti. Tattha alajjino lajjinā saddhiṁ paribhogo vaṭṭati, āpattiyā na kāretabbo. Lajjino alajjinā saddhiṁ yāva na jānāti, tāva vaṭṭati. Ādito paṭṭhāya hi alajjī nāma natthi, tasmā yadāssa alajjibhāvaṁ jānāti, tadā vattabbo ‘‘tumhe kāyadvāre vacīdvāre ca vītikkamaṁ karotha, taṁ appatirūpaṁ, mā evamakatthā’’ti. Sace anādiyitvā karotiyeva, yadi tena saddhiṁ paribhogaṁ karoti, sopi alajjīyeva hoti. Yopi attano bhārabhūtena alajjinā saddhiṁ paribhogaṁ karoti, sopi nivāretabbo. Sace na oramati, ayampi alajjīyeva hoti. Evaṁ eko alajjī alajjisatampi karoti. Alajjino pana alajjināva saddhiṁ paribhoge āpatti nāma natthi. Lajjino lajjinā saddhiṁ paribhogo dvinnaṁ khattiyakumārānaṁ suvaṇṇapātiyaṁ bhojanasadiso. Dhammiyādhammiyaparibhogo paccayavaseneva veditabbo. Tattha sace puggalopi alajjī, piṇḍapātopi adhammiyo, ubho jegucchā. Puggalo alajjī, piṇḍapāto dhammiyo, puggalaṁ jigucchitvā piṇḍapāto na gahetabbo. Mahāpaccariyaṁ pana ‘‘dussīlo saṅghato uddesabhattādīni labhitvā saṅghasseva deti, etāni yathādānameva gahitattā vaṭṭantī’’ti vuttaṁ. Puggalo lajjī, piṇḍapāto adhammiyo, piṇḍapāto jeguccho na gahetabbo. Puggalo lajjī, piṇḍapātopi dhammiyo, vaṭṭati.",
  "tika-vin05t12:40": "Apare dve paggahā dve ca paribhogā – lajjipaggaho alajjipaggaho, dhammaparibhogo āmisaparibhogoti. Tattha alajjino lajjiṁ paggahetuṁ vaṭṭati, na so āpattiyā kāretabbo . Sace pana lajjī alajjiṁ paggaṇhāti, anumodanāya ajjhesati, dhammakathāya ajjhesati, kulesu upatthambheti, itaropi ‘‘amhākaṁ ācariyo īdiso ca īdiso cā’’ti tassa parisati vaṇṇaṁ bhāsati, ayaṁ sāsanaṁ osakkāpeti antaradhāpetīti veditabbo. Dhammaparibhogaāmisaparibhogesu pana yattha āmisaparibhogo vaṭṭati, dhammaparibhogopi tattha vaṭṭati. Yo pana koṭiyaṁ ṭhito, gantho tassa puggalassa accayena nassissati, taṁ dhammānuggahena uggaṇhituṁ vaṭṭatīti vuttaṁ. Tatridaṁ vatthu – mahābhaye kira ekasseva bhikkhuno mahāniddeso paguṇo ahosi. Atha catunikāyikatissattherassa upajjhāyo mahātipiṭakatthero nāma mahārakkhitattheraṁ āha ‘‘āvuso mahārakkhita, etassa santike mahāniddesaṁ gaṇhāhī’’ti. ‘‘Pāpo kirāyaṁ, bhante, na gaṇhāmī’’ti. ‘‘Gaṇhāvuso, ahaṁ te santike nisīdissāmī’’ti. ‘‘Sādhu, bhante, tumhesu nisinnesu gaṇhissāmī’’ti paṭṭhapetvā rattindivaṁ nirantaraṁ pariyāpuṇanto osānadivase heṭṭhāmañce itthiṁ disvā ‘‘bhante, sutaṁyeva me pubbe, sacāhaṁ evaṁ jāneyyaṁ, na īdisassa santike dhammaṁ pariyāpuṇeyya’’nti āha. Tassa pana santike bahū mahātherā uggaṇhitvā mahāniddesaṁ patiṭṭhāpesunti.",
  "tika-vin05t12:41": "Iti pāḷimuttakavinayavinicchayasaṅgahe",
  "tika-vin05t12:42": "Rūpiyādipaṭiggahaṇavinicchayakathā samattā."
}