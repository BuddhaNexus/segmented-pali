{
  "tika-abh06t28:0": "2. Dutiyo paricchedo",
  "tika-abh06t28:1": "Lakkhaṇarasupaṭṭhānavibhāgo",
  "tika-abh06t28:2": "67.",
  "tika-abh06t28:3": " Sabhāvo lakkhaṇaṃ nāma, kiccasampajjanā raso;",
  "tika-abh06t28:4": "Gayhākāro upaṭṭhānaṃ, padaṭṭhānaṃ tu paccayo.",
  "tika-abh06t28:5": "68.",
  "tika-abh06t28:6": " Attupaladdhisaṅkhātā, sampattā ca panatthato;",
  "tika-abh06t28:7": "Lakkhaṇarasupaṭṭhānā, vohārābhogabheditā.",
  "tika-abh06t28:8": "69.",
  "tika-abh06t28:9": " Tepaññāsasabhāvesu, tasmā bhedaṃ yathārahaṃ;",
  "tika-abh06t28:10": "Lakkhaṇādippakārehi, pavakkhāmi ito paraṃ.",
  "tika-abh06t28:11": "70.",
  "tika-abh06t28:12": " Cintetīti bhave cittaṃ, cintanamattameva vā;",
  "tika-abh06t28:13": "Sampayuttātha vā tena, cintentīti ca gocaraṃ.",
  "tika-abh06t28:14": "71.",
  "tika-abh06t28:15": " Phusatīti bhave phasso, phusanaṃ vātha kevalaṃ;",
  "tika-abh06t28:16": "Sampayuttātha vā tena, phusantīti ca gocaraṃ.",
  "tika-abh06t28:17": "72.",
  "tika-abh06t28:18": " Evaṃ kattari bhāve ca, karaṇe ca yathārahaṃ;",
  "tika-abh06t28:19": "Tepaññāsasabhāvesu, saddanibbacanaṃ naye.",
  "tika-abh06t28:20": "73.",
  "tika-abh06t28:21": " Ālambaṇamanaṃ cittaṃ, taṃvijānanalakkhaṇaṃ;",
  "tika-abh06t28:22": "Sahajādhiṭṭhānarasaṃ, cintākappoti gayhati.",
  "tika-abh06t28:23": "74.",
  "tika-abh06t28:24": " Ālambaṇasamodhāno ,",
  "tika-abh06t28:25": "Phasso phusanalakkhaṇo;",
  "tika-abh06t28:26": "Saṅghaṭṭanaraso tattha,",
  "tika-abh06t28:27": "Sannipātoti gayhati.",
  "tika-abh06t28:28": "75.",
  "tika-abh06t28:29": " Vedanālambaṇarasā, sā vedayitalakkhaṇā;",
  "tika-abh06t28:30": "Gocarānubhavarasā, anubhuttīti gayhati.",
  "tika-abh06t28:31": "76.",
  "tika-abh06t28:32": " Ākāragahaṇaṃ saññā, sā sañjānanalakkhaṇā;",
  "tika-abh06t28:33": "Nimittuppādanarasā, upalakkhāti gayhati.",
  "tika-abh06t28:34": "77.",
  "tika-abh06t28:35": " Cetanā cittavipphārā, sāyaṃ byāpāralakkhaṇā;",
  "tika-abh06t28:36": "Kammantāyūhanarasā, saṃvidhānanti gayhati.",
  "tika-abh06t28:37": "78.",
  "tika-abh06t28:38": " Ekaggatā avikkhepo, sāvisāhāralakkhaṇā;",
  "tika-abh06t28:39": "Sampiṇḍanarasā cittaṃ, samodhānanti gayhati.",
  "tika-abh06t28:40": "79.",
  "tika-abh06t28:41": " Yāpanaṃ sahajātāna-manupālanalakkhaṇaṃ;",
  "tika-abh06t28:42": "Jīvitaṃ jīvanarasaṃ, āyubandhoti gayhati.",
  "tika-abh06t28:43": "80.",
  "tika-abh06t28:44": " Sāraṇā manasīkāro, samannāhāralakkhaṇo;",
  "tika-abh06t28:45": "Saṃyojanaraso citta-paṭipattīti gayhati.",
  "tika-abh06t28:46": "81.",
  "tika-abh06t28:47": " Saṅkappanalakkhaṇo takko, sahajābhiniropano;",
  "tika-abh06t28:48": "Ālambāhananaraso, sannirujjhoti gayhati.",
  "tika-abh06t28:49": "82.",
  "tika-abh06t28:50": " Vicāro anusandhāno, anumajjanalakkhaṇo;",
  "tika-abh06t28:51": "Cittānuyojanaraso, anupekkhāti gayhati.",
  "tika-abh06t28:52": "83.",
  "tika-abh06t28:53": " Adhimokkho asaṃsappo, susanniṭṭhānalakkhaṇo;",
  "tika-abh06t28:54": "Niccalāpādanaraso, daḷhavuttīti gayhati.",
  "tika-abh06t28:55": "84.",
  "tika-abh06t28:56": " Vīriyaṃ pana vāyāmo, mahussāhanalakkhaṇo;",
  "tika-abh06t28:57": "Kiccāsaṃsīdanaraso, upatthambhoti gayhati.",
  "tika-abh06t28:58": "85.",
  "tika-abh06t28:59": " Ālambatthikatā chando, kattukāmatalakkhaṇo;",
  "tika-abh06t28:60": "Ālambaṇesanaraso, hatthādānanti gayhati.",
  "tika-abh06t28:61": "86.",
  "tika-abh06t28:62": " Sahajātānupharaṇā, sampiyāyanalakkhaṇā;",
  "tika-abh06t28:63": "Sampīnanarasā pīti, pāmojjamiti gayhati.",
  "tika-abh06t28:64": "87.",
  "tika-abh06t28:65": " Cetosaddahanaṃ saddhā, bhūtokappanalakkhaṇā;",
  "tika-abh06t28:66": "Hitapakkhandanarasā, adhimuttīti gayhati.",
  "tika-abh06t28:67": "88.",
  "tika-abh06t28:68": " Asammosā sabhāvesu, sati dhāraṇalakkhaṇā;",
  "tika-abh06t28:69": "Dhammāpilāpanarasā, appamādoti gayhati.",
  "tika-abh06t28:70": "89.",
  "tika-abh06t28:71": " Hirī jegucchā pāpesu, sā harāyanalakkhaṇā;",
  "tika-abh06t28:72": "Hīḷasaṃkocanarasā, pāpalajjāti gayhati.",
  "tika-abh06t28:73": "90.",
  "tika-abh06t28:74": " Pāpasārajjamottappaṃ, ubbeguttāsalakkhaṇaṃ;",
  "tika-abh06t28:75": "Bhayasaṅkocanarasaṃ, avissāsoti gayhati.",
  "tika-abh06t28:76": "91.",
  "tika-abh06t28:77": " Alobho anabhisaṅgo, apariggahalakkhaṇo;",
  "tika-abh06t28:78": "Muttappavattanaraso, asaṃsaggoti gayhati.",
  "tika-abh06t28:79": "92.",
  "tika-abh06t28:80": " Adoso cittasākhalyaṃ, abyāpajjanalakkhaṇo;",
  "tika-abh06t28:81": "Saṇhappavattanaraso, sommabhāvoti gayhati.",
  "tika-abh06t28:82": "93.",
  "tika-abh06t28:83": " Amoho khalitābhāvo, paṭivijjhanalakkhaṇo;",
  "tika-abh06t28:84": "Visayobhāsanaraso, paṭibodhoti gayhati.",
  "tika-abh06t28:85": "94.",
  "tika-abh06t28:86": " Tatramajjhattatopekkhā, samīkaraṇalakkhaṇā;",
  "tika-abh06t28:87": "Apakkhapātanarasā, samavāhoti gayhati.",
  "tika-abh06t28:88": "95.",
  "tika-abh06t28:89": " Passaddhi kāyacittānaṃ, darathābhāvalakkhaṇā;",
  "tika-abh06t28:90": "Aparipphandanarasā, sītibhāvoti gayhati.",
  "tika-abh06t28:91": "96.",
  "tika-abh06t28:92": " Lahutā kāyacittānaṃ, adandhākāralakkhaṇā;",
  "tika-abh06t28:93": "Avitthārarasā sallahukavuttīti gayhati.",
  "tika-abh06t28:94": "97.",
  "tika-abh06t28:95": " Mudutā kāyacittānaṃ, kakkhaḷābhāvalakkhaṇā;",
  "tika-abh06t28:96": "Kiccāvirodhanarasā, anukulyanti gayhati.",
  "tika-abh06t28:97": "98.",
  "tika-abh06t28:98": " Kammaññatā ubhinnampi, alaṃkiccassa lakkhaṇā;",
  "tika-abh06t28:99": "Pavattisampattirasā, yogabhāvoti gayhati.",
  "tika-abh06t28:100": "99.",
  "tika-abh06t28:101": " Tathā pāguññatā dvinnaṃ, visadākāralakkhaṇā;",
  "tika-abh06t28:102": "Sukhappavattanarasā, seribhāvoti gayhati.",
  "tika-abh06t28:103": "100.",
  "tika-abh06t28:104": " Ujutā kāyacittānaṃ, kuṭilābhāvalakkhaṇā;",
  "tika-abh06t28:105": "Jimhanimmadanarasā, ujuvuttīti gayhati.",
  "tika-abh06t28:106": "101.",
  "tika-abh06t28:107": " Sammāvācā vacīsuddhi, vācāsaṃyamalakkhaṇā;",
  "tika-abh06t28:108": "Micchāvācoramarasā, vacīvelāti gayhati.",
  "tika-abh06t28:109": "102.",
  "tika-abh06t28:110": " Sammākammaṃ kriyāsuddhaṃ, sammākaraṇalakkhaṇaṃ;",
  "tika-abh06t28:111": "Micchākammoramarasaṃ, kriyāvelāti gayhati.",
  "tika-abh06t28:112": "103.",
  "tika-abh06t28:113": " Sammājīvo visuddheṭṭhi, alliṭṭhājīvalakkhaṇo;",
  "tika-abh06t28:114": "Micchājīvoramaraso, sammāvuttīti gayhati.",
  "tika-abh06t28:115": "104.",
  "tika-abh06t28:116": " Karuṇā dīnasattesu, dukkhāpanayalakkhaṇā;",
  "tika-abh06t28:117": "Sotthitāpatthanarasā, anukampāti gayhati.",
  "tika-abh06t28:118": "105.",
  "tika-abh06t28:119": " Sukhaṭṭhitesu muditā, anumodanalakkhaṇā;",
  "tika-abh06t28:120": "Cetovikāsanarasā, avirodhoti gayhati.",
  "tika-abh06t28:121": "106.",
  "tika-abh06t28:122": " Cetosārajjanā lobho, apariccāgalakkhaṇo;",
  "tika-abh06t28:123": "Ālambagijjhanaraso, abhilaggoti gayhati.",
  "tika-abh06t28:124": "107.",
  "tika-abh06t28:125": " Cetobyāpajjanaṃ doso, sampadussanalakkhaṇo;",
  "tika-abh06t28:126": "Ālambaṇaghātaraso, caṇḍikkamiti gayhati.",
  "tika-abh06t28:127": "108.",
  "tika-abh06t28:128": " Cetosammuyhanaṃ moho,",
  "tika-abh06t28:129": "So sammuyhanalakkhaṇo;",
  "tika-abh06t28:130": "Sabhāvacchādanaraso,",
  "tika-abh06t28:131": "Andhabhāvoti gayhati.",
  "tika-abh06t28:132": "109.",
  "tika-abh06t28:133": " Pāpājigucchāhirikaṃ, nillajjākāralakkhaṇaṃ;",
  "tika-abh06t28:134": "Pāpopalāpanarasaṃ, malaggāhoti gayhati.",
  "tika-abh06t28:135": "110.",
  "tika-abh06t28:136": " Asārajjanamanottappamanuttāsanalakkhaṇaṃ ;",
  "tika-abh06t28:137": "Pāpapakkhandanarasaṃ, pāgabbhamiti gayhati.",
  "tika-abh06t28:138": "111.",
  "tika-abh06t28:139": " Diṭṭhi daḷhavipallāso, sā parāmāsalakkhaṇā;",
  "tika-abh06t28:140": "Tucchābhinivesanarasā, micchāgāhoti gayhati.",
  "tika-abh06t28:141": "112.",
  "tika-abh06t28:142": " ‘‘Ahasmī’’ti maññamāno, so samunnatilakkhaṇo;",
  "tika-abh06t28:143": "Ketusampaggaharaso, ahaṃkāroti gayhati.",
  "tika-abh06t28:144": "113.",
  "tika-abh06t28:145": " Parasampattīsu issā, akkhamākāralakkhaṇā;",
  "tika-abh06t28:146": "Cetovikucanarasā, vimukhattanti gayhati.",
  "tika-abh06t28:147": "114.",
  "tika-abh06t28:148": " Pariggahesu maccheraṃ, sannigūhanalakkhaṇaṃ;",
  "tika-abh06t28:149": "Sāmaññāsahanarasaṃ, vevicchamiti gayhati.",
  "tika-abh06t28:150": "115.",
  "tika-abh06t28:151": " Cetopahananaṃ thīnaṃ, taṃ saṃsīdanalakkhaṇaṃ;",
  "tika-abh06t28:152": "Ussāhabhañjanarasaṃ, saṃkhittattanti gayhati.",
  "tika-abh06t28:153": "116.",
  "tika-abh06t28:154": " Vighāto sahajātānaṃ, middhaṃ mohanalakkhaṇaṃ;",
  "tika-abh06t28:155": "Sattisaṃbhañjanarasaṃ, āturattanti gayhati.",
  "tika-abh06t28:156": "117.",
  "tika-abh06t28:157": " Uddhaccaṃ cittavikkhepo, avūpasamalakkhaṇaṃ;",
  "tika-abh06t28:158": "Cetonavaṭṭhānarasaṃ, bhantattamiti gayhati.",
  "tika-abh06t28:159": "118.",
  "tika-abh06t28:160": " Vippaṭisāro kukkuccamanusocanalakkhaṇaṃ;",
  "tika-abh06t28:161": "Attānusocanarasaṃ, pacchātāpoti gayhati.",
  "tika-abh06t28:162": "119.",
  "tika-abh06t28:163": " Kaṅkhāyanā vicikicchā, asanniṭṭhānalakkhaṇā;",
  "tika-abh06t28:164": "Anekagāhanarasā, appatiṭṭhāti gayhati.",
  "tika-abh06t28:165": "120.",
  "tika-abh06t28:166": " Iccevaṃ lakkhaṇādīhi, vibhāveyya vicakkhaṇo;",
  "tika-abh06t28:167": "Tepaññāsasabhāvesu, sabhāvākāralakkhaṇaṃ.",
  "tika-abh06t28:168": "121.",
  "tika-abh06t28:169": " Lakkhaṇatthakusalā salakkhaṇe,",
  "tika-abh06t28:170": "Lakkhaṇatthaparamepi kevalaṃ;",
  "tika-abh06t28:171": "Lakkhaṇuggahasukhāya vaṇṇayuṃ,",
  "tika-abh06t28:172": "Lakkhaṇādimukhato salakkhaṇaṃ.",
  "tika-abh06t28:173": "122.",
  "tika-abh06t28:174": " Atthaṃ tamevamanugamma mayettha vutta-",
  "tika-abh06t28:175": "Matthānamatthanayanatthamanekadhāpi;",
  "tika-abh06t28:176": "Pattheyya mettha vacanatthanayehi ñāṇa-",
  "tika-abh06t28:177": "Matthesu buddhavacanatthanayatthikehi.",
  "tika-abh06t28:178": "Iti nāmarūpaparicchede lakkhaṇarasupaṭṭhānavibhāgo nāma",
  "tika-abh06t28:179": "Dutiyo paricchedo."
}