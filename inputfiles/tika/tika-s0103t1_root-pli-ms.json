{
  "tika-s0103t1:0": "2. Udumbarikasuttavaṇṇanā",
  "tika-s0103t1:1": "Nigrodhaparibbājakavatthuvaṇṇanā",
  "tika-s0103t1:2": "49.Udumbarikāyāti sambandhe sāmivacananti āha ‘‘udumbarikāya deviyā santake paribbājakārāme’’ti. ‘‘Udumbarikāya’’nti vā pāṭho, tathā sati adhikaraṇe etaṁ bhummaṁ. Ayañhettha attho udumbarikāya rañño deviyā nibbattito ārāmo udumbarikā, tassaṁ udumbarikāyaṁ. Tenāha ‘‘udumbarikāya deviyā santake’’ti. Tāya hi nibbattito tassā santako. Varaṇādipāṭhavasena cettha nibbattatthabodhakassa saddassa adassanaṁ. Sandhānoti bhinnānampi tesaṁ sandhāpanena ‘‘sandhāno’’ti evaṁ laddhanāmo. Saṁvaṇṇitoti pasaṁsito. Iriyatīti pavattati. Ariyena ñāṇenāti kilesehi ārakattā ariyena lokuttarena ñāṇena. Ariyāya vimuttiyāti suvisuddhāya lokuttaraphalavimuttiyā.",
  "tika-s0103t1:3": "Divā-saddo dina-saddo viya divasapariyāyo, tassa visesanabhāvena vuccamāno divā-saddo savisesaṁ divasabhāgaṁ dīpetīti āha ‘‘divasassa divā’’tiādi. Yasmā samāpannassa cittaṁ nānārammaṇato paṭisaṁhataṁ hoti, jhānasamaṅgī ca pavivekūpagamanena saṅgaṇikābhāvato ekākiyāya nilīno viya hoti, tasmā vuttaṁ ‘‘tato tato…pe… gato’’ti. Mano bhavanti manaso vivaṭṭanissitaṁ vaḍḍhiṁ āvahantīti manobhāvaniyāti āha ‘‘manavaḍḍhakāna’’ntiādi. Unnamati na saṅkucati, alīnañca hotīti attho.",
  "tika-s0103t1:4": "51.Yāvatāti yāvantoti ayamettha atthoti āha ‘‘yattakā’’ti. Tesanti niddhāraṇe sāmivacanaṁ. Niddhāraṇañca kenaci visesena icchitabbaṁ. Yehi ca guṇavisesehi samannāgatā bhagavato sāvakā upāsakā rājagahe paṭivasanti, ayañca tehi samannāgatoti imaṁ visesaṁ dīpetuṁ ‘‘tesaṁ abbhantaro’’ti vuttaṁ. Tenāha ‘‘bhagavato kirā’’tiādi.",
  "tika-s0103t1:5": "52.Tesanti paribbājakānaṁ. Kathāyāti tiracchānakathāya. Dassanenāti diṭṭhidassanena. Ākappenāti vesena. Kuttenāti kiriyāya. Ācārenāti aññamaññasmiṁ ācaritabbaācārena. Vihārenāti rattindivaṁ viharitabbaviharaṇena. Iriyāpathenāti ṭhānādiiriyāpathena. Aññākāratāya aññatitthe niyuttāti aññatitthiyā. Saṅgantvā samāgantvā rāsī hutvā parehi nisinnaṭṭhāne. Araññāni ca tāni vanapatthāni cāti araññavanapatthāni. Tattha yaṁ araññakaṅganipphādakaṁ āraññakānaṁ, taṁ ‘‘arañña’’nti veditabbaṁ. Vanapatthanti gāmantaṁ atikkamitvā manussānaṁ anupacāraṭṭhānaṁ, yattha na kasīyati na vappīyati. Vuttañhetaṁ ‘‘vanapatthanti dūrānametaṁ senāsanānaṁ adhivacana’’nti ‘‘vanapatthanti vanasaṇḍānametaṁ senāsanānaṁ, vanapatthanti bhīsanakānametaṁ, vanapatthanti salomahaṁsānametaṁ, vanapatthanti pariyantānametaṁ vanapatthanti na manussūpacārānametaṁ senāsanānaṁ adhivacana’’nti (vibha. 531). Tena vuttaṁ ‘‘gāmūpacārato muttānī’’tiādi. Pantānīti pariyantāni atidūrāni. Tenāha ‘‘dūratarānī’’tiādi. Vihārūpacārenāti vihārassa upacārappadesena. Addhikajanassāti maggagāmino janassa. Mandasaddānīti uccāsaddamahāsaddābhāvato tanusaddāni. Manussehi samāgamma ekajjhaṁ pavattitasaddo nigghoso, tassa yasmā attho dubbibhāvito hoti, tasmā vuttaṁ ‘‘avibhāvitatthena nigghosenā’’ti. Vigatavātānīti vigatasaddāni. ‘‘Rahassa karaṇassa yuttānī’’ti imināpi tesaṁ ṭhānānaṁ araññalakkhaṇayuttataṁ, janavivittataṁ, vanavivittameva ca vibhāveti, tathā ‘‘ekībhāvassa anurūpānī’’ti iminā.",
  "tika-s0103t1:6": "53.Kenāti hetumhi, sahayoge ca karaṇavacananti āha ‘‘kena kāraṇena kena puggalena saddhi’’nti. Ekopi hi vibhattiniddeso anekatthavibhāvano hoti, tathā taddhitatthapadasamāhāreti.",
  "tika-s0103t1:7": "Saṁsandananti ālāpasallāpavasena kathāsaṁsandanaṁ. Ñāṇabyattabhāvanti byattañāṇabhāvaṁ, so pana parassa vacane uttaradānavasena, parena vā vuttauttare paccuttaradānavasena siyāti āha ‘‘uttarapaccuttaranayenā’’ti. Yo hi parassa vacanaṁ tipukkhalena nayena rūpeti, tathā parassa rūpanavacanaṁ jātibhāvaṁ āpādeti, tassa tādisaṁ vacanasabhāvaṁ ñāṇaveyyattiyaṁ vibhāveti pākaṭaṁ karotīti. Suññāgāresu naṭṭhāti suññāgāresu nivāsesu naṭṭhā vinaṭṭhā abhāvaṁ gatā. Nāssa paññā nasseyya tehi tehi katapucchanapaṭipucchananimittaṁ nānāpaṭibhānuppattiyā visāramāpannaṁ pucchitaṁ pañhaṁ vissajjetuṁ asamatthatāya. Orodheyyāmāti nirussāhaṁ viya karontā avarodheyyāma, taṁ parassa orodhanaṁ vādajālena vinandhanaṁ viya hotīti āha ‘‘vinandheyyāmā’’ti . Tadatthaṁ tena tucchakumbhinidassanaṁ kataṁ, taṁ byatirekamukhena dassetuṁ ‘‘pūritaghaṭo hī’’tiādi vuttaṁ.",
  "tika-s0103t1:8": "Balaṁ dīpentoti abhūtameva attano ñāṇabalaṁ pakāsento. Asambhinnanti jātisambhedābhāvena asambhinnaṁ. Aññajātisambhede sati assatarassa assassa jātabhāvo viya sīhassapi sīhathāmābhāvo siyāti āha ‘‘asambhinnakesarasīha’’nti. Ṭhānaso vāti taṅkhaṇe eva.",
  "tika-s0103t1:9": "54. ‘‘Sumāgadhā nāma nadī’’ti keci, taṁ micchāti dassento ‘‘sumāgadhā nāma pokkharaṇī’’ti vatvā tassā pokkharaṇibhāvassa suttantare āgatataṁ dassetuṁ ‘‘yassā tīre’’tiādi vuttaṁ. Morānaṁ nivāpo etthāti moranivāpo. Byadhikaraṇānampi hi padānaṁ bāhiratthasamāso hotiyeva yathā ‘‘urasilomo’’ti. Atha vā nivutthaṁ etthāti nivāpo, morānaṁ nivāpo moranivāpo, morānaṁ nivāpadinnaṭṭhānaṁ. Tenāha ‘‘yattha morāna’’ntiādi. Yasmā nigrodho tapojigucchavādo, sāsane ca bhikkhū attakilamathānuyogaṁ vajjetvā bhāvanānuyogena paramassāsappatte viharante passati, tasmā ‘‘kathaṁ nu kho samaṇo gotamo kāyakilamathena vināva sāvake vinetī’’ti sañjātasandeho ‘‘ko nāma so’’tiādinā bhagavantaṁ pucchi. Assasati anusaṅkitaparisaṅkito hoti etenāti assāso, pītisomanassanti āha ‘‘assāsappattāti tuṭṭhippattā somanassappattā’’ti. Adhiko seṭṭho āsayo nissayo ajjhāsayoti āha ‘‘uttamanissayabhūta’’nti. Ādibhūtaṁ purātanaṁ seṭṭhacariyaṁ ādibrahmacariyaṁ, lokuttaramagganti attho. Tathā hesa sabbabuddhapaccekabuddhasāvakehi teneva ākārena adhigato. Tenāha ‘‘purāṇa…pe… ariyamagga’’nti. Tathā hi taṁ bhagavā ‘‘addasa purāṇaṁ maggaṁ purāṇamañjasa’’nti avoca. Pūretvā bhāvanāpāripūrivasena. ‘‘Pūretvā’’ti vā idaṁ ‘‘ajjhāsayaṁ ādibrahmacariya’’nti ettha pāṭhasesoti vadanti. ‘‘Ajjhāsayaṁ ādibrahmacariyaṁ paṭijānanti assāsappattā’’ti evaṁ vā ettha yojanā.",
  "tika-s0103t1:10": "Tapojigucchāvādavaṇṇanā",
  "tika-s0103t1:11": "55. Pakatā hutvā vicchinnā vippakatāti āha ‘‘aniṭṭhitāva hutvā ṭhitā’’ti.",
  "tika-s0103t1:12": "56.Vīriyena pāpajigucchanavādoti lūkhapaṭipattisādhanena vīriyena attataṇhāvinodanavasena pāpakassa jigucchanavādo. Jigucchatīti jiguccho, tabbhāvo jegucchaṁ, adhikaṁ jegucchaṁ adhijegucchaṁ, ativiya pāpajigucchanaṁ, tasmiṁ adhijegucche. Kāyadaḷhībahulaṁ tapatīti tapo, attakilamathānuyogavasena pavattaṁ vīriyaṁ, tena kāyadaḷhībahulatānimittassa pāpassa jigucchanaṁ, virajjanampi tapojigucchāti āha ‘‘vīriyena pāpajigucchā’’ti. Ghāsacchādanasenāsanataṇhāvinodanamukhena attasnehavirajjananti attho. Upari vuccamānesu nānākāresu acelakādivatesu ekajjhaṁ samādinnānaṁ parisodhanamevettha pāripūraṇaṁ, na sabbesaṁ anavasesato samādānaṁ tassa asambhavatoti āha ‘‘paripuṇṇāti parisuddhā’’ti. Parisodhanañca nesaṁ sakasamayasiddhena nayena paṭipajjanameva. Vipariyāyena aparisuddhatā veditabbā.",
  "tika-s0103t1:13": "57.‘‘Ekaṁ pañhampi na kathetī’’ti paṭhamaṁ attanā pucchitapañhassa akathitattā vuttaṁ.",
  "tika-s0103t1:14": "Tapanissitakoti attakilamathānuyogasaṅkhātaṁ tapaṁ nissāya samādāya vattanako. Sīhanādeti sīhanādasuttavaṇṇanāyaṁ. Yasmā tattha vitthāritanayena veditabbāni, tasmā tassā atthappakāsanāya vuttanayenapi veditabbāni.",
  "tika-s0103t1:15": "Upakkilesavaṇṇanā",
  "tika-s0103t1:16": "58. ‘‘Sammā ādiyatī’’ti vatvā sammā ādiyanañcassa daḷhaggāho evāti āha ‘‘daḷhaṁ gaṇhātī’’ti. ‘‘Sāsanāvacarenāpi dīpetabba’’nti vatvā taṁ dassetuṁ ‘‘ekacco hī’’tiādi vuttaṁ, tena dhutaṅgadharatāmattena attamanatā, paripuṇṇasaṅkappatā sammāpaṭipattiyā upakkilesoti imamatthaṁ dasseti, na yathāvuttatapasamādānadhutaṅgadharatānaṁ satipi aniyyānikatte sadisatanti daṭṭhabbaṁ.",
  "tika-s0103t1:17": "‘‘Duvidhassāpīti ‘attamano hoti paripuṇṇasaṅkappo’ti ca evaṁ upakkilesabhedena vuttassa duvidhassāpi tapassino’’ti keci. Yasmā pana aṭṭhakathāyaṁ sāsanikavasenāpi attho dīpito, tasmā bāhirakassa, sāsanikassa cāti evaṁ duvidhassāpi tapassinoti attho veditabbo. Tathā ceva hi uparipi atthavaṇṇanaṁ vakkhatīti. Ettāvatāti yadidaṁ ‘‘ko añño mayā sadiso’’ti evaṁ atimānassa, aniṭṭhitakiccasseva ca ‘‘alamettāvatā’’ti evaṁ atimānassa ca uppādanaṁ, ettāvatā.",
  "tika-s0103t1:18": "Ukkaṁsatīti ukkaṭṭhaṁ karoti. Ukkhipatīti aññesaṁ upari khipati, paggaṇhātīti attho. Paraṁ saṁhāretīti paraṁ saṁharaṁ nihīnaṁ karoti. Avakkhipatīti adho khipati, avamaññatīti attho.",
  "tika-s0103t1:19": "Mānamadakaraṇenāti mānasaṅkhātassa madassa karaṇena uppādanena. Mucchitohotīti mucchāpanno hoti, sā pana mucchāpatti abhijjhāsīlabbataparāmāsakāyaganthehi gadhitacittatā, tattha ca atilaggabhāvoti āha ‘‘gadhito ajjhosanno’’ti. Pamajjanañcettha pamajjanamevāti āha ‘‘pamādamāpajjatī’’ti. Kevalaṁ dhutaṅgasuddhiko hutvā kammaṭṭhānaṁ ananuyuñjanto tāya eva dhutaṅgasuddhikatāya attukkaṁsanādivasena pavatteyyāti dassetuṁ ‘‘sāsane’’tiādi vuttaṁ. Tenāha ‘‘dhutaṅgameva…pe… paccetī’’ti.",
  "tika-s0103t1:20": "59.Teyeva paccayā. Suṭṭhu katvā paṭisaṅkharitvā laddhāti ādaragāravayogena sakkaccaṁ abhisaṅkharitvā dānavasena upanayavasena laddhā. Vaṇṇabhaṇananti guṇakittanaṁ. Assāti tapassino.",
  "tika-s0103t1:21": "60.Vodāsanti byāsanaṁ, vibhajjananti attho. Taṁ panettha vibhajjanaṁ dvidhā icchitanti āha ‘‘dvebhāgaṁ āpajjatī’’ti. Dve bhāge karoti ruccanāruccanavasena . Gedhajātoti sañjātagedho. Mucchanaṁ nāma sativippavāseneva hoti, na satiyā satīti āha ‘‘samuṭṭhassatī’’ti. Ādīnavamattampīti gadhitādibhāvena paribhoge ādīnavamattampi na passati. Mattaññutāti paribhoge mattaññutā. Paccavekkhaṇaparibhogamattampīti paccavekkhaṇamattena paribhogampi ekavāraṁ paccavekkhitvāpi paribhuñjanampi na karoti.",
  "tika-s0103t1:22": "61.Vicakkasaṇṭhānāti vipulatamacakkasaṇṭhānā. Sabbassa bhuñjanato ayokūṭasadisā dantā eva dantakūṭaṁ.Apasādetīti pasādeti. Acelakādivasenāti acelakavatādivasena. Lūkhājīvinti sallekhapaṭipattiyā lūkhajīvikaṁ.",
  "tika-s0103t1:23": "62.Tapaṁ karotīti bhāvanāmanasikāralakkhaṇaṁ tapaṁ carati caranto viya hoti. Caṅkamaṁ otarati bhāvanaṁ anuyuñjanto viya. Vihāraṅgaṇaṁ sammajjati vattapaṭipattiṁ pūrento viya.",
  "tika-s0103t1:24": "‘‘Ādassayamāno’’ti vā pāṭho.",
  "tika-s0103t1:25": "Kiñcivajjanti kiñci kāyikaṁ vā vācasikaṁ vā dosaṁ. Diṭṭhigatanti viparītadassanaṁ. Aruccamānanti attano siddhante paṭikkhittabhāvena aruccamānaṁ. Ruccati meti ‘‘kappati me’’ti vadati. Anujānitabbanti tacchāviparītabhūtabhāvena ‘‘evameta’’nti anujānitabbaṁ. Savanamanohāritāya ‘‘sādhu suṭṭhū’’ti anumoditabbaṁ.",
  "tika-s0103t1:26": "63. Kujjhanasīlatāya kodhano. Vuttalakkhaṇo upanāho etassa atthīti upanāhī. Evaṁbhūto ca taṁsamaṅgī hotīti ‘‘samannāgato hotī’’ti vuttaṁ. Esa nayo ito paresupi.",
  "tika-s0103t1:27": "Ayaṁ pana viseso – issati usūyatīti ussukī. Saṭhanaṁ asantaguṇasambhāvanaṁ saṭho, so etassa atthīti saṭho. Santadosapaṭicchādanasabhāvā māyā, māyā etassa atthīti māyāvī. Garuṭṭhāniyānampi paṇipātākaraṇalakkhaṇaṁ thambhanaṁ thaddhaṁ, tamettha atthīti thaddho. Guṇehi samānaṁ, adhikañca atikkamitvā nihīnaṁ katvā maññanasīlatāya atimānī. Asantaguṇasambhāvanatthikatāsaṅkhātā pāpā lāmakā icchā etassāti pāpiccho. Micchā viparītā diṭṭhi etassāti micchādiṭṭhiko. ‘‘Idameva saccaṁ, moghamañña’’nti (ma. ni. 187, 202, 427; 3.27, 29; udā. 55; mahāni. 20; netti. 58) evaṁ attanā attābhiniviṭṭhatāya satā diṭṭhi sandiṭṭhi, tameva parāmasatīti sandiṭṭhiparāmāsī. Aṭṭhakathāyaṁ pana ‘‘sayaṁ diṭṭhi sandiṭṭhī’’ti vatthuvasena attho vutto. Ā bāḷhaṁ viya dhīyatīti ādhānanti āha ‘‘daḷhaṁ suṭṭhu ṭhapita’’nti. Yathāgahitaṁ gāhaṁ paṭinissajjanasīlo paṭinissaggī, tappaṭikkhepena duppaṭinissaggī. Paṭisedhattho hi ayaṁ du-saddo yathā ‘‘duppañño, (ma. ni. 1.449) dussīlo’’ti (a. ni. 5.213; 10.75; pārā. 195; dha. pa. 308) ca.",
  "tika-s0103t1:28": "Parisuddhapapaṭikappattakathāvaṇṇanā",
  "tika-s0103t1:29": "64.Idha nigrodha tapassīti yathānukkantaṁ purimapāḷiṁ nigamanavasena ekadesena dasseti. Tenāha ‘‘evaṁ bhagavā’’tiādi. Gahitaladdhinti ‘‘acelakādibhāvo seyyo, tena ca saṁsārasuddhi hotī’’ti evaṁ gahitaladdhiṁ. Rakkhitaṁ tapanti tāya laddhiyā samādiyitvā rakkhitaṁ acelakavatāditapaṁ. ‘‘Sabbameva saṁkiliṭṭha’’nti iminā yaṁ vakkhati parisuddhapāḷivaṇṇanāyaṁ ‘‘lūkhatapassino ceva dhutaṅgadharassa ca vasena yojanā veditabbā’’ti (dī. ni. aṭṭha. 3.64), tassa parikappitarūpassa lūkhassa tapassinoti ayamettha adhippāyoti dasseti. ‘‘Parisuddhapāḷidassanattha’’nti ca iminā titthiyānaṁ vasena pāḷi yevettha labbhati, na pana tadatthoti dasseti. Vuttavipakkhavasenāti vuttassa atthassa paṭipakkhavasena, paṭikkhepavasenāti attho. Tasmiṁ ṭhāneti hetuatthe bhummanti tassa hetuatthena karaṇavacanena atthaṁ dassento ‘‘evaṁ so tenā’’tiādimāha. Uttari vāyamamānoti yathāsamādinnehi dhutadhammehi aparituṭṭho, apariyositasaṅkappo ca hutvā upari bhāvanānuyogavasena sammāvāyāmaṁ karonto.",
  "tika-s0103t1:30": "69.Ito paranti ito yathāvuttanayato paraṁ. Aggabhāvaṁ vā sārabhāvaṁ vāti tapojigucchāya aggabhāvaṁ vā sārabhāvaṁ vā ajānanto. ‘‘Ayamevassa aggabhāvo sārabhāvo’’ti maññamāno ‘‘aggappattā, sārappattā cā’’ti āha. ",
  "tika-s0103t1:31": "Parisuddhatacappattādikathāvaṇṇanā",
  "tika-s0103t1:32": "70. Yamanaṁ saṁyamanaṁ yāmo, hiṁsādīnaṁ akaraṇavasena catubbidho yāmova cātuyāmo, so eva saṁvaro, tena saṁvuto guttasabbadvāro cātuyāmasaṁvarasaṁvuto. Tenāha ‘‘catubbidhena saṁvarena pihito’’ti. Atipātanaṁ hiṁsananti āha ‘‘pāṇaṁ na hanatī’’ti. Lobhacittena bhāvitaṁ sambhāvitanti katvā bhāvitaṁ nāma pañca kāmaguṇā. Ayañca tesu tesaṁyeva samudācāro maggoṭṭhāpakaṁ viyāti āha ‘‘tesaṁ saññāyā’’ti.",
  "tika-s0103t1:33": "Etanti abhiharaṇaṁ, hīnāya anāvattanañca. Tenāha ‘‘so abhiharatīti ādilakkhaṇa’’nti. Abhiharatīti abhibuddhiṁ neti. Tenāha ‘‘uparūpari vaḍḍhetī’’ti. Cakkavattināpi pabbajitassa abhivādanādi karīyatevāti pabbajjā seṭṭhā guṇavisesayogato, dosavirahitato ca, yato sā paṇḍitapaññattā vuttā. Gihibhāvo pana nihīno tadubhayābhāvatoti āha ‘‘hīnāya gihibhāvatthāyā’’ti.",
  "tika-s0103t1:34": "71.Tacappattāti tacaṁ pattā, tacasadisā hotīti attho.",
  "tika-s0103t1:35": "74. Titthiyānaṁ vasenāti titthiyānaṁ samayavasena. Nesanti titthiyānaṁ. Tanti dibbacakkhuṁ. Sīlasampadāti sabbākārasampannaṁ catupārisuddhisīlaṁ. Tacasārasampattitoti tacatapojigucchāyāsārasampattito. Visesabhāvanti visesasabhāvaṁ.",
  "tika-s0103t1:36": "Acelakapāḷimattampīti acelakapāḷiāgatatthamattampi natthi, tasmā mayaṁ anassāma vinaṭṭhāti attho. A-kāro vā nipātamattaṁ, nassāmāti vinassāma. Kuto parisuddhapāḷīti kuto eva amhesu parisuddhapāḷiāgatapaṭipatti. Esa nayo sesesupi. Sutivasenāpīti sotapathāgamanamattenāpi na jānāma.",
  "tika-s0103t1:37": "Nigrodhassapajjhāyanavaṇṇanā",
  "tika-s0103t1:38": "75.Assāti sandhānassa gahapatissa. Kakkhaḷanti pharusaṁ. Durāsadavacananti avattabbavacanaṁ. Yasmā pharusavacanaṁ yaṁ uddissa payuttaṁ, tasmiṁ khamāpite khamāpakassa paṭipākatikaṁ hoti, tasmā ‘‘ayaṁ mayī’’tiādi vuttaṁ.",
  "tika-s0103t1:39": "76.Bodhatthāya dhammaṁ deseti, na attano buddhabhāvaghosanatthāya. Vādatthāyāti paravādabhañjanavādatthāya. Rāgādisamanatthāya dhammaṁ deseti, na antevāsikamyatāya. Oghanittharaṇatthāyāti caturoghanittharaṇatthāya dhammaṁ deseti sabbaso orapārātiṇṇamāvahattā desanāya. Sabbakilesaparinibbānatthāya dhammaṁ deseti kilesānaṁ lesenapi desanāya aparāmaṭṭhabhāvato.",
  "tika-s0103t1:40": "Brahmacariyapariyosānādivaṇṇanā",
  "tika-s0103t1:41": "77.Idaṁ sabbampīti sattavassato paṭṭhāya yāva ‘‘sattāha’’nti padaṁ, idaṁ sabbampi vacanaṁ. Asaṭho pana amāyāvī ujujātiko tikkhapañño ugghaṭitaññūti adhippāyo. So hi taṁmuhutteneva arahattaṁ pattuṁ sakkhissatīti. Vaṅkavaṅkoti kāyavaṅkādīhipi vaṅkehi vaṅko jimho kuṭilo. ‘‘Saṭhaṁ panāhaṁ anusāsituṁ na sakkomī’’ti na idaṁ bhagavā kilāsubhāveneva vadati, atha kho tassa abhājanabhāveneva.",
  "tika-s0103t1:42": "78.Pakatiyā ācariyoti yo eva tumhākaṁ ito pubbe pakatiyā ācariyo ahosi, so eva idānipi pubbāciṇṇavasena ācariyo hotu, na mayaṁ tumhe antevāsike kātukāmāti adhippāyo. Namayaṁ tumhākaṁ uddesena atthikā, dhammatanti meva pana tumhe ñāpetukāmamhāti adhippāyo. Ājīvatoti jīvikāya vuttito. Akusalāti koṭṭhāsaṁ pattāti akusalāti taṁ taṁ koṭṭhāsataṁyeva upagatā. Kilesadarathasampayuttāti kilesadarathasahitā taṁsambandhanato . Jātijarāmaraṇānaṁ hitāti jātijarāmaraṇiyā. Saṁkileso ettha atthi, saṁkilese vā niyuttāti saṁkilesikā. Vodānaṁ vuccati visuddhi, tassa paccayabhūtattā vodāniyā. Tathābhūtā cete vodāpentīti āha ‘‘satte vodāpentī’’ti. Sikhāppattā paññāya pāripūrivepullatā maggaphalavaseneva icchitabbāti āha ‘‘maggapaññā…pe… vepullata’’nti. Ubhopi vā etāni pāripūrivepullāni. Yā hi tassa pāripūrī, sā eva vepullatāti. Tatoti saṁkilesadhammappahānavodānadhammābhibuddhihetu.",
  "tika-s0103t1:43": "79.‘‘Yathā mārenā’’ti nayidaṁ nidassanavasena vuttaṁ, atha kho tathābhāvakathanamevāti dassetuṁ ‘‘māro kirā’’tiādi vuttaṁ. Athāti mārena tesaṁ pariyuṭṭhānappattito pacchā aññāsīti yojanā. Kasmā pana bhagavā pageva na aññāsīti? Anāvajjitattā. Māraṁ paṭibāhitvāti mārena tesu kataṁ pariyuṭṭhānaṁ vidhametvā, na tesaṁ sati payojane buddhānaṁ dukkaraṁ. Soti maggaphaluppattihetu. Tesaṁ paribbājakānaṁ.",
  "tika-s0103t1:44": "Phuṭṭhāti pariyuṭṭhānavasena phuṭṭhā. Yatrāti niddhāraṇe bhummanti āha ‘‘yesū’’ti. Aññāṇatthanti ājānanatthaṁ, upasaggamattañcettha ā-kāroti āha ‘‘jānanattha’’nti, vīmaṁsanatthanti attho. Cittaṁ nuppannanti ‘‘jānāma tāvassa dhamma’’nti ājānanatthaṁ ‘‘brahmacariyaṁ carissāmā’’ti ekasmiṁ divase ekavārampi tesaṁ cittaṁ nuppannaṁ. Sattāho pana vuccamāno etesaṁ kiṁ karissatīti yojanā. Sattāhaṁ pūretunti sattāhaṁ brahmacariyaṁ pūretuṁ, brahmacariyavasena vā sattāhaṁ pūretunti attho. Paravādabhindananti paravādamaddanaṁ. Sakavādasamussāpananti sakavādapaggaṇhanaṁ. Vāsanāyāti saccasampaṭivedhavāsanāya. Nesanti ca pakaraṇavasena vuttaṁ. Tadaññesampi hi bhagavato sammukhā, paramparāya ca devamanussānaṁ suṇantānaṁ vāsanāya paccayo evāti. Yaṁ panettha atthato na vibhattaṁ, taṁ suviññeyyamevāti.",
  "tika-s0103t1:45": "Udumbarikasuttavaṇṇanāya līnatthappakāsanā."
}