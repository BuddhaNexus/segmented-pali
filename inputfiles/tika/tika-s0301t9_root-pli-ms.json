{
  "tika-s0301t9:0": "9. Vanasaṁyuttaṁ",
  "tika-s0301t9:1": "1. Vivekasuttavaṇṇanā",
  "tika-s0301t9:2": "221.Saṁvejetukāmāti atthato saṁvegaṁ uppādetukāmā. Tathābhūtā naṁ kilesasaṅgaṇikādito vivecetukāmā nāma hotīti vuttaṁ ‘‘vivekaṁ paṭipajjāpetukāmā’’ti. Bāhiresūti gocarajjhattato bahibhūtesu. Puthuttārammaṇesūti rūpādinānārammaṇesu. Caratīti pavattati. Tvaṁ janoti tvaṁ attano kilesehi jananato visuṁ jāto tādise eva aññasmiṁ jane imaṁ ayonisomanasikāravasena pavattamānaṁ chandarāgaṁ vinayassu vinodehi. Sataṁ taṁ sārayāmaseti niyyānikasāsane pabbajitvā satthu santike kammaṭṭhānaṁ gahetvā araññavāsena ca satimantaṁ paṇḍitaṁ taṁ mayampi yathāuppannaṁ vitakkaṁ vinodanāya sārayāma, sataṁ vā sappurisānaṁ kilesavigamanadhammaṁ paṭipajjitvā vasantaṁ taṁ sārayāma vaṭṭadukkhaṁ. Pātālanti mohapātālaṁ kilesarajo, tadeva ‘‘pātāla’’nti vuttaṁ. Mā avaharīti heṭṭhā duggatisotaṁ mā upanesi. Sitanti sambandhaṁ. Tenāha ‘‘sarīralagga’’nti. Vivekamāpannoti kilesavivekaṁ samathavipassanābhāvanamāpanno. Uttamavīriyanti ussoḷhilakkhaṇappattaṁ vīriyaṁ, catubbidhaṁ samappadhānavīriyaṁ vā sampattaṁ. Paggayhāti āropetvā. Paramavivekanti paramaṁ samucchedavivekaṁ.",
  "tika-s0301t9:3": "Vivekasuttavaṇṇanā niṭṭhitā.",
  "tika-s0301t9:4": "2. Upaṭṭhānasuttavaṇṇanā",
  "tika-s0301t9:5": "222.Kāyadaratho hotiyeva niyamena, na cittadaratho tassa maggeneva samugghāṭitattā.",
  "tika-s0301t9:6": "Jarāturoti jarābhibhavanena āturoyeva. Padadvayepi eseva nayo. Upariṭṭhatāya parito dīghaputhulatāya ativiya vijjhatīti sattisallaggahaṇaṁ. Evaṁ hissa taṇhāsallassa sadisatā. Avijjāya pana sammohāpādanena dukkhāpādanena ca visasadisatā. Ruppatoti vikāraṁ āpādiyamānassa pīḷiyamānassāti atthoti āha ‘‘ghaṭṭiyamānassā’’ti.",
  "tika-s0301t9:7": "Pabbajitanti sasantānato pabbajitaṁ vā rāgādimalato pabbajitaṁ vā. Tasmāti yasmā therassevetaṁ vacanaṁ, tasmā ayaṁ idāni vuccamāno ettha gāthāya attho. Devatāya hītiādi vuttasseva atthassa pākaṭakaraṇaṁ. Etthāti sesagāthāsu. Atthassa vuttanayattā ‘‘anuttānapadavaṇṇanā’’ti āha. Vinayāti hetumhi nissakkavacananti tassa hetumhi karaṇavacanena atthamāha ‘‘vinayenā’’ti. Tathā ‘‘samatikkamā’’ti etthāpi. Paramaparisuddhaṁ saṁkilesasamucchindanato. Āraddhavīriyanti sambhāvitavīriyaṁ. Sambhāvanañcassa paggaṇhanaṁ paripūraṇañcāti āha ‘‘paggahitavīriyaṁ paripuṇṇavīriya’’nti.",
  "tika-s0301t9:8": "Upaṭṭhānasuttavaṇṇanā niṭṭhitā.",
  "tika-s0301t9:9": "3. Kassapagottasuttavaṇṇanā",
  "tika-s0301t9:10": "223.Chetanti migānaṁ jīvitaṁ chetaṁ. Tenāha ‘‘migaluddaka’’nti. Rohitamiganti lohitavaṇṇaṁ khuddakamigaṁ, ‘‘mahārohitamiga’’nti keci. Satthu santike kammaṭṭhānaṁ gahetvā tassa janapadassa sulabhabhikkhatāya tattha gantvā viharatīti imamatthaṁ sandhāya ‘‘paṭhamasutte vuttanayenevā’’ti vuttaṁ. Ayaṁ pana thero pañcābhiñño vipassanākammiko. Ṭhatvāti padānubandhanavasena gamanaṁ upacchinditvā therassa āsannaṭṭhāne ṭhatvā. Tassa vacanaṁ sotuṁ āraddho. Aṅguṭṭhakaṁ jālāpesīti adhiṭṭhānabalena daṇḍadīpikaṁ viya attano aṅguṭṭhakaṁ jālāpesi. Akkhīhipi passati aṅguṭṭhakaṁ jālamānaṁ. Kaṇṇehipi suṇāti tena vuccamānaṁ dhammaṁ ekadesena. Cittaṁ panassa dhāvatīti sambandho. Etassapīti luddakassapi.",
  "tika-s0301t9:11": "Appapaññanti ettha appa-saddo ‘‘appaharite’’tiādīsu viya abhāvatthoti āha ‘‘nippañña’’nti. Kāraṇajānanasamatthenāti iminā kāraṇena sattānaṁ sukhaṁ, iminā dukkhanti evaṁ samācaramānena kāraṇaṁ jānituṁ samatthena kammassakatañāṇasampayuttacittenāti attho. Suṇātīti kevalaṁ savanamattavasena suṇāti, na tadatthavasena. Tenāha ‘‘atthamassa na jānātī’’ti. Kāraṇarūpānīti sabhāvakāraṇāni. Kiṁ me imināti? ‘‘Idaṁ papañca’’nti pahāya. Vīriyaṁ paggayhāti catubbidhaṁ sammappadhānaṁ vīriyaṁ paggaṇhitvā.",
  "tika-s0301t9:12": "Kassapagottasuttavaṇṇanā niṭṭhitā.",
  "tika-s0301t9:13": "4. Sambahulasuttavaṇṇanā",
  "tika-s0301t9:14": "224.Sambahulāti suttantanayena sambahulā. Suttante sajjhāyiṁsūti suttantikā. Vinayaṁ dhārentīti vinayadharā. Yuñjantīti vāsadhure yogaṁ karonti. Ghaṭentīti tattha vāyāmaṁ karonti. Karontānaṁyeva aruṇo uggacchatīti sambandho.",
  "tika-s0301t9:15": "Kometi kiṁ ime? Tenāha ‘‘kahaṁ ime’’ti? Vajjibhūmiṁ vajjiraṭṭhaṁ gatāti vajjibhūmiyā. Tenāha ‘‘vajjiraṭṭhābhimukhā gatā’’ti. Natthi etesaṁ nikebhaṁ nibaddhanivāsaṭṭhānanti aniketā tenāha ‘‘agehā’’ti. Utu eva sappāyaṁ, utuvasena vā kāyacittānaṁ kallattā sappāyaṁ. Esa nayo sesesupi.",
  "tika-s0301t9:16": "Sambahulasuttavaṇṇanā niṭṭhitā.",
  "tika-s0301t9:17": "5. Ānandasuttavaṇṇanā",
  "tika-s0301t9:18": "225.Ativelanti atibahukālaṁ. Bhikkhunā nāma upagatānaṁ upanisinnakathāmattaṁ vatvā ganthadhurehi vāsadhurehi vā yuttapayuttacittena bhavitabbaṁ, nātivelaṁ tesaṁ saññattibahulena. Thero pana tadā kenaci kāraṇena bahuvelaṁ gihisaññattibahulo ahosi, taṁ sandhāya vuttaṁ ‘‘ativela’’ntiādi. Idāni tamatthaṁ vibhāvetuṁ ‘‘bhagavatī’’tiādi vuttaṁ. Tanti taṁ tādisaṁ saññāpanaṁ sandhāya etaṁ ‘‘ativelaṁ gihisaññattibahulo’’ti vacanaṁ vuttaṁ. Bhikkhusaṅghassa kathaṁ sutvāti saṅghassa majjhe nisīditvā therena kathitattā vuttaṁ. Satthusāsananti piṭakattayaṁ vadati.",
  "tika-s0301t9:19": "Pasakkiyāti upasakkitvā gantvā. Taṁ pana tattha ajjhogāhanaṁ hotīti āha ‘‘pavisitvā’’ti. Saṅkhāradukkhato nibbinnahadayassa sabbasaṅkhāravinissaṭaṁ nibbānaṁ yāthāvato paccavekkhantassa sammadeva samassāsakaraṁ hutvā upaṭṭhahantaṁ taṁ upari adhigamāya ussukkaṁ karonto nibbānaṁ hadaye nikkhipati nāmāti āha – ‘‘nibbānaṁ…pe… opeti nāmā’’ti. Nibbānaṁ…pe… ārammaṇato opeti nāmāti ānetvā sambandho. Atthavirahitā ‘‘biḷibiḷī’’ti pavattakiriyā biḷikā, ayaṁ pana gihisaññattikathā therassa attano sāmaññatthaasādhanato devatāya biḷikā viyāti biḷibiḷikāti vuttā.",
  "tika-s0301t9:20": "Ānandasuttavaṇṇanā niṭṭhitā.",
  "tika-s0301t9:21": "6. Anuruddhasuttavaṇṇanā",
  "tika-s0301t9:22": "226.Anantareattabhāveti atītānantare devattabhāve. Thero hi tāvatiṁsadevalokā cavitvā idhūpapanno. Aggamahesīti kāci paricārikā devadhītā cittapaṇidhānamattena idānipi devakāye bhavissati upacitakusaladhammattāti maññamānā tasmiṁ vattamānaṁ viya kathentī ‘‘sobhasī’’ti āha. Evaṁ atītampissa dibbasotaṁ paccuppannaṁ viya maññeyya nāticirakālattāti dassento ‘‘pubbepi sobhasī’’ti āha. Sugatinirayādiduggatiyā vasena duggatā etarahīti adhippāyo. Paṭipattiduggatiyā kāmesu sammucchitabhāvato.",
  "tika-s0301t9:23": "Patiṭṭhahantoti nivisanto. Aṭṭhahi kāraṇehīti cirakālaparibhāvanāya viruḷhamūlehi ayonisomanasikārādipaccayamūlakehi vuccamānehi aṭṭhahi kāraṇehi. Ratto rāgavasenāti sabhāvato saṅkappato ca yathāsamīhite iṭṭhākāre sakkāye sañjātarāgavasā ratto giddho gadhito. Patiṭṭhātīti oruyha tiṭṭhati. Duṭṭho dosavasenāti sabhāvato saṅkappato ca yathāsamīhite aniṭṭhākāre sakkāye sañjātadosavasena duṭṭho rupitacitto. Mūḷho mohavasenāti asamapekkhanena mūḷho muyhanavasena. Vinibaddhoti ahaṁkārena visesato nibandhanato mānavatthusmiṁ bandhito. Mānavasenāti tena tena maññanākārena. Parāmaṭṭhoti dhammasabhāvaṁ niccādivasena parato āmaṭṭho. Diṭṭhivasenāti micchādassanavasena. Thāmagatoti rāgādikilesavasena thāmaṁ thirabhāvaṁ upagato. Anusayavasenāti maggena appahīnatāya anu anu santāne sayanavasena. Appahīnaṭṭho hi tesaṁ anusayaṭṭho. Aniṭṭhaṅgatoti saṁsayito. Vikkhepagatoti vikkhittabhāvaṁ upagato. Uddhaccavasenāti cittassa uddhatabhāvavasena. Tāpīti tāpi devakaññāyo. Evaṁ patiṭṭhitāvāti yathāvuttanayena rattabhāvādinā sakkāyasmiṁ patiṭṭhitā eva. Naradevānanti purisabhūtadevānaṁ.",
  "tika-s0301t9:24": "Paṭigantunti apekkhāvasena tato apagantuṁ apekkhaṁ vissajjetuṁ. Dussantanti dasantaṁ, ‘‘vattha’’nti keci. Sūciṁ yojetvāti sibbanasuttena sūciṁ yojetvā pāse ca pavesetvā. Manāpakāye devanikāye jātā manāpakāyikā. Tesaṁ pabhāvaṁ dassetuṁ ‘‘manasā’’tiādi vuttaṁ. Samajjanti saṁhitaṁ. Gamanabhāvanti gamanajjhāsayaṁ. Vikkhīṇoti vicchindanavasena khīṇo. Devatānaṁ uttarimanussadhammārocane doso natthīti tāsaṁ puna anāgamanatthaṁ arahattaṁ byākāsi.",
  "tika-s0301t9:25": "Anuruddhasuttavaṇṇanā niṭṭhitā.",
  "tika-s0301t9:26": "7. Nāgadattasuttavaṇṇanā",
  "tika-s0301t9:27": "227.Atikālenāti ativiya pubbaṇhakālena, kālassevāti attho. Koṭisammuñjaniyāti sammuñjanikoṭiyā, sammuñjaniyā ekadesenevāti attho. Iminā sammajjane amanāpakāritaṁ dasseti. Majjhanhike vītivatteti gihisaṁsaggavasena kālaṁ vītināmento majjhanhe bahuvītivatte. Aññehi bhikkhūhīti nātikālaṁ paviṭṭhehi. Nissakkavacanañcetaṁ. Bhāyāmi nāgadattanti tassa paṭipattiṁ bhāyitabbaṁ katvā devatā vadantī paṭipattiyaṁ niyojeti. Suppagabbhanti kāyapāgabbiyādīhi ativiya samannāgataṁ.",
  "tika-s0301t9:28": "Nāgadattasuttavaṇṇanā niṭṭhitā.",
  "tika-s0301t9:29": "8. Kulagharaṇīsuttavaṇṇanā",
  "tika-s0301t9:30": "228.Ogāhappattoti vissāsavasena anuppavesaṁ patto. Aññataraṁ kulanti tasmiṁ kule jāyampatiṁ sandhāya vadati. ‘‘Bahūpakāraṁ me etaṁ kulaṁ ciraṁ sappāyāhāradānādinā; tasmā idhāhaṁ aggadakkhiṇeyyo jāto; imesaṁyeva deyyadhammapaṭiggaṇhanena puññaṁ vaḍḍhessāmī’’ti cintesi. Tenāha ‘‘aññattha gantvā kiṁ karissāmī’’tiādi. Sāti devatā. Ubhopeteti taṁ bhikkhuñca gharaṇiñca sandhāya vadati. Paṭigādhappattāti paṭigādhaṁ pattā aññamaññasmiṁ patiṭṭhitavissāsena.",
  "tika-s0301t9:31": "Vissamappattivasena santiṭṭhanti etthāti saṇṭhānaṁ, vissamanaṭṭhānaṁ. Samāgantvāti sannipatitvā. Paṭiññūdāharaṇehi mantayatīti mantanaṁ, ñāpakaṁ kāraṇaṁ. Paṭilomasaddāti paṭilomabhāvena patitattā asaccavibhāvanā paṭikūlasaddā. Tena kāraṇenāti tena kāraṇapaṭirūpakena micchāvacanena. Na maṅkuhotabbaṁ akārakabhāvato. Saddena paritassatīti parehi attani payuttamicchāsaddamattena paritassanasīlo. Vataṁ na sampajjatīti yathāsamādinnavataṁ lahucittatāya na pāripūriṁ gacchati. Sampannavatoti paripuṇṇasīlādivataguṇo",
  "tika-s0301t9:32": "Kulagharaṇīsuttavaṇṇanā niṭṭhitā.",
  "tika-s0301t9:33": "9. Vajjiputtasuttavaṇṇanā",
  "tika-s0301t9:34": "229.Vajjiraṭṭhe rājaputtoti vajjiraṭṭhe jātasaṁvaddho vajjirājaputto. Sabbaratticāroti chaṇasampattiyā ito cito carantehi anubhavitabbanakkhattamaho. Tenāha ‘‘kattikanakkhattaṁ ghosetvā’’ tiādi. Ekābaddhaṁ hotīti yasmā cātumahārājikadevā tasmiṁ divase nakkhattaṁ ghosetvā attano puññānubhāvasiddhāya dibbasampattiyā mahantaṁ nakkhattakīḷāsukhaṁ anubhavanti, tasmā taṁ tehi ekābaddhaṁ viya hoti. Bheriāditūriyānanti bherimudiṅgasaṅkhapaṇavavīṇāditūriyānaṁ. Tāḷitānanti āraddhalayānurūpaṁ pahaṭānaṁ. Vīṇādīnanti vīṇāveṇugomukhīādīnaṁ. Vāditānanti yathāraddhamucchanānurūpaṁ saṅghaṭṭitānaṁ. Abhāsīti tena saddena ākaḍḍhiyamānahadayo ayoniso ummujjitvā ‘‘mahatī vata me jānī’’ti anutthunanto abhāsi. Chaḍḍitadārukaṁ viyāti vane chaḍḍitaniratthakakaḷiṅgaraṁ viya. Lāmakataroti nihīnataro. Devatā paṭhamappitaṁ āṇiṁ paṭāṇiyā nīharantī viya tena bhikkhunā vuttamatthaṁ apanentī ‘‘tassa te bahukā pihayantī’’ti avocāti vuttanti dassento ‘‘thero’’tiādimāha. Saggaṁ gacchantānaṁ yathā nerayikā pihayanti, evaṁ sammāpaṭipannassa tuyhaṁ bahū pihayanti, tasmā tvaṁ ‘‘pāpiyo’’ti attānaṁ mā maññitthāti adhippāyo.",
  "tika-s0301t9:35": "Vajjiputtasuttavaṇṇanā niṭṭhitā.",
  "tika-s0301t9:36": "10. Sajjhāyasuttavaṇṇanā",
  "tika-s0301t9:37": "230.Nissaraṇapariyattivasenāti addhā imaṁ pariyattiṁ nissāya vaṭṭadukkhato nissarituṁ labbhāti evaṁ nissaraṇapariyattivasena. Sajjhāyanatoti vimuttāyatanasīse ṭhatvā sajjhāyanato. Idāni tassa nissaraṇapariyattivasena sajjhāyanakaraṇaṁ, paṭipattivasena vattapaṭivattakaraṇaṁ, vipassanābhāvanañca dassetuṁ ‘‘so kirā’’tiādi vuttaṁ. Arahattaṁ pattadivase paṭipattikittanāya purimadivasesupi tathā paṭipajji, vipassanaṁ pana ussukkāpetuṁ nāsakkhīti dasseti. Kālaṁ ativattetīti idaṁ ‘‘saṅkasāyatī’’ti padassa atthavacanaṁ. Therassāti sajjhāyakattherassa.",
  "tika-s0301t9:38": "Dhammapadānīti sīlādidhammakkhandhadīpakāni padāni. Tenāha ‘‘sabbampi buddhavacanaṁ adhippeta’’nti. Na gaṇhāsi uddesanti adhippāyo. Pāḷiyaṁ ‘‘bhikkhūhi saṁvasanto’’ti iminā tesaṁ dhammassavanatthāyapi dhammo pariyāpuṇitabboti dasseti. Virajjati etenāti virāgo, ariyamaggo. Jānitvāti pariññābhisamayavasena diṭṭhasutādiṁ yāthāvato jānitvā paṭivijjhitvā. Vissajjananti pahānaṁ. Na buddhavacanassa vissajjanaṁ. Bhaṇḍāgārikapariyattiyāpi anuññātattā pageva nissaraṇatthāya, tattha pana mattā jānitabbāti dassento ‘‘ettāvatā’’tiādimāha.",
  "tika-s0301t9:39": "Sajjhāyasuttavaṇṇanā niṭṭhitā.",
  "tika-s0301t9:40": "11. Akusalavitakkasuttavaṇṇanā",
  "tika-s0301t9:41": "231.Akusalevitakketi akosallasambhūtaṭṭhena akusale micchāvitakke. Yoni vuccati upāyo, tasmā asubhādike subhādivasena manasikāro ayonisomanasikāroti āha ‘‘anupāyamanasikārenā’’ti. Pāsādikakammaṭṭhānanti pasādāvahaṁ buddhānussatiādikammaṭṭhānaṁ. Balavapītiñca sukhañcāti nīvaraṇavikkhambhanato balavantaṁ upacārajjhānasahagataṁ pītiñca sukhañca.",
  "tika-s0301t9:42": "Akusalavitakkasuttavaṇṇanā niṭṭhitā.",
  "tika-s0301t9:43": "12. Majjhanhikasuttavaṇṇanā",
  "tika-s0301t9:44": "232.Nandanavaggeti nandanavaggavaṇṇanāyaṁ tattha idhāpi gāthāya visesābhāvato. Yadi evaṁ kasmā tattha saṅgītaṁ idha gahitanti? Devatāpaṭisaṁyuttataṁ upādāya devatāsaṁyutte saṅgahitampi aṭṭhuppattiyā paṭisaṁyuttattā idha gahitaṁ.",
  "tika-s0301t9:45": "Majjhanhikasuttavaṇṇanā niṭṭhitā.",
  "tika-s0301t9:46": "13. Pākatindriyasuttavaṇṇanā",
  "tika-s0301t9:47": "233. Terasame yaṁ vattabbaṁ, taṁ vitthāritamevāti yojanā. Jantudevaputtasutteti jantudevaputtasuttasaṁvaṇṇanāya. ‘‘Tattha saṅgītaṁ idhāpī’’tiādi anantarasuttavaṇṇanāyaṁ vuttanayameva.",
  "tika-s0301t9:48": "Pākatindriyasuttavaṇṇanā niṭṭhitā.",
  "tika-s0301t9:49": "14. Gandhatthenasuttavaṇṇanā",
  "tika-s0301t9:50": "234.Gandhārammaṇaṁupanijjhāyatīti gandhasaṅkhātaṁ ārammaṇaṁ upecca nijjhāyati, rūpārammaṇena viya viññāṇena rūpaṁ, gandhārammaṇena taṁ upecca nijjhāyati paccakkhato, yāthāvato sabhāvato paṭivijjhatīti attho. Upasiṅghissatīti taṇhāvasena upagantvā siṅghissati.",
  "tika-s0301t9:51": "Ekaṅgametaṁtheyyānanti ārammaṇavasena theyyavatthūsu vibhajiyamānesu ekamaṅgametaṁ gandhārammaṇanti āha ‘‘thenitabbāna’’ntiādi. Ojāpekkhāya theyyāya pavattamānāya dhammārammaṇatāpi tassā siyā, sā pana na madhurā theyyakatā cāti ‘‘pañcakoṭṭhāsāna’’nti vuttaṁ. Kāmañca taṁ gandhārammaṇaṁ kenaci pariggahitaṁ na hotīti ādiyituṁ sakkā, satthārā pana ananuññātattā na yutto tassa paribhogo. Yaṁ pana tena bhikkhunā vuttaṁ ‘‘na harāmi na bhañjāmī’’ti, tassapi ayameva parihāro. Vaṇṇīyati phalaṁ etenāti vaṇṇaṁ, kāraṇanti vuttaṁ ‘‘vaṇṇenāti kāraṇenā’’ti.",
  "tika-s0301t9:52": "Tasminti tasmiṁ bhikkhusmiṁ. Ākiṇṇakammantoti taṇhādiṭṭhiādivasena akusalakammanto diṭṭhimohataṇhādivasena ādito paṭṭhāya kusalakammānaṁ paṭikkhepanato. Diṭṭhivasena ca kathinakakkhaḷakharigatattā ‘‘akhīṇakammanto kakkhaḷakammanto’’ti vuttaṁ.",
  "tika-s0301t9:53": "Ākiṇṇaluddoti ākiṇṇo hutvā kakkhaḷo. Tenāha ‘‘bahupāpo’’tiādi. Makkhitoti litto. Tanti devatācodanaṁ. Tasmāti atikkamma ṭhitattā‘‘tvañcārahāmi vattave’’ti evamāha.",
  "tika-s0301t9:54": "Gavesantassa attano santāne uppādanavasena pariyesantassa. Anekayojanāyāmavitthāraṁ gaganatalaṁ byāpetvā uppannavalāhakakūṭappamāṇaṁ viya. Suddhoti sīlena parisuddho ayanti jānāsi. Sugatinti sundaranibbattiṁ. Tena nibbānassapi saṅgaho siddho.",
  "tika-s0301t9:55": "Gandhatthenasuttavaṇṇanā niṭṭhitā.",
  "tika-s0301t9:56": "Sāratthappakāsiniyā saṁyuttanikāya-aṭṭhakathāya",
  "tika-s0301t9:57": "Vanasaṁyuttavaṇṇanāya līnatthappakāsanā samattā."
}