{
  "tika-vin11t40:0": "Adhikaraṇapaccayakathāvaṇṇanā",
  "tika-vin11t40:1": "285.Vivādādhikaraṇamhāti ‘‘adhammaṁ ‘dhammo’ti dīpetī’’tiādinayappavattā aṭṭhārasabhedakaravatthunissitā vivādādhikaraṇamhā.",
  "tika-vin11t40:2": "286. Upasampannaṁ omasato bhikkhussa pācitti hotīti yojanā.",
  "tika-vin11t40:3": "287.Anuvādādhikaraṇapaccayāti codanāparanāmadheyyaṁ anuvādādhikaraṇameva paccayo, tasmā, anuvādanādhikaraṇahetūti attho.",
  "tika-vin11t40:4": "289.‘‘Tathā’’ti iminā amūlakattaṁ atidisati.",
  "tika-vin11t40:5": "290.Āpattipaccayāti āpattādhikaraṇapaccayā.",
  "tika-vin11t40:6": "293.Kiccādhikaraṇapaccayāti apalokanādicatubbidhakammasaṅkhātakiccādhikaraṇahetu.",
  "tika-vin11t40:7": "294.Accajantīvāti attano laddhiṁ apariccajantī eva.",
  "tika-vin11t40:8": "297.Pāpikāya diṭṭhiyā pariccajanatthāya katāya yāvatatiyakaṁ samanubhāsanāya taṁ diṭṭhiṁ accajantiyā tassā bhikkhuniyā, tassa bhikkhussa ca accajato pācitti hotīti yojanā.",
  "tika-vin11t40:9": "Iti uttare līnatthapakāsaniyā",
  "tika-vin11t40:10": "Adhikaraṇapaccayakathāvaṇṇanā niṭṭhitā."
}