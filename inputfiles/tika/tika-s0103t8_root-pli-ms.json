{
  "tika-s0103t8:0": "9. Āṭānāṭiyasuttavaṇṇanā",
  "tika-s0103t8:1": "Paṭhamabhāṇavāravaṇṇanā",
  "tika-s0103t8:2": "275. ‘‘Catuddisaṁ rakkhaṁ ṭhapetvā’’ti idaṁ dvīsu ṭhānesu catūsu disāsu ṭhapitaṁ rakkhaṁ sandhāya vuttanti tadubhayaṁ dassetuṁ ‘‘asurasenāyā’’tiādi vuttaṁ. Attano hi adhikāre, attano rakkhāya ca appamajjanena tesaṁ idaṁ dvīsu ṭhānesu catūsu disāsu ārakkhaṭṭhapanaṁ. Yañhi taṁ asurasenāya paṭisedhanatthaṁ devapure catūsu disāsu sakkassa devānamindassa ārakkhaṭṭhapanaṁ, taṁ attano adhikāre appamajjanaṁ. Yaṁ pana nesaṁ bhagavato santikaṁ upasaṅkamane catūsu disāsu ārakkhaṭṭhapanaṁ, taṁ attano katā rakkhāya appamajjanaṁ. Tena vuttaṁ ‘‘asurasenāya nivāraṇattha’’ntiādi. Pāḷiyaṁ catuddisanti bhummatthe upayogavacananti bhummavasena tadatthaṁ dassento ‘‘catūsu disāsū’’ti āha. Ārakkhaṁ ṭhapetvāti vessavaṇādayo cattāro mahārājāno attanā attanā rakkhitabbadisāsu ārakkhaṁ ṭhapetvā guttiṁ sammadeva vidahitvā. Balagumbaṁ ṭhapetvāti yakkhasenādisenābalasamūhaṁ ṭhapetvā. Ovaraṇaṁ ṭhapetvāti paṭipakkhanisedhanasamatthaṁ āvaraṇaṁ ṭhapetvā. Iti tīhi padehi yathākkamaṁ paccekaṁ devanagaradvārassa anto, dvārasamīpe, dvārato bahi, disārakkhāvasanoti tividhāya rakkhāya ṭhapitabhāvo vā dīpito. Tenāha ‘‘evaṁ sakkassa…pe… katvā’’ti. Satta buddhe ārabbhāti ettha satteva buddhe ārabbha paribandhanakāraṇaṁ mahāpadānaṭīkāyaṁ (dī. ni. ṭī. 2.12) vuttanayeneva veditabbaṁ. Dhammaāṇanti dhammamayaṁ āṇaṁ, satthu dhammacakkanti attho. ‘‘Parisato bāhirabhāvo, asambhogo’’ti evamādiṁ idañcidañca vivajjanakaraṇaṁ karissāmāti. Sāvananti catunnampi parisānaṁ tikkhattuṁ parivārena anusāvanaṁ, yathā sakko devānamindo asurasenāya nivāraṇatthaṁ catūsu disāsu ārakkhaṁ ṭhapāpeti, evaṁ mahārājānopi tādise kiccavisese attano ārakkhaṁ ṭhapenti. Imesampi hi tato sāsaṅkaṁ sappaṭibhayanti. Tena vuttaṁ ‘‘attanopī’’tiādi.",
  "tika-s0103t8:3": "Abhikkantāti atikkantā, vigatāti atthoti āha ‘‘khaye dissatī’’ti. Teneva hi ‘‘nikkhanto paṭhamo yāmo’’ti anantaraṁ vuttaṁ. Abhikkantataroti ativiya kantataro. Tādiso ca sundaro bhaddako nāma hotīti āha ‘‘sundare dissatī’’ti.",
  "tika-s0103t8:4": "Koti devanāgayakkhagandhabbādīsu ko katamo. Meti mama. Pādānīti pāde. Iddhiyāti imāya evarūpāya deviddhiyā. ‘‘Yasasā’’ti iminā edisena parivārena, paricchedena ca. Jalanti vijjotamāno. Abhikkantenāti ativiya kantena kamanīyena abhirūpena. Vaṇṇenāti sarīravaṇṇanibhāya. Sabbā obhāsayaṁ disāti dasapi disā pabhāsento cando viya, sūriyo viya ca ekobhāsaṁ ekālokaṁ karontoti gāthāya attho. Abhirūpeti uḷārarūpe sampannarūpe. Abbhanumodaneti sampahaṁsane. Idha panāti ‘‘abhikkantāya rattiyā’’ti etasmiṁ pade. Tenāti khayapariyāyattā.",
  "tika-s0103t8:5": "Rūpāyatanādīsūti ādi-saddena akkharādīnaṁ saṅgaho daṭṭhabbo. Suvaṇṇavaṇṇoti suvaṇṇacchavīti ayamettha atthoti āha ‘‘chaviya’’nti. Tathā hi vuttaṁ ‘‘kañcanasannibhattaco’’ti (dī. ni. 2.35; 3.200, 218; ma. ni. 2.386) saññūḷhāti saṅganthitā. Vaṇṇāti guṇavaṇṇanāti āha ‘‘thutiya’’nti, thomanāyanti attho. Kulavaggeti khattiyādikulakoṭṭhāse. Tattha ‘‘accho vippasanno’’tiādinā vaṇṇitabbaṭṭhena vaṇṇo, chavi. Vaṇṇanaṭṭhena vaṇṇo, thuti. Abhitthavanaṭṭhena vaṇṇo, thuti, aññamaññaṁ asaṅkarato vaṇṇitabbato ṭhapetabbato vaṇṇo, khattiyādikulavaggo. Vaṇṇīyati ñāpīyati etenāti vaṇṇo, ñāpakaṁ kāraṇaṁ. Vaṇṇanato thūlarassādibhāvena upaṭṭhānato vaṇṇo, saṇṭhānaṁ. ‘‘Mahantaṁ khuddakaṁ, majjhima’’nti vaṇṇetabbato pamāṇetabbato vaṇṇo, pamāṇaṁ. Vaṇṇīyati cakkhunā vivarīyatīti vaṇṇo, rūpāyatananti evaṁ tasmiṁ tasmiṁ atthe vaṇṇa-saddassa pavatti veditabbā. Soti vaṇṇasaddo. Chaviyaṁ daṭṭhabbo rūpāyatane gayhamānassa chavimukheneva gahetabbato. ‘‘Chavigatā pana vaṇṇadhātu eva suvaṇṇavaṇṇoti ettha vaṇṇaggahaṇena gahitā’’ti apare.",
  "tika-s0103t8:6": "Kevalaparipuṇṇanti ekadesampi asesetvā niravasesatova paripuṇṇanti ayamettha atthoti āha ‘‘anavasesatā attho’’ti. Kevalakappāti kappa-saddo nipāto padapūraṇamattaṁ, kevalaṁ icceva attho . Kevala-saddo bahulavācīti āha ‘‘yebhuyyatā attho’’ti. Keci pana ‘‘īsakaṁ asamattā kevalakappā’’ti vadanti. Evaṁ sati anavasesattho eva kevala-saddattho siyā, anatthantarena pana kappa-saddena padavaḍḍhanaṁ kataṁ kevalameva kevalakappanti. Atha vā kappanīyatā, paññāpetabbatā kevalakappā. Abyāmissatā vijātiyena asaṅkarā suddhatā. Anatirekatā taṁparamatā visesābhāvo. Kevalakappanti kevalaṁ daḷhaṁ katvāti attho. Kevalaṁ vuccati nibbānaṁ sabbasaṅkhatavivittattā. Taṁ etassa adhigataṁ atthīti kevalī, sacchikatanirodho khīṇāsavo.",
  "tika-s0103t8:7": "Kappa-saddo panāyaṁ sa-upasaggo, anupasaggo cāti adhippāyena okappaniyapade labbhamānaṁ kappaniyasaddamattaṁ nidasseti, aññathā kappa-saddassa atthuddhāre okappaniyapadaṁ anidassanameva siyā. Samaṇakappehīti vinayakkamasiddhehi samaṇavohārehi. Niccakappanti niccakālaṁ. Paññattīti nāmañhetaṁ tassa āyasmato, yadidaṁ kappoti. Kappitakesamassūti kattariyā cheditakesamassu. Dvaṅgulakappoti majjhanhikavelāya vītikkantāya dvaṅgulatāvikappo. Lesoti apadeso. Anavasesaṁ pharituṁ samatthassa obhāsassa kenaci kāraṇena ekadesapharaṇampi siyā, ayaṁ pana sabbasova pharīti dassetuṁ samantattho kappa-saddo gahitoti āha ‘‘anavasesaṁ samantato’’ti.",
  "tika-s0103t8:8": "Yasmā devatānaṁ sarīrappabhā dvādasayojanamattaṁ ṭhānaṁ, tato bhiyyopi pharitvā tiṭṭhati, tathā vatthābharaṇādīhi samuṭṭhitā pabhā, tasmā vuttaṁ ‘‘candimā viya, sūriyo viya ca ekobhāsaṁ ekaṁ pajjotaṁ karitvā’’ti. Kasmā ete mahārājāno bhagavato santike nisīdiṁsu? Nanu yebhuyyena devatā bhagavato santikaṁ upagatā ṭhatvāva kathetabbaṁ kathentā gacchantīti? Saccametaṁ, idha pana nisīdane kāraṇaṁ atthi, taṁ dassetuṁ ‘‘devatāna’’ntiādi vuttaṁ. ‘‘Idaṁ parittaṁ nāma sattabuddhapaṭisaṁyuttaṁ garu, tasmā na amhehi ṭhatvā gahetabba’’nti cintetvā parittagāravavasena nisīdiṁsu.",
  "tika-s0103t8:9": "276. Kasmā panettha vessavaṇo eva kathesi, na itaresu yo kocīti? Tattha kāraṇaṁ dassetuṁ ‘‘kiñcāpī’’tiādi vuttaṁ. Vissāsiko abhiṇhaṁ upasaṅkamanena. Byattoti visārado, tañcassa veyyattiyaṁ suṭṭhu sikkhitabhāvenāti āha ‘‘susikkhito’’ti. Manussesu viya hi devesupi kocideva purimajātiparicayena susikkhito hoti, tatrāpi kocideva yathādhippetamatthaṁ vattuṁ samattho paripuṇṇapadabyañjanāya poriyā vācāya samannāgato. ‘‘Mahesakkhā’’ti imassa atthavacanaṁ ‘‘ānubhāvasampannā’’ti, mahesakkhāti vā mahāparivārāti attho. Pāṇātipāte ādīnavadassaneneva taṁ vipariyāyato tato veramaṇiyaṁ ānisaṁso pākaṭo hotīti ‘‘ādīnavaṁ dassetvā’’ icceva vuttaṁ. Tesu senāsanesūti yāni ‘‘araññavanappatthānī’’tiādinā (ma. ni. 1.34-45) vuttāni bhikkhūnaṁ vasanaṭṭhānabhūtāni araññāyatanāni, tesu bhikkhūhi sayitabbato, āsitabbato ca senāsanasaññitesu. Nibaddhavāsinoti rukkhapabbatapaṭibaddhesu vimānesu niccavāsitāya nibaddhavāsino. Baddhattāti gāthābhāvena ganthitattā sambandhitattā.",
  "tika-s0103t8:10": "‘‘Uggaṇhātu bhante bhagavā’’ti attanā vuccamānaṁ parittaṁ bhagavantaṁ uggaṇhāpetukāmo vessavaṇo avocāti adhippāyena codako ‘‘kiṁ pana bhagavato appaccakkhadhammo nāma atthī’’ti codesi. Ācariyo sabbattha appaṭihatañāṇacārassa bhagavato na kiñci appaccakkhanti dassento ‘‘natthī’’ti vatvā ‘‘uggaṇhātu bhante bhagavā’’ti vadato vessavaṇassa adhippāyaṁ vivaranto ‘‘okāsakaraṇattha’’ntiādimāha. Yathā hi pañcasikho gandhabbadevaputto devānaṁ tāvatiṁsānaṁ, brahmuno ca sanaṅkumārassa sammukhā attano yathāsutaṁ dhammaṁ bhagavato santikaṁ upagantvā pavedeti, evamayampi mahārājā itarehi saddhiṁ āṭānāṭanagare gāthāvasena bandhitaṁ parittaṁ bhagavato pavedetuṁ okāsaṁ kārento ‘‘uggaṇhātu bhante bhagavā’’ti āha, na naṁ tassa pariyāpuṇane niyojento. Tasmā uggaṇhātūti yathidaṁ parittaṁ mayā paveditamattameva hutvā catunnaṁ parisānaṁ cirakālaṁ hitāvahaṁ hoti, evaṁ uddhaṁ ārakkhāya gaṇhātu, sampaṭicchatūti attho. Satthu kathiteti satthu ārocite, catunnaṁ parisānaṁ satthu kathane vāti attho. Sukhavihārāyāti yakkhādīhi avihiṁsāya laddhabbasukhavihārāya.",
  "tika-s0103t8:11": "277.Sattapibuddhā cakkhumanto pañcahi cakkhūhi cakkhumabhāve visesābhāvato. Tasmāti yasmā cakkhumabhāvo viya sabbabhūtānukampitādayo sabbepi visesā sattannampi buddhānaṁ sādhāraṇā, tasmā, guṇanemittakāneva vā yasmā buddhānaṁ nāmāni nāma, na liṅgikāvatthikayādicchakāni, tasmā buddhānaṁ guṇavisesadīpanāni ‘‘cakkhumantassā’’tiādinā (dī. ni. 3.277) vuttāni etāni ekekassa satta satta nāmāni honti. Tesaṁ nāmānaṁ sādhāraṇabhāvaṁ atthavasena yojetabbāti dassetuṁ ‘‘sabbepī’’tiādi vuttaṁ. Sabbabhūtānukampinoti anaññasādhāraṇamahākaruṇāya sabbasattānaṁ anukampikā. Nhātakilesattāti aṭṭhaṅgikena ariyamaggajalena saparasantānesu niravasesato dhotakilesamalattā. Mārasenāpamaddinoti saparivāre pañcapi māre pamadditavanto. Vusitavantoti maggabrahmacariyavāsaṁ, dasavidhaṁ ariyavāsañca vusitavanto. Vusitavantatāya eva bāhitapāpatā vuttā hotīti ‘‘brāhmaṇassā’’ti padaṁ anāmaṭṭhaṁ. Vimuttāti anaññasādhāraṇānaṁ pañcannampi vimuttīnaṁ vasena niravasesato muttā. Aṅgatoti sarīraṅgato, ñāṇaṅgato ca, dvattiṁsamahāpurisalakkhaṇa- (dī. ni. 2.33; 3.200; ma. ni. 2.385) asītianubyañjanehi nikkhamanappabhā, byāmappabhā, ketumālāuṇhīsappabhā ca sarīraṅgato nikkhamanakarasmiyo, yamakamahāpāṭihāriyādīsu uppajjanakappabhā ñāṇaṅgato nikkhamanakarasmiyo. Na etāneva ‘‘cakkhumā’’tiādinā (dī. ni. 3.277) vuttāni satta nāmāni, atha kho aññānipi bahūni aparimitāni nāmāni. Kathanti āha ‘‘asaṅkhyeyyāni nāmāni saguṇena mahesinoti vutta’’nti (dha. sa. aṭṭha. 1313; udā. aṭṭha. 53; paṭi. aṭṭha. 76). Kena vuttaṁ? Dhammasenāpatinā.",
  "tika-s0103t8:12": "Yadi evaṁ kasmā vessavaṇo etāneva gaṇhīti āha ‘‘attano pākaṭanāmavasenā’’ti. Khīṇāsavājanāti adhippetā. Te hi kammakilesehi jātāpi evaṁ na puna jāyissantīti iminā atthena janā. Yathāha ‘‘yo ca kālaghaso bhūto’’ti (jā. 1.2.190) desanāsīsamattanti nidassanamattanti attho, avayavena vā samudāyupalakkhaṇametaṁ. Sati ca pisuṇavācappahāne pharusavācā pahīnāva hoti, pageva ca musāvādoti ‘‘apisuṇā’’ icceva vuttā. Mahattāti mahā attā sabhāvo etesanti mahattā. Tenāha ‘‘mahantabhāvaṁ pattā’’ti. Mahantāti vā mahā antā, parinibbānapariyosānāti vuttaṁ hoti. Mahantehi vā sīlādīhi samannāgatā. Ayaṁ tāva aṭṭhakathāyaṁ āgatanayena attho. Itaresaṁ pana matena buddhādīhi ariyehi mahanīyato pūjanīyato mahaṁ nāma nibbānaṁ, mahamanto etesanti mahantā, nibbānadiṭṭhāti attho. Nissāradāti sārajjarahitā, nibbhayāti attho. Tenāha ‘‘vigatalomahaṁsā’’ti.",
  "tika-s0103t8:13": "Hitanti hitacittaṁ, sattānaṁ hitesīti attho. Yathābhūtaṁ vipassisunti pañcupādānakkhandhesu samudayādito yāthāvato vividhenākārena passiṁsu. ‘‘Ye cāpī’’ti pubbe paccattabahuvacanena aniyamato vutte tesampīti atthaṁ sampadānabahuvacanavasena niyametvā ‘‘namatthū’’ti ca padaṁ ānetvā yojeti yaṁ taṁ-saddānaṁ abyabhicāritasambandhabhāvato. Vipassiṁsu namassantīti vā yojanā. Paṭhamagāthāyāti ‘‘ye cāpi nibbutā loke’’ti evaṁ vuttagāthāya. Dutiyagāthāyāti tadantaragāthāya. Tattha desanāmukhamattanti itaresampi buddhānaṁ nāmaggahaṇe patte imasseva bhagavato nāmaggahaṇaṁ tathā desanāya mukhamattaṁ, tasmā tepi atthato gahitā evāti adhippāyo. Tenāha ‘‘ayampi hī’’tiādi. Tattha ayanti ayaṁ gāthā. Purimayojanāyaṁ tassāti visesitabbatāya abhāvato ‘‘yanti nipātamatta’’nti vuttaṁ, idha pana ‘‘tassa namatthū’’ti evaṁ sambandhassa ca icchitattā ‘‘ya’’nti nāmapadaṁ upayogekavacananti dassento ‘‘yaṁ namassanti gotama’’nti āha.",
  "tika-s0103t8:14": "278. ‘‘Yato uggacchati sūriyo’’tiādikaṁ kasmā āraddhaṁ? Yaṁ ye yakkhādayo satthu dhammaāṇaṁ, attano ca rājāṇaṁ nādiyanti, tesaṁ ‘‘idañcidañca niggahaṁ karissāmā’’ti sāvanaṁ kātukāmā tattha tattha dvisahassaparittadīpaparivāresu catūsu mahādīpesu attano āṇāya vattānaṁ attano puttānaṁ, aṭṭhavīsatiyā yakkhasenāpatiādīnañca satthari pasādagāravabahumānañca pavedetvā niggahārahānaṁ santajjanatthaṁ āraddhaṁ. Tattha ‘‘yato uggacchatī’’tiādīsu ‘‘yato ṭhānato udetī’’ti vuccati, kuto pana ṭhānato udetīti vuccati? Pubbavidehavāsīnaṁ tāva majjhanhikaṭṭhāne ṭhito jambudīpavāsīnaṁ udetīti vuccati, uttarakurukānaṁ pana oggacchatīti iminā nayena sesadīpesupi sūriyassa uggacchanoggacchanapariyāyo veditabbo. Ayañca attho heṭṭhā aggaññasuttavaṇṇanāyaṁ (dī. ni. aṭṭha. 3.121) pakāsito eva. Aditiyā puttoti lokasamudācāravasena vuttaṁ. Lokiyā hi deve aditiyā puttā, asure atithiyā puttāti vadanti. Ādippanato pana ādicco, ekappahāreneva tīsu dīpesu ālokavidaṁsanena samujjalanatoti attho. Maṇḍalīti ettha ī-kāro bhusatthoti āha ‘‘mahantaṁ maṇḍalaṁ assāti maṇḍalī’’ti. Mahantaṁ hissa vimānamaṇḍalaṁ paññāsayojanāyāmavitthārato. ‘‘Saṁvarīpinirujjhatī’’ti imināva divasopi jāyatīti ayampi attho vuttoti veditabbo. Ratti antaradhāyatīti sinerupacchāyālakkhaṇassa andhakārassa vigacchanato.",
  "tika-s0103t8:15": "Udakarahadoti jaladhi. ‘‘Tasmiṁ ṭhāne’’ti idaṁ puratthimasamuddassa uparibhāgena sūriyassa gamanaṁ sandhāya vuttaṁ. Tathā hi jambudīpe ṭhitānaṁ puratthimasamuddato sūriyo uggacchanto viya upaṭṭhāti. Tenāha ‘‘yato uggacchati sūriyo’’ti. Samuddanaṭṭhena attani patitassa sammadeva, sabbaso ca undanaṭṭhena kiledanaṭṭhena samuddo. Samuddo hi kiledanaṭṭho rahado. Sāritodakoti anekāni yojanasahassāni vitthiṇṇodako, saritā nadiyo udake etassāti vā saritodako.",
  "tika-s0103t8:16": "Sinerupabbatarājā cakkavāḷassa vemajjhe ṭhito, taṁ padhānaṁ katvā vattabbanti adhippāyena ‘‘itoti sineruto’’ti vatvā tathā pana disāvavatthānaṁ anavaṭṭhitanti ‘‘tesaṁ nisinnaṭṭhānato vā’’ti vuttaṁ. Tesanti catunnaṁ mahārājānaṁ. Nisinnaṭṭhānaṁ āṭānāṭanagaraṁ. Tattha hi nisinnā te imaṁ parittaṁ bandhiṁsu. Tesaṁ nisinnaṭṭhānatoti vā satthu santike tesaṁ nisinnaṭṭhānato. Ubhayathāpi sūriyassa udayaṭṭhānā puratthimā disā nāma hoti. Purimapakkhaṁyevettha vaṇṇenti. Tena vuttaṁ ‘‘ito sā purimā disā’’ti. Sūriyo, pana candanakkhattādayo ca sineruṁ dakkhiṇato, cakkavāḷapabbatañca vāmato katvā parivattenti. Yattha ca nesaṁ uggamanaṁ paññāyati, sā puratthimā disā. Yattha okkamanaṁ paññāyati, sā pacchimā disā. Dakkhiṇapasse uttarā disā, vāmapasse dakkhiṇā disāti catumahādīpavāsīnaṁ paccekaṁ sineru uttarādisāyameva, tasmā anavaṭṭhitā disāvavatthāti āha ‘‘iti naṁ ācikkhati jano’’ti. Yaṁ disanti yaṁ puratthimadisaṁ yasassīti mahāparivāro. Koṭisatasahassaparimāṇā hi devatā abhiṇhaṁ parivārenti. Candananāgarukkhādīsu osadhitiṇavanappatisugandhānaṁ abbanato, tehi dittabhāvūpagamanato ‘‘gandhabbā’’ti laddhanāmānaṁ cātumahārājikadevānaṁ adhipati bhāvato. Me sutanti ettha meti nipātamattaṁ. Sutanti vissutanti attho. Ayañhettha yojanā – tassa dhataraṭṭhamahārājassa puttāpi bahavo. Kittakā? Asīti, dasa eko ca. Ekanāmā. Kathaṁ? Indanāmā. ‘‘Mahapphalā’’ti ca sutaṁ vissutametaṁ loketi.",
  "tika-s0103t8:17": "Ādicco gotamagotto, bhagavāpi gotamagotto, ādiccena samānagottatāya ādicco bandhu etassātipi ādiccabandhu, ādiccassa vā bandhūti ādiccabandhu, taṁ ādiccabandhunaṁ.Anavajjenāti avajjapaṭipakkhena brahmavihārena. Samekkhasi odhiso, anodhiso ca pharaṇena olokesiāsayānusayacariyādhimuttiādivibhāgāvabodhavasena. Vatvā vandantīti ‘‘lokassa anukampako’’ti kittetvā vandanti. Sutaṁ netanti sutaṁ nanūti etasmiṁ atthe nu-saddo. Aṭṭhakathāyaṁ pana nokāroyanti adhippāyena amhehīti attho vutto. Etanti etaṁ tathā parikittetvā amanussānaṁ devatānaṁ vandanaṁ. Vadanti dhataraṭṭhamahārājassa puttā.",
  "tika-s0103t8:18": "279.Yenapetā pavuccantīti ettha vacanasesena attho veditabbo, na yathārutavasenevāti dassento ‘‘yena disābhāgena nīharīyantūti vuccantī’’ti āha. Ḍayhantu vāti pete sandhāya vadati. Chijjantu vā hatthapādādike pisuṇā piṭṭhimaṁsikā. Haññantu pāṇātipātinotiādikā. Pavuccantīti vā samuccanti, ‘‘alaṁ tesa’’nti samācinīyantīti attho. Evañhi vacanasesena vinā eva attho siddho hoti. Rahassaṅganti bījaṁ sandhāya vadati.",
  "tika-s0103t8:19": "280.Yasmiṁ disābhāge sūriyo atthaṁ gacchatīti ettha ‘‘yato ṭhānato udetī’’ti ettha vuttanayānusārena attho veditabbo.",
  "tika-s0103t8:20": "281. Yena disābhāgena uttarakuru rammo avaṭṭhito, ito sā uttarā disāti yojanā . Mahānerūti mahanto, mahanīyo ca nerusaṅkhāto pabbato. Tenāha ‘‘mahāsineru pabbatarājā’’ti. Rajatamayaṁ. Tathā hi tassa pabhāya ajjhotthataṁ tassaṁ disāyaṁ samuddodakaṁ khīraṁ viya paññāyati. Maṇimayanti indanīlamayaṁ. Tathā hi dakkhiṇadisāya samuddodakaṁ yebhuyyena nīlavaṇṇaṁ hutvā paññāyati, tathā ākāsaṁ. Manussā jāyanti. Kathaṁ jāyanti? Amamā apariggahāti yojanā. Mamattavirahitāti ‘‘idaṁ mama idaṁ mamā’’ti mamaṅkāravirahitāti adhippāyo. Yadi tesaṁ ‘‘ayaṁ mayhaṁ bhariyā’’ti pariggaho natthi, ‘‘ayaṁ me mātā, ayaṁ bhaginī’’ti evarūpā idha viya mariyādāpi na siyā mātuādibhāvassa ajānanatoti codanaṁ sandhāyāha ‘‘mātaraṁ vā’’tiādi. Chandarāgo nuppajjatīti ettha ‘‘dhammatāsiddhassa sīlassa ānubhāvena putte diṭṭhamatte eva mātu thanato thaññaṁ paggharati, tena saññāṇena nesaṁ mātari puttassa mātusaññā, mātu ca putte puttasaññā paccupaṭṭhitā’’ti keci.",
  "tika-s0103t8:21": "Naṅgalāti liṅgavipallāsena vuttanti āha ‘‘naṅgalānipī’’ti. Akaṭṭheti akasite akatakasikamme.",
  "tika-s0103t8:22": "Taṇḍulāva tassa phalanti sattānaṁ puññānubhāvahetukā thusādiabhāvena taṇḍulā eva tassa sālissa phalaṁ. Tuṇḍikiranti pacanabhājanassa nāmanti vuttaṁ ‘‘ukkhaliya’’nti. Ākiritvāti taṇḍulāni pakkhipitvā. Niddhūmaṅgārenāti dhūmaṅgārarahitena kevalena agginā. Jotikapāsāṇato aggimhi uṭṭhahante kuto dhūmaṅgārānaṁ sambhavo. Bhojananti odanamevādhippetanti ‘‘bhojanamevā’’ti avadhāraṇaṁ katvā tena nivattetabbaṁ dassento ‘‘añño sūpo vā byañjanaṁ vā na hotī’’ti āha. Yadi evaṁ rasavisesayutto tesaṁ āhāro na hotīti? Noti dassento ‘‘bhuñjantānaṁ…pe… raso hotī’’ti āha. Macchariyacittaṁ nāma na hotīti dhammatāsiddhassa sīlassa ānubhāvena. Tathā hi te katthacipi amamā pariggahāva hutvā vasanti.",
  "tika-s0103t8:23": "Apica tattha uttarakurukānaṁ puññānubhāvasiddho ayampi viseso veditabbo – tattha kira tesu tesu padesesu ghanacitapattasañchannasākhāpasākhā kūṭāgārūpamā manoramā rukkhā tesaṁ manussānaṁ nivesanakiccaṁ sādhenti, yattha sukhaṁ nivasanti, aññepi tattha rukkhā sujātā sabbadāpi pupphitaggā tiṭṭhanti, jalāsayāpi vikasitakamalakuvalayapuṇḍarīkasogandhikādipupphasañchannā sabbakālaṁ paramasugandhaṁ samantato pavāyantā tiṭṭhanti. Sarīrampi tesaṁ atidīghatādidosarahitaṁ ārohapariṇāhasampannaṁ jarāya anabhibhūtattā valipalitādidosarahitaṁ yāvatāyukaṁ aparikkhīṇajavabalaparakkamasobhameva hutvā tiṭṭhati. Anuṭṭhānaphalūpajīvitāya na ca nesaṁ kasivāṇijjādivasena, āhārapariyeṭṭhivasena dukkhaṁ atthi, tato eva na dāsadāsikammakarādipariggaho atthi, na ca tattha sītuṇhaḍaṁsamakasavātātapasarīsapavāḷādiparissayo atthi. Yathā nāmettha gimhānaṁ pacchime māse paccūsavelāyaṁ samasītuṇhautu hoti, evameva sabbakālaṁ samasītuṇhova utu hoti, na ca tesaṁ koci upaghāto, vihesā vā uppajjati. Akaṭṭhapākimameva sāliṁ akaṇaṁ athusaṁ sugandhaṁ taṇḍulaphalaṁ paribhuñjantānaṁ nesaṁ kuṭṭhaṁ, gaṇḍo, kilāso, soso, kāso, sāso, apamāro, jaroti evamādiko na koci rogo uppajjati. Na te khujjā vā vāmanakā vā kāṇā vā kuṇī vā khañjā vā pakkhahatā vā vikalaṅgā vā vikalindriyā vā honti. Itthiyopi tattha nātidīghā nātirassā nātikisā nātithūlā nātikāḷā nāccodātā sobhaggappattarūpā honti. Tathā hi dīghaṅgulī tambanakhī lambatthanā tanumajjhā puṇṇacandamukhī visālakkhī mudugattā saṁhitūrū odātadantā gambhīranābhī tanujaṅghā dīghanīlavellitakesī puthulasusoṇī nātilomānālomā subhagā utusukhasamphassā saṇhā sakhilasambhāsā nānābharaṇavibhūsitā vicaranti. Sabbadā hi soḷasavassuddesikā viya honti. Purisā ca pañcavīsativassuddesikā viya, na puttadāresu rajjanti. Ayaṁ tattha dhammatā.",
  "tika-s0103t8:24": "Sattāhikameva ca tattha itthipurisā kāmaratiyā viharanti, tato vītarāgā yathāsakaṁ gacchanti. Na tattha idha viya gabbhokkantimūlakaṁ, gabbhapariharaṇamūlakaṁ , vijāyanamūlakaṁ vā dukkhaṁ hoti. Rattakañcukato kañcanapaṭimā viya dārakā mātukucchito amakkhitā eva semhādinā sukheneva nikkhamanti, ayaṁ tattha dhammatā.",
  "tika-s0103t8:25": "Mātā pana puttaṁ vā dhītaraṁ vā vijāyitvā tesaṁ vicaraṇappadese ṭhapetvā anapekkhā yathāruci gacchati. Tesaṁ tattha sayitānaṁ ye passanti purisā, itthiyo vā, te attano aṅguliyo upanāmenti, tesaṁ kammabalena tato khīraṁ pavattati, tena dārakā yāpenti. Evaṁ pana vaḍḍhantā katipayadivaseheva laddhabalā hutvā dārikā itthiyo upagacchanti, dārakā purise. Kapparukkhato eva ca tesaṁ tattha tattha vatthābharaṇāni nippajjanti. Nānāvirāgavaṇṇavicittāni hi sukhumāni mudusukhasamphassāni vatthāni tattha tattha kapparukkhesu olambantāni iṭṭhanti. Nānāvidharaṁsijālasamujjalavividhavaṇṇaratanavinaddhāni anekavidhamālākammalatākammabhittikammavicittāni sīsūpagagīvūpagahatthūpagakaṭūpagapādūpagāni sovaṇṇamayāni ābharaṇāni ca kapparukkhato olambanti. Tathā vīṇāmudiṅgapaṇavasammatāḷasaṅkhavaṁsavetāḷaparivānivallakīpabhutikā tūriyabhaṇḍāpi tato tato olambanti. Tattha ca bahū phalarukkhā kumbhamattāni phalāni phalanti madhurarasāni, yāni paribhuñjitvā te sattāhampi khuppipāsāhi na bādhīyanti. Najjopi tattha suvisuddhajalā supatitthā ramaṇīyā akaddamā vālukatalā nātisītā nāccuṇhā surabhigandhīhi jalajapupphehi sañchannā sabbakālaṁ surabhiṁ vāyantiyo sandanti. Na tattha kaṇṭakatiṇakakkhaḷagacchalatā honti, akaṇṭakā pupphaphalasampannā eva honti. Candananāgarukkhā sayameva rasaṁ paggharanti . Nhāyitukāmā ca nadītitthe ekajjhaṁ vatthābharaṇāni ṭhapetvā nadiṁ otaritvā nhatvā uttiṇṇuttiṇṇā upariṭṭhimaṁ vatthābharaṇaṁ gaṇhanti, na tesaṁ evaṁ hoti ‘‘idaṁ mama, idaṁ parassā’’ti, tato eva na tesaṁ koci viggaho vā vivādo vā. Sattāhikā eva ca nesaṁ kāmaratikīḷā hoti, tato vītarāgā viya vicaranti. Yattha ca rukkhe sayitukāmā honti, tattheva sayanaṁ upalabhanti. Mate ca satte disvā na rodanti, na socanti, tañca maṇḍayitvā nikkhipanti. Tāvadeva ca nesaṁ tathārūpā sakuṇā upagantvā mataṁ dīpantaraṁ nenti. Tasmā susānaṁ vā asuciṭṭhānaṁ vā tattha natthi. Na ca tato matā nirayaṁ vā tiracchānayoniṁ vā pettivisayaṁ vā upapajjanti. ‘‘Dhammatāsiddhassa pañcasīlassa ānubhāvena te devaloke nibbattantī’’ti vadanti. Vassasahassameva ca nesaṁ sabbakālaṁ āyuppamāṇaṁ. Sabbametaṁ tesaṁ pañcasīlaṁ viya dhammatāsiddhaṁ evāti veditabbaṁ. Tatthāti tasmiṁ uttarakurudīpe.",
  "tika-s0103t8:26": "Ekakhuraṁ katvāti anekasaphampi ekasaphaṁ viya katvā, assaṁ viya katvāti attho. ‘‘Gāvi’’nti vatvā puna ‘‘pasu’’nti vuttattā gāvito itaro sabbo catuppado idha ‘‘pasū’’ti adhippetoti āha ‘‘ṭhapetvā gāvi’’nti.",
  "tika-s0103t8:27": "Tassāti gabbhinitthiyā. Piṭṭhi onamituṁ sahatīti kucchiyā garubhāratāya tesaṁ āruḷhakāle piṭṭhi onamati, tesaṁ nisajjaṁ sahati pallaṅke nisinnā viya honti. Sammādiṭṭhiketi kammapathasammādiṭṭhiyā sammādiṭṭhike. Etthāti jambudīpe. Ettha hi janapadavohāro, na uttarakurumhi. Tathā hi ‘‘paccantimamilakkhuvāsike’’ti ca vuttaṁ.",
  "tika-s0103t8:28": "Tassa raññoti vessavaṇamahārājassa. Iti so attānameva paraṁ viya katvā vadati. Eseva nayo paratopi. Bahuvidhaṁ nānāratanavicittaṁ nānāsaṇṭhānaṁ rathādi dibbayānaṁ upaṭṭhitameva hoti sudantavāhanayuttaṁ, na nesaṁ yānānaṁ upaṭṭhāpane ussukkaṁ āpajjitabbaṁ atthi. Etānīti hatthiyānādīni. Nesanti vessavaṇaparicārikānaṁ. Kappitāni hutvā uṭṭhitāni āruhituṁ upakappanayānāni. Nipannāpi nisinnāpi vicaranti candimasūriyā viya yathāsakaṁ vimānesu.",
  "tika-s0103t8:29": "Nagarāahūti liṅgavipallāsena vuttanti āha ‘‘nagarāni bhaviṁsūti attho’’ti. Āṭānāṭā nāmāti itthiliṅgavasena laddhanāmaṁ nagaraṁ āsi.",
  "tika-s0103t8:30": "Tasmiṁ ṭhatvāti tasmiṁ padese parakusiṭanāṭānāmake nagare ṭhatvā. Tato ujuṁ uttaradisāyaṁ. Etassāti kasivantanagarassa. Aparabhāge aparakoṭṭhāse, parato icceva attho.",
  "tika-s0103t8:31": "Kuveroti tassa purimajātisamudāgataṁ nāmanti teneva pasaṅgena yenāyaṁ sampatti adhigatā, tadassa pubbakammaṁ ācikkhituṁ ‘‘ayaṁ kirā’’tiādi vuttaṁ. Ucchuvappanti ucchusassaṁ. Avasesasālāhīti avasesayantasālāhi, nissakkavacanañcetaṁ. Tatthevāti puññatthaṁ dinnasālāyameva.",
  "tika-s0103t8:32": "Paṭiesantoti pati pati atthe esanto vīmaṁsanto. Na kevalaṁ te vīmaṁsanti eva, atha kho tamatthaṁ patiṭṭhāpentīti āha ‘‘visuṁ visuṁ atthe upaparikkhamānā anusāsamānā’’ti. Yakkharaṭṭhikāti yakkharaṭṭhādhipatino. Yakkhā ca vessavaṇassa rañño nivesanadvāre niyuttā cāti yakkhadovārikā, tesaṁ yakkhadovārikānaṁ.",
  "tika-s0103t8:33": "Yasmā dharaṇīporakkhaṇito purāṇodakaṁ bhassayantaṁ heṭṭhā vuṭṭhi hutvā nikkhamati, tasmā taṁ tato gahetvā meghehi pavuṭṭhaṁ viya hotīti vuttaṁ ‘‘yato pokkharaṇito udakaṁ gahetvā meghā pavassantī’’ti. Yatoti yato dharaṇīpokkharaṇito. Sabhāti yakkhānaṁ upaṭṭhānasabhā.",
  "tika-s0103t8:34": "Tasmiṁ ṭhāneti tassā pokkharaṇiyā tīre yakkhānaṁ vasanavane. Sadā phalitāti niccakālaṁ sañjātaphalā. Niccapupphitāti niccaṁ sañjātapupphā. Nānādijagaṇāyutāti nānāvidhehi dijagaṇehi yuttā. Tehi pana sakuṇasaṅghehi ito cito ca sampatantehi paribbhamantehi yasmā sā pokkharaṇī ākulā viya hoti, tasmā vuttaṁ ‘‘vividhapakkhisaṅghasamākulā’’ti. Koñcasakuṇehīti sārasasakuntehi.",
  "tika-s0103t8:35": "‘‘Evaṁ viravantāna’’nti iminā tathā vassitavasena ‘‘jīvañjīvakā’’ti ayaṁ tesaṁ samaññāti dasseti. Uṭṭhavacittakāti etthāpi eseva nayo. Tenāha ‘‘evaṁ vassamānā’’ti. Pokkharasātakāti pokkharasaṇṭhānatāya ‘‘pokkharasātakā’’ti evaṁ laddhanāmā.",
  "tika-s0103t8:36": "Sabbakālaṁsobhatīti sabbautūsu sobhati, na tassā hemantādivasena sobhāvirato atthi. Evaṁbhūtā ca niccaṁ pupphitajalajathalajapupphatāya, phalabhārabharitarukkhaparivāritatāya, aṭṭhaṅgasamannāgatasalilatāya ca nirantaraṁ sobhati.",
  "tika-s0103t8:37": "282.Parikammanti pubbupacāraṁ. Parisodhetvāti ekakkharassāpi avirādhanavasena ācariyasantike sabbaṁ sodhetvā. Suṭṭhu uggahitāti parimaṇḍalapadabyañjanāya poriyā vācāya vissaṭṭhāya anelagaḷāya atthassa viññāpanīyā sammadeva uggahitā. Tathā hi ‘‘atthañca byañjanañca parisodhetvā’’ti vuttaṁ. Atthaṁ jānato eva hi byañjanaṁ parisujjhati, no ajānato. Padabyañjanānīti padañceva byañjanañca ahāpetvā. Evañhi paripuṇṇā nāma hotīti. Visaṁvādetvāti aññathā katvā. Tejavantaṁ na hoti virajjhanato ceva vimhayatthabhāvato ca. Sabbasoti anavasesato ādimajjhapariyosānato. Tejavantaṁ hotīti sabhāvaniruttiṁ avirādhetvā suppavattibhāvena sādhanato. Evaṁ payogavipattiṁ pahāya payogasampattiyā sati parittassa atthasādhakataṁ dassetvā idāni ajjhāsayavipattiṁ pahāya ajjhāsayasampattiyā atthasādhakataṁ dassetuṁ ‘‘lābhahetū’’tiādi vuttaṁ. Idaṁ parittabhaṇanaṁ sattānaṁ anatthapaṭibāhanahetūti tassa ñāṇakaruṇāpubbakatā nissaraṇapakkho. Mettaṁ purecārikaṁ katvāti mettāmanasikārena sattesu hitapharaṇaṁ purakkhatvā.",
  "tika-s0103t8:38": "‘‘Vatthuṁ vā’’tiādi pubbe catuparisamajjhe katāya sādhanāya bhagavato pavedanaṁ. Gharavatthunti vasanagehaṁ. Nibaddhavāsanti paragehepi nevāsikabhāvena vāsaṁ na labheyya, yaṁ pana mahārājānaṁ, yakkhasenāpatīnañca ajānantānaṁyeva kadāci vasitvā gamanaṁ, taṁ appamāṇanti adhippāyo. Samitinti yakkhādisamāgamaṁ. Kāmaṁ pāḷiyaṁ ‘‘na me so’’ti āgataṁ, itaresampi pana mahārājānamattanā ekajjhāsayatāya tesampi ajjhāsayaṁ hadaye ṭhapetvā vessavaṇo tathā avoca. Kaññaṁ anu anu vahituṁ ayutto anāvayho, sabbakālaṁ kaññaṁ laddhuṁ ayuttoti attho, taṁ anāvayhaṁ. Tenāha ‘‘na āvāhayutta’’nti. Na vivayhanti avivayhaṁ, kaññaṁ gahetumayuttanti attho. Tenāha ‘‘na vivāhayutta’’nti. Āhito ahaṁmāno etthāti attā, attabhāvo. Attā visayabhūto etāsaṁ atthīti attā, paribhāsā, tāhi. Pariyattaṁ katvā vacanena paripuṇṇāhi. Yathā yakkhā akkositabbā, evaṁ pavattā akkosā yakkhaakkosā nāma, tehi. Te pana ‘‘kaḷārakkhi kaḷāradantā kāḷavaṇṇā’’ti evaṁ ādayo.",
  "tika-s0103t8:39": "Viruddhāti virujjhanakā parehi virodhino. Rabhasāti sārambhakāti adhippāyo. Tenāha ‘‘karaṇuttariyā’’ti. Rabhasāti vā sāhasikā. Sāmino manaso assavāti manassā, kiṅkarā. Ye hi ‘‘kiṁ karomi bhaddante’’ti sāmikassa vase vattanti, te evaṁ vuccanti. Tena vuttaṁ ‘‘yakkhasenāpatīnaṁ ye manassā, tesa’’nti. Āṇāya avarodhitupacārā avaruddhā, te pana āṇāvato paccatthikā nāma hontīti ‘‘paccāmittā verino’’ti vuttaṁ. Ujjhāpetabbanti heṭṭhā katvā cintāpetabbaṁ, taṁ pana ujjhāpanaṁ tesaṁ nīcakiriyāya jānāpanaṁ hotīti āha ‘‘jānāpetabbā’’ti.",
  "tika-s0103t8:40": "Parittaparikammakathāvaṇṇanā",
  "tika-s0103t8:41": "Parittassa parikammaṁ kathetabbanti āṭānāṭiyaparittassa parikammaṁ pubbupacāraṭṭhāniyaṁ mettasuttādi kathetabbaṁ. Evañhi taṁ laddhāsevanaṁ hutvā tejavantaṁ hoti. Tenāha ‘‘paṭhamameva hī’’tiādi. Piṭṭhaṁ vā maṁsaṁ vāti vā-saddo aniyamattho, tena macchaghatasūpādiṁ saṅgaṇhāti. Otāraṁ labhanti attanā piyāyitabbaāhāravasena piyāyitabbaṭṭhānavasena ca. ‘‘Paritta…pe… nisīditabba’’nti imināva parittakārakassa bhikkhuno parisuddhipi icchitabbāti dasseti.",
  "tika-s0103t8:42": "‘‘Parittakārako…pe… samparivāritenā’’ti idaṁ parittakaraṇe bāhirarakkhāsaṁvidhānaṁ. ‘‘Mettacittaṁ …pe… kātabba’’nti idaṁ abbhantararakkhā ubhayato rakkhāsaṁvidhānaṁ. Evañhi amanussā parittakaraṇassa antarāyaṁ kātuṁ na visahanti. Maṅgalakathā vattabbā pubbupacāravasena. Sabbasannipātoti tasmiṁ vihāre, tasmiṁ vā gāmakhette sabbesaṁ bhikkhūnaṁ sannipāto. Ghosetabbo,‘‘cetiyaṅgaṇe sabbehi sannipatitabba’’nti. Anāgantuṁ nāma na labbhati amanussena buddhāṇābhayena, rājāṇābhayena ca. Gahitakāpadesena amanussova pucchito hotīti āha ‘‘amanussaggahitako ‘tvaṁ ko nāmā’ti pucchitabbo’’ti. Mālāgandhādīsu pūjanatthaṁ viniyuñjiyamānesu. Pattīti tuyhaṁ pattidānaṁ. Piṇḍapāte pattīti piṇḍapāte diyyamāne pattidānaṁ. Devatānanti yakkhasenāpatīnaṁ. Parittaṁ bhaṇitabbanti etthāpi ‘‘mettacittaṁ purecārikaṁ katvā’’ti ca ‘‘maṅgalakathā vattabbā’’ti ca ‘‘vihārassa upavane’’ti evamādi ca sabbaṁ gihīnaṁ parittakaraṇe vuttaṁ parikammaṁ kātabbameva.",
  "tika-s0103t8:43": "Sarīre adhimuccatīti sarīraṁ anupavisitvā viya āvisanto yathā gahitakassa vasena na vattati, attano eva vasena vattati, evaṁ adhimuccati adhiṭṭhahitvā tiṭṭhati. Tenāha ‘‘āvisatītitasseva vevacana’’nti. Laggatīti tattheva laggo allīno hoti. Tenāha ‘‘na apetī’’ti. Rogaṁvaḍḍhentoti dhātūnaṁ samabhāvena vattituṁ appadānavasena uppannaṁ rogaṁ vaḍḍhento. Dhātūnaṁ visamabhāvāpattiyā ca āhārassa ca aruccanena gahitakassa sarīre lohitaṁ sussati, maṁsaṁ milāyati, taṁ panassa yakkho dhātukkhobhanimittatāya karonto viya hotīti vuttaṁ ‘‘appamaṁsalohitaṁ karonto’’ti.",
  "tika-s0103t8:44": "283.Tesaṁ nāmāni indādināmabhāvena voharitabbato. Tatoti tato ārocanato paraṁ. Teti yakkhasenāpatayo. Okāso na bhavissatīti bhikkhubhikkhuniyo, upāsakaupāsikāyo viheṭhetuṁ avasaro na bhavissati sammadeva ārakkhāya vihitattāti.",
  "tika-s0103t8:45": "Āṭānāṭiyasuttavaṇṇanāya līnatthappakāsanā."
}