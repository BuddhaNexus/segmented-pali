{
  "tika-s0402t37:0": "4. Cakkavaggo",
  "tika-s0402t37:1": "1. Cakkasuttavaṇṇanā",
  "tika-s0402t37:2": "31. Catutthassa paṭhame cattāri cakkānīti ettha cakkaṁ nāma dārucakkaṁ, ratanacakkaṁ, dhammacakkaṁ, iriyāpathacakkaṁ, sampatticakkanti pañcavidhaṁ. Tattha ‘‘yaṁ panidaṁ, samma, rathakāracakkaṁ chahi māsehi niṭṭhitaṁ chārattūnehī’’ti (a. ni. 3.15) idaṁ dārucakkaṁ. ‘‘Pitarā pavattitaṁ cakkaṁ anuvattetī’’ti (saṁ. ni. 1.215) idaṁ ratanacakkaṁ. ‘‘Mayā pavattitaṁ cakka’’nti (su. ni. 562; bu. vaṁ. 27.17; jā. 1.1.104; 1.5.100, 103) idaṁ dhammacakkaṁ. ‘‘Catucakkaṁ navadvāra’’nti (saṁ. ni. 1.29, 109) idaṁ iriyāpathacakkaṁ. ‘‘Cattārimāni, bhikkhave, cakkāni yehi samannāgatānaṁ devamanussānaṁ catucakkaṁ pavattatī’’ti (a. ni. 4.31) idaṁ sampatticakkaṁ. Idhāpi etadeva adhippetanti āha ‘‘cattāri sampatticakkāni vattantī’’ti. Anucchavike deseti puññakiriyāya sammāpaṭipattiyā anurūpadese. Sevanaṁ kālena kālaṁ upasaṅkamanaṁ. Bhajanaṁ bhattivasena payirupāsanaṁ. Attano sammā ṭhapananti attano cittasantānassa yoniso ṭhapanaṁ. Saddhādīsu nivesananti āha ‘‘sace’’tiādi. Idameva cettha pamāṇanti idameva pubbekatapuññatāsaṅkhātaṁ sampatticakkaṁ eva etesu sampatticakkesu pamāṇabhūtaṁ itaresaṁ kāraṇabhāvato . Tenāha ‘‘yena hī’’tiādi. So eva ca katapuñño puggalo attānaṁ sammā ṭhapeti akatapuññassa tadabhāvato.",
  "tika-s0402t37:3": "Cakkasuttavaṇṇanā niṭṭhitā.",
  "tika-s0402t37:4": "2. Saṅgahasuttavaṇṇanā",
  "tika-s0402t37:5": "32. Dutiye tassa dānameva dātabbanti pabbajitassa pabbajitaparikkhāraṁ pattacīvarādi, gihino gihiparikkhāraṁ vatthāvudhayānasayanādi dātabbaṁ. Sabbanti sabbaṁ upakāraṁ. Makkhetvā nāseti makkhibhāve ṭhatvā. Telena viya makkhetīti satadhotatelena makkheti viya. Atthavaḍḍhanakathāti hitāvahakathā. Kathāgahaṇañcettha nidassanamattaṁ, paresaṁ hitāvaho kāyappayogopi atthacariyā. Aṭṭhakathāyaṁ pana vacippayogavaseneva atthacariyā vuttā. Samānattatāti sadisabhāvo, samānaṭṭhāne ṭhapanaṁ, taṁ panassa samānaṭṭhapanaṁ attasadisatākaraṇamukhena ekasambhogatā. Attano sukhuppattiyaṁ tassa ca dukkhuppattiyaṁ tena dukkhena attanā ekasambhogatāti āha ‘‘samānasukhadukkhabhāvo’’ti. Sā ca samānasukhadukkhatā ekato nisajjādinā pākaṭā hotīti dassento ‘‘ekāsane’’tiādimāha.",
  "tika-s0402t37:6": "Tattha jātiyā hīno bhogena adhiko dussaṅgaho hoti. Na hi sakkā tena saddhiṁ ekaparibhogo kātuṁ jātiyā hīnattā. Tassa tathā akariyamāne ca so kujjhati bhogena adhikattā, tasmā so dussaṅgaho. Bhogena hīno jātiyā adhikopi dussaṅgaho hoti. So hi ‘‘ahaṁ jātimā’’ti bhogasampannena saddhi ekaparibhogaṁ icchati, tasmiṁ akariyamāne kujjhati. Ubhohipi hīno susaṅgaho hoti. Na hi so itarena saddhiṁ ekaparibhogaṁ icchati jātiyā hīnabhāvato, na akariyamāno kujjhati bhogena hīnabhāvato. Ubhohi sadisopi susaṅgahoyeva. Sadisabhāveneva itarena saha ekaparibhogassa paccāsīsāya, akaraṇe ca tassa kujjhanassa abhāvato. Bhikkhu dussīlo dussaṅgaho hoti. Na hi sakkā tena saddhiṁ ekaparibhogaṁ kātuṁ, akariyamāne ca kujjhati. Sīlavā pana susaṅgaho hoti. Sīlavā hi adīyamānepi kismiñci āmise akariyamānepi saṅgahe na kujjhati, aññaṁ attanā saddhiṁ paribhogaṁ akarontampi na pāpakena cittena passati pesalabhāvato. Tato eva paribhogopi anena saddhiṁ sukaro hoti, tasmā gihi ce, ubhohi sadiso. Pabbajito ce, sīlavā puggalo . Evaṁ samānattatāya saṅgahetabbo. Tenevāha ‘‘so sace gahaṭṭhassa jātiyā pabbajitassa sīlena sadiso hoti, tassāyaṁ samānattatā kātabbā’’ti. Sesaṁ suviññeyyameva.",
  "tika-s0402t37:7": "Saṅgahasuttavaṇṇanā niṭṭhitā.",
  "tika-s0402t37:8": "3. Sīhasuttavaṇṇanā",
  "tika-s0402t37:9": "33. Tatiye sīhoti parissayasahanato paṭipakkhahananato ca ‘‘sīho’’ti laddhanāmo migādhipati. Cattāroti samānepi sīhajātibhāve vaṇṇavisesādisiddhena visesena cattāro sīhā. Te idāni nāmato vaṇṇato āhārato dassetvā idhādhippetasīhaṁ nānappakārato vibhāvetuṁ ‘‘tiṇasīho’’tiādi āraddhaṁ. Tiṇabhakkho sīho tiṇasīho purimapade uttarapadalopena yathā ‘‘sākapatthivo’’ti (pāṇini 2.1.60). Kāḷavaṇṇatāya kāḷasīho. Tathā paṇḍusīho. Tenāha ‘‘kāḷagāvisadiso, paṇḍupalāsavaṇṇagāvisadiso’’ti ca. Rattakambalassa viya kesaro kesarakalomo etassa atthīti kesarī. Lākhāparikammakatehi viya pādapariyantehīti ca yojanā.",
  "tika-s0402t37:10": "Kammānubhāvasiddhaadhipaccamahesakkhatāhi sabbamigagaṇassa rājā. Suvaṇṇaguhato vātiādi ‘‘sīhassa vihāro kiriyā evaṁ hotī’’ti katvā vuttaṁ.",
  "tika-s0402t37:11": "Samaṁ patiṭṭhāpetvāti sabbabhāgehi samameva bhūmiyaṁ patiṭṭhāpetvā. Ākaḍḍhitvāti purato ākaḍḍhitvā. Abhiharitvāti abhimukhaṁ haritvā. Saṅghātanti vināsaṁ. Vīsatiyaṭṭhikaṁ ṭhānaṁ usabhaṁ.",
  "tika-s0402t37:12": "Samasīhoti samajātiko samappabhāvo ca sīho. Samānosmīti desanāmattaṁ, samappabhāvatāya eva na bhāyati. Sakkāyadiṭṭhibalavatāyāti ‘‘ke aññe amhehi uttaritarā, atha kho mayameva mahābalā’’ti evaṁ balātimānanimittāya ahaṁkārahetubhūtāya sakkāyadiṭṭhiyā balavabhāvena. Sakkāyadiṭṭhiyā pahīnattāti nirahaṁkārattā attasinehassa suṭṭhu samugghātattā na bhāyati.",
  "tika-s0402t37:13": "Tathātathāti sīhasadisatādinā tena tena pakārena attānaṁ kathesīti vatvā tamatthaṁ vivaritvā dassetuṁ ‘‘sīhoti kho’’tiādi vuttaṁ.",
  "tika-s0402t37:14": "Katamahābhinīhārassa lokanāthassa bodhiyā niyatabhāvappattiyā ekantabhāvī buddhabhāvoti katvā ‘‘tīsu pāsādesu nivāsakālo , magadharañño paṭiññādānakālo, pāyāsassa paribhuttakālo’’tiādinā abhisambodhito purimāvatthāpi sīhasadisā katvā dassitā. Bhāvini bhūtūpacāropi hi lokavohāro. Vijjābhāvasāmaññato dvivijjaṁ itaravijjampi ekajjhaṁ gahetvā paṭiccasamuppādasammasanato taṁ puretarasiddhaṁ viya katvā āha ‘‘tisso vijjā sodhetvā’’ti. Anulomapaṭilomato pavattañāṇassa vasena ‘‘yamakañāṇamanthanenā’’ti vuttaṁ.",
  "tika-s0402t37:15": "Tattha viharantassāti ajapālanigrodhamūle viharantassa. Ekādasame divaseti sattasattāhato paraṁ ekādasame divase. Acalapallaṅketi isipatane dhammacakkappavattanatthaṁ nisinnapallaṅke. Tampi hi kenaci appaṭivattiyaṁ dhammacakkappavattanatthaṁ nisajjāti katvā vajirāsanaṁ viya acalapallaṅkaṁ vuccati. Imasmiñca pana padeti ‘‘dveme, bhikkhave, antā’’tiādinayappavatte ca imasmiṁ saddhammakoṭṭhāse. Dhammaghoso…pe… dasasahassilokadhātuṁ paṭicchādesi ‘‘sabbattha ṭhitā suṇantū’’ti adhiṭṭhānena. Soḷasahākārehīti dukkhapariññā, samudayappahānaṁ, nirodhasacchikiriyā, maggabhāvanāti ekekasmiṁ magge cattāri cattāri katvā soḷasahi ākārehi.",
  "tika-s0402t37:16": "Paṭhamena nayena abhisambodhito purimatarāvatthāpi avassaṁbhāvitāya gahetvā sīhasadisataṁ dassetvā idāni abhisambuddhāvatthāsu eva sīhasadisataṁ dassetuṁ ‘‘aparo nayo’’tiādi āraddhaṁ. Aṭṭhahi kāraṇehīti ‘‘tathā āgatoti tathāgato, tathā gatoti tathāgato, tathalakkhaṇaṁ āgatoti tathāgato, tathadhamme yāthāvato abhisambuddhoti tathāgato, tathadassitāya tathāgato, tathavāditāya tathāgato, tathākāritāya tathāgato, abhibhavanaṭṭhena tathāgato’’ti (dī. ni. aṭṭha. 1.7; ma. ni. aṭṭha. 1.12; saṁ. ni. aṭṭha. 2.3.78; a. ni. aṭṭha. 1.1.170; udā. aṭṭha. 18; itivu. aṭṭha. 38; theragā. aṭṭha. 1.3; bu. vaṁ. aṭṭha. 1.2 nidānakathā; mahāni. aṭṭha. 14; paṭi. ma. 1.37) evaṁ vuttehi aṭṭhahi tathāgatasādhakehi kāraṇehi. Yadipi bhagavā bodhipallaṅke nisinnamatteva abhisambuddho na jāto, tathāpi tāya nisajjāya nisinnova panujja sabbaṁ parissayaṁ abhisambuddho jāto. Tathā hi taṁ ‘‘aparājitapallaṅka’’nti vuccati, tasmā ‘‘yāva bodhipallaṅkā vā’’ti vatvā tena aparitussanto ‘‘yāva arahattamaggañāṇā vā’’ti āha.",
  "tika-s0402t37:17": "Itisakkāyoti ettha itisaddo nidassanattho. Tena sakkāyo sarūpato parimāṇato paricchedato ca dassitoti āha ‘‘ayaṁ sakkāyo’’tiādi. ‘‘Ayaṁ sakkāyo’’ti iminā pañcupādānakkhandhā sarūpato dassitā. ‘‘Ettako sakkāyo’’ti iminā te parimāṇato dassitā. Tassa ca parimāṇassa ekantikabhāvaṁ dassentena ‘‘na ito bhiyyo sakkāyo atthī’’ti vuttaṁ. Sabhāvatoti salakkhaṇato. Sarasatoti sakiccato. Pariyantatoti parimāṇapariyantato. Paricchedatoti yattake ṭhāne tassa pavattitassa paricchindanato. Parivaṭumatoti pariyosānappavattito. Sabbepi pañcupādānakkhandhā dassitā honti yathāvuttena vibhāgena. Ayaṁ sakkāyassa samudayo nāmāti ayaṁ āhārādisakkāyassa samudayo nāma. Tenāha ‘‘ettāvatā’’tiādi. Atthaṅgamoti nirodho. ‘‘Āhārasamudayā āhāranirodhā’’ti ca asādhāraṇameva taṁ gahetvā sesesu ādi-saddena saṅgaṇhāti.",
  "tika-s0402t37:18": "Paṇṇāsalakkhaṇapaṭimaṇḍitanti paṇṇāsaudayavayalakkhaṇavibhūsitaṁ samudayatthaṅgamaggahaṇato. Khīṇāsavattāti anavasesaṁ sāvasesañca āsavānaṁ parikkhīṇattā. Anāgāmīnampi hi bhayaṁ cittutrāsañca na hotīti. Ñāṇasaṁvego bhayatupaṭṭhānapaññā. Itarāsaṁ pana devatānanti akhīṇāsavadeve sandhāya vadati. Bhoti dhammālapanamattanti sabhāvakathanamattaṁ.",
  "tika-s0402t37:19": "Cakkanti satthu āṇācakkaṁ. Taṁ pana dhammato āgatanti dhammacakkaṁ. Tattha ariyasāvakānaṁ paṭivedhadhammato āgatanti dhammacakkaṁ. Itaresaṁ desanādhammato āgatanti dhammacakkaṁ. Duvidhepi ñāṇaṁ padhānanti ñāṇasīsena vuttaṁ ‘‘paṭivedhañāṇampi desanāñāṇampī’’ti. Idāni taṁ ñāṇaṁ sarūpato dassetuṁ ‘‘paṭivedhañāṇaṁ nāmā’’tiādi vuttaṁ. Yasmā tassa ñāṇassa paṭividdhattā bhagavā tāni saṭṭhi nayasahassāni veneyyānaṁ dassetuṁ samattho ahosi, tasmā tāni saṭṭhi nayasahassāni tena ñāṇena saddhiṁyeva siddhānīti katvā dassento ‘‘saṭṭhiyā ca nayasahassehi paṭivijjhī’’ti āha. Tiparivaṭṭanti ‘‘idaṁ dukkha’’nti ca ‘‘pariññeyya’’nti ca ‘‘pariññāta’’nti ca evaṁ tiparivaṭṭaṁ, taṁyeva dvādasākāraṁ. Tanti desanāñāṇaṁ. Esa bhagavā. Appaṭipuggaloti paṭinidhibhūtapuggalarahito. Ekasadisassāti nibbikārassa.",
  "tika-s0402t37:20": "Sīhasuttavaṇṇanā niṭṭhitā.",
  "tika-s0402t37:21": "4. Aggapasādasuttavaṇṇanā",
  "tika-s0402t37:22": "34. Catutthe aggesu pasādāti seṭṭhesu pasādā. Aggā vā pasādāti seṭṭhabhūtā pasādā. Seṭṭhavacano hettha aggasaddo. Purimasmiṁ atthavikappe aggasaddena buddhādiratanattayaṁ vuccati. Tesu bhagavā tāva asadisaṭṭhena, guṇavisiṭṭhaṭṭhena, asamasamaṭṭhena ca aggo. So hi mahābhinīhāraṁ dasannaṁ pāramīnaṁ pavicayañca ādiṁ katvā bodhisambhāraguṇehi ceva buddhaguṇehi ca payojanehi ca sesajanehi asadisoti asadisaṭṭhenapi aggo. Ye cassa te guṇā mahākaruṇādayo, tehi sesasattānaṁ guṇehi visiṭṭhaṭṭhenapi sabbasattuttamatāya aggo. Ye pana purimakā sammāsambuddhā sabbasattehi asamā, tehi saddhiṁ ayameva rūpakāyaguṇehi ceva dhammakāyaguṇehi ca samoti asamasamaṭṭhenapi aggo. Tathā dullabhapātubhāvato acchariyamanussabhāvato bahujanahitasukhāvahato adutiyaasahāyādibhāvato ca bhagavā loke aggoti vuccati. Yathāha –",
  "tika-s0402t37:23": "‘‘Ekapuggalassa, bhikkhave, pātubhāvo dullabho lokasmiṁ. Katamassa ekapuggalassa? Tathāgatassa arahato sammāsammuddhassa. Ekapuggalo, bhikkhave, loke uppajjamāno uppajjati acchariyamanusso. Ekapuggalo, bhikkhave, loke uppajjamāno uppajjati bahujana…pe… sammāsambuddho. Ekapuggalo, bhikkhave, loke uppajjamāno uppajjati adutiyo asahāyo appaṭimo appaṭibhāgo appaṭipuggalo asamo asamasamo dvipadānaṁ aggo. Katamo ekapuggalo? Tathāgato arahaṁ sammāsambuddho’’ti (a. ni. 1.171-173).",
  "tika-s0402t37:24": "Dhammasaṅghā aññadhammasaṅghehi asadisaṭṭhena visiṭṭhaguṇatāya dullabhapātubhāvādinā ca aggā. Tathā hi tesaṁ svākkhātatādisuppaṭipannatādiguṇavisesehi aññe dhammasaṅghasadisā appataraṁ nihīnā vā natthi, kuto seṭṭhā. Sayameva tehi visiṭṭhaguṇatāya seṭṭhā. Tathā dullabhuppādaacchariyabhāvabahujanahitasukhāvahaadutiyāsahāyādisabhāvā ca te. Yadaggena hi bhagavā dullabhapātubhāvo, tadaggena dhammasaṅghāpīti. Acchariyādīsupi eseva nayo. Evaṁ aggesu seṭṭhesu uttamesu pavaresu guṇavisiṭṭhesu pasādāti aggappasadā.",
  "tika-s0402t37:25": "Dutiyasmiṁ panatthe yathāvuttesu aggesu buddhādīsu uppattiyā aggabhūtā pasādā aggappasādā. Ye pana ariyamaggena āgatā aveccappasādā, te ekanteneva aggabhūtā pasādāti aggappasādā. Yathāha – ‘‘idha, bhikkhave, ariyasāvako buddhe aveccappasādena samannāgato hotī’’tiādi (saṁ. ni. 5.1037-1038). Aggavipākattāpi cete aggappasādā. Vuttampi cetaṁ – ‘‘agge kho pana pasannānaṁ aggo vipāko’’ti (a. ni. 4.34; itivu. 90).",
  "tika-s0402t37:26": "Apadā vātiādīsu vā-saddo samuccayattho, na vikappattho. Yathā ‘‘anuppanno vā kāmāsavo uppajjati, uppanno vā kāmāsavo pavaḍḍhatī’’ti (ma. ni. 1.17) ettha anuppanno ca uppanno cāti attho. Yathā ca ‘‘bhūtānaṁ vā sattānaṁ ṭhitiyā sambhavesīnaṁ vā anuggahāyā’’ti ettha bhūtānañca sambhavesīnañcāti attho. Yathā ca ‘‘aggito vā udakato vā mithubhedato vā’’ti (dī. ni. 2.152) ettha aggito ca udakato ca mithubhedato cāti attho, evaṁ ‘‘apadā vā…pe… aggamakkhāyatī’’ti (a. ni. 4.34; itivu. 90) etthāpi apadā ca dvipadā cāti sampiṇḍanavasena attho daṭṭhabbo. Tena vuttaṁ ‘‘vā-saddo samuccayattho, na vikappattho’’ti.",
  "tika-s0402t37:27": "Rūpinoti rūpavanto. Na rūpinoti arūpino. Saññinoti saññavanto. Na saññinoti asaññino. ‘‘Apadā vā’’tiādisabbapadehi kāmabhavo, rūpabhavo, arūpabhavo, ekavokārabhavo, catuvokārabhavo, pañcavokārabhavo, saññibhavo, asaññibhavo, nevasaññināsaññibhavoti navavidhepi bhave sattepi anavasesato pariyādiyitvā dasseti. Ettha hi rūpiggahaṇena kāmabhavo, rūpabhavo, pañcavokārabhavo, ekavokārabhavo ca dassito, arūpiggahaṇena arūpabhavo, catuvokārabhavo ca dassito, saññibhavādayo pana sarūpeneva dassitā. Apadādiggahaṇena kāmabhavapañcavokārabhavasaññibhavānaṁ ekadesova dassito.",
  "tika-s0402t37:28": "Kasmā panettha yathā adutiyasutte ‘‘dvipadānaṁ aggo’’ti dvipadā eva gahitā, evaṁ dvipadaggahaṇameva akatvā apadādiggahaṇaṁ katanti? Vuccate – adutiyasutte tāva seṭṭhataravasena dvipadaggahaṇameva kataṁ. Imasmiñhi loke seṭṭho nāma uppajjamāno apadacatuppadabahupadesu na uppajjati, dvipadesuyeva uppajjati. Kataresu dvipadesu? Manussesu ceva devesu ca. Manussesu uppajjamāno sakalalokaṁ vase vattetuṁ samattho buddho hutvā uppajjati, devesu uppajjamāno dasasahassilokadhātuṁ vase vattanako mahābrahmā hutvā uppajjati, so tassa kappiyakārako vā ārāmiko vā sampajjati. Iti tatopi seṭṭhataravasenesa dvipadānaṁ aggoti tattha vuttaṁ. Idha pana anavasesapariyādānavasena evaṁ vuttaṁ ‘‘yāvatā, bhikkhave, sattā apadā vā…pe… nevasaññināsaññino vā, tathāgato tesaṁ aggamakkhāyatī’’ti . Niddhāraṇe cetaṁ sāmivacanaṁ. Ma-kāro padasandhikaro, aggo akkhāyatīti padavibhāgo. Tenevāha ‘‘guṇehi aggo’’tiādi.",
  "tika-s0402t37:29": "Aggo vipāko hotīti agge sammāsambuddhe pasannānaṁ yo pasādo aggo seṭṭho uttamakoṭibhūto vā, tasmā tassa vipākopi aggo seṭṭho uttamakoṭibhūto uḷāratamo paṇītatamo hoti. So pana pasādo duvidho lokiyalokuttarabhedato. Tesu lokiyassa tāva –",
  "tika-s0402t37:30": "‘‘Ye keci buddhaṁ saraṇaṁ gatāse,",
  "tika-s0402t37:31": "Na te gamissanti apāyabhūmiṁ;",
  "tika-s0402t37:32": "Pahāya mānusaṁ dehaṁ,",
  "tika-s0402t37:33": "Devakāyaṁ paripūressanti. (dī. ni. 2.332; itivu. aṭṭha. 90; saṁ. ni. 1.37);",
  "tika-s0402t37:34": "‘‘Buddhoti kittayantassa, kāye bhavati yā pīti;",
  "tika-s0402t37:35": "Varameva hi sā pīti, kasiṇenapi jambudīpassa. (dī. ni. aṭṭha. 1.6; itivu. aṭṭha. 90);",
  "tika-s0402t37:36": "‘‘Sataṁ hatthī sataṁ assā, sataṁ assatarīrathā;",
  "tika-s0402t37:37": "Sataṁ kaññāsahassāni, āmukkamaṇikuṇḍalā;",
  "tika-s0402t37:38": "Ekassa padavītihārassa, kalaṁ nāgghanti soḷasiṁ’’. (cūḷava. 305);",
  "tika-s0402t37:39": "‘‘Sādhu kho, devānaminda, buddhaṁ saraṇagamanaṁ hoti, buddhaṁ saraṇagamanahetu kho, devānaminda, evamidhekacce sattā kāyassa bhedā paraṁ maraṇā sugatiṁ saggaṁ lokaṁ upapajjanti. Te aññe deve dasahi ṭhānehi adhiggaṇhanti dibbena āyunā, dibbena vaṇṇena, dibbena sukhena, dibbena yasena, dibbena ādhipateyyena, dibbehi rūpehi, dibbehi saddehi, dibbehi gandhehi, dibbehi rasehi, dibbehi phoṭṭhabbehī’’ti (saṁ. ni. 4.341) –",
  "tika-s0402t37:40": "Evamādīnaṁ suttapadānaṁ vasena pasādaphalavisesayogo veditabbo, tasmā so apāyadukkhavinivattanena saddhiṁ sampattibhavesu sukhavisesadāyakova daṭṭhabbo.",
  "tika-s0402t37:41": "Lokuttaro pana sāmaññaphalavipākadāyako vaṭṭadukkhavinivattako. Sabbopi cāyaṁ pasādo paramparāya vaṭṭadukkhaṁ vinivattetiyeva. Vuttañhetaṁ –",
  "tika-s0402t37:42": "‘‘Yasmiṁ samaye, bhikkhave, ariyasāvako attano saddhaṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ…pe… na mohapariyuṭṭhitaṁ cittaṁ hoti, ujugatamevassa tasmiṁ samaye cittaṁ hoti, ujugatacittassa pāmojjaṁ jāyati, pamuditassa pīti jāyati…pe… nāparaṁ itthattāyāti pajānātī’’ti.",
  "tika-s0402t37:43": "Dhammāti sabhāvadhammā. Saṅkhatāti samecca sambhūya paccayehi katāti saṅkhatā, sapaccayā dhammā. Hetūhi paccayehi ca na kehici katā saṅkhatāti asaṅkhatā, apaccayo nibbānaṁ. Saṅkhatānaṁ pariyositabhāvena ‘‘asaṅkhatā’’ti puthuvacanaṁ. Virāgo tesaṁ aggamakkhāyatīti tesaṁ saṅkhatāsaṅkhatadhammānaṁ yo virāgasaṅkhāto asaṅkhatadhammo, so sabhāveneva saṇhasukhumabhāvato santatarapaṇītatarabhāvato gambhīrādibhāvato madanimmadanādibhāvato aggaṁ seṭṭhaṁ uttamaṁ pavaranti vuccati. Yadidanti nipāto, yo ayanti attho. Madanimmadanotiādīni sabbāni nibbānavevacanāni. Tenevāha ‘‘virāgotiādīni nibbānasseva nāmānī’’ti. Rāgamadādayoti ādi-saddena mānamadapurisamadādike saṅgaṇhāti . Sabbā pipāsāti kāmapipāsādikā sabbā pipāsā. Sabbe ālayā samugghātaṁ gacchantīti kāmālayādikā sabbepi ālayā samugghātaṁ yanti. Vaṭṭānīti kammavaṭṭavipākavaṭṭāni. Taṇhāti aṭṭhasatappabhedā sabbāpi taṇhā.",
  "tika-s0402t37:44": "Aggo vipāko hotīti etthāpi –",
  "tika-s0402t37:45": "‘‘Ye keci dhammaṁ saraṇaṁ gatāse…pe…’’. (dī. ni. 2.332; saṁ ni. 1.37);",
  "tika-s0402t37:46": "‘‘Dhammoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);",
  "tika-s0402t37:47": "‘‘Sādhu kho, devānaminda, dhammaṁ saraṇagamanaṁ hoti, dhammaṁ saraṇagamanahetu kho, devānaminda, evamidhekacce…pe… dibbehi phoṭṭhabbehī’’ti (saṁ. ni. 4.341) –",
  "tika-s0402t37:48": "Evamādīnaṁ suttapadānaṁ vasena dhamme pasādassa phalavisesayogo veditabbo.",
  "tika-s0402t37:49": "Saṅghā vā gaṇā vāti janasamūhasaṅkhātā yāvatā loke saṅghā vā gaṇā vā. Tathāgatasāvakasaṅghoti aṭṭhaariyapuggalasamūhasaṅkhāto diṭṭhisīlasāmaññena saṁhato tathāgatassa sāvakasaṅgho. Aggamakkhāyatīti attano sīlasamādhipaññāvimuttiādiguṇavisesena tesaṁ saṅghānaṁ aggo seṭṭho uttamo pavaroti vuccati. Yadidanti yāni imāni. Cattāri purisayugāni yugaḷavasena, paṭhamamaggaṭṭho paṭhamaphalaṭṭhoti idamekaṁ yugaḷaṁ, yāva catutthamaggaṭṭho catutthaphalaṭṭhoti idamekaṁ yugaḷanti evaṁ cattāri purisayugāni. Aṭṭha purisapuggalāti purisapuggalavasena eko paṭhamamaggaṭṭho, eko paṭhamaphalaṭṭhoti iminā nayena aṭṭha purisapuggalā. Ettha ca purisoti vā puggaloti vā ekatthāni etāni padāni, veneyyavasena panevaṁ vuttaṁ. Esa bhagavato sāvakasaṅghoti yānimāni yugaḷavasena cattāri yugāni pāṭiyekkato aṭṭha purisapuggalā, esa bhagavato sāvakasaṅgho. Āhuneyyotiādīni vuttatthāneva. Idhāpi –",
  "tika-s0402t37:50": "‘‘Ye keci saṅghaṁ saraṇaṁ gatāse…pe…’’. (dī. ni. 2.332; saṁ. ni. 1.37);",
  "tika-s0402t37:51": "‘‘Saṅghoti kittayantassa, kāye bhavati yā pīti…pe…’’. (dī. ni. aṭṭha. 1.6; itivu. aṭṭha. 90);",
  "tika-s0402t37:52": "‘‘Sādhu kho, devānaminda, saṅghaṁ saraṇagamanaṁ hoti, saṅghaṁ saraṇagamanahetu kho, devānaminda…pe… dibbehi phoṭṭhabbehī’’ti (saṁ. ni. 4.341) –",
  "tika-s0402t37:53": "Ādīnaṁ suttapadānaṁ vasena saṅghe pasādassa phalavisesayogo tassa aggavipākatā ca veditabbā. Tathā anuttariyapaṭilābho sattamabhavādito paṭṭhāya vaṭṭadukkhasamucchedo anuttarasukhādhigamoti evamādiuḷāraphalanipphādanavasena aggavipākatā veditabbā.",
  "tika-s0402t37:54": "Gāthāsu aggatoti agge ratanattaye, aggabhāvato vā pasannānaṁ. Aggaṁ dhammanti aggasabhāvaṁ buddhasubodhiṁ dhammasudhammataṁ saṅghasuppaṭipattiṁ, ratanattayassa anaññasādhāraṇaṁ uttamasabhāvaṁ, dasabalādisvākkhātatādisuppaṭipannatādiguṇasabhāvaṁ vā. Vijānatanti vijānantānaṁ. Evaṁ sādhāraṇato aggappasādavatthuṁ dassetvā idāni asādhāraṇato taṁ vibhāgena dassetuṁ ‘‘agge buddhe’’tiādi vuttaṁ. Tattha pasannānanti aveccappasādena ca itarappasādena ca pasannānaṁ adhimuttānaṁ. Virāgūpasameti virāge upasame ca, sabbassa rāgassa sabbesaṁ kilesānaṁ accantavirāgahetubhūte accantaupasamahetubhūte cāti attho. Sukheti vaṭṭadukkhakkhayabhāvena saṅkhārūpasamasukhabhāvena sukhe.",
  "tika-s0402t37:55": "Aggasmiṁ dānaṁ dadatanti agge ratanattaye dānaṁ dadantānaṁ deyyadhammaṁ pariccajantānaṁ. Tattha dharamānaṁ bhagavantaṁ catūhi paccayehi upaṭṭhahantā pūjentā sakkarontā, parinibbutaṁ bhagavantaṁ uddissa dhātucetiyādike upaṭṭhahantā pūjentā sakkarontā buddhe dānaṁ dadanti nāma. ‘‘Dhammaṁ pūjessāmā’’ti dhammadhare puggale catūhi paccayehi upaṭṭhahantā pūjentā sakkarontā dhammañca ciraṭṭhitikaṁ karontā dhamme dānaṁ dadanti nāma. Tathā ariyasaṅghaṁ catūhi paccayehi upaṭṭhahantā pūjentā sakkarontā taṁ uddissa itarasmimpi tathā paṭipajjantā saṅghe dānaṁ dadanti nāma. Aggaṁ puññaṁ pavaḍḍhatīti evaṁ ratanattaye pasannena cetasā uḷāraṁ pariccāgaṁ uḷārañca pūjāsakkāraṁ pavattentānaṁ divase divase aggaṁ uḷāraṁ kusalaṁ upacīyati. Idāni tassa puññassa aggavipākatāya aggabhāvaṁ dassetuṁ ‘‘aggaṁ āyū’’tiādi vuttaṁ. Tattha āyūti dibbaṁ vā mānusaṁ vā aggaṁ uḷāraṁ paramaṁ āyu pavaḍḍhati uparūpari brūhati. Vaṇṇoti rūpasampadā. Yasoti parivārasampadā. Kittīti thutighoso. Sukhanti kāyikaṁ cetasikañca sukhaṁ. Balanti kāyabalañceva ñāṇabalañca.",
  "tika-s0402t37:56": "Aggassa ratanattayassa dānaṁ dātā. Atha vā aggassa deyyadhammassa dānaṁ uḷāraṁ katvā tattha puññaṁ pavattetā. Aggadhammasamāhitoti aggena pasādadhammena dānādidhammena ca saṁhito samannāgato acalappasādayutto, tassa vā vipākabhūtehi bahujanassa piyamanāpatādidhammehi yutto. Aggappatto pamodatīti yattha yattha sattanikāye uppanno, tattha tattha aggabhāvaṁ seṭṭhabhāvaṁ adhigato, aggabhāvaṁ vā lokuttaramaggaphalaṁ adhigato pamodati abhiramati paritussatīti.",
  "tika-s0402t37:57": "Aggapasādasuttavaṇṇanā niṭṭhitā.",
  "tika-s0402t37:58": "5. Vassakārasuttavaṇṇanā",
  "tika-s0402t37:59": "35. Pañcame ariye ñāyeti saṁkilesato ārakattā ariye niddose parisuddhe niyyānikadhammabhāvato ñāye kāraṇeti attho. Ñāyati nicchayena kamati nibbānaṁ, taṁ vā ñāyati paṭivijjhīyati etenātī ñāyo, ariyamaggo. So eva ca sampāpakahetubhāvato kāraṇanti vuccati. Idha pana saha vipassanāya ariyamaggo adhippetoti āha ‘‘sahavipassanake magge’’ti. Gāthāsu ‘‘ñāyaṁ dhamma’’nti etthāpi eseva nayo.",
  "tika-s0402t37:60": "Vassakārasuttavaṇṇanā niṭṭhitā.",
  "tika-s0402t37:61": "6. Doṇasuttavaṇṇanā",
  "tika-s0402t37:62": "36. Chaṭṭhe ukkāhi dhāriyamānāhīti dīpikāhi dhāriyamānāhi, daṇḍadīpikāsu jāletvā dhāriyamānāsu māpitattāti vuttaṁ hoti. Tañhi nagaraṁ ‘‘maṅgaladivase sukhaṇe sunakkhattaṁ mā atikkamī’’ti rattimpi ukkāsu dhāriyamānāsu māpitaṁ. Ukkāsu ṭhāti ukkaṭṭhā, ukkāsu vijjotayantīsu ṭhitā patiṭṭhitāti mūlavibhūjādipakkhepena (pāṇini 3.2.5) saddasiddhi veditabbā. Niruttinayena vā ukkāsu ṭhitāsu ṭhitā āsīti ukkaṭṭhā. Apare pana bhaṇanti ‘‘bhūmibhāgasampattiyā manussasampattiyā upakaraṇasampattiyā ca sā nagarī ukkaṭṭhaguṇayogato ukkaṭṭhāti nāmaṁ labhatī’’ti. Setabyanti tassa nagarassa nāmaṁ. Taṁ pana kassapadasabalassa jātanagaranti āha ‘‘atīte kassapasammāsambuddhassa jātanagara’’nti.",
  "tika-s0402t37:63": "Vijjantarikāyāti vijjuniccharaṇakkhaṇe. Antaratoti hadaye. Antarāti ārambhanibbattīnaṁ vemajjhe. Antarikāyāti antarāḷe. Ettha ca ‘‘tadantaraṁ ko jāneyya (a. ni. 6.44; 10.75), etesaṁ antarā kappā gaṇanato asaṅkhyeyyā (bu. vaṁ. 28.3), antarantarā kathaṁ opapātetī’’ti (ma. ni. 2.426) ca ādīsu viya kāraṇavemajjhesu vattamānā antarāsaddā eva udāharitabbā siyuṁ, na pana cittakkhaṇavivaresu vattamānā antaraantarikasaddā. Antarāsaddassa hi ayamatthuddhāroti.",
  "tika-s0402t37:64": "Ayaṁ panettha adhippāyo siyā – yesu antarāsaddo vattati, tesu antarasaddopi vattatīti samānatthattā antarāsaddatthe vattamāno antarasaddo udāhaṭo. Antarāsaddo eva vā ‘‘yassantarato’’ti ettha gāthāsukhatthaṁ rassaṁ katvā vuttoti daṭṭhabbaṁ. Antarāsaddo eva pana ikasaddena padaṁ vaḍḍhetvā ‘‘antarikā’’ti vuttoti evamettha udāharaṇodāharitabbānaṁ virodhābhāvo daṭṭhabbo. Ayojiyamāne upayogavacanaṁ na pāpuṇāti sāmivacanassa pasaṅge antarāsaddayogena upayogavacanassa icchitattā. Tenevāha ‘‘antarāsaddena pana yuttattā upayogavacanaṁ kata’’nti.",
  "tika-s0402t37:65": "Sakalajambudīpe uppannaṁ mahākalahaṁ vūpasametvāti parinibbute bhagavati dhātūnaṁ atthāya kusināranagaraṁ parivāretvā ṭhitehi sesarājūhi ‘‘amhākaṁ dhātuyo vā dentu yuddhaṁ vā’’tiādinā kosinārakehi mallehi saddhiṁ kataṁ vivādaṁ vūpasametvā. So kira brāhmaṇo tesaṁ vivādaṁ sutvā ‘‘ete rājāno bhagavato parinibbutaṭṭhāne vivādaṁ karonti, na kho panetaṁ patirūpaṁ, alaṁ iminā kalahena, vūpasamessāmi na’’nti gantvā unnate padese ṭhatvā dvebhāṇavāraparimāṇaṁ doṇagajjitaṁ nāma avoca. Tattha paṭhamabhāṇavāre tāva ekapadampi te na jāniṁsu. Dutiyabhāṇavārapariyosāne ca ‘‘ācariyassa viya bho saddo, ācariyassa viya bho saddo’’ti sabbe niravā ahesuṁ. Jambudīpatale kira kulaghare jāto yebhuyyena tassa na-antevāsiko nāma natthi, atha kho so attano vacanaṁ sutvā nirave tuṇhībhūte viditvā puna –",
  "tika-s0402t37:66": "‘‘Suṇantu bhonto mama ekavācaṁ,",
  "tika-s0402t37:67": "Amhāka buddho ahu khantivādo;",
  "tika-s0402t37:68": "Na hi sādhuyaṁ uttamapuggalassa,",
  "tika-s0402t37:69": "Sarīrabhāge siyā sampahāro.",
  "tika-s0402t37:70": "‘‘Sabbeva bhonto sahitā samaggā,",
  "tika-s0402t37:71": "Sammodamānā karomaṭṭhabhāge;",
  "tika-s0402t37:72": "Vitthārikā hontu disāsu thūpā,",
  "tika-s0402t37:73": "Bahū janā cakkhumato pasannā’’ti. (dī. ni. 2.237) –",
  "tika-s0402t37:74": "Imaṁ gāthādvayaṁ vatvā taṁ kalahaṁ vūpasametvā dhātuyo aṭṭhadhā bhājetvā adāsi, taṁ sandhāyetaṁ vuttaṁ ‘‘sakalajambudīpe uppannaṁ mahākalahaṁ vūpasametvā dhātuyo bhājessatī’’ti. Lakkhaṇacakkānīti dvīsu pādatalesu dve lakkhaṇacakkāni.",
  "tika-s0402t37:75": "Āsavenāti kammakilesakāraṇena āsavena. Ettha hi tebhūmakañca kammaṁ, avasesā ca akusalā dhammā ‘‘āsavā’’ti vuttā. Devūpapattīti devesu uppatti nibbatti. Ettha ca yakkhagandhabbatāya vinimuttā sabbe devā devaggahaṇena gahitā. Gandhabbo vā vihaṅgamo ākāsacārī. Ahanti vibhattivipariṇāmena yojetabbaṁ.",
  "tika-s0402t37:76": "Doṇasuttavaṇṇanā niṭṭhitā.",
  "tika-s0402t37:77": "7. Aparihāniyasuttavaṇṇanā",
  "tika-s0402t37:78": "37. Sattame nibbānasantikeyeva caratīti kilesanibbānassa anupādāparinibbānassa ca santikeyeva carati ‘‘na cirasseva adhigamissatī’’ti katvā . Gāthāya appamādaratoti samathavipassanāya appamajjane rato abhirato, appamādeneva rattindivaṁ vītināmentoti attho. Pamādaṁ bhayato passantoti nirayūpapattiādibhayahetuto pamādaṁ bhayato passanto. Abhabbo parihānāyāti so evarūpo samathavipassanādhammehi maggaphalehi vā parihānāya abhabbo. Samathavipassanāto hi sampattato na parihāyati, itarāni ca appattāni pāpuṇātīti.",
  "tika-s0402t37:79": "Aparihāniyasuttavaṇṇanā niṭṭhitā.",
  "tika-s0402t37:80": "8. Patilīnasuttavaṇṇanā",
  "tika-s0402t37:81": "38. Aṭṭhame antavā lokoti ekapassena vaḍḍhitaṁ kasiṇanimittaṁ ‘‘loko’’ti gāhena vā takkena vā uppannadiṭṭhi. Lābhī hi jhānacakkhunā passitvā gaṇhāti, itaro takkamattena. Anantavāti samantato vaḍḍhitaṁ appamāṇaṁ kasiṇanimittaṁ ‘‘loko’’ti gāhena vā takkena vā uppannadiṭṭhi. Taṁ jīvaṁ taṁ sarīranti jīvo sarīrañca ekameva vatthūti uppannadiṭṭhi. Vissaṭṭhānīti sakapariccajanavasena nissaṭṭhāni. Vantānīti idaṁ puna anādiyanabhāvadassanavasena vuttaṁ. Cattampi hi keci gaṇhanti, nayidamevanti dassanatthaṁ ‘‘vantānī’’ti vuttaṁ. Na hi yaṁ yena vantaṁ, na so taṁ puna ādīyati. Vantampi kiñci sasantatilaggaṁ siyā, nayidamevanti dassanatthaṁ ‘‘muttānī’’ti vuttaṁ. Tenevāha ‘‘chinnabandhanāni katānī’’ti, santatito vinimocanavasena chinnabandhanāni katānīti attho. Muttampi kiñci muttabandhanaṁ viya phalaṁ kuhiñci tiṭṭhati, na evamidanti dassanatthaṁ ‘‘pahīnānī’’ti vuttaṁ. Yathā kiñci dunnissaṭṭhaṁ puna ādāya sammadeva nissaṭṭhaṁ ‘‘paṭinissaṭṭha’’nti vuccati, evaṁ vipassanāya nissaṭṭhāni ādinnasadisāni maggena pahīnāni paṭinissaṭṭhāni nāma hontīti dassanatthaṁ ‘‘paṭinissaṭṭhānī’’ti vuttaṁ. Tenevāha ‘‘yathā na puna cittaṁ ārohanti, evaṁ paṭinissajjitānī’’ti.",
  "tika-s0402t37:82": "Kāmesanāti kāmānaṁ esanā, kāmasaṅkhātā vā esanā kāmesanā. Vuttañhetaṁ ‘‘tattha katamā kāmesanā? Yo kāmesu kāmacchando kāmarāgo kāmanandī kāmapipāsā kāmamucchā kāmajjhosānaṁ, ayaṁ vuccati kāmesanā’’ti, tasmā kāmarāgo ‘‘kāmesanā’’ti veditabbo. Tenevāha ‘‘kāmesanā…pe… anāgāmimaggena pahīnā’’ti. Bhavānaṁ esanā bhavesanā. Vuttampi cetaṁ ‘‘tattha katamā bhavesanā? Yo bhavesu bhavacchando…pe… bhavajjhosānaṁ, ayaṁ vuccati bhavesanā’’ti, tasmā bhavesanarāgo rūpārūpabhavapatthanāti veditabbo. Tenevāha ‘‘bhavesanā pana arahattamaggena pahīyatī’’ti.",
  "tika-s0402t37:83": "Brahmacariyassa esanā brahmacariyesanā. Sā ca maggabrahmacariyassa, diṭṭhigatikasammatabrahmacariyassa ca gavesanavasena dvippakārāti āha ‘‘brahmacariyaṁ esissāmī’’tiādi. Diṭṭhigatikasammatassa brahmacariyassa esanāpi hi brahmacariyesanāti vuccati. Vuttampi cetaṁ –",
  "tika-s0402t37:84": "‘‘Tattha katamā brahmacariyesanā? Sassato lokoti vā, asassato lokoti vā, antavā lokoti vā, anantavā lokoti vā, taṁ jīvaṁ taṁ sarīranti vā, aññaṁ jīvaṁ aññaṁ sarīranti vā, hoti tathāgato paraṁ maraṇāti vā, na hoti tathāgato paraṁ maraṇāti vā, hoti ca na ca hoti tathāgato paraṁ maraṇāti vā, neva hoti na na hoti tathāgato paraṁ maraṇāti vā, yā evarūpā diṭṭhi diṭṭhigataṁ diṭṭhigahanaṁ diṭṭhikantāraṁ diṭṭhivisūkāyikaṁ diṭṭhivipphanditaṁ diṭṭhisaṁyojanaṁ gāho patiṭṭhāho abhiniveso parāmāso kummaggo micchāpatho micchattaṁ titthāyatanaṁ vipariyesaggāho, ayaṁ vuccati brahmacariyesanā’’ti (vibha. 919).",
  "tika-s0402t37:85": "Tasmā diṭṭhigatikasammatassa brahmacariyassa esanā diṭṭhabrahmacariyesanāti veditabbā. Tenevāha ‘‘diṭṭhibrahmacariyesanā pana sotāpattimaggeneva paṭippassambhatī’’ti. Ettāvatā ca rāgadiṭṭhiyo esanāti dassitaṁ hoti. Na kevalañca rāgadiṭṭhiyo eva esanā, tadekaṭṭhaṁ kammampi. Vuttampi cetaṁ –",
  "tika-s0402t37:86": "‘‘Tattha katamā kāmesanā? Kāmarāgo tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati kāmesanā. Tattha katamā bhavesanā? Bhavarāgo tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati bhavesanā. Tattha katamā brahmacariyesanā? Antaggāhikā diṭṭhi tadekaṭṭhaṁ akusalaṁ kāyakammaṁ vacīkammaṁ manokammaṁ, ayaṁ vuccati brahmacariyesanā’’ti (vibha. 919).",
  "tika-s0402t37:87": "Navavidhamānoti ‘‘seyyassa seyyohamasmī’’tiādinā (saṁ. ni. 4.108; dha. sa. 1121; vibha. 866; mahāni. 21) āgato navavidhamāno.",
  "tika-s0402t37:88": "‘‘Kāmesanā’’tiādigāthāya pana brahmacariyesanā sahāti brahmacariyesanāya saddhiṁ. Vibhattilopena hi ayaṁ niddeso. Karaṇatthe vā etaṁ paccattavacanaṁ. Idaṁ vuttaṁ hoti ‘‘brahmacariyesanāya saddhiṁ kāmesanā bhavesanāti tisso esanā’’ti. Tāsu brahmacariyesanaṁ sarūpato dassetuṁ ‘‘itisaccaparāmāso, diṭṭhiṭṭhānā samussayā’’ti vuttaṁ. Tassattho – iti evaṁ saccanti parāmāso itisaccaparāmāso. Idameva saccaṁ moghamaññanti diṭṭhiyā pavattiākāraṁ dasseti. Diṭṭhiyo eva sabbānatthahetubhāvato diṭṭhiṭṭhānā. Vuttañhetaṁ – ‘‘micchādiṭṭhiparamāhaṁ, bhikkhave, vajjaṁ vadāmī’’ti (a. ni. 1.310). Tā eva ca uparūpari vuddhiyā mānalobhādikilesasamussayanena vaṭṭadukkhasamussayanena ca samussayā, ‘‘idameva saccaṁ moghamañña’’nti micchābhinivisamānā sabbānatthahetukā kilesadukkhūpacayato hetubhūtā ca diṭṭhiyo brahmacariyesanāti vuttaṁ hoti. Etena pavattiākārato nibbattito ca brahmacariyesanā dassitāti veditabbā.",
  "tika-s0402t37:89": "Sabbarāgavirattassāti sabbehi kāmabhavarāgehi virattassa. Tato eva taṇhākkhayasaṅkhāte nibbāne vimuttattā taṇhākkhayavimuttino arahato. Esanā paṭinissaṭṭhāti kāmesanā, bhavesanā sabbaso nissaṭṭhā pahīnā. Diṭṭhiṭṭhānā samūhatāti brahmacariyesanāsaṅkhātā diṭṭhiṭṭhānā ca paṭhamamaggeneva samugghātitā. Evampi imissā gāthāya atthavaṇṇanā veditabbā. Sesaṁ suviññeyyameva.",
  "tika-s0402t37:90": "Patilīnasuttavaṇṇanā niṭṭhitā.",
  "tika-s0402t37:91": "9. Ujjayasuttavaṇṇanā",
  "tika-s0402t37:92": "39. Navame anukulayaññanti anukulaṁ kulānukkamaṁ upādāya dātabbadānaṁ. Tenāha ‘‘amhākaṁ…pe… kulānukulavasena yajitabba’’nti. Vaṁsaparamparāya pacchā duggatapurisehi padātabbadānaṁ. Evarūpaṁ kulaṁ sīlavante uddissa nibaddhadānaṁ, tasmiṁ kule daliddānipi na upacchindanti. Tatridaṁ vatthu – anāthapiṇḍikassa ghare pañca salākabhattasatāni dīyiṁsu. Dantamayasalākānaṁ pañcasatāni ahesuṁ. Atha taṁ kulaṁ anukkamena dāliddiyena abhibhūtaṁ. Ekā tasmiṁ kule dārikā ekasalākato uddhaṁ dātuṁ nāsakkhi. Sāpi pacchā sātavāhanaṁ raṭṭhaṁ gantvā khalaṁ sodhetvā laddhadhaññena taṁ salākaṁ adāsi. Eko thero rañño ārocesi. Rājā taṁ ānetvā aggamahesiṭṭhāne ṭhapesi. Sā tato paṭṭhāya puna pañcapi salākasatāni pavattesi.",
  "tika-s0402t37:93": "Assamedhantiādīsu porāṇakarājakāle kira sassamedhaṁ, purisamedhaṁ, sammāpāsaṁ, vācāpeyyanti cattāri saṅgahavatthūni ahesuṁ, yehi rājāno lokaṁ saṅgaṇhiṁsu. Tattha nipphannasassato dasamabhāgaggahaṇaṁ sassamedhaṁ nāma, sassasampādane medhāvitāti attho. Mahāyodhānaṁ chamāsikabhattavetanānuppadānaṁ purisamedhaṁ nāma, purisasaṅgaṇhane medhāvitāti attho. Daliddamanussānaṁ hatthe lekhaṁ gahetvā tīṇi vassāni vinā vaḍḍhiyā sahassadvisahassamattadhanānuppadānaṁ sammāpāsaṁ nāma. Tañhi sammā manusse pāseti hadaye bandhitvā viya ṭhapeti, tasmā sammāpāsanti vuccati. ‘‘Tāta, mātulā’’tiādinā pana saṇhavācābhaṇanaṁ vācāpeyyaṁ nāma, peyyavajjaṁ piyavacanatāti attho. Evaṁ catūhi vatthūhi saṅgahitaṁ raṭṭhaṁ iddhañceva hoti phītañca pahūtaannapānaṁ khemaṁ nirabbudaṁ, manussā mudā modanā ure putte naccentā apārutagharadvārā viharanti. Idaṁ gharadvāresu aggaḷānaṁ abhāvato niraggaḷanti vuccati. Ayaṁ porāṇikā paveṇī. Aparabhāge pana okkākarājakāle brāhmaṇā imāni cattāri saṅgahavatthūni imañca raṭṭhasampattiṁ parivattentā ummūlaṁ katvā assamedhaṁ purisamedhantiādike pañca yaññe nāma akaṁsu. Vuttañhetaṁ bhagavatā brāhmaṇadhammiyasutte –",
  "tika-s0402t37:94": "‘‘Tesaṁ āsi vipallāso, disvāna aṇuto aṇuṁ…pe…;",
  "tika-s0402t37:95": "Te tattha mante ganthetvā, okkākaṁ tadupāgamu’’nti. (su. ni. 301-304);",
  "tika-s0402t37:96": "Idāni tehi parivattetvā ṭhapitamatthaṁ dassento ‘‘assamedha’’ntiādimāha. Tattha medhantīti vadhenti. Dvīhi pariyaññehīti mahāyaññassa pubbabhāge pacchā ca pavattetabbehi dvīhi parivārayaññehi. Sattanavutipañcapasusataghātabhiṁsanassāti sattanavutādhikānaṁ pañcannaṁ pasusatānaṁ māraṇena bheravassa pāpabhīrukānaṁ bhayāvahassa. Tathā hi vadanti –",
  "tika-s0402t37:97": "‘‘Chasatāni niyujjanti, pasūnaṁ majjhime hani;",
  "tika-s0402t37:98": "Assamedhassa yaññassa, ūnāni pasūhi tīhī’’ti. (saṁ. ni. ṭī. 1.1.120);",
  "tika-s0402t37:99": "Sammanti yugacchidde pakkhipitabbadaṇḍakaṁ. Pāsantīti khipanti. Saṁhārimehīti sakaṭehi vahitabbehi. Pubbe kira eko rājā sammāpāsaṁ yajanto sarassatinaditīre pathaviyā vivare dinne nimuggoyeva ahosi, andhabālabrāhmaṇā gatānugatigatā ‘‘ayaṁ tassa saggagamanamaggo’’ti saññāya tattha sammāpāsayaññaṁ paṭṭhapenti. Tena vuttaṁ ‘‘nimuggokāsato pabhutī’’ti. Ayūpo appakadivaso yāgo, sayūpo bahudivasaṁ neyyo satrayāgoti. Mantapadābhisaṅkhatānaṁ sappimadhūnaṁ vājamiti samaññā. Hiraññasuvaṇṇagomahiṁsādi sattarasakadakkhiṇassa. Sāragabbhakoṭṭhāgārādīsu natthi ettha aggaḷanti niraggaḷo. Tattha kira yaññe attano sāpateyyaṁ anavasesato anigūhitvā niyyātīyati.",
  "tika-s0402t37:100": "Mahārambhāti bahupasughātakammā. Aṭṭhakathāyaṁ pana ‘‘vividhā yattha haññare’’ti vakkhamānattā ‘‘mahākiccā mahākaraṇīyā’’ti paṭhamo atthavikappo vutto. Dutiyo pana atthavikappo ‘‘mahārambhāti papañcavasena ajeḷakā’’tiādi vuttanti adhippāyena ‘‘apicā’’tiādinā āraddho. Nirārambhāti etthāpi vuttanayena attho veditabbo. Nanu ca pāṇātipātādiakusalakammassa appamattakampi phalaṁ nupalabbhati, tasmā tassa nipphalabhāvaṁ avatvā ‘‘na te honti mahapphalā’’ti kasmā vuttanti āha ‘‘niravasesatthe’’tiādi. Anugataṁ kulanti anukulaṁ, kulānugatanti attho. Ye niccabhattādiṁ pubbapurisehi paṭṭhapitaṁ aparāparaṁ anupacchindantā manussā dadanti, te anukulaṁ yajanti nāma. Tenevāha ‘‘ye aññe anukulaṁ yajantī’’tiādi.",
  "tika-s0402t37:101": "Ujjayasuttavaṇṇanā niṭṭhitā.",
  "tika-s0402t37:102": "10. Udāyisuttavaṇṇanā",
  "tika-s0402t37:103": "40. Dasame pāṇasamārambharahitanti pāṇaghātarahitaṁ. Abyābajjhaṁ sukhaṁ lokaṁ, paṇḍito upapajjatīti kāmacchandādibyāpādavirahitattā abyābajjhaṁ niddukkhaṁ. Parapīḷābhāve pana vattabbaṁ natthi. Jhānasamāpattivasena sukhabahulattā sukhaṁ ekantasukhaṁ brahmalokaṁ jhānapuññena, itarapuññena pana tadaññasampattibhavasaṅkhātaṁ sukhaṁ lokaṁ paṇḍito sappañño upeti. Sesaṁ uttānameva.",
  "tika-s0402t37:104": "Udāyisuttavaṇṇanā niṭṭhitā.",
  "tika-s0402t37:105": "Cakkavaggavaṇṇanā niṭṭhitā."
}