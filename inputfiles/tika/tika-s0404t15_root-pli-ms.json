{
  "tika-s0404t15:0": "3. Mahāvaggo",
  "tika-s0404t15:1": "1. Sīhanādasuttavaṇṇanā",
  "tika-s0404t15:2": "21. Tatiyassa paṭhame visamaṭṭhānesūti papātādīsu visamaṭṭhānesu. ‘‘Aññehi asādhāraṇānī’’ti kasmā vuttaṁ, nanu cetāni sāvakānampi ekaccānaṁ uppajjantīti? Kāmaṁ uppajjanti, yādisāni pana buddhānaṁ ṭhānāṭṭhānañāṇādīni, na tādisāni tadaññesaṁ kadācipi uppajjantīti aññehi asādhāraṇānīti . Tenāha ‘‘tathāgatasseva balānī’’ti. Imameva hi yathāvuttalesaṁ apekkhitvā tadabhāvato āsayānusayañāṇādīsu eva asādhāraṇasamaññā niruḷhā. Kāmaṁ ñāṇabalānaṁ ñāṇasambhāro visesapaccayo, puññasambhāropi pana nesaṁ paccayo eva. Ñāṇasambhārassapi vā puññasambhārabhāvato ‘‘puññussayasampattiyā āgatānī’’ti vuttaṁ.",
  "tika-s0404t15:3": "Pakatihatthikulanti (saṁ. ni. ṭī. 2.2.22) giricaranadicaravanacarādippabhedā gocariyakālāvakanāmā sabbāpi balena pākatikā hatthijāti. Dasannaṁ purisānanti thāmamajjhimānaṁ dasannaṁ purisānaṁ. Ekassa tathāgatassa kāyabalanti ānetvā sambandho. Ekassāti ca tathā heṭṭhā kathāyaṁ āgatattā desanāsotena vuttaṁ. Nārāyanasaṅghātabalanti ettha nārā vuccanti rasmiyo. Tā bahū nānāvidhā ito uppajjantīti nārāyanaṁ, vajiraṁ, tasmā nārāyanasaṅghātabalanti vajirasaṅghātabalanti attho. Ñāṇabalaṁ pana pāḷiyaṁ āgatameva, na kāyabalaṁ viya aṭṭhakathāruḷhamevāti adhippāyo.",
  "tika-s0404t15:4": "Saṁyuttake (saṁ. ni. 2.33) āgatāni tesattati ñāṇāni, sattasattati ñāṇānīti vuttaṁ, tattha (vibha. mūlaṭī. 760) pana nidānavagge sattasattati āgatāni catucattārīsañca. Tesattati pana paṭisambhidāmagge (paṭi. ma. 1.1) sutamayādīni āgatāni dissanti, na saṁyuttake. Aññānipīti etena ñāṇavatthuvibhaṅge (vibha. 751 ādayo) ekakādivasena vuttāni, aññattha ca ‘‘pubbante ñāṇa’’ntiādinā (dha. sa. 1063) brahmajālādīsu ca ‘‘tayidaṁ tathāgato pajānāti ‘imāni diṭṭhiṭṭhānāni evaṁ gahitānī’ti’’ādinā (dī. ni. 1.36) vuttāni anekāni ñāṇappabhedāni saṅgaṇhāti. Yāthāvappaṭivedhato sayañca akampiyaṁ puggalañca taṁsamaṅginaṁ neyyesu adhibalaṁ karotīti āha ‘‘akampiyaṭṭhena upatthambhanaṭṭhena cā’’ti.",
  "tika-s0404t15:5": "Usabhassa idanti āsabhaṁ, seṭṭhaṭṭhānaṁ. Sabbaññutāpaṭijānanavasena abhimukhaṁ gacchanti, aṭṭha vā parisā upasaṅkamantīti āsabhā, pubbabuddhā. Idaṁ panāti buddhānaṁ ṭhānaṁ sabbaññutameva vadati. Tiṭṭhamānovāti avadantopi tiṭṭhamānova paṭijānāti nāmāti attho. Upagacchatīti anujānāti.",
  "tika-s0404t15:6": "Aṭṭhasuparisāsūti ‘‘abhijānāmi kho panāhaṁ, sāriputta, anekasataṁ khattiyaparisaṁ…pe… tatra vata maṁ bhayaṁ vā sārajjaṁ vā okkamissatīti nimittametaṁ, sāriputta, na samanupassāmī’’ti (ma. ni. 1.151) vuttāsu aṭṭhasu parisāsu. Abhītanādaṁ nadatīti parato dassitañāṇayogena dasabalohanti abhītanādaṁ nadati.",
  "tika-s0404t15:7": "Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti vuttaṁ. Tena paṭiladdhassapi desanāñāṇassa kiccanipphatti parassa avabujjhanamattena hotīti ‘‘aññāsikoṇḍaññassa sotāpattiphalakkhaṇe pavattaṁ nāmā’’ti vuttaṁ. Tato paraṁ pana yāva parinibbānā desanāñāṇapavatti tasseva pavattitassa dhammacakkassa ṭhānanti veditabbaṁ pavattitacakkassa cakkavattino cakkaratanassa ṭhānaṁ viya.",
  "tika-s0404t15:8": "Tiṭṭhatīti vuttaṁ, kiṁ bhūmiyaṁ puriso viya, noti āha ‘‘tadāyattavuttitāyā’’ti. Ṭhānanti cettha attalābho dharamānatā ca, na gatinivattīti āha ‘‘uppajjati ceva pavattati cā’’ti. Yattha panetaṁ dasabalañāṇaṁ vitthāritaṁ, taṁ dassento ‘‘abhidhamme panā’’tiādimāha. Sesesupi eseva nayo.",
  "tika-s0404t15:9": "Samādiyantīti samādānāni, tāni pana samādiyitvā katāni hontīti āha ‘‘samādiyitvā katāna’’nti. Kammameva vā kammasamādānanti etena samādānasaddassa apubbatthābhāvaṁ dasseti muttagatasadde gatasaddassa viya. Gatīti nirayādigatiyo. Upadhīti attabhāvo. Kāloti kammassa vipaccanārahakālo. Payogoti vipākuppattiyā paccayabhūtā kiriyā.",
  "tika-s0404t15:10": "Agatigāmininti nibbānagāminiṁ. Vuttañhi ‘‘nibbānañcāhaṁ, sāriputta, pajānāmi nibbānagāminiñca paṭipada’’nti (ma. ni. 1.153). Bahūsupi manussesu ekameva pāṇaṁ ghātentesu kāmaṁ sabbesampi cetanā tassevekassa jīvitindriyārammaṇā, taṁ pana kammaṁ tesaṁ nānākāraṁ. Tesu (vibha. aṭṭha. 811) hi eko ādarena chandajāto karoti, eko ‘‘ehi tvampi karohī’’ti parehi nippīḷito karoti, eko samānacchando viya hutvā appaṭibāhamāno vicarati. Tesu eko teneva kammena niraye nibbattati, eko tiracchānayoniyaṁ, eko pettivisaye. Taṁ tathāgato āyūhanakkhaṇeyeva ‘‘iminā nīhārena āyūhitattā esa niraye nibbattissati, esa tiracchānayoniyaṁ, esa pettivisaye’’ti jānāti. Niraye nibbattamānampi ‘‘esa mahāniraye nibbattissati, esa ussadaniraye’’ti jānāti. Tiracchānayoniyaṁ nibbattamānampi ‘‘esa apādako bhavissati, esa dvipādako, esa catuppado, esa bahuppado’’ti jānāti. Pettivisaye nibbattamānampi ‘‘esa nijjhāmataṇhiko bhavissati, esa khuppipāsiko, esa paradattūpajīvī’’ti jānāti. Tesu ca kammesu ‘‘idaṁ kammaṁ paṭisandhiṁ ākaḍḍhissati, idaṁ aññena dinnāya paṭisandhiyā upadhivepakkaṁ bhavissatī’’ti jānāti.",
  "tika-s0404t15:11": "Tathā sakalagāmavāsikesu ekato piṇḍapātaṁ dadamānesu kāmaṁ sabbesampi cetanā piṇḍapātārammaṇāva, taṁ pana kammaṁ tesaṁ nānākāraṁ. Tesu hi eko ādarena karotīti sabbaṁ purimasadisaṁ, tasmā tesu keci devaloke nibbattanti, keci manussaloke. Taṁ tathāgato āyūhanakkhaṇeyeva jānāti. ‘‘Iminā nīhārena āyūhitattā esa manussaloke nibbattissati, esa devaloke. Tatthāpi esa khattiyakule, esa brāhmaṇakule, esa vessakule, esa suddakule, esa paranimmitavasavattīsu, esa nimmānaratīsu, esa tusitesu, esa yāmesu, esa tāvatiṁsesu, esa cātumahārājikesu, esa bhummadevesū’’tiādinā tattha tattha hīnapaṇītasuvaṇṇadubbaṇṇaappaparivāramahāparivāratādibhedaṁ taṁ taṁ visesaṁ āyūhanakkhaṇeyeva jānāti.",
  "tika-s0404t15:12": "Tathā vipassanaṁ paṭṭhapentesuyeva ‘‘iminā nīhārena esa kiñci sallakkhetuṁ na sakkhissati, esa mahābhūtamattameva vavatthapessati, esa rūpapariggaheyeva ṭhassati, esa arūpapariggaheyeva, esa nāmarūpapariggaheyeva, esa paccayapariggaheyeva, esa lakkhaṇārammaṇikavipassanāyameva, esa paṭhamaphaleyeva, esa dutiyaphaleyeva, esa tatiyaphaleyeva, esa arahattaṁ pāpuṇissatī’’ti jānāti. Kasiṇaparikammaṁ karontesupi ‘‘imassa parikammamattameva bhavissati, esa nimittaṁ uppādessati, esa appanaṁ eva pāpuṇissati, esa jhānaṁ pādakaṁ katvā vipassanaṁ paṭṭhapetvā arahattaṁ gaṇhissatī’’ti jānāti. Tenāha ‘‘imassa cetanā’’tiādi.",
  "tika-s0404t15:13": "Kāmanato kāmetabbato kāmappaṭisaṁyuttato ca dhātu kāmadhātu. Ādi-saddena byāpādadhāturūpadhātuādīnaṁ saṅgaho. Vilakkhaṇatāyāti visadisasabhāvatāya. Khandhāyatanadhātulokanti anekadhātuṁ nānādhātuṁ khandhalokaṁ āyatanalokaṁ dhātulokaṁ yathābhūtaṁ pajānātīti yojanā. ‘‘Ayaṁ rūpakkhandho nāma…pe… ayaṁ viññāṇakkhandho nāma. Tesupi ekavidhena rūpakkhandho, ekādasavidhena rūpakkhandho. Ekavidhena vedanākkhandho, bahuvidhena vedanākkhandho. Ekavidhena saññākkhandho…pe… saṅkhārakkhandho…pe… viññāṇakkhandho, bahuvidhena viññāṇakkhandho’’ti evaṁ tāva khandhalokassa, ‘‘idaṁ cakkhāyatanaṁ nāma…pe… idaṁ dhammāyatanaṁ nāma. Tattha dasāyatanā kāmāvacarā, dve cātubhūmakā’’tiādinā āyatanalokassa, ‘‘ayaṁ cakkhudhātu nāma…pe… ayaṁ manoviññāṇadhātu nāma. Tattha soḷasa dhātuyo kāmāvacarā, dve cātubhūmakā’’tiādinā dhātulokassa anekasabhāvaṁ nānāsabhāvañca pajānāti. Na kevalaṁ upādinnasaṅkhāralokasseva, atha kho anupādinnakasaṅkhāralokassapi ‘‘imāya nāma dhātuyā ussannattā imassa rukkhassa khandho seto, imassa kāḷo, imassa maṭṭho, imassa sakaṇṭako, imassa bahalattaco, imassa tanuttaco, imassa pattaṁ vaṇṇasaṇṭhānādivasena evarūpaṁ, imassa pupphaṁ nīlaṁ pītaṁ lohitaṁ odātaṁ sugandhaṁ duggandhaṁ, imassa phalaṁ khuddakaṁ mahantaṁ dīghaṁ vaṭṭaṁ susaṇṭhānaṁ dussaṇṭhānaṁ maṭṭhaṁ pharusaṁ sugandhaṁ duggandhaṁ madhuraṁ tittakaṁ kaṭukaṁ ambilaṁ kasāvaṁ, imassa kaṇṭako tikhiṇo kuṇṭho ujuko kuṭilo tambo kāḷo odāto hotī’’tiādinā pajānāti. Sabbaññubuddhānaṁ eva hi etaṁ balaṁ, na aññesaṁ.",
  "tika-s0404t15:14": "Nānādhimuttikatanti nānajjhāsayataṁ. Adhimutti nāma ajjhāsayadhātu ajjhāsayasabhāvo. So pana hīnapaṇītatāsāmaññena pāḷiyaṁ dvidhāva vuttopi hīnapaṇītādibhedena anekavidhoti āha ‘‘hīnādīhi adhimuttīhi nānādhimuttikabhāva’’nti. Tattha ye ye sattā yaṁyaṁadhimuttikā, te te taṁtadadhimuttike eva sevanti bhajanti payirupāsanti dhātusabhāgato. Yathā gūthādīnaṁ dhātūnaṁ sabhāvo eso, yaṁ gūthādīhi eva saṁsandanti samenti, evaṁ hīnajjhāsayā dussīlādīheva saṁsandanti samenti, sampannasīlādayo ca sampannasīlādīheva. Taṁ nesaṁ nānādhimuttikataṁ bhagavā yathābhūtaṁ pajānātīti.",
  "tika-s0404t15:15": "Vuddhiṁhāniñcāti paccayavisesena sāmatthiyato adhikataṁ anadhikatañca. Indriyaparopariyattañāṇaniddese (vibha. 814; paṭi. ma. 113) ‘‘āsayaṁ jānāti, anusayaṁ jānātī’’ti āsayādijānanaṁ kasmā niddiṭṭhanti? Āsayajānanādinā yehi indriyehi paroparehi sattā kalyāṇapāpāsayādikā honti, tesaṁ jānanassa vibhāvanato. Evañca katvā indriyaparopariyattaāsayānusayañāṇānaṁ visuṁ asādhāraṇatā, indriyaparopariyattanānādhimuttikatāñāṇānaṁ visuṁ balavatā ca siddhā hoti. Tattha āsayanti yattha sattā nivasanti, taṁ tesaṁ nivāsaṭṭhānaṁ, diṭṭhigataṁ vā yathābhūtañāṇaṁ vā āsayo, anusayo appahīnabhāvena thāmagato kileso. Taṁ pana bhagavā sattānaṁ āsayaṁ jānanto tesaṁ tesaṁ diṭṭhigatānaṁ vipassanāmaggañāṇānañca appavattikkhaṇepi jānāti. Vuttañhetaṁ –",
  "tika-s0404t15:16": "‘‘Kāmaṁ sevantaṁyeva bhagavā jānāti – ‘ayaṁ puggalo kāmagaruko kāmāsayo kāmādhimutto’ti. Kāmaṁ sevantaṁyeva jānāti – ‘ayaṁ puggalo nekkhammagaruko nekkhammāsayo nekkhammādhimutto’ti. Nekkhammaṁ sevantaṁyeva jānāti. Byāpādaṁ, abyāpādaṁ, thinamiddhaṁ, ālokasaññaṁ sevantaṁyeva jānāti – ‘ayaṁ puggalo thinamiddhagaruko thinamiddhāsayo thinamiddhādhimutto’’’ti (paṭi. ma. 1.113).",
  "tika-s0404t15:17": "Paṭhamādīnaṁ catunnaṁ jhānānanti rūpāvacarānaṁ paṭhamādīnaṁ paccanīkajjhāpanaṭṭhena ārammaṇūpanijjhāpanaṭṭhena ca jhānānaṁ. Catukkanayena hetaṁ vuttaṁ. Aṭṭhannaṁ vimokkhānanti ettha paṭipāṭiyā satta appitappitakkhaṇe paccanīkadhammehi vimuccanato ārammaṇe ca adhimuccanato vimokkhā nāma. Aṭṭhamo pana sabbaso saññāvedayitehi vimuttattā apagamavimokkho nāma. Catukkanayapañcakanayesu paṭhamajjhānasamādhi savitakkasavicāro nāma. Pañcakanaye dutiyajjhānasamādhi avitakkavicāramatto. Nayadvayepi upari tīsu jhānesu samādhi avitakkaavicāro. Samāpattīsu paṭipāṭiyā aṭṭhannaṁ samādhītipi nāmaṁ, samāpattītipi cittekaggatāsabbhāvato, nirodhasamāpattiyā tadabhāvato na samādhīti nāmaṁ. Hānabhāgiyadhammanti appaguṇehi paṭhamajjhānādīhi vuṭṭhitassa saññāmanasikārānaṁ kāmādianupakkhandanaṁ . Visesabhāgiyadhammanti paguṇehi paṭhamajjhānādīhi vuṭṭhitassa saññāmanasikārānaṁ dutiyajjhānādipakkhandanaṁ. Iti saññāmanasikārānaṁ kāmādidutiyajjhānādipakkhandanāni hānabhāgiyavisesabhāgiyā dhammāti dassitāni. Tehi pana jhānānaṁ taṁsabhāvatā ca dhammasaddena vuttā. Tasmāti vuttamevatthaṁ hetubhāvena paccāmasati. Vodānanti paguṇatāsaṅkhātaṁ vodānaṁ. Tañhi paṭhamajjhānādīhi vuṭṭhahitvā dutiyajjhānādiadhigamassa paccayattā ‘‘vuṭṭhāna’’nti vuttaṁ. Keci pana ‘‘nirodhato phalasamāpattiyā vuṭṭhānanti pāḷi natthī’’ti vadanti. Te ‘‘nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena paccayo’’ti imāya pāḷiyā (paṭṭhā. 1.1.417) paṭisedhetabbā. Yo samāpattilābhī samāno eva ‘‘na lābhīmhī’’ti, kammaṭṭhānaṁ samānaṁ eva ‘‘na kammaṭṭhāna’’nti saññī hoti, so sampattiṁyeva samānaṁ ‘‘vipattī’’ti paccetīti veditabbo.",
  "tika-s0404t15:18": "Na tathā daṭṭhabbanti yathā paravādinā vuttaṁ, tathā na daṭṭhabbaṁ. Sakasakakiccameva jānātīti ṭhānāṭṭhānajānanādisakasakameva kiccaṁ kātuṁ jānāti, yathāsakameva visayaṁ paṭivijjhatīti attho. Tampīti tehi dasabalañāṇehi jānitabbampi. Kammavipākantaramevāti kammantarassa vipākantarameva jānāti. Cetanācetanāsampayuttadhamme nirayādinibbānagāminippaṭipadābhūte kammanti gahetvā āha ‘‘kammaparicchedamevā’’ti. Dhātunānattañca dhātunānattakāraṇañca dhātunānattakāraṇanti ekadesasarūpekaseso daṭṭhabbo. Tañhi ñāṇaṁ tadubhayampi jānāti. ‘‘Imāya nāma dhātuyā ussannattā’’tiādinā (vibha. aṭṭha. 812) tathā ceva saṁvaṇṇitaṁ. Saccaparicchedamevāti pariññābhisamayādivasena saccānaṁ paricchinnameva. Appetuṁ na sakkoti aṭṭhamanavamabalāni viya taṁsadisaṁ, iddhividhañāṇamiva vikubbituṁ. Etenassa balasadisatañca nivāreti. Jhānādiñāṇaṁ viya vā appetuṁ vikubbituñca. Yadipi hi jhānādipaccavekkhaṇañāṇaṁ sattamabalanti tassa savitakkasavicāratā vuttā, tathāpi jhānādīhi vinā paccavekkhaṇā natthīti jhānādisahagataṁ ñāṇaṁ tadantogadhaṁ katvā evaṁ vuttanti veditabbaṁ. Atha vā sabbaññutaññāṇaṁ jhānādikiccaṁ viya na sabbaṁ balakiccaṁ kātuṁ sakkotīti dassetuṁ ‘‘jhānaṁ hutvā appetuṁ, iddhi hutvā vikubbituñca na sakkotī’’ti vuttaṁ, na pana kassaci balassa jhānaiddhibhāvatoti daṭṭhabbaṁ.",
  "tika-s0404t15:19": "Evaṁ kiccavisesavasenapi dasabalañāṇasabbaññutaññāṇavisesaṁ dassetvā idāni vitakkattikabhūmantaravasenapi taṁ dassetuṁ ‘‘apicā’’tiādi vuttaṁ. Paṭipāṭiyātiādito paṭṭhāya paṭipāṭiyā.",
  "tika-s0404t15:20": "Anupadavaṇṇanaṁ ñatvā veditabbānīti sambandho. Kilesāvaraṇaṁ niyatamicchādiṭṭhi. Kilesāvaraṇassa abhāvo āsavakkhayañāṇādhigamassa ṭhānaṁ, tabbhāvo aṭṭhānaṁ. Anadhigamassa pana tadubhayampi yathākkamaṁ aṭṭhānaṁ ṭhānañcāti tattha kāraṇaṁ dassento ‘‘lokiya…pe… dassanato cā’’ti āha. Tattha lokiyasammādiṭṭhiyā ṭhiti āsavakkhayādhigamassa ṭhānaṁ kilesāvaraṇābhāvassa kāraṇattā. Sā hi tasmiṁ sati na hoti, asati ca hoti. Etena tassā aṭṭhitiyā tassa aṭṭhānatā vuttā eva. Nesaṁ veneyyasattānaṁ. Dhātuvemattadassanatoti kāmadhātuādīnaṁ pavattibhedadassanato, yadaggena dhātuvemattaṁ jānāti, tadaggena cariyādivisesampi jānāti. Dhātuvemattadassanatoti vā dhammadhātuvemattadassanato. Sabbāpi hi cariyā dhammadhātupariyāpannā evāti. Payogaṁ anādiyitvāpi santatimahāmattādīnaṁ viya. Dibbacakkhānubhāvato pattabbenāti ettha dibbacakkhunā parassa hadayavatthusannissayalohitavaṇṇadassanamukhena tadā pavattamānacittajānanatthaṁ parikammakaraṇaṁ nāma sāvakānaṁ, tañca kho ādikammikānaṁ, yato dibbacakkhuānubhāvato cetopariyañāṇassa pattabbatā siyā. Buddhānaṁ pana yadipi āsavakkhayañāṇādhigamato pageva dibbacakkhuñāṇādhigamo, tathāpi tathāparikammakaraṇaṁ natthi vijjāttayasiddhiyā sijjhanato. Sesābhiññāttaye cetopariyañāṇaṁ dibbacakkhuñāṇādhigamena pattanti ca vattabbataṁ labhatīti tathā vuttanti daṭṭhabbaṁ.",
  "tika-s0404t15:21": "Sīhanādasuttavaṇṇanā niṭṭhitā.",
  "tika-s0404t15:22": "2-4. Adhivuttipadasuttādivaṇṇanā",
  "tika-s0404t15:23": "22-24. Dutiye adhivacanapadānanti paññattipadānaṁ. Dāsādīsu sirivaḍḍhakādisaddā viya vacanamattameva adhikāraṁ katvā pavattiyā adhivacanaṁ paññatti. Atha vā adhisaddo uparibhāge. Vuccatīti vacanaṁ, upari vacanaṁ adhivacanaṁ, upādābhūtarūpādīnaṁ upari paññapiyamānā upādāpaññattīti attho, tasmā paññattidīpakapadānīti attho daṭṭhabbo. Tassa padāni padaṭṭhānāni adhivacanapadāni. Tenāha ‘‘tesaṁ ye’’tiādi. Tesanti adhivacanānaṁ. Yeti khandhādayo. Adhivuttitāya adhivuttiyoti diṭṭhiyo vuccanti. Adhikañhi sabhāvadhammesu sassatādiṁ, pakatiādiṁ, drabyādiṁ, jīvādiṁ, kāyādiñca, abhūtaṁ atthaṁ ajjhāropetvā diṭṭhiyo pavattantīti. Tenāha ‘‘atha vā’’tiādi. Tatiyacatutthāni suviññeyyāni.",
  "tika-s0404t15:24": "Adhivuttipadasuttādivaṇṇanā niṭṭhitā.",
  "tika-s0404t15:25": "5. Kasiṇasuttavaṇṇanā",
  "tika-s0404t15:26": "25. Pañcame sakalaṭṭhenāti nissesaṭṭhena. Anavasesapharaṇavasena cettha sakalaṭṭho veditabbo, asubhanimittādīsu viya ekadese aṭṭhatvā anavasesato gahetabbaṭṭhenāti attho. Tadārammaṇānaṁ dhammānanti taṁ kasiṇaṁ ārabbha pavattanakadhammānaṁ. Khettaṭṭhenāti uppattiṭṭhānaṭṭhena. Adhiṭṭhānaṭṭhenāti pavattiṭṭhānabhāvena. Yathā khettaṁ sassānaṁ uppattiṭṭhānaṁ vaḍḍhanaṭṭhānañca, evameva taṁ ta jhānaṁ sampayuttadhammānanti. Yogino vā sukhavisesānaṁ kāraṇabhāvena. Paricchinditvāti idaṁ ‘‘uddhaṁ adho tiriya’’nti etthāpi yojetabbaṁ. Paricchinditvā eva hi sabbattha kasiṇaṁ vaḍḍhetabbaṁ. Tena tena vā kāraṇenāti tena tena upariādīsu kasiṇavaḍḍhanakāraṇena. Yathā kinti āha ‘‘ālokamiva rūpadassanakāmo’’ti. Yathā dibbacakkhunā uddhaṁ ce rūpaṁ daṭṭhukāmo, uddhaṁ ālokaṁ pasāreti. Adho ce, adho. Samantato ce rūpaṁ daṭṭhukāmo, samantato ālokaṁ pasāreti, evaṁ sabbakasiṇanti attho. Ekassāti pathavīkasiṇādīsu ekekassa. Aññabhāvānupagamanatthanti aññakasiṇabhāvānupagamanadīpanatthaṁ, aññassa vā kasiṇabhāvānupagamanadīpanatthaṁ. Na hi aññena pasāritakasiṇaṁ tato aññena pasāritakasiṇabhāvaṁ upagacchati, evampi nesaṁ aññakasiṇasambhedābhāvo veditabbo. Na aññaṁ pathavīādi. Na hi udakena ṭhitaṭṭhāne sasambhārapathavī atthi. Aññakasiṇasambhedoti āpokasiṇādinā saṅkaro. Sabbatthāti sabbesu sesakasiṇesu.",
  "tika-s0404t15:27": "Ekadese aṭṭhatvā anavasesapharaṇaṁ pamāṇassa aggahaṇato appamāṇaṁ. Teneva hi nesaṁ kasiṇasamaññā. Tathā cāha ‘‘tañhī’’tiādi. Tattha cetasā pharantoti bhāvanācittena ārammaṇaṁ karonto. Bhāvanācittañhi kasiṇaṁ parittaṁ vā vipulaṁ vā sakalameva manasi karoti, na ekadesaṁ. Kasiṇugghāṭimākāse pavattaviññāṇaṁ pharaṇaappamāṇavasena viññāṇakasiṇanti vuttaṁ. Tathā hi taṁ viññāṇanti vuccati. Kasiṇavasenāti ugghāṭitakasiṇavasena kasiṇugghāṭimākāse uddhaṁadhotiriyatā veditabbā. Yattakañhi ṭhānaṁ kasiṇaṁ pasāritaṁ, tattakaṁ ākāsabhāvanāvasena ākāsaṁ hotīti. Evaṁ yattakaṁ ṭhānaṁ ākāsaṁ hutvā upaṭṭhitaṁ, tattakaṁ sakalameva pharitvā viññāṇassa pavattanato āgamanavasena viññāṇakasiṇepi uddhaṁadhotiriyatā vuttāti āha ‘‘kasiṇugghāṭimākāsavasena tattha pavattaviññāṇe uddhaṁadhotiriyatā veditabbā’’ti.",
  "tika-s0404t15:28": "Kasiṇasuttavaṇṇanā niṭṭhitā.",
  "tika-s0404t15:29": "6. Kāḷīsuttavaṇṇanā",
  "tika-s0404t15:30": "26. Chaṭṭhe atthassa pattinti ekantato hitānuppattiṁ. Hadayassa santinti paramacittūpasamaṁ. Kilesasenanti kāmaguṇasaṅkhātaṁ paṭhamaṁ kilesasenaṁ. Sā hi kilesasenā accharāsaṅghātasabhāvāpi paṭipatthayamānā piyāyitabbaicchitabbarūpasabhāvato piyarūpasātarūpā nāma attano kiccavasena. Ahaṁ ekova jhāyantoti ahaṁ gaṇasaṅgaṇikāya kilesasaṅgaṇikāya ca abhāvato eko asahāyo lakkhaṇūpanijjhānena jhāyanto. Anubujjhinti anukkamena maggapaṭipāṭiyā bujjhiṁ paṭivijjhiṁ. Idaṁ vuttaṁ hoti – piyarūpaṁ sātarūpaṁ senaṁ jinitvā ahaṁ ekova jhāyanto ‘‘atthassa pattiṁ hadayassa santi’’nti saṅkhaṁ gataṁ arahattasukhaṁ paṭivijjhiṁ, tasmā janena mittasanthavaṁ na karomi, teneva ca me kāraṇena kenaci saddhiṁ sakkhī na sampajjatīti. Atthābhinibbattesunti itisaddalopenāyaṁ niddesoti āha ‘‘atthoti gahetvā’’ti.",
  "tika-s0404t15:31": "Kāḷīsuttavaṇṇanā niṭṭhitā.",
  "tika-s0404t15:32": "7. Paṭhamamahāpañhasuttavaṇṇanā",
  "tika-s0404t15:33": "27. Sattame vuccethāti vucceyya. Dutiyapadepīti ‘‘anusāsaniyā vā anusāsani’’nti evaṁ dutiyavākyepi. Te kira bhikkhū. Na ceva sampāyissantīti na ceva sammadeva pakārehi gahessanti ñāpessanti. Tenāha ‘‘sampādetvā kathetuṁ na sakkhissantī’’ti. Yasmā avisaye pañhaṁ pucchitā honti, tasmā vighātaṁ āpajjissantīti yojanā. Aññathā ārādhanaṁ nāma natthīti iminā sapaccayanāmarūpānaṁ yāthāvato avabodho eva ito bāhirakānaṁ natthi, kuto pavedanāti dasseti. Ārādhananti yāthāvapavedanena cittassa paritosanaṁ.",
  "tika-s0404t15:34": "Eko pañhoti eko pañhamaggo, ekaṁ pañhagavesananti attho. Eko uddesoti ekaṁ uddisanaṁ atthassa saṁkhittavacanaṁ. Veyyākaraṇanti niddisanaṁ atthassa vivaritvā kathanaṁ. Hetunāti ‘‘antavantato anaccantikato tāvakālikato niccappaṭikkhepato’’ti evamādinā nayena yathā ime saṅkhārā etarahi, evaṁ atīte anāgate ca aniccā saṅkhatā paṭiccasamuppannā khayadhammā vayadhammā virāgadhammāti atītānāgatesu nayena.",
  "tika-s0404t15:35": "Sabbe sattāti anavasesā sattā. Te pana bhavabhedato saṅkhepeneva bhinditvā dassento ‘‘kāmabhavādīsū’’tiādimāha . Byadhikaraṇānampi bāhiratthasamāso hoti yathā ‘‘urasilomo’’ti āha ‘‘āhārato ṭhiti etesanti āhāraṭṭhitikā’’ti. Tiṭṭhati etenāti vā ṭhiti, āhāro ṭhiti etesanti āhāraṭṭhitikāti evaṁ vā ettha samāsaviggaho daṭṭhabbo. Āhāraṭṭhitikāti paccayaṭṭhitikā, paccayāyattavuttikāti attho. Paccayattho hettha āhārasaddo ‘‘ayamāhāro anuppannassa vā kāmacchandassa uppādāyā’’tiādīsu (saṁ. ni. 4.232) viya. Evañhi ‘‘sabbe sattā’’ti iminā asaññasattā pariggahitā honti. Sā panāyaṁ āhāraṭṭhitikatā nippariyāyato saṅkhāradhammo. Tenāhu aṭṭhakathācariyā ‘‘āhāraṭṭhitikāti āgataṭṭhāne saṅkhāraloko veditabbo’’ti (pārā. aṭṭha. 1.1 verañjakaṇḍavaṇṇanā; visuddhi. 1.136). Yadi evaṁ ‘‘sabbe sattā’’ti idaṁ kathanti? Puggalādhiṭṭhānadesanāti nāyaṁ doso. Tenevāha – ‘‘ekadhamme, bhikkhave, bhikkhu sammā nibbindamāno sammā virajjamāno sammā vimuccamāno sammā pariyantadassāvī sammadatthaṁ abhisamecca diṭṭheva dhamme dukkhassantakaro hoti. Katamasmiṁ ekadhamme? Sabbe sattā āhāraṭṭhitikā’’ti. Yvāyaṁ puggalādhiṭṭhānāya kathāya sabbesaṁ saṅkhārānaṁ paccayāyattavuttitāya āhārapariyāyena sāmaññato paccayadhammo vutto, ayaṁ āhāro nāma eko dhammo.",
  "tika-s0404t15:36": "Codako vuttampi atthaṁ yāthāvato appaṭivijjhamāno neyyatthaṁ suttapadaṁ nītatthato dahanto ‘‘sabbe sattā’’ti vacanamatte ṭhatvā ‘‘nanu cā’’tiādinā codeti. Ācariyo aviparītaṁ tattha yathādhippetamatthaṁ pavedento ‘‘na virujjhatī’’ti vatvā ‘‘tesañhi jhānaṁ āhāro hotī’’ti āha. Jhānanti ekavokārabhavāvahaṁ saññāya virajjanavasena pavattarūpāvacaracatutthajjhānaṁ. Pāḷiyaṁ pana ‘‘anāhārā’’ti vacanaṁ asaññabhave catunnaṁ āhārānaṁ abhāvaṁ sandhāya vuttaṁ, na paccayāhārassa abhāvato. Evaṁ santepīti idaṁ sāsane yesu dhammesu visesato āhārasaddo niruḷho, ‘‘āhāraṭṭhitikā’’ti ettha yadi teyeva gayhanti, abyāpitadosamāpanno. Atha sabbopi paccayadhammo āhāroti adhippeto, imāya āhārapāḷiyā virodho āpannoti dassetuṁ āraddhaṁ. ‘‘Na virujjhatī’’ti yenādhippāyena vuttaṁ, taṁ vivaranto ‘‘etasmiñhi sutte’’tiādimāha. Kabaḷīkārāhārādīnaṁ ojaṭṭhamakarūpāharaṇādi nippariyāyena āhārabhāvo. Yathā hi kabaḷīkārāhāro ojaṭṭhamakarūpāharaṇena rūpakāyaṁ upatthambhenti, evaṁ phassādayo vedanādiāharaṇena nāmakāyaṁ upatthambheti, tasmā satipi janakabhāve upatthambhakabhāvo ojādīsu sātisayo labbhamāno mukhyo āhāraṭṭhoti te eva nippariyāyena āhāralakkhaṇā dhammā vuttā.",
  "tika-s0404t15:37": "Idhāti imasmiṁ sutte pariyāyena paccayo āhāroti vutto, sabbo paccayadhammo attano phalaṁ āharatīti imaṁ pariyāyaṁ labhatīti. Tenāha ‘‘sabbadhammānañhī’’tiādi. Tattha sabbadhammānanti sabbesaṁ saṅkhatadhammānaṁ. Idāni yathāvuttamatthaṁ suttena samatthetuṁ ‘‘tenevāhā’’tiādi vuttaṁ. Ayanti paccayāhāro. Nippariyāyāhāropi gahitova hotīti yāvatā sopi paccayabhāveneva janako upatthambhako ca hutvā taṁ taṁ phalaṁ āharatīti vattabbataṁ labhatīti.",
  "tika-s0404t15:38": "Tatthāti pariyāyāhāro, nippariyāyāhāroti dvīsu āhāresu asaññabhave yadipi nippariyāyāhāro na labbhati, pariyāyāhāro pana labbhateva. Idāni tamevatthaṁ vitthārato dassetuṁ ‘‘anuppanne hi buddhe’’tiādi vuttaṁ. Uppanne buddhe titthakaramatanissitānaṁ jhānabhāvanāya asijjhanato ‘‘anuppanne buddhe’’ti vuttaṁ. Sāsanikā tādisaṁ jhānaṁ na nibbattentīti ‘‘titthāyatane pabbajitā’’ti vuttaṁ. Titthiyā hi upapattivisese vimuttisaññino saññāvirāgāvirāgesu ādīnavānisaṁsadassinova hutvā asaññasamāpattiṁ nibbattetvā akkhaṇabhūmiyaṁ uppajjanti, na sāsanikā. Vāyokasiṇe parikkammaṁ katvāti vāyokasiṇe paṭhamādīni tīṇi jhānāni nibbattetvā tatiyajjhāne ciṇṇavasī hutvā tato vuṭṭhāya catutthajjhānādhigamāya parikammaṁ katvā. Tenevāha ‘‘catutthajjhānaṁ nibbattetvā’’ti.",
  "tika-s0404t15:39": "Kasmā (dī. ni. ṭī. 1.68-73; dī. ni. abhi. ṭī. 1.68-73) panettha vāyokasiṇeyeva parikammaṁ vuttanti? Vuccate, yatheva hi rūpapaṭibhāgabhūtesu kasiṇavisesesu rūpavibhāvanena rūpavirāgabhāvanāsaṅkhāto arūpasamāpattiviseso sacchikarīyati, evaṁ aparibyattaviggahatāya arūpapaṭibhāgabhūte kasiṇavisese arūpavibhāvanena arūpavirāgabhāvanā saṅkhāto rūpasamāpattiviseso adhigamīyatīti. Ettha ca ‘‘saññā rogo, saññā gaṇḍo’’tiādinā (ma. ni. 3.24), ‘‘dhi cittaṁ, dhi vatetaṁ citta’’ntiādinā ca nayena arūpappavattiyā ādīnavadassanena tadabhāve ca santapaṇītabhāvasanniṭṭhānena rūpasamāpattiyā abhisaṅkharaṇaṁ arūpavirāgabhāvanā. Rūpavirāgabhāvanā pana saddhiṁ upacārena arūpasamāpattiyo, tatthāpi visesena paṭhamāruppajjhānaṁ. Yadi evaṁ ‘‘paricchinnākāsakasiṇepī’’ti vattabbaṁ, tassāpi arūpapaṭibhāgatā labbhatīti? Icchitamevetaṁ, kesañci avacanaṁ panettha pubbācariyehi aggahitabhāvena. Yathā hi rūpavirāgabhāvanā virajjanīyadhammābhāvamattena parinipphannā, virajjanīyadhammaparibhāsabhūte ca visayavisese pātubhavati, evaṁ arūpavirāgabhāvanāpīti vuccamāne na koci virodho. Titthiyeheva pana tassā samāpattiyā paṭipajjitabbatāya tesañca visayapathe sūpanibandhanasseva tassa jhānassa paṭipattito diṭṭhivantehi pubbācariyehi catuttheyeva bhūtakasiṇe arūpavirāgabhāvanāparikammaṁ vuttanti daṭṭhabbaṁ. Kiñca vaṇṇakasiṇesu viya purimabhūtakasiṇattayepi vaṇṇappaṭicchāyāva paṇṇatti ārammaṇaṁ jhānassa lokavohārānurodheneva pavattito. Evañca katvā visuddhimagge (visuddhi. 1.57) pathavīkasiṇassa ādāsacandamaṇḍalūpamavacanañca samatthitaṁ hoti, catutthaṁ pana bhūtakasiṇaṁ bhūtappaṭicchāyameva jhānassa gocarabhāvaṁ gacchatīti tassevaṁ arūpapaṭibhāgatā yuttāti vāyokasiṇeyeva parikammaṁ vuttanti veditabbaṁ.",
  "tika-s0404t15:40": "Dhīti jigucchanatthe nipāto, tasmā dhi cittanti cittaṁ jigucchāmi. Dhi vatetaṁ cittanti etaṁ mama cittaṁ jigucchitaṁ vata hotu. Vatāti sambhāvane. Tena jigucchanaṁ sambhāvento vadati. Nāmāti ca sambhāvane eva. Tena cittassa abhāvaṁ sambhāveti. Cittassa bhāvābhāvesu ādīnavānisaṁse dassetuṁ ‘‘cittañhī’’tiādi vuttaṁ. Khantiṁ ruciṁ uppādetvāti cittassa abhāvo eva sādhu suṭṭhūti imaṁ diṭṭhinijjhānakkhantiṁ tattha ca abhiruciṁ uppādetvā. Tathā bhāvitassa jhānassa ṭhitibhāgiyabhāvappattiyā aparihīnajjhānā. Titthāyatane pabbajitasseva tathā jhānabhāvanā hotīti āha ‘‘manussaloke’’ti. Paṇihito ahosīti maraṇassa āsannakāle ṭhapito ahosi. Yadi ṭhānādinā ākārena nibbatteyya kammabalena, yāva bhedā tenevākārena tiṭṭheyyāti āha ‘‘tena iriyāpathenā’’tiādi. Evarūpānampīti evaṁ acetanānampi. Pi-saddena pageva sacetanānanti dasseti. Kathaṁ pana acetanānaṁ nesaṁ paccayāhārassa upakappananti codanaṁ sandhāya tattha nidassanaṁ dassento ‘‘yathā’’tiādimāha. Tena na kevalamāgamoyeva, ayamettha yuttīti dasseti. Tāva tiṭṭhantīti ukkaṁsato pañca mahākappasatāni tiṭṭhanti.",
  "tika-s0404t15:41": "Ye uṭṭhānavīriyena divasaṁ vītināmetvā tassa nissandaphalamattaṁ kiñcideva labhitvā jīvikaṁ kappenti, te uṭṭhānaphalūpajīvino. Ye pana attano puññaphalameva upajīvanti, te puññaphalūpajīvino. Nerayikānaṁ pana neva uṭṭhānavīriyavasena jīvikakappanaṁ, puññaphalassa pana lesopi natthīti vuttaṁ ‘‘ye pana nerayikā…pe… jīvīti vuttā’’ti. Paṭisandhiviññāṇassa āharaṇena manosañcetanā āhāroti vuttā, na yassa kassaci phalassāti adhippāyena ‘‘kiṁ pañca āhārā atthī’’ti codeti. Ācariyo nippariyāyāhāre adhippete ‘‘siyā tava codanā avasarā, sā pana ettha anavasarā’’ti ca dassento ‘‘pañca, na pañcāti idaṁ na vattabba’’nti vatvā pariyāyāhārasseva panettha adhippetabhāvaṁ dassento ‘‘nanu paccayo āhāro’ti vuttameta’’nti āha. Tasmāti yassa kassaci paccayassa āhāroti icchitattā. Idāni vuttamevatthaṁ pāḷiyā samatthento ‘‘yaṁ sandhāyā’’tiādimāha.",
  "tika-s0404t15:42": "Mukhyāhāravasenapi nerayikānaṁ āhāraṭṭhitikataṁ dassetuṁ ‘‘kabaḷīkārāhāraṁ…pe… sādhetī’’ti vuttaṁ. Yadi evaṁ nerayikā sukhappaṭisaṁvedinopi hontīti? Noti dassetuṁ ‘‘kheḷo hī’’tiādi vuttaṁ. Tayoti tayo arūpāhārā kabaḷīkārāhārassa abhāvato. Avasesānanti asaññasattehi avasesānaṁ kāmabhavādīsu nibbattasattānaṁ. Paccayāhāro hi sabbesaṁ sādhāraṇoti.",
  "tika-s0404t15:43": "Paṭhamamahāpañhasuttavaṇṇanā niṭṭhitā.",
  "tika-s0404t15:44": "8-9. Dutiyamahāpañhasuttādivaṇṇanā",
  "tika-s0404t15:45": "28-29. Aṭṭhame evaṁnāmaketi kajaṅgalāti evaṁ itthiliṅgavasena laddhanāmake majjhimappadesassa mariyādabhūte nagare. ‘‘Nigame’’tipi vadanti, ‘‘niculavane’’tipi vadanti. Niculaṁ nāma ekā rukkhajāti, ‘‘nīparukkho’’tipi vadanti. Tena sañchanno mahāvanasaṇḍo, tattha viharatīti attho. Hetunā nayenāti ca heṭṭhā vuttameva. Nanu ca ‘‘eso ceva tassa attho’’ti kasmā vuttaṁ. Bhagavatā hi cattārotiādipañhabyākaraṇā cattāro āhārā, pañcupādānakkhandhā, cha ajjhattikāni āyatanāni, satta viññāṇaṭṭhitiyo, aṭṭha lokadhammā dassitā. Bhikkhuniyā pana cattāro satipaṭṭhānā, pañcindriyāni, cha nissāraṇīyā dhātuyo, satta bojjhaṅgā, ariyo aṭṭhaṅgiko maggoti dassitadhammā aññoyevattho bhikkhuniyā dassitoti codanaṁ sandhāyāha ‘‘kiñcāpī’’tiādi. Navame natthi vattabbaṁ.",
  "tika-s0404t15:46": "Dutiyamahāpañhasuttādivaṇṇanā niṭṭhitā.",
  "tika-s0404t15:47": "10. Dutiyakosalasuttavaṇṇanā",
  "tika-s0404t15:48": "30. Dasame uggantvā yujjhati etāyāti uyyodhikā, satthappahārehi yujjhitassetaṁ adhivacanaṁ. Uggantvā yujjhanaṁ vā uyyodhiko, satthappahāro. Tenāha ‘‘yuddhato nivatto’’ti. Upassutivasena yujjhitabbākāraṁ ñatvāti jetavane kira dattatthero dhanuggahatissattheroti dve mahallakattherā vihārapaccante paṇṇasālāya vasanti. Tesu dhanuggahatissatthero pacchimayāme pabujjhitvā uṭṭhāya nisinno dattattheraṁ āmantetvā ‘‘ayaṁ te mahodaro kosalo bhuttabhattameva pūtiṁ karoti, yuddhavicāraṇaṁ pana kiñci na jānāti, parājitotveva vadāpetī’’ti vatvā tena ‘‘kiṁ pana kātuṁ vaṭṭatī’’ti vutte – ‘‘bhante, yuddho nāma padumabyūho cakkabyūho sakaṭabyūhoti tayo byūhā honti, ajātasattuṁ gaṇhitukāmena asukasmiṁ nāma pabbatakucchismiṁ dvīsu pabbatabhittīsu manusse ṭhapetvā purato dubbalaṁ dassetvā pabbatantaraṁ paviṭṭhabhāvaṁ jānitvā paviṭṭhamaggaṁ rundhitvā purato ca pacchato ca ubhosu pabbatabhittīsu vaggitvā naditvā jālapakkhittamacchaṁ viya katvā sakkā gahetu’’nti. Tasmiṁ khaṇe ‘‘bhikkhūnaṁ kathāsallāpaṁ suṇāthā’’ti rañño pesitacarapurisā taṁ sutvā rañño ārocesuṁ. Taṁ sutvā rājā saṅgāmabheriṁ paharāpetvā gantvā sakaṭabyūhaṁ katvā ajātasattuṁ jīvaggāhaṁ gaṇhi. Tena vuttaṁ ‘‘upassutivase…pe... ajātasattuṁ gaṇhī’’ti.",
  "tika-s0404t15:49": "Doṇapākanti doṇataṇḍulānaṁ pakkabhattaṁ. Doṇanti catunāḷikānametamadhivacanaṁ. Manujassāti sattassa. Tanukassāti tanukā appikā assa puggalassa, bhuttapaccayā visabhāgavedanā na honti. Saṇikanti mandaṁ mudukaṁ, aparissayamevāti attho. Jīratīti paribhuttāhāro paccati. Āyu pālayanti nirogo avedano jīvitaṁ rakkhanto. Atha vā saṇikaṁ jīratīti so bhojane mattaññū puggalo parimitāhāratāya saṇikaṁ cirena jīrati jaraṁ pāpuṇāti jīvitaṁ pālayanto.",
  "tika-s0404t15:50": "Imaṁ ovādaṁ adāsīti ekasmiṁ kira (dha. pa. aṭṭha. 2.203 pasenadikosalavatthu) samaye rājā taṇḍuladoṇassa odanaṁ tadupiyena sūpabyañjanena bhuñjati. So ekadivasaṁ bhuttapātarāso bhattasammadaṁ avinodetvā satthu santikaṁ gantvā kilantarūpo ito cito ca samparivattati, niddāya abhibhuyyamānopi lahukaṁ nipajjituṁ asakkonto ekamantaṁ nisīdi. Atha naṁ satthā āha ‘‘kiṁ, mahārāja, avissamitvāva āgatosī’’ti. Āma, bhante, bhuttakālato paṭṭhāya me mahādukkhaṁ hotīti. Atha naṁ satthā, ‘‘mahārāja, atibahubhojīnaṁ etaṁ dukkhaṁ hotī’’ti vatvā –",
  "tika-s0404t15:51": "‘‘Middhī yadā hoti mahagghaso ca,",
  "tika-s0404t15:52": "Niddāyitā samparivattasāyī;",
  "tika-s0404t15:53": "Mahāvarāhova nivāpapuṭṭho,",
  "tika-s0404t15:54": "Punappunaṁ gabbhamupeti mando’’ti. (dha. pa. 325; netti. 26, 90) –",
  "tika-s0404t15:55": "Imāya gāthāya ovaditvā, ‘‘mahārāja, bhojanaṁ nāma mattāya bhuñjituṁ vaṭṭati, mattabhojino hi sukhaṁ hotī’’ti uttaripi puna ovadanto ‘‘manujassa sadā satīmato’’ti (saṁ. ni. 1.124) imaṁ gāthamāha.",
  "tika-s0404t15:56": "Rājā pana gāthaṁ uggaṇhituṁ nāsakkhi, samīpe ṭhitaṁ pana bhāgineyyaṁ sudassanaṁ nāma māṇavaṁ ‘‘imaṁ gāthaṁ uggaṇha tātā’’ti āha. So taṁ gāthaṁ uggaṇhitvā ‘‘kiṁ karomi, bhante’’ti satthāraṁ pucchi. Atha naṁ satthā āha, ‘‘māṇava, imaṁ gāthaṁ naṭo viya pattapattaṭṭhāne mā avaca, rañño pātarāsaṁ bhuñjanaṭṭhāne ṭhatvā paṭhamapiṇḍādīsupi avatvā avasāne piṇḍe gahite vadeyyāsi, rājā sutvā bhattapiṇḍaṁ chaḍḍessati. Atha rañño hatthesu dhotesu pātiṁ apanetvā sitthāni gaṇetvā tadupiyaṁ byañjanaṁ ñatvā punadivase tāvatake taṇḍule hāreyyāsi. Pātarāse ca vatvā sāyamāse mā vadeyyāsī’’ti. So ‘‘sādhū’’ti paṭissuṇitvā taṁ divasaṁ rañño pātarāsaṁ bhutvā gatattā sāyamāse bhagavato anusiṭṭhiniyāmena gāthaṁ abhāsi. Rājā dasabalassa vacanaṁ saritvā bhattapiṇḍaṁ pātiyaṁyeva chaḍḍesi. Rañño hatthesu dhotesu pātiṁ apanetvā sitthāni gaṇetvā punadivase tattake taṇḍule hariṁsu, sopi māṇavo divase divase tathāgatassa santikaṁ gacchati. Dasabalassa vissāsiko ahosi. Atha naṁ ekadivasaṁ pucchi ‘‘rājā kittakaṁ bhuñjatī’’ti? So ‘‘nāḷikodana’’nti āha. Vaṭṭissati ettāvatā purisabhāgo esa, ito paṭṭhāya gāthaṁ mā vadīti. Rājā tatheva saṇṭhāsi. Tena vuttaṁ ‘‘nāḷikodanaparamatāya saṇṭhāsī’’ti. Rattaññutāya vaḍḍhitaṁ sīlaṁ assa atthīti vaḍḍhitasīlo. Apothujjanikehi sīlehīti catupārisuddhisīlehi sīlaṁ ariyaṁ suddhaṁ. Tena vuttaṁ ‘‘ariyasīlo’’ti. Tadekaṁ anavajjaṭṭhena kusalaṁ. Tena vuttaṁ ‘‘kusalasīlo’’ti.",
  "tika-s0404t15:57": "Dutiyakosalasuttavaṇṇanā niṭṭhitā.",
  "tika-s0404t15:58": "Mahāvaggavaṇṇanā niṭṭhitā."
}