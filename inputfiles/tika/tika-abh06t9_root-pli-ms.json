{
  "tika-abh06t9:0": "9. Navamo paricchedo",
  "tika-abh06t9:1": "Puññavipākapaccayaniddeso",
  "tika-abh06t9:2": "560.",
  "tika-abh06t9:3": " Bāttiṃsa pākacittāni, lokikāneva yāni hi;",
  "tika-abh06t9:4": "Etesaṃ pākacittānaṃ, paṭisandhipavattisu.",
  "tika-abh06t9:5": "561.",
  "tika-abh06t9:6": " Puññāpuññādisaṅkhārā, yathā yesañca paccayā;",
  "tika-abh06t9:7": "Bhavādīsu tathā tepi, viññātabbā vibhāvinā.",
  "tika-abh06t9:8": "562.",
  "tika-abh06t9:9": " Tayo bhavā catasso ca, yoniyo gatipañcakaṃ;",
  "tika-abh06t9:10": "Viññāṇaṭṭhitiyo satta, sattāvāsā naveritā.",
  "tika-abh06t9:11": "563.",
  "tika-abh06t9:12": "Kāme puññābhisaṅkhāra-saññitā aṭṭha cetanā;",
  "tika-abh06t9:13": "Navannaṃ pākacittānaṃ, kāme sugatiyaṃ pana.",
  "tika-abh06t9:14": "564.",
  "tika-abh06t9:15": " Nānākkhaṇikakammūpa-nissayapaccayehi ca;",
  "tika-abh06t9:16": "Dvedhā hi paccayā tesaṃ, bhavanti paṭisandhiyaṃ.",
  "tika-abh06t9:17": "565.",
  "tika-abh06t9:18": " Upekkhāsahitāhetu-manoviññāṇadhātuyā ;",
  "tika-abh06t9:19": "Vinā parittapākānaṃ, honti dvedhā pavattiyaṃ.",
  "tika-abh06t9:20": "566.",
  "tika-abh06t9:21": " Tāyeva cetanā rūpa-bhave dvedhāva paccayā;",
  "tika-abh06t9:22": "Pañcannaṃ pākacittānaṃ, bhavanti hi pavattiyaṃ.",
  "tika-abh06t9:23": "567.",
  "tika-abh06t9:24": " Aṭṭhannaṃ tu parittānaṃ, kāme duggatiyaṃ tathā;",
  "tika-abh06t9:25": "Pavatte paccayā honti, na honti paṭisandhiyaṃ.",
  "tika-abh06t9:26": "568.",
  "tika-abh06t9:27": " Honti vuttappakārāva, kāme sugatiyaṃ tathā;",
  "tika-abh06t9:28": "Soḷasannaṃ vipākānaṃ, pavatte paṭisandhiyaṃ.",
  "tika-abh06t9:29": "569.",
  "tika-abh06t9:30": "Rūpe puññābhisaṅkhārā, rūpāvacarabhūmiyaṃ;",
  "tika-abh06t9:31": "Pañcannaṃ pākacittānaṃ, paccayā paṭisandhiyaṃ.",
  "tika-abh06t9:32": "570.",
  "tika-abh06t9:33": " Hontimāpuññasaṅkhārā, kāme duggatiyaṃ dvidhā;",
  "tika-abh06t9:34": "Viññāṇassa panekassa, paccayā paṭisandhiyaṃ.",
  "tika-abh06t9:35": "571.",
  "tika-abh06t9:36": " Channaṃ pana pavatteva, honti no paṭisandhiyaṃ;",
  "tika-abh06t9:37": "Sattannampi bhavanteva, pavatte paṭisandhiyaṃ.",
  "tika-abh06t9:38": "572.",
  "tika-abh06t9:39": " Kāme sugatiyaṃ tesaṃ, sattannampi tatheva ca;",
  "tika-abh06t9:40": "Pavatte paccayā honti, na honti paṭisandhiyaṃ.",
  "tika-abh06t9:41": "573.",
  "tika-abh06t9:42": " Viññāṇānaṃ catunnampi, tesaṃ rūpabhave tathā;",
  "tika-abh06t9:43": "Pavatte paccayā honti, na honti paṭisandhiyaṃ.",
  "tika-abh06t9:44": "574.",
  "tika-abh06t9:45": " So ca kāmabhaveniṭṭha-rūpādiupaladdhiyaṃ;",
  "tika-abh06t9:46": "Aniṭṭharūpādayo pana, brahmaloke na vijjare.",
  "tika-abh06t9:47": "575.",
  "tika-abh06t9:48": " Tathevāneñjasaṅkhāro , arūpāvacarabhūmiyaṃ;",
  "tika-abh06t9:49": "Catunnaṃ pākacittānaṃ, pavatte paṭisandhiyaṃ.",
  "tika-abh06t9:50": "576.",
  "tika-abh06t9:51": " Evaṃ tāva bhavesvete, paṭisandhipavattisu;",
  "tika-abh06t9:52": "Yathā ca paccayā honti, tathā ñeyyā vibhāvinā.",
  "tika-abh06t9:53": "577.",
  "tika-abh06t9:54": " Eseva ca nayo ñeyyo, yoniādīsu tatridaṃ;",
  "tika-abh06t9:55": "Ādito pana paṭṭhāya, mukhamattanidassanaṃ.",
  "tika-abh06t9:56": "578.",
  "tika-abh06t9:57": " Avisesena puññābhi-saṅkhāro dvibhavesupi;",
  "tika-abh06t9:58": "Datvāna paṭisandhiṃ tu, sabbapākaṃ janeti so.",
  "tika-abh06t9:59": "579.",
  "tika-abh06t9:60": " Tathā catūsu viññeyyo, aṇḍajādīsu yonisu;",
  "tika-abh06t9:61": "Bahudevamanussānaṃ, gatīsu dvīsu eva ca.",
  "tika-abh06t9:62": "580.",
  "tika-abh06t9:63": " Tathā nānattakāyādi-viññāṇānaṃ ṭhitīsupi;",
  "tika-abh06t9:64": "Tathā vuttappakārasmiṃ, sattāvāse catubbidhe.",
  "tika-abh06t9:65": "581.",
  "tika-abh06t9:66": " Evaṃ puññābhisaṅkhāro, bhavādīsu yathārahaṃ;",
  "tika-abh06t9:67": "Ekavīsatipākānaṃ, paccayo hoti ca dvidhā.",
  "tika-abh06t9:68": "582.",
  "tika-abh06t9:69": " Kāme apuññasaṅkhāro, bhave catūsu yonisu;",
  "tika-abh06t9:70": "Tīsu gatīsu ekissā, viññāṇaṭṭhitiyāpi ca.",
  "tika-abh06t9:71": "583.",
  "tika-abh06t9:72": " Sattāvāse panekasmiṃ,",
  "tika-abh06t9:73": "Uhoti so paccayo dvidhā;",
  "tika-abh06t9:74": "Sattannaṃ pākacittānaṃ,",
  "tika-abh06t9:75": "Pavatte paṭisandhiyaṃ.",
  "tika-abh06t9:76": "584.",
  "tika-abh06t9:77": " Tathevāneñjasaṅkhāro, ekārūpabhave puna;",
  "tika-abh06t9:78": "Ekissā yoniyā ceva, ekissā gatiyāpi ca.",
  "tika-abh06t9:79": "585.",
  "tika-abh06t9:80": " Tīsu cittaṭṭhitīsveva, sattāvāse catubbidhe;",
  "tika-abh06t9:81": "Catunnaṃ pākacittānaṃ, dvedhā so hoti paccayo.",
  "tika-abh06t9:82": "586.",
  "tika-abh06t9:83": " Paṭisandhipavattīnaṃ , vaseneva bhavādisu;",
  "tika-abh06t9:84": "Vijānitabbā saṅkhārā, yathā yesañca paccayā.",
  "tika-abh06t9:85": "587.",
  "tika-abh06t9:86": " Na rūpārūpadhammānaṃ, saṅkanti pana vijjati;",
  "tika-abh06t9:87": "Saṅkantibhāve asati, paṭisandhi kathaṃ siyā.",
  "tika-abh06t9:88": "588.",
  "tika-abh06t9:89": " Natthi cittassa saṅkanti, atītabhavato idha;",
  "tika-abh06t9:90": "Tato hetuṃ vinā tassa, pātubhāvo na vijjati.",
  "tika-abh06t9:91": "589.",
  "tika-abh06t9:92": " Suladdhapaccayaṃ rūpā-rūpamattaṃ tu jāyati;",
  "tika-abh06t9:93": "Uppajjamānamevaṃ tu, labhitvā paccayaṃ pana.",
  "tika-abh06t9:94": "590.",
  "tika-abh06t9:95": " Bhavantaramupetīti, samaññāya pavuccati;",
  "tika-abh06t9:96": "Na ca satto na ca jīvo, na attā vāpi vijjati.",
  "tika-abh06t9:97": "591.",
  "tika-abh06t9:98": " Tayidaṃ pākaṭaṃ katvā, paṭisandhikkamaṃ pana;",
  "tika-abh06t9:99": "Dassayissāmahaṃ sādhu, nibodhatha sudubbudhaṃ.",
  "tika-abh06t9:100": "592.",
  "tika-abh06t9:101": " Atītasmiṃ bhave tassa, āsannamaraṇassa hi;",
  "tika-abh06t9:102": "Haritaṃ tālapaṇṇaṃva, pakkhittaṃ ātape pana.",
  "tika-abh06t9:103": "593.",
  "tika-abh06t9:104": " Sussamāne sarīrasmiṃ, naṭṭhe cakkhundriyādike;",
  "tika-abh06t9:105": "Hadayavatthumattasmiṃ, ṭhite kāyappasādike.",
  "tika-abh06t9:106": "594.",
  "tika-abh06t9:107": " Vatthusannissitaṃ cittaṃ, hoti tasmiṃ khaṇepi ca;",
  "tika-abh06t9:108": "Pubbānusevitaṃ kammaṃ, puññaṃ vāpuññameva vā.",
  "tika-abh06t9:109": "595.",
  "tika-abh06t9:110": " Kammaṃ kammanimittaṃ vā, ālambitvā pavattati;",
  "tika-abh06t9:111": "Evaṃ pavattamānaṃ taṃ, viññāṇaṃ laddhapaccayaṃ.",
  "tika-abh06t9:112": "596.",
  "tika-abh06t9:113": " Avijjāya paṭicchannā-dīnave visaye pana;",
  "tika-abh06t9:114": "Taṇhā nameti saṅkhārā, khipanti sahajā pana.",
  "tika-abh06t9:115": "597.",
  "tika-abh06t9:116": " Na mīyamānaṃ taṇhāya, taṃ santativasā pana;",
  "tika-abh06t9:117": "Orimā pana tīramhā, ālambitvāna rajjukaṃ.",
  "tika-abh06t9:118": "598.",
  "tika-abh06t9:119": " Mātikātikkamovetaṃ , purimaṃ jahati nissayaṃ;",
  "tika-abh06t9:120": "Aparaṃ kammasambhūtaṃ, lambitvā vāpi nissayaṃ.",
  "tika-abh06t9:121": "599.",
  "tika-abh06t9:122": " Taṃ panārammaṇādīhi, paccayehi pavattati;",
  "tika-abh06t9:123": "Purimaṃ cavanaṃ ettha, pacchimaṃ paṭisandhi tu.",
  "tika-abh06t9:124": "600.",
  "tika-abh06t9:125": " Tadetaṃ nāpi purimā, bhavatopi idhāgataṃ;",
  "tika-abh06t9:126": "Kammādiñca vinā hetuṃ, pātubhūtaṃ na ceva taṃ.",
  "tika-abh06t9:127": "601.",
  "tika-abh06t9:128": " Ettha cetassa cittassa, purimā bhavato pana;",
  "tika-abh06t9:129": "Idhānāgamanetīta-bhavahetūhi sambhave.",
  "tika-abh06t9:130": "602.",
  "tika-abh06t9:131": " Paṭighosadīpamuddādī, bhavantettha nidassanā;",
  "tika-abh06t9:132": "Yathā āgantvā aññatra, honti saddādihetukā.",
  "tika-abh06t9:133": "603.",
  "tika-abh06t9:134": " Evameva ca viññāṇaṃ, veditabbaṃ vibhāvinā;",
  "tika-abh06t9:135": "Santānabandhato natthi, ekatā vāpi nānatā.",
  "tika-abh06t9:136": "604.",
  "tika-abh06t9:137": " Sati santānabandhe tu, ekantenekatā siyā;",
  "tika-abh06t9:138": "Khīrato dadhisambhūtaṃ, na bhaveyya kadācipi.",
  "tika-abh06t9:139": "605.",
  "tika-abh06t9:140": " Athāpi pana ekanta-nānatā sā bhaveyya ce;",
  "tika-abh06t9:141": "Khīrasāmī naro neva, dadhisāmī bhaveyya so.",
  "tika-abh06t9:142": "606.",
  "tika-abh06t9:143": " Tasmā ettha panekanta-ekatānānatāpi vā;",
  "tika-abh06t9:144": "Na ceva upagantabbā, viññunā samayaññunā.",
  "tika-abh06t9:145": "607.",
  "tika-abh06t9:146": " Nanu evamasaṅkanti-pātubhāve tassa sati;",
  "tika-abh06t9:147": "Ye imasmiṃ manussatta-bhāve khandhābhisambhavā.",
  "tika-abh06t9:148": "608.",
  "tika-abh06t9:149": " Tesaṃ idha niruddhattā, kammassa phalahetuno;",
  "tika-abh06t9:150": "Paratthāgamato ceva, idha tassa katassa hi.",
  "tika-abh06t9:151": "609.",
  "tika-abh06t9:152": " Aññassa aññato ceva, kammato taṃ phalaṃ siyā;",
  "tika-abh06t9:153": "Tasmā na sundaraṃ etaṃ, vidhānaṃ sabbameva ca.",
  "tika-abh06t9:154": "Etthāha –",
  "tika-abh06t9:155": "610.",
  "tika-abh06t9:156": " Santāne yaṃ phalaṃ etaṃ, nāññassa na ca aññato;",
  "tika-abh06t9:157": "Bījānaṃ abhisaṅkhāro, etassatthassa sādhako.",
  "tika-abh06t9:158": "611.",
  "tika-abh06t9:159": " Ekasmiṃ pana santāne, vattamānaṃ phalaṃ pana;",
  "tika-abh06t9:160": "Aññassātipi vā neva, aññato vā na hoti taṃ.",
  "tika-abh06t9:161": "612.",
  "tika-abh06t9:162": " Bījānaṃ abhisaṅkhārā, etassatthassa sādhako;",
  "tika-abh06t9:163": "Bījānaṃ abhisaṅkhāre, kate tu madhuādinā.",
  "tika-abh06t9:164": "613.",
  "tika-abh06t9:165": " Tassa bījassa santāne, paṭhamaṃ laddhapaccayo;",
  "tika-abh06t9:166": "Madhuro phalaso tassa, hoti kālantare pana.",
  "tika-abh06t9:167": "614.",
  "tika-abh06t9:168": " Na hi tāni hi bījāni, abhisaṅkharaṇampi vā;",
  "tika-abh06t9:169": "Pāpuṇanti phalaṭṭhānaṃ, evaṃ ñeyyamidampi ca.",
  "tika-abh06t9:170": "615.",
  "tika-abh06t9:171": " Bālakāle payuttena, vijjāsipposadhādinā;",
  "tika-abh06t9:172": "Dīpetabbo ayaṃ vuddha-kālasmiṃ phaladāyinā.",
  "tika-abh06t9:173": "616.",
  "tika-abh06t9:174": " Evaṃ santepi taṃ kammaṃ, vijjamānampi vā pana;",
  "tika-abh06t9:175": "Phalassa paccayo hoti, atha vāvijjamānakaṃ.",
  "tika-abh06t9:176": "617.",
  "tika-abh06t9:177": " Vijjamānaṃ sace hoti, tappavattikkhaṇe pana;",
  "tika-abh06t9:178": "Bhavitabbaṃ vipākena, saddhimeva ca hetunā.",
  "tika-abh06t9:179": "618.",
  "tika-abh06t9:180": " Atha vāvijjamānaṃ taṃ, niruddhaṃ paccayo bhave;",
  "tika-abh06t9:181": "Pavattikkhaṇato pubbe, pacchā niccaphalaṃ siyā.",
  "tika-abh06t9:182": "Vuccate –",
  "tika-abh06t9:183": "619.",
  "tika-abh06t9:184": " Kaṭattā paccayo kammaṃ, tasmā niccaphalaṃ na ca;",
  "tika-abh06t9:185": "Pāṭibhogādikaṃ kammaṃ, veditabbaṃ nidassanaṃ.",
  "tika-abh06t9:186": "620.",
  "tika-abh06t9:187": " Kaṭattāyeva taṃ kammaṃ, phalassa pana paccayo;",
  "tika-abh06t9:188": "Na cassa vijjamānattaṃ, tassa vāvijjamānatā.",
  "tika-abh06t9:189": "621.",
  "tika-abh06t9:190": " Abhidhammāvatāroyaṃ, paramatthapakāsano;",
  "tika-abh06t9:191": "Sotabbo pana sotūnaṃ, pītibuddhivivaḍḍhano.",
  "tika-abh06t9:192": "Iti abhidhammāvatāre puññavipākapaccayaniddeso nāma",
  "tika-abh06t9:193": "Navamo paricchedo."
}