{
  "tika-vin08t30:0": "30. Garubhaṇḍavinicchayakathā",
  "tika-vin08t30:1": "227. Evaṁ kathinavinicchayaṁ kathetvā idāni garubhaṇḍādivinicchayaṁ dassetuṁ ‘‘garubhaṇḍānīti etthā’’tiādimāha. Tattha garūti –",
  "tika-vin08t30:2": "‘‘Pume ācariyādimhi, garu mātāpitūsupi;",
  "tika-vin08t30:3": "Garu tīsu mahante ca, dujjarālahukesu cā’’ti. –",
  "tika-vin08t30:4": "Vuttesu anekatthesu alahukavācako. Bhaṇḍa-saddo ‘‘bhājanādiparikkhāre, bhaṇḍaṁ mūladhanepi cā’’ti ettha bhājanādiparikkhārattho hoti. Vacanattho pana garanti uggacchanti uggatā pākaṭā hontīti garūni, bhaḍitabbāni icchitabbānīti bhaṇḍāni, garūni ca tāni bhaṇḍāni cāti garubhaṇḍāni, ārāmādīni vatthūni. Iti ādinā nayena senāsanakkhandhake bhagavatā dassitāni imāni pañca vatthūni garubhaṇḍāni nāmāti yojetabbaṁ.",
  "tika-vin08t30:5": "Mañcesu masārakoti mañcapāde vijjhitvā tattha aṭaniyo pavesetvā kato. Bundikābaddhoti aṭanīhi mañcapāde ḍaṁsāpetvā pallaṅkasaṅkhepena kato. Kuḷīrapādakoti assameṇḍakādīnaṁ pādasadisehi pādehi kato. Yo vā pana koci vaṅkapādako, ayaṁ vuccati ‘‘kuḷīrapādako’’ti. Āhaccapādakoti ayaṁ pana ‘‘āhaccapādako nāma mañco aṅge vijjhitvā kato hotī’’ti evaṁ parato pāḷiyaṁyeva (pāci. 131) vutto, tasmā aṭaniyo vijjhitvā tattha pādasikhaṁ pavesetvā upari āṇiṁ datvā katamañco āhaccapādakoti veditabbo. Pīṭhepi eseva nayo.",
  "tika-vin08t30:6": "Uṇṇabhisiādīnaṁ pañcannaṁ aññatarāti uṇṇabhisi coḷabhisi vākabhisi tiṇabhisi paṇṇabhisīti imesaṁ pañcannaṁ bhisīnaṁ aññatarā . Pañca bhisiyoti pañcahi uṇṇādīhi pūritabhisiyo. Tūlagaṇanāya hi etāsaṁ gaṇanā. Tattha uṇṇaggahaṇena na kevalaṁ eḷakalomameva gahitaṁ, ṭhapetvā pana manussalomaṁ yaṁ kiñci kappiyākappiyamaṁsajātīnaṁ pakkhicatuppadānaṁ lomaṁ, sabbaṁ idha uṇṇaggahaṇeneva gahitaṁ, tasmā channaṁ cīvarānaṁ, channaṁ anulomacīvarānañca aññatarena bhisicchaviṁ katvā taṁ sabbaṁ pakkhipitvā bhisiṁ kātuṁ vaṭṭati. Eḷakalomāni pana apakkhipitvā kambalameva catugguṇaṁ vā pañcaguṇaṁ vā pakkhipitvā katāpi uṇṇabhisisaṅkhameva gacchati. Coḷabhisiādīsu yaṁ kiñci navacoḷaṁ vā purāṇacoḷaṁ vā saṁharitvā vā anto pakkhipitvā vā katā coḷabhisi, yaṁ kiñci vākaṁ pakkhipitvā katā vākabhisi, yaṁ kiñci tiṇaṁ pakkhipitvā katā tiṇabhisi, aññatra suddhatamālapattaṁ yaṁ kiñci paṇṇaṁ pakkhipitvā katā paṇṇabhisīti veditabbā. Tamālapattaṁ pana aññena missameva vaṭṭati, suddhaṁ na vaṭṭati. Bhisiyā pamāṇaniyamo natthi, mañcabhisi pīṭhabhisi bhūmattharaṇabhisi caṅkamanabhisi pādapuñchanabhisīti etāsaṁ anurūpato sallakkhetvā attano rucivasena pamāṇaṁ kātabbaṁ. Yaṁ panetaṁ uṇṇādipañcavidhatūlampi bhisiyaṁ vaṭṭati, taṁ masūrakepi vaṭṭatīti kurundiyaṁ vuttaṁ. Tattha masūraketi cammamayabhisiyaṁ. Etena masūrakaṁ paribhuñjituṁ vaṭṭatīti siddhaṁ hoti.",
  "tika-vin08t30:7": "Bimbohane tīṇi tūlāni rukkhatūlaṁ latātūlaṁ poṭakītūlanti. Tattha rukkhatūlanti simbalirukkhādīnaṁ yesaṁ kesañci rukkhānaṁ tūlaṁ. Latātūlanti khīravalliādīnaṁ yāsaṁ kāsañci latānaṁ tūlaṁ. Poṭakītūlanti poṭakītiṇādīnaṁ yesaṁ kesañci tiṇajātikānaṁ antamaso ucchunaḷādīnampi tūlaṁ. Sāratthadīpaniyaṁ (sārattha. ṭī. cūḷavagga 3.297) pana ‘‘poṭakītūlanti erakatiṇatūla’’nti vuttaṁ, etehi tīhi sabbabhūtagāmā saṅgahitā honti. Rukkhavallitiṇajātiyo hi muñcitvā añño bhūtagāmo nāma natthi, tasmā yassa kassaci bhūtagāmassa tūlaṁ bimbohane vaṭṭati, bhisiṁ pana pāpuṇitvā sabbampetaṁ ‘‘akappiyatūla’’nti vuccati na kevalañca bimbohane etaṁ tūlameva, haṁsamorādīnaṁ sabbasakuṇānaṁ, sīhādīnaṁ sabbacatuppadānañca lomampi vaṭṭati. Piyaṅgupupphabakuḷapupphādi pana yaṁ kiñci pupphaṁ na vaṭṭati. Tamālapattaṁ suddhameva na vaṭṭati, missakaṁ pana vaṭṭati, bhisīnaṁ anuññātaṁ pañcavidhaṁ uṇṇāditūlampi vaṭṭati. Addhakāyikāni pana bimbohanāni na vaṭṭanti. Addhakāyikānīti upaḍḍhakāyappamāṇāni, yesu kaṭito paṭṭhāya yāva sīsaṁ upadahanti ṭhapenti. Sīsappamāṇaṁ pana vaṭṭati, sīsappamāṇaṁ nāma yassa vitthārato tīsu kaṇṇesu dvinnaṁ kaṇṇānaṁ antaraṁ miniyamānaṁ vidatthi ceva caturaṅgulañca hoti, majjhaṭṭhānaṁ muṭṭhiratanaṁ hoti, dīghato pana diyaḍḍharatanaṁ vā dviratanaṁ vāti kurundiyaṁ vuttaṁ, ayaṁ sīsappamāṇassa ukkaṭṭhaparicchedo, ito uddhaṁ na vaṭṭati, heṭṭhā pana vaṭṭatīti aṭṭhakathāyaṁ (cūḷava. aṭṭha. 297) vuttaṁ. Tattha ‘‘tīsu kaṇṇesu dvinnaṁ kaṇṇāna’’nti pāṭhaṁ upanidhāya bimbohanassa ubhosu antesu ṭhapetabbacoḷakaṁ tikoṇameva karonti ekacce. ‘‘Idañca ṭhānaṁ gaṇṭhiṭṭhāna’’nti vadanti.",
  "tika-vin08t30:8": "Vimativinodaniyaṁ (vi. vi. ṭī. cūḷavagga 2.297) pana ‘‘sīsappamāṇaṁ nāma yattha gīvāya saha sakalaṁ sīsaṁ ṭhapetuṁ sakkā, tassa ca muṭṭhiratanaṁ vitthārappamāṇanti dassento ‘vitthārato’tiādimāha. Idañca bimbohanassa ubhosu antesu ṭhapetabbacoḷappamāṇadassanaṁ, tassa vasena bimbohanassa vitthārappamāṇaṁ paricchijjati, taṁ vaṭṭaṁ vā caturassaṁ vā katvā sibbitaṁ yathā koṭito koṭi vitthārato puthulaṭṭhānaṁ muṭṭhiratanappamāṇaṁ hoti, evaṁ sibbitabbaṁ, ito adhikaṁ na vaṭṭati. Taṁ pana antesu ṭhapitacoḷaṁ koṭiyā koṭiṁ āhacca diguṇaṁ kataṁ tikaṇṇaṁ hoti, tesu tīsu kaṇṇesu dvinnaṁ kaṇṇānaṁ antaraṁ vidatthicaturaṅgulaṁ hoti, majjhaṭṭhānaṁ koṭito koṭiṁ āhacca muṭṭhiratanaṁ hoti, idamassa ukkaṭṭhappamāṇa’’nti vuttattā bimbohanassa ubhosu antesu ṭhapetabbacoḷakaṁ pakatiyāyeva tikaṇṇaṁ na hoti, atha kho koṭiyā koṭiṁ āhacca diguṇakatakāleyeva hoti, tasmā taṁ coḷakaṁ vaṭṭaṁ vā hotu caturassaṁ vā, diguṇaṁ katvā miniyamānaṁ tikaṇṇameva hoti, dvinnañca kaṇṇānaṁ antaraṁ caturaṅgulādhikavidatthimattaṁ hoti, tassa ca coḷakassa majjhaṭṭhānaṁ muṭṭhiratanaṁ hoti, tasseva coḷakassa pamāṇena bimbohanassa majjhaṭṭhānampi muṭṭhiratanaṁ hotīti viññāyatīti.",
  "tika-vin08t30:9": "‘‘Kambalameva…pe… uṇṇabhisisaṅkhameva gacchatīti sāmaññato vuttattā gonakādiakappiyampi uṇṇamayattharaṇaṁ bhisiyaṁ pakkhipitvā sayituṁ vaṭṭatīti daṭṭhabbaṁ. Masūraketi cammamayabhisiyaṁ, cammamayaṁ pana bimbohanaṁ tūlapuṇṇampi na vaṭṭatī’’ti ca vimativinodaniyaṁ (vi. vi. ṭī. cūḷavagga 2.297) vuttaṁ. Sāratthadīpaniyaṁ (sārattha. ṭī. cūḷavagga 3.297) pana ‘‘sīsappamāṇanti yattha galavāṭakato paṭṭhāya sabbasīsaṁ upadahanti, taṁ sīsappamāṇaṁ hoti, tañca ukkaṭṭhaparicchedato tiriyaṁ muṭṭhiratanaṁ hotīti dassetuṁ ‘yattha vitthārato tīsu kaṇṇesū’tiādimāha. Majjhaṭṭhānaṁ muṭṭhiratanaṁ hotīti bimbohanassa majjhaṭṭhānaṁ tiriyato muṭṭhiratanappamāṇaṁ hotī’’ti vuttaṁ. Arañjaroti bahuudakagaṇhanakā mahācāṭi. Jalaṁ gaṇhituṁ alanti arañjaro, vaṭṭacāṭi viya hutvā thokaṁ dīghamukho majjhe paricchedaṁ dassetvā katoti gaṇṭhipadesu vuttaṁ. Vuttañhetaṁ aṭṭhakathāyanti ajjhāhārasambandho.",
  "tika-vin08t30:10": "Dvisaṅgahānidve hontīti dve paṭhamadutiyaavissajjiyāni ‘‘ārāmo ārāmavatthū’’ti ca ‘‘vihāro vihāravatthū’’ti ca vuttadvedvevatthusaṅgahāni honti. Tatiyaṁ avissajjiyaṁ ‘‘mañco pīṭhaṁ bhisi bimbohana’’nti vuttacatuvatthusaṅgahaṁ hoti. Catutthaṁ avissajjiyaṁ ‘‘lohakumbhī lohabhāṇakaṁ lohavārako lohakaṭāhaṁ vāsi pharasu kuṭhārī kudālo nikhādana’’nti vuttanavakoṭṭhāsavantaṁ hoti. Pañcamaṁ avissajjiyaṁ ‘‘valli veḷu muñjaṁ pabbajaṁ tiṇaṁ mattikā dārubhaṇḍaṁ mattikābhaṇḍa’’nti vuttaaṭṭhabhedanaṁ aṭṭhapabhedavantaṁ hotīti yojanā. Pañcanimmalalocanoti maṁsacakkhudibbacakkhudhammacakkhubuddhacakkhusamantacakkhūnaṁ vasena nimmalapañcalocano.",
  "tika-vin08t30:11": "Senāsanakkhandhake avissajjiyaṁ kīṭāgirivatthusmiṁ avebhaṅgiyanti ettha ‘‘senāsanakkhandhake gāmakāvāsavatthusmiṁ avissajjiyaṁ kīṭāgirivatthusmiṁ avebhaṅgiya’’nti vattabbaṁ. Kasmā? Dvinnampi vatthūnaṁ senāsanakkhandhake āgatattā. Senāsanakkhandhaketi ayaṁ sāmaññādhāro. Gāmakāvāsavatthusmiṁ kīṭāgirivatthusminti visesādhāro. Ayamattho pāḷiṁ oloketvā paccetabbo. Teneva hi samantapāsādikāyaṁ (cūḷava. aṭṭha. 321) ‘‘senāsanakkhandhake’’ti avatvā ‘‘idha’’icceva vuttaṁ, idhāti iminā gāmakāvāsavatthuṁ dasseti, kīṭāgirivatthu pana sarūpato dassitameva. Sāmaññādhāro pana taṁsaṁvaṇṇanābhāvato avuttopi sijjhatīti na vuttoti viññāyati.",
  "tika-vin08t30:12": "228.Thāvarena ca thāvaraṁ, garubhaṇḍena ca garubhaṇḍanti ettha pañcasu koṭṭhāsesu purimadvayaṁ thāvaraṁ, pacchimattayaṁ garubhaṇḍanti veditabbaṁ. Samakameva detīti ettha ūnakaṁ dentampi vihāravatthusāmantaṁ gahetvā dūrataraṁ dukkhagopaṁ vissajjetuṁ vaṭṭatīti daṭṭhabbaṁ. Vakkhati hi ‘‘bhikkhūnañce mahagghataraṁ…pe… sampaṭicchituṁ vaṭṭatī’’ti. Jānāpetvāti bhikkhusaṅghassa jānāpetvā, apaloketvāti attho. Nanu tumhākaṁ bahutaraṁ rukkhāti vattabbanti idaṁ sāmikesu attano bhaṇḍassa mahagghataṁ ajānitvā dentesu taṁ ñatvā theyyacittena gaṇhato avahāro hotīti vuttaṁ. Vihārena vihāro parivattetabboti savatthukena aññesaṁ bhūmiyaṁ katapāsādādinā, avatthukena vā savatthukaṁ parivattetabbaṁ, avatthukaṁ pana avatthukeneva parivattetabbaṁ kevalaṁ pāsādassa bhūmito athāvarattā. Evaṁ thāvaresupi thāvaravibhāgaṁ ñatvāva parivattetabbaṁ.",
  "tika-vin08t30:13": "‘‘Kappiyamañcā sampaṭicchitabbāti iminā suvaṇṇādivicittaṁ akappiyamañcaṁ ‘saṅghassā’ti vuttepi sampaṭicchituṁ na vaṭṭatīti dasseti. ‘Vihārassa demā’ti vutte saṅghassa vaṭṭati, na puggalassa khettādi viyāti daṭṭhabba’’nti vimativinodaniyaṁ (vi. vi. ṭī. cūḷavagga 2.321) vuttaṁ. Sāratthadīpaniyaṁ (sārattha. ṭī. cūḷvagga 3.321) pana ‘‘kappiyamañcā sampaṭicchitabbāti ‘saṅghassa demā’ti dinnaṁ sandhāya vuttaṁ. Sace pana ‘vihārassa demā’ti vadanti, suvaṇṇarajatamayādiakappiyamañcepi sampaṭicchituṁ vaṭṭatī’’ti vuttaṁ. Na kevalaṁ…pe… parivattetuṁ vaṭṭantīti iminā athāvarena thāvarampi athāvarampi parivattetuṁ vaṭṭatīti dasseti. Thāvarena athāvarameva hi parivattetuṁ na vaṭṭati. ‘‘Akappiyaṁ vā mahagghaṁ kappiyaṁ vāti ettha akappiyaṁ nāma suvaṇṇamayamañcādi akappiyabhisibimbohanāni ca. Mahagghaṁ kappiyaṁ nāma dantamayamañcādi, pāvārādikappiyaattharaṇādīni cā’’ti sāratthadīpaniyaṁ vuttaṁ, vimativinodaniyaṁ pana ‘‘akappiyaṁ vāti āsandiādi, pamāṇātikkantaṁ bimbohanādi ca. Mahagghaṁ kappiyaṁ vāti suvaṇṇādivicittaṁ kappiyavohārena dinna’’nti vuttaṁ.",
  "tika-vin08t30:14": "229.‘‘Kāḷaloha…pe… bhājetabbo’’ti vuttattā vaṭṭakaṁsalohamayampi bhājanaṁ puggalikampi sampaṭicchitumpi pariharitumpi vaṭṭati puggalānaṁ pariharitabbasseva bhājetabbattāti vadanti, taṁ upari ‘‘kaṁsalohavaṭṭalohabhājanavikati saṅghikaparibhogena vā gihivikaṭā vā vaṭṭatī’’tiādikena mahāpaccarivacanena virujjhati. Imassa hi ‘‘vaṭṭalohakaṁsalohānaṁ yena kenaci kato sīhaḷadīpe pādaggaṇhanako bhājetabbo’’ti vuttassa mahāaṭṭhakathāvacanassa paṭikkhepāya taṁ mahāpaccarivacanaṁ pacchā dassitaṁ, tasmā vaṭṭalohakaṁsalohamayaṁ yaṁ kiñci pādaggaṇhanakavārakampi upādāya abhājanīyameva, gihīhi dīyamānampi puggalassa sampaṭicchitumpi na vaṭṭati. Pārihāriyaṁ na vaṭṭatīti pattādiparikkhāraṁ viya sayameva paṭisāmetvā paribhuñjituṁ na vaṭṭati. Gihisantakaṁ viya ārāmikādayo ce sayameva gopetvā viniyogakāle ānetvā paṭidenti, paribhuñjituṁ vaṭṭati, ‘‘paṭisāmetvā bhikkhūnaṁ dethā’’ti vattumpi vaṭṭatīti.",
  "tika-vin08t30:15": "Paṇṇasūci nāma lekhanīti vadanti. Attanā laddhānipītiādinā paṭiggahaṇe doso natthi, pariharitvā paribhogova āpattikaroti dasseti. Yathā cettha, evaṁ upari bhājanīyavāsiādīsu attano santakesupi.",
  "tika-vin08t30:16": "Anāmāsampīti suvaṇṇādimayampi, sabbaṁ taṁ āmasitvā paribhuñjituṁ vaṭṭati.",
  "tika-vin08t30:17": "Upakkhareti upakaraṇe. Sikharaṁ nāma yena paribbhamantā chindanti. Pattabandhako nāma pattassa gaṇṭhiādikārako. ‘‘Paṭimānaṁ suvaṇṇādipattakārako’’tipi vadanti.",
  "tika-vin08t30:18": "‘‘Aḍḍhabāhūti kapparato paṭṭhāya yāva aṁsakūṭa’’nti gaṇṭhipadesu vuttaṁ. ‘‘Aḍḍhabāhu nāma vidatthicaturaṅgulantipi vadantī’’ti sāratthadīpaniyaṁ (sārattha. ṭī. cūḷavagga 2.321) vuttaṁ. Vajirabuddhiṭīkāyampi (vajira. ṭī. cūḷavagga 321) ‘‘aḍḍhabāhūti kapparato paṭṭhāya yāva aṁsakūṭanti likhita’’nti vuttaṁ. Vimativinodaniyaṁ (vi. vi. ṭī. cūḷavagga 2.321) pana ‘‘aḍḍhabāhuppamāṇā nāma aḍḍhabāhumattā, aḍḍhabyāmamattātipi vadantī’’ti vuttaṁ. Yottānīti cammarajjukā. Tatthajātakāti saṅghikabhūmiyaṁ jātā.",
  "tika-vin08t30:19": "‘‘Aṭṭhaṅgulasūcidaṇḍamattoti dīghaso aṭṭhaṅgulamatto pariṇāhato paṇṇasūcidaṇḍamatto’’ti sāratthadīpaniyaṁ (sārattha. ṭī.. Cūḷavagga 3.321) vimativinodaniyaṁ pana (vi. vi. ṭī. cūḷavagga 2.321) ‘‘aṭṭhaṅgulasūcidaṇḍamattoti saradaṇḍādisūciākāratanudaṇḍakamattopī’’ti vuttaṁ. Aṭṭhaṅgulappamāṇoti dīghato aṭṭhaṅgulappamāṇo. Rittapotthakopīti alikhitapotthakopi, idañca paṇṇappasaṅgena vuttaṁ.",
  "tika-vin08t30:20": "Āsandikoti caturassapīṭhaṁ vuccati ‘‘uccakampi āsandika’’nti (cūḷava. 297) vacanato . Ekatobhāgena dīghapīṭhameva hi aṭṭhaṅgulapādakaṁ vaṭṭati, caturassāsandiko pana pamāṇātikkantopi vaṭṭatīti veditabbo. Sattaṅgo nāma tīsu disāsu apassayaṁ katvā katamañco, ayampi pamāṇātikkantopi vaṭṭati. Bhaddapīṭhanti vettamayaṁ pīṭhaṁ vuccati. Pīṭhikāti pilotikabandhaṁ pīṭhameva. Eḷakapādapīṭhaṁ nāma dārupaṭikāya uparipāde ṭhapetvā bhojanaphalakaṁ viya katapīṭhaṁ vuccati. Āmaṇḍakavaṇṭakapīṭhaṁ nāma āmalakākārena yojitabahaupādapīṭhaṁ. Imāni tāva pāḷiyaṁ āgatapīṭhāni. Dārumayaṁ pana sabbampi pīṭhaṁ vaṭṭati.",
  "tika-vin08t30:21": "‘‘Ghaṭṭanaphalakaṁ nāma yattha ṭhapetvā rajitacīvaraṁ hatthena ghaṭṭenti. Ghaṭṭanamuggaro nāma anuvātādighaṭṭanatthaṁ katoti vadantī’’ti sāratthadīpaniyaṁ (sārattha. ṭī. cūḷavagga 3.321) vuttaṁ. Vimativinodaniyaṁ (vi. vi. ṭī. cūḷavagga 2.321) ‘‘ghaṭṭanaphalakaṁ ghaṭṭanamuggaroti idaṁ rajitacīvaraṁ ekasmiṁ maṭṭhe daṇḍamuggare veṭhetvā ekassa maṭṭhaphalakassa upari ṭhapetvā upari aparena maṭṭhaphalakena nikkujjitvā eko upari akkamitvā tiṭṭhati, dve janā upariphalakaṁ dvīsu koṭīsu gahetvā aparāparaṁ ākaḍḍhanavikaḍḍhanaṁ karonti, etaṁ sandhāya vuttaṁ. Hatthe ṭhapāpetvā hatthena paharaṇaṁ pana niṭṭhitarajanassa cīvarassa allakāle kātabbaṁ, idaṁ pana phalakamuggarehi ghaṭṭanaṁ sukkhakāle thaddhabhāvavimocanatthanti daṭṭhabba’’nti vuttaṁ. ‘‘Ambaṇanti phalakehi pokkharaṇīsadisakatapānīyabhājanaṁ. Rajanadoṇīti yattha pakkarajanaṁ ākiritvā ṭhapentī’’ti sāratthadīpaniyaṁ. Vimativinodaniyaṁ pana ‘‘ambaṇanti ekadoṇikanāvāphalakehi pokkharaṇīsadisaṁ kataṁ. Pānīyabhājanantipi vadanti. Rajanadoṇīti ekadārunāva kataṁ rajanabhājanaṁ. Udakadoṇīti ekadārunāva kataṁ udakabhājana’’nti vuttaṁ.",
  "tika-vin08t30:22": "‘‘Bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ. Paccattharaṇagatikanti iminā mañcapīṭhepi attharituṁ vaṭṭatīti dīpeti. Pāvārādipaccattharaṇampi garubhaṇḍanti eke. Noti apare, vīmaṁsitvā gahetabba’’nti sāratthadīpaniyaṁ (sārattha. ṭī. cūḷavagga 3.321) vuttaṁ. Vajirabuddhiṭīkāyaṁ (vajira. ṭī. cūḷavagga 321) pana ‘‘daṇḍamuggaro nāma ‘yena rajitacīvaraṁ pothenti, tampi garubhaṇḍamevā’ti vuttattā, ‘paccattharaṇagatika’nti vuttattā ca api-saddena pāvārādipaccattharaṇaṁ sabbaṁ garubhaṇḍamevāti vadanti. Eteneva suttena aññathā atthaṁ vatvā pāvārādipaccattharaṇaṁ na garubhaṇḍaṁ, bhājanīyameva, senāsanatthāya dinnapaccattharaṇameva garubhaṇḍanti vadanti. Upaparikkhitabba’’nti vuttaṁ. Vimativinodaniyaṁ (vi. vi. ṭī. cūḷavagga 2.321) pana ‘‘bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ. Tattha bhūmattharaṇasaṅkhepena sayitumpi vaṭṭatiyeva. Paccattharaṇagatikanti iminā mañcādīsu attharitabbaṁ mahācammaṁ eḷakacammaṁ nāmāti dassetī’’ti vuttaṁ. Chattamuṭṭhipaṇṇanti tālapaṇṇaṁ sandhāya vuttaṁ. Pattakaṭāhanti pattapacanakaṭāhaṁ. Gaṇṭhikāti cīvaragaṇṭhikā. Vidhoti kāyabandhanavidho.",
  "tika-vin08t30:23": "Idāni vinayatthamañjūsāyaṁ (kaṅkhā. abhi. ṭī. dubbalasikkhāpadavaṇṇanā) āgatanayo vuccate – ārāmo nāma pupphārāmo vā phalārāmo vā. Ārāmavatthu nāma tesaṁyeva ārāmānaṁ atthāya paricchinditvā ṭhapitokāso. Tesu vā ārāmesu vinaṭṭhesu tesaṁ porāṇakabhūmibhāgo. Vihāro nāma yaṁ kiñci pāsādādisenāsanaṁ. Vihāravatthu nāma tassa patiṭṭhānokāso. Mañco nāma masārako bundikābaddho kuḷīrapādako āhaccapādakoti imesaṁ pubbe vuttānaṁ catunnaṁ mañcānaṁ aññataro. Pīṭhaṁ nāma masārakādīnaṁyeva catunnaṁ pīṭhānaṁ aññataraṁ. Bhisi nāma uṇṇabhisiādīnaṁ pañcannaṁ bhisīnaṁ aññataraṁ. Bimbohanaṁ nāma rukkhatūlalatātūlapoṭakītūlānaṁ aññatarena puṇṇaṁ. Lohakumbhī nāma kāḷalohena vā tambalohena vā yena kenaci katakumbhī. Lohabhāṇakādīsupi eseva nayo. Ettha pana bhāṇakanti arañjaro vuccati. Vārakoti ghaṭo. Kaṭāhaṁ kaṭāhameva. Vāsiādīsu valliādīsu ca duviññeyyaṁ nāma natthi…pe….",
  "tika-vin08t30:24": "Tattha thāvarena thāvaranti vihāravihāravatthunā ārāmaārāmavatthuṁ vihāravihāravatthuṁ. Itarenāti athāvarena, pacchimarāsittayenāti vuttaṁ hoti. Akappiyenāti suvaṇṇamayamañcādinā ceva akappiyabhisibimbohanehi ca. Mahagghakappiyenāti dantamayamañcādinā ceva pāvārādinā ca. Itaranti athāvaraṁ. Kappiyaparivattanena parivattetunti yathā akappiyaṁ na hoti, evaṁ parivattetuṁ…pe… evaṁ tāva thāvarena thāvaraparivattanaṁ veditabbaṁ. Itarena itaraparivattane pana mañcapīṭhaṁ mahantaṁ vā hotu, khuddakaṁ vā, antamaso caturaṅgulapādakaṁ gāmadārakehi paṁsvāgārakesu kīḷantehi katampi saṅghassa dinnakālato paṭṭhāya garubhaṇḍaṁ hoti…pe… satagghanakena vā sahassagghanakena vā mañcena aññaṁ mañcasatampi labhati, parivattetvā gahetabbaṁ. Na kevalaṁ mañcena mañcoyeva, ārāmaārāmavatthuvihāravihāravatthupīṭhabhisibimbohanānipi parivattetuṁ vaṭṭanti. Esa nayo pīṭhabhisibimbohanesupi.",
  "tika-vin08t30:25": "Kāḷalohatambalohakaṁsalohavaṭṭalohānanti ettha kaṁsalohaṁ vaṭṭalohañca kittimalohaṁ. Tīṇi hi kittimalohāni kaṁsalohaṁ vaṭṭalohaṁ hārakūṭanti. Tattha tiputambe missetvā kataṁ kaṁsalohaṁ. Sīsatambe missetvā kataṁ vaṭṭalohaṁ. Rasatambe missetvā kataṁ hārakūṭaṁ. Tena vuttaṁ ‘‘kaṁsalohaṁ vaṭṭalohañca kittimaloha’’nti. Tato atirekanti tato atirekagaṇhanako. Sārakoti majjhe makuḷaṁ dassetvā mukhavaṭṭivitthataṁ katvā piṭṭhito nāmetvā kātabbaṁ ekaṁ bhājanaṁ. Sarāvantipi vadanti. Ādi-saddena kañcanakādīnaṁ gihiupakaraṇānaṁ gahaṇaṁ. Tāni hi khuddakānipi garubhaṇḍāneva gihiupakaraṇattā. Pi-saddena pageva mahantānīti dasseti, imāni pana bhājanīyāni bhikkhupakaraṇattāti adhippāyo. Yathā ca etāni, evaṁ kuṇḍikāpi bhājanīyā. Vakkhati hi ‘‘yathā ca mattikābhaṇḍe, evaṁ lohabhaṇḍepi kuṇḍikā bhājanīyakoṭṭhāsameva bhajatī’’ti. Saṅghikaparibhogenāti āgantukānaṁ vuḍḍhatarānaṁ datvā paribhogena. Gihivikaṭāti gihīhi vikatā paññattā, attano vā santakakaraṇena virūpaṁ katā. Puggalikaparibhogena na vaṭṭatīti āgantukānaṁ adatvā attano santakaṁ viya gahetvā paribhuñjituṁ na vaṭṭati. Pipphalikoti kattari. Ārakaṇṭakaṁ sūcivedhakaṁ. Tāḷaṁ yantaṁ. Kattarayaṭṭhivedhako kattarayaṭṭhivalayaṁ. Yathā tathā ghanakataṁ lohanti lohavaṭṭi lohaguḷo lohapiṇḍi lohacakkalikanti evaṁ ghanakataṁ lohaṁ. Khīrapāsāṇamayānīti mudukakhīravaṇṇapāsāṇamayāni.",
  "tika-vin08t30:26": "Gihivikaṭānipi na vaṭṭanti anāmāsattā. Pi-saddena pageva saṅghikaparibhogena vā puggalikaparibhogena vāti dasseti. Senāsanaparibhogo pana sabbakappiyo, tasmā jātarūpādimayaā sabbāpi senāsanaparikkhārā āmāsā. Tenāha ‘‘senāsanaparibhoge panā’’tiādi.",
  "tika-vin08t30:27": "Sesāti tato mahattarī vāsi. Yā panāti yā kuṭhārī pana. Kudālo antamaso caturaṅgulamattopi garubhaṇḍameva. Nikhādanaṁ caturassamukhaṁ vā hotu doṇimukhaṁ vā vaṅkaṁ vā ujukaṁ vā, antamaso sammuñjanīdaṇḍavedhanampi, daṇḍabandhañce, garubhaṇḍameva. Tenāha ‘‘kudālo daṇḍabandhanikhādanaṁ vā agarubhaṇḍaṁ nāma natthī’’ti. Sipāṭikā nāma khurakoso, sikharaṁ pana daṇḍabandhanikhādanaṁ anulometīti āha ‘‘sikharampi nikhādaneneva saṅgahita’’nti. Sace pana vāsi adaṇḍakaṁ phalamattaṁ, bhājanīyaṁ. Upakkhareti vāsiādibhaṇḍe.",
  "tika-vin08t30:28": "Pattabandhako nāma pattassa gaṇṭhikādikārako. ‘‘Paṭimānaṁ suvaṇṇādipattakārako’’tipi vadanti. Tipucchedanakasatthaṁ suvaṇṇacchedanakasatthaṁ kataparikammacammacchindanakakhuddakasatthanti imāni cettha tīṇi pipphalikaṁ anulomantīti āha ‘‘ayaṁ pana viseso’’tiādi. Itarānīti mahākattariādīni.",
  "tika-vin08t30:29": "Aḍḍhabāhuppamāṇāti kapparato paṭṭhāya yāva aṁsakūṭappamāṇā, vidatthicaturaṅgulappamāṇāti vuttaṁ hoti. Tatthajātakāti saṅghikabhūmiyaṁ jātā, ārakkhasaṁvidhānena rakkhitattā rakkhitā ca sā mañjūsādīsu pakkhittaṁ viya yathā taṁ na nassati, evaṁ gopanato gopitā cāti rakkhitagopitā. Tatthajātakāpi pana arakkhitā garubhaṇḍameva na hoti. Saṅghakamme ca cetiyakamme ca kateti iminā saṅghasantakena cetiyasantakaṁ rakkhituṁ parivattituñca vaṭṭatīti dīpeti. Suttaṁ panāti vaṭṭitañceva avaṭṭitañca suttaṁ.",
  "tika-vin08t30:30": "Aṭṭhaṅgulasūcidaṇḍamattoti antamaso dīghaso aṭṭhaṅgulamatto pariṇāhato sīhaḷa-paṇṇasūcidaṇḍamatto. Etthāti veḷubhaṇḍe. Daḍḍhaṁ gehaṁ yesaṁ teti daḍḍhagehā. Na vāretabbāti ‘‘mā gaṇhitvā gacchathā’’ti na nisedhetabbā. Desantaragatena sampattavihāre saṅghikāvāse ṭhapetabbā.",
  "tika-vin08t30:31": "Avasesañca chadanatiṇanti muñjapabbajehi avasesaṁ yaṁ kiñci chadanatiṇaṁ. Aṭṭhaṅgulappamāṇopīti vitthārato aṭṭhaṅgulappamāṇo. Likhitapotthako pana garubhaṇḍaṁ na hoti. Kappiyacammānīti migādīnaṁ cammāni. Sabbaṁ cakkayuttayānanti rathasakaṭādikaṁ sabbaṁ cakkayuttayānaṁ. Visaṅkhatacakkaṁ pana yānaṁ bhājanīyaṁ. Anuññātavāsi nāma yā sipāṭikāya pakkhipitvā pariharituṁ sakkāti vuttā. Muṭṭhipaṇṇaṁ tālapattaṁ. Tañhi muṭṭhinā gahetvā pariharantīti ‘‘muṭṭhipaṇṇa’’nti vuccati. ‘‘Muṭṭhipaṇṇanti chattacchadapaṇṇamevā’’ti keci. Araṇīsahitanti araṇīyugaḷaṁ, uttarāraṇī adharāraṇīti araṇīdvayanti attho. Phātikammaṁ katvāti antamaso taṁagghanakavālikāyapi thāvaraṁ vaḍḍhikammaṁ katvā. Kuṇḍikāti ayakuṇḍikā ceva tambalohakuṇḍikā ca. Bhājanīyakoṭṭhāsameva bhajatīti bhājanīyapakkhameva sevati , na tu garubhaṇḍanti attho. Kañcanako pana garubhaṇḍamevāti adhippāyo.",
  "tika-vin08t30:32": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t30:33": "Garubhaṇḍavinicchayakathālaṅkāro nāma",
  "tika-vin08t30:34": "Tiṁsatimo paricchedo."
}