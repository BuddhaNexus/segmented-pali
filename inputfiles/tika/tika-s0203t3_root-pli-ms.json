{
  "tika-s0203t3:0": "4. Vibhaṅgavaggo",
  "tika-s0203t3:1": "1. Bhaddekarattasuttavaṇṇanā",
  "tika-s0203t3:2": "272. Ekā ratti ekaratto, bhaddo ekaratto etassāti bhaddekarattaṁ, vipassanaṁ paribrūhento puggalo. Tenāha – ‘‘vipassanānuyogasamannāgatattā’’ti. Taṁ uddissa pavattiyā pana bhaddekarattasahacaraṇato bhaddekaratto. Tenāha bhagavā – ‘‘bhaddekarattassa vo, bhikkhave, uddesañca vibhaṅgañca desessāmī’’ti. Desetabbamatthaṁ uddisati etenāti uddeso, saṅkhepadesanā eva. Yasmā pana niddesapadānaṁ jananiṭṭhāne ṭhitattā mātā viyāti mātikāti vuccati, tasmāha ‘‘uddesanti mātika’’nti. Uddiṭṭhamatthaṁ vibhajati etenāti vibhaṅgo vitthāradesanā, tenāha – ‘‘vitthārabhājaniya’’nti ‘‘yathāuddiṭṭhamatthaṁ vitthārato bhājeti vibhajati etenā’’ti katvā.",
  "tika-s0203t3:3": "Uppādādikhaṇattayaṁ patvā atikkamaṁ atikkantaṁ atītaṁ. Taṁ pana atthato vigataṁ khandhapañcakanti āha ‘‘atīte khandhapañcake’’ti. Taṇhādiṭṭhīhi nānugaccheyyāti taṇhādiṭṭhābhinandanāhi nānubhaveyya, nābhinandeyyāti attho. Yathā ‘‘nicca’’ntiādinā viparītaggāhavasena atītesu rūpādīsu micchāabhinivisanaṁ parāmāso diṭṭhābhinandanā; evaṁ ‘‘nicca’’ntiādinā viparītaggāhavasena anāgatesu rūpādīsu micchāabhinivisanaṁ parāmāso diṭṭhi kammasamādānaṁ diṭṭhipatthanāti taṁ paṭikkhipanto āha – ‘‘taṇhādiṭṭhīhi na pattheyyā’’ti. Yadatītanti ettha iti-saddo ādiattho. Tena ‘‘apatta’’nti padaṁ saṅgaṇhāti. Tampi hi kāraṇavacanaṁ. Tenāha ‘‘yasmā cā’’ti. Tatthāyamadhippāyo, ‘‘atītaṁ taṇhādivasena nābhinanditabbaṁ sabbaso avijjamānattā sasavisāṇaṁ viya, tathā anāgatampi na patthetabba’’nti. Tattha siyā – atītaṁ nābhinanditabbaṁ abhinandanāya nippayojanattā, anāgatapatthanā pana saphalāpi siyāti na sabbaso paṭikkhipitabbāti? Na, tassāpi savighātabhāvena paṭikkhipitabbato. Tenāha ‘‘yasmā’’tiādi. Tattha pahīnanti nissaṭṭhasabhāvaṁ. Niruddhanti bhaggaṁ. Atthaṅgatanti vināsaṁ. Appattanti sabhāvaṁ uppādādikaṁ asampattaṁ. Ajātanti na jātaṁ. Anibbattanti tasseva vevacanaṁ.",
  "tika-s0203t3:4": "Yattha yatthāti yasmiṁ yasmiṁ khaṇe, yasmiṁ yasmiṁ vā dhammapuñje uppannaṁ, taṁ sabbampi asesetvā. Araññādīsu vāti vā-saddo aniyamattho. Tena araññe vā rukkhamūle vā pabbatakandarādīsu vāti ṭhānaniyamābhāvā anupassanāya sātaccakāritaṁ dasseti. Yamakādivasena paribrūhiyamānā vipassanā viya paṭipakkhehi akopaniyāva hotīti āha – ‘‘asaṁhīraṁ asaṁkuppanti idaṁ vipassanāpaṭivipassanādassanatthaṁ vutta’’nti. Gāthāyamayamattho vipassanāvasena yujjatīti āha – ‘‘vipassanā hī’’tiādi. Kiṁ etāya pariyāyakathāyāti nippariyāyatova asaṁhīraṁ asaṁkuppaṁ dassetuṁ, ‘‘atha vā’’tiādi vuttaṁ. Kathaṁ pana niccassa nibbānassa anubrūhanā hotīti āha ‘‘punappuna’’ntiādi. Etena tadārammaṇadhammā brūhanāya, tesaṁ ārammaṇampi atthato anubrūhitaṁ nāma hoti bahulaṁ manasikārenāti dasseti.",
  "tika-s0203t3:5": "Ādito tāpanaṁ ātāpanaṁ, tena ārambhadhātumāha. Parito tāpanaṁ paritāpanaṁ, tena nikkamadhātuparakkamadhātuyo cāti. Tassa senāti tassa maccuno sahakaraṇaṭṭhena senā viyāti senā. Saṅgarotiādīsu mittākāraggahaṇena sāmapayogamāha. Lañjaggahaṇena lañjadānaṁ, tena dānappayogaṁ. Balarāsīti hatthiassādibalakāyo. Tena daṇḍabhedāni vadati. Bhedopi hi balavato eva ijjhati, svāyaṁ catubbidhopi upāyayogena sampavattīyati. Tattha tattha ca saṅgaṁ āsattiṁ arati detīti saṅgaro pubbabhāge vā saṅgaraṇavasena tassa paṭijānanavasena pavattanato.",
  "tika-s0203t3:6": "Uṭṭhāhakaṁ uṭṭhānavīriyasampannaṁ. Saparahitasīvanalakkhaṇena asādhubhāvaparammukhabhāvagamanena vā santo.",
  "tika-s0203t3:7": "273.Manuññarūpavaseneva evaṁrūpo ahosīnti atītaṁ anvāgameti tattha nandiyāsamanvānayanato. Vedanādīsupi eseva nayo. Kusalasukhasomanassavedanāvasenāti kusalavedanāvasena sukhavedanāvasena somanassavedanāvasenāti paccekaṁ vedanāsaddo yojetabbo. Taṇhābhinandanāya sati diṭṭhābhinandanā siddhā evāti – ‘‘taṇhaṁ samanvāneti’’icceva vuttaṁ. Hīnarūpādi…pe… na maññati amanuññopi samāno samanuññabhāvasseva vasena maññanāya pavattanato. Nānupavattayati vikkhambhanavasena nandiyā dūrīkatattā.",
  "tika-s0203t3:8": "274. Uḷārasundarabhāvamukheneva anāgatesupi rūpādīsu taṇhādiṭṭhikappanā pavattatīti āha – ‘‘evaṁrūpo…pe… veditabbā’’ti.",
  "tika-s0203t3:9": "275.Vattabbaṁ siyāti yathā nandiyā asamanvānayanajotanaṁ byatirekamukhena patiṭṭhapetuṁ, ‘‘atītaṁ na nvāgameyyā’’ti uddesassa, ‘‘kathañca, bhikkhave, atītaṁ anvāgametī’’tiādinā (ma. ni. 3.273) vibhaṅgo vutto, evaṁ ‘‘paccuppannañca yo dhamma’’ntiādikassa uddesassa byatirekamukhena vibhaṅge vuccamāne vipassanāpaṭikkhepavasena, ‘‘kathañca…pe… vattabbaṁ siyā’’ti vuttaṁ. Tayidaṁ paramagambhīraṁ satthudesanānayaṁ anupadhāretvā coditaṁ, yasmā ‘‘paccuppannañca yo dhamma’’ntiādikassa uddesassa byatirekamukheneva vipassanāpaṭikkhepavasena, ‘‘kathañca, bhikkhave, paccuppannesū’’ti vibhaṅgadesanā sampavattati. Tenāha ‘‘yasmā panā’’tiādi. Tattha tassā evāti vipassanāya eva. Abhāvaṁ dassetuṁ saṁhīratīti mātikaṁ uddharitvāti kathetukamyatāya mātikāvasena paduddhāraṁ katvā, ‘‘idha, bhikkhave, asutavā sutavā’’ti ca ādinā vitthāro vutto. Vipassanāya abhāvatoti vipassanāya abhāvitatāya avikkhambhitatāya taṇhādiṭṭhīhi sapattehi viya tattha tattha ṭhapanāya ākaḍḍhīyati, tattha tattha visaye tato eva apāyasamuddaṁ saṁsārasamuddaṁ ānīyati. Sukkapakkho vuttavipariyāyena veditabbo. Sesaṁ suviññeyyameva.",
  "tika-s0203t3:10": "Bhaddekarattasuttavaṇṇanāya līnatthappakāsanā samattā.",
  "tika-s0203t3:11": "2. Ānandabhaddekarattasuttavaṇṇanā",
  "tika-s0203t3:12": "276. Bahiddhā puthuttārammaṇato nivattetvā ekasmiṁyeva ārammaṇe cittassa sammadeva layanaṁ appanaṁ paṭisallānaṁ, yo koci samāpattivihāro, idha pana ariyavihāro adhippetoti āha – ‘‘paṭisallānā vuṭṭhito’’tiādi. Jānantova bhagavā kathāsamuṭṭhāpanatthaṁ pucchi. Vuttañhetaṁ – ‘‘jānantāpi tathāgatā pucchanti, jānantāpi na pucchantī’’tiādi (pārā. 16).",
  "tika-s0203t3:13": "278.Sādhukāramadāsīti sādhusaddaṁ sāvesi. Taṁ pana pasaṁsā hotīti pasaṁsattho sādhusaddo. Tenāha ‘‘desanaṁ pasaṁsanto’’ti. Vijjamānehi vaṇṇehi guṇavante udaggatākaraṇaṁ sampahaṁsanaṁ, kevalaṁ guṇasaṁkittanavasena thomanā pasaṁsāti ayametesaṁ viseso.",
  "tika-s0203t3:14": "Ānandabhaddekarattasuttavaṇṇanāya līnatthappakāsanā samattā.",
  "tika-s0203t3:15": "3. Mahākaccānabhaddekarattasuttavaṇṇanā",
  "tika-s0203t3:16": "279. Uṇhabhāvena tapanato tapaṁ udakaṁ etassāti tapodā, rahado. Tenāha ‘‘tattodakassa rahadassā’’ti. Saṅkhepena vuttamatthaṁ vitthārato dassetuṁ, ‘‘vebhārapabbatassā’’tiādi vuttaṁ. Tato udakarahadato, taṁ rahadaṁ upanissāyāti attho. Nāgabhavanāgatopi hi so rahado tato upari manussaloke jalāsayena sambaddho hoti. Tena vuttaṁ – ‘‘tapodā nāma nadī sandatī’’ti. Edisāti kuthitā uṇhā, anvatthanāmavasena tapodāti ca vuccatīti attho. Petalokoti petānaṁ vasanaṭṭhānaṁ paccekanirayaṁ sandhāyāha. Imassa pana ārāmassāti tapodārāmassa. Tatoti tapodāsaṅkhātanadito. Mahāudakarahadoti mahāudakabharitaṁ pallalaṁ.",
  "tika-s0203t3:17": "280.Samiddhoti uḷāro, paripuṇṇoyevāti attho. Ādimhi brahmacariyamassāti ādibrahmacariyo, so eva ādibrahmacariyako. Tenāha ‘‘pubbabhāgappaṭipattibhūto’’ti. ‘‘Atītaṁ anāgataṁ paccuppanna’’nti addhabhedamukhena saṅkhatadhammabodhavacanaṁ.",
  "tika-s0203t3:18": "282. Kāmaṁ khandhādivasena vibhajanaṁ sādhāraṇaṁ, paṭhamadutiyacatutthasuttesu pana khandhavasena vibhajanaṁ katvā idha tathā akatvā evaṁ desanāya ṭhapanaṁ tato aññathā āyatanavasena vibhajanatthaṁ. Evaṁ vibhinnā hi saṅkhepavitthārato anavasesā sammasanupagā dhammā vibhajitvā dassitā honti; ayaṁ kirettha bhagavato ajjhāsayo therena nayato gahitoti dassetuṁ, ‘‘imasmiṁ kirā’’tiādi vuttaṁ. Tattha dvādasāyatanavaseneva mātikaṁ ṭhapesīti lokiyāni dvādasāyatanāni eva sandhāya mātikaṁ ṭhapesi, yathā tīsu suttesu khandhavasena vibhattaṁ, evaṁ yadi bhagavatā idhāpi vibhajanaṁ icchitaṁ siyā, tathā vibhajeyya, yasmā pana tathā avibhajitvāva gandhakuṭiṁ paviṭṭho, tasmā dvādasāyatanavasenevettha vibhajanaṁ bhagavatā ca adhippetanti nayaggāhe ṭhatvā thero vibhaji. Tenāha – ‘‘nayaṁ paṭilabhitvā evamāhā’’ti. Bhāriyaṁ katanti dukkaraṁ kataṁ. Apade padaṁ dassitaṁ ākāse padaṁ kataṁ sādhāraṇassa atthassa visiṭṭhavisayatāya dassitattā. Nikantiviññāṇanti nikantitaṇhāya sampayuttaṁ viññāṇaṁ, ‘‘chandarāgappaṭibaddhaṁ hotī’’ti vacanato. Manoti bhavaṅgacittaṁ manodvārikajavanānaṁ dvārabhūtaṁ.",
  "tika-s0203t3:19": "283.Patthanāvasena ṭhapesīti patthanāvasena cittaṁ pavattesi.",
  "tika-s0203t3:20": "Mahākaccānabhaddekarattasuttavaṇṇanāya līnatthappakāsanā",
  "tika-s0203t3:21": "Samattā.",
  "tika-s0203t3:22": "4. Lomasakakaṅgiyabhaddekarattasuttavaṇṇanā",
  "tika-s0203t3:23": "286. Ghananicitalomo lomaso, ayaṁ pana appatāya lomasakoti āha – ‘‘īsakalomasākāratāyā’’ti, lomasako aṅgiko lomasakakaṅgiyo, paṭhamo ka-kāro appattho, dutiyaṁ pana padavaḍḍhanameva. Rattakambalasilāyanti rattakambalavaṇṇasilāyaṁ. Oruyhāti ākāsato otaritvā. Pāṭihāriyaṁ disvā dinnalābhasakkārassa asādiyanato manussapathe na vasanti.",
  "tika-s0203t3:24": "Dasahi cakkavāḷasahassehīti nissakkavacanato āgantvāti adhippāyo. Sannipatitāhi devatāhīti karaṇavacanaṁ. Paññāpayogamandatāya paṭivijjhituṁ asakkontānaṁ devānaṁ ñāṇassa tikkhavisadabhāvāpādanena samuttejetuṁ saṁvegajananatthaṁ…pe… abhāsi. Tatrāti tasmiṁ devasannipāte, tissaṁ vā desanāyaṁ. Devattassāti devabhāvassa, dibbasampattiyāti attho. Bhaddekarattassa suttassa etāti bhaddekarattiyā.",
  "tika-s0203t3:25": "Savanamukhena byañjanaso atthaso ca upadhāraṇaṁ uggaṇhananti āha – ‘‘tuṇhībhūto nisīditvā suṇanto uggaṇhāti nāmā’’ti. Vācuggatakaraṇaṁ pariyāpuṇananti āha – ‘‘vācāya sajjhāyaṁ karonto pariyāpuṇāti nāmā’’ti. Ganthassa parihaṇaṁ dhāraṇaṁ, taṁ pana paresu patiṭṭhāpanaṁ pākaṭaṁ hotīti āha – ‘‘aññesaṁ vācento dhāreti nāmā’’ti. Sesaṁ heṭṭhā vuttanayameva.",
  "tika-s0203t3:26": "Lomasakakaṅgiyabhaddekarattasuttavaṇṇanāya līnatthappakāsanā",
  "tika-s0203t3:27": "Samattā.",
  "tika-s0203t3:28": "5. Cūḷakammavibhaṅgasuttavaṇṇanā",
  "tika-s0203t3:29": "289.Aṅgasubhatāyāti aṅgānaṁ hatthapādādisarīrāvayavānaṁ sundarabhāvena. Yaṁ apaccaṁ kucchitaṁ muddhaṁ vā, tattha loke māṇavavohāro, yebhuyyena sattā daharakāle suddhadhātukā hontīti vuttaṁ, ‘‘taruṇakāle vohariṁsū’’ti. Adhipatittāti issarabhāvato.",
  "tika-s0203t3:30": "Samāhāranti sannicayaṁ. Paṇḍito gharamāvaseti yasmā appatarepi byayamāne bhogā khīyanti, appatarepi sañcayamāne vaḍḍhanti, tasmā viññujātiko kiñci byayaṁ akatvā ayameva uppādento gharāvāsaṁ anutiṭṭheyyāti lobhādesitamatthaṁ vadati.",
  "tika-s0203t3:31": "Dhanalobhena…pe… nibbatto. Lobhavasikassa hi gati nirayo vā tiracchānayoni vā. Vuttañhetaṁ – ‘‘nimittassādagathitaṁ vā, bhikkhave, viññāṇaṁ tiṭṭhamānaṁ tiṭṭhati anubyañjanassādagathitaṁ vā. Tasmiṁ samaye kālaṅkareyya, dvinnaṁ gatīnaṁ aññataraṁ gatiṁ vadāmi – nirayaṁ vā tiracchānayoniṁ vā’’ti (saṁ. ni. 4.235). Niraye nibbattissati katokāsassa kammassa paṭibāhituṁ asakkuṇeyyabhāvato.",
  "tika-s0203t3:32": "Pattakkhandhaadhomukhabhāvaṁ sandhāya ‘‘onāmetvā’’ti vuttaṁ. Brāhmaṇacārittassa bhāvitataṁ sandhāyāha ‘‘brahmaloke nibbatto’’ti. Taṁ pavattiṁ pucchīti sutametaṁ mayā, ‘‘mayhaṁ pitā sunakho hutvā nibbatto’’ti, etaṁ bhotā gotamena vuttanti. Kimidaṁ vuttanti imaṁ pavattiṁ pucchi.",
  "tika-s0203t3:33": "Tatheva vatvāti yathā sunakhassa vuttaṁ, tatheva vatvā. Avisaṁvādanatthanti, ‘‘todeyyabrāhmaṇo sunakho jāto’’ti attano vacanassa avisaṁvādanatthaṁ, visaṁvādanābhāvadassanatthanti adhippāyo. Ñātomhiimināti iminā mama puttena mayhaṁ purimajātiyaṁ pitāti evaṁ ñāto amhīti jānitvā. Buddhānubhāvena kira sunakho tathā dasseti, na jātissaratāya. Bhagavantaṁ disvā bhukkaraṇaṁ pana purimajātisiddhavāsanāya. Bhavapaṭicchannanti bhavantarabhāvena paṭicchannaṁ. Nāma-saddo sambhāvane. Paṭisandhiantaranti aññajātipaṭisandhiggahaṇena heṭṭhimajātaṁ gatiṁ. Aṅgavijjāpāṭhako kiresa, tena appāyukadīghāyukatādivasena cuddasa pañhe abhisaṅkhari; evaṁ kirassa ahosi, ‘‘imesaṁ sattānaṁ appāyukatādayo visesā aṅgapaccaṅgavasena sallakkhiyanti. Na kho panetaṁ yuttaṁ ‘aṅgapaccaṅgāni yāva tesaṁ tesaṁ kāraṇa’nti; tasmā bhavitabbamettha aññeneva kāraṇena. Samaṇo gotamo taṁ kāraṇaṁ vibhajitvā kathessati, evāyaṁ sabbaññūti nicchayo me apaṇṇako bhavissatī’’ti. Apare pana bhaṇanti, ‘‘tiracchānagataṁ manussaṁ vā āvisitvā icchitatthakasāvanaṁ nāma mahāmantavijjāvasena hoti; tasmā na ettāvatā samaṇassa gotamassa sabbaññutā sunicchitā hoti. Yaṁ nūnāhaṁ kammaphalamassa uddissa pañhaṁ puccheyyaṁ, tattha ca me cittaṁ ārādhento pañhaṁ byākarissati. Evāyaṁ sabbaññūti vinicchayo me bhavissatīti te pañhe pucchatī’’ti.",
  "tika-s0203t3:34": "Bhaṇḍakanti sāpateyyaṁ, santakanti attho. Kammunā dātabbaṁ ādiyantīti kammadāyādā, attanā katūpacitakammaphalabhāgīti attho. Taṁ pana kammadāyajjaṁ kāraṇopacārena vadanto, ‘‘kammaṁ etesaṁ dāyajjaṁ bhaṇḍakanti attho’’ti āha – yathā ‘‘kusalānaṁ, bhikkhave, dhammānaṁ samādānahetu evamidaṁ puññaṁ pavaḍḍhatī’’ti (dī. ni. 3.80). Yavati phalaṁ sabhāvato bhinnampi abhinnaṁ viya missitaṁ hoti, etenāti yonīti āha – ‘‘kammaṁ etesaṁ yoni kāraṇa’’nti. Mamattavasena bajjhati saṁbajjhatīti bandhu, ñāti sālohito ca. Kammaṁ pana ekantasambandhamevāti āha – ‘‘kammaṁ etesaṁ bandhū’’ti. Patiṭṭhāti avassayo. Kammasadiso hi sattānaṁ avassayo natthi, añño koci issaro brahmā vā na karoti tādisaṁ kattuṁ sajjituṁ asamatthabhāvato. Yaṁ panettha vattabbaṁ, taṁ visuddhimaggasaṁvaṇṇanāyaṁ vuttanayena veditabbaṁ. Kammamevāti kasmā avadhāritaṁ, nanu kilesāpi sattānaṁ hīnapaṇītabhāvakāraṇaṁ, na kevalanti ? Saccametaṁ, kilesapayogena vipākavaṭṭaṁ nibbattaṁ kammapavattitamevāti katvā vuttaṁ. ‘‘Kathitassa atthaṁ na sañjānāsī’’ti saṅkhepato vatvā nanu bhagavā mahākāruṇiko paresaṁ ñāpanatthameva dhammaṁ desetīti āha – ‘‘mānanissito kiresā’’tiādi.",
  "tika-s0203t3:35": "290.Samattenāti pariyattena, yathā taṁ phalaṁ dātuṁ samatthaṁ hoti, evaṁ katena, upacitenāti attho. Tādisaṁ pana attano kicce anūnaṁ nāma hotīti āha ‘‘paripuṇṇenā’’ti. Samādinnenāti ettha samādānaṁ nāma taṇhādiṭṭhīhi gahaṇaṁ parāmasananti āha – ‘‘gahitena parāmaṭṭhenā’’ti. Paṭipajjati etāya sugatiduggatīti paṭipadā, kammaṁ. Tathā hi taṁ ‘‘kammapatho’’ti vuccati.",
  "tika-s0203t3:36": "Esāti paṭipadā. Dubbalaṁ upaghātakameva siyāti upapīḷakassa visayaṁ dassetuṁ, ‘‘balavakammenā’’tiādi vuttaṁ. Balavakammenāti puññakammena. Vadati nāmāti vadanto viya hoti . Nibbattāpeyyanti kasmā vuttaṁ, nanu upapīḷakasabhāvaṁ kammaṁ janakasabhāvaṁ na hotīti? Sabbametaṁ parikappanavacanaṁ, yathā manussā paccatthikaṁ paṭipakkhaṁ kiñci kātuṁ asamatthāpi keci ālambanavasena samatthā viya attānaṁ dassenti, evaṁsampadamidanti keci. Apare pana bhaṇanti – yassidaṁ kammassavipākaṁ pīḷeti, sace tasmiṁ anokāse eva sayaṁ vipaccituṁ okāsaṁ labheyya, apāyesu eva taṁsamaṅgipuggalaṁ nibbattāpeyya, yasmā taṁ kammaṁ balavaṁ hutvā avasesapaccayasamavāyena vipaccituṁ āraddhaṁ, tasmā itaraṁ tassa vipākaṁ vibādhentaṁ upapīḷakaṁ nāma jātaṁ. Etadatthameva cettha ‘‘balavakammena nibbatta’’nti balavaggahaṇaṁ kataṁ. Kiccavasena hi nesaṁ kammānaṁ etā samaññā, yadidaṁ upapīḷakaṁ upacchedakaṁ janakaṁ upatthambhakanti, na kusalāni viya upatthambhāni honti nibbattatthāya. Pīḷetvāti viheṭhetvā paṭighāṭanādivasena ucchutelayantādayo viya ucchutilādike vibādhetvā. Nirojanti nittejaṁ. Niyūsanti nirasaṁ. Kasaṭanti nissāraṁ. Parissayanti upaddavaṁ.",
  "tika-s0203t3:37": "Idāni parissayassa upanayanākāraṁ dassentena tattha, ‘‘dārakassā’’tiādiṁ vatvā bhogānaṁ vināsanākāraṁ dassetuṁ, puna ‘‘dārakassā’’tiādi vuttaṁ. Kumbhadohanāti kumbhapūrakhīrā. Gomaṇḍaleti goyūthe.",
  "tika-s0203t3:38": "Aṭṭhusabhagamanaṁkatvāti aṭṭhausabhappamāṇaṁ padesaṁ paccatthikaṁ uddissa dhanuggaho anuyāyiṁ katvā. Tanti saraṁ. Aññoti paccatthiko. Tattheva pāteyya accāsannaṁ katvā sarassa khittattā. Vāḷamacchodakanti makarādivāḷamacchavantaṁ udakaṁ.",
  "tika-s0203t3:39": "Paṭisandhinibbattakaṁ kammaṁ janakakammaṁ nāma paripuṇṇavipākadāyibhāvato, na pavattivipākamattanibbattakaṁ. Bhogasampadādīti ādi-saddena ārogyasampadādi-parivārasampadādīni gaṇhāti. Na dīghāyukatādīni hi appāyukatāsaṁvattanikena kammunā nibbattāni; aññaṁ dīghāyukatākaraṇena upatthambhetuṁ sakkoti; na atidubbaṇṇaṁ appesakkhaṁ nīcakulīnaṁ duppaññaṁ vā vaṇṇavantatādivasena. Tathā hi vakkhati, ‘‘imasmiṁ pana pañhavissajjane’’tiādi, taṁ pana nidassanavasena vuttanti daṭṭhabbaṁ.",
  "tika-s0203t3:40": "Purimānīti upapīḷakopacchedakāni. Upapīḷakupaghātā nāma kusalavipākapaṭibāhakāti adhippāyena ‘‘dve akusalānevā’’ti vuttaṁ. Upatthambhakaṁ kusalamevāti ettha yathā janakaṁ ubhayasabhāvaṁ, evaṁ itaresampi ubhayasabhāvatāya vuccamānāya na koci virodho. Devadattādīnañhi nāgādīnaṁ ito anuppavacchitānaṁ petādīnañca narakādīsu akusalakammavipākassa upatthambhanupapīḷanupaghātanāni na na sambhavanti. Evañca katvā yā heṭṭhā bahūsu ānantariyesu ekena gahitapaṭisandhikassa itaresaṁ tassa anubalappadāyitā vuttā, sāpi samatthitā hoti. Yasmiñhi kamme kate janakanibbattaṁ kusalaphalaṁ vā akusalaphalaṁ vā byādhidhātusamatādinimittaṁ vibādhīyati, tamupatthambhakaṁ. Yasmiṁ pana kate jātisamatthassa paṭisandhiyaṁ pavattiyañca vipākakaṭattārūpānaṁ uppatti hoti, taṁ janakaṁ. Yasmiṁ pana kate aññena janitassa iṭṭhassa vā aniṭṭhassa vā phalassa vibādhāvicchedapaccayānuppattiyā upabrūhanapaccayuppattiyā ca janakasāmatthiyānurūpaṁ parivutticiratarapabandhā hoti, etaṁ upatthambhakaṁ. Tathā yasmiṁ kate janakanibbattaṁ kusalaphalaṁ akusalaphalaṁ vā byādhidhātusamatādinimittaṁ vibādhīyati, taṁ upapīḷakaṁ. Yasmiṁ pana kate janakasāmatthiyavasena ciratarapabandhārahampi samānaṁ phalaṁ vicchedakapaccayuppattiyā vicchijjati, taṁ upaghātakanti ayamettha sāro.",
  "tika-s0203t3:41": "Tatthāti tesu kammesu. Upacchedakakammenāti āyuno upaghātakakammena. Svāyamupaghātakabhāvo dvidhā icchitabboti taṁ dassetuṁ ‘‘pāṇātipātinā’’tiādi vuttaṁ. Na sakkoti pāṇātipātakammunā santānassa tathābhisaṅkhatattā. Yasmiñhi santāne nibbattaṁ, tassa tena abhisaṅkhatatā avassaṁ icchitabbā tattheva tassa vipākassa vinibandhanato. Etena kusalassa kammassa āyūhanakkhaṇeyeva pāṇātipāto tādisaṁ sāmatthiyupaghātaṁ karotīti dasseti, tato kammaṁ appaphalaṁ hoti. ‘‘Dīghāyukā’’tiādinā upaghātasāmatthiyena khette uppannasassaṁ viya upapattiniyāmakā dhammāti dasseti. Upapatti niyatavisese vipaccituṁ okāse karonte eva kusalakamme ākaḍḍhiyamānapaṭisandhikaṁ pāṇātipātakammaṁ appāyukatthāya niyametīti āha – ‘‘paṭisandhimeva vā niyāmetvā appāyukaṁ karotī’’ti. Pāṇātipātacetanāya accantakaṭukavipākattā sanniṭṭhānacetanāya niraye nibbattati tassā atthassa khīṇābhāvato; itare pana na tathā bhāriyāti āha – ‘‘pubbā…pe… hotī’’ti. Idha pana yaṁ heṭṭhā vuttasadisaṁ, taṁ vuttanayena veditabbaṁ.",
  "tika-s0203t3:42": "Manussāmanussaparissayāti mānusakā amānusakā ca upaddavā. Puratoti pubbadvārato. Pacchatoti pacchimavatthuto. Pavaṭṭamānāti parijanassa, devatānaṁ vā desena pavaṭṭamānā. Parehīti purātanehi parehi. Sammukhībhāvanti sāmibhāvavasena paccakkhattaṁ. Āharitvā denti iṇāyikā. Kammantāti vaṇijjādikammāni. Apāṇātipātakammanti pāṇātipātassa paṭipakkhabhūtaṁ kammaṁ; pāṇātipātā virativasena pavattitakammanti attho. Dīghāyukasaṁvattanikaṁ hoti vipākassa kammasarikkhabhāvato . Iminā nayenāti iminā appāyukadīghāyukasaṁvattanikesu kammesu yathāvuttena taṁ saṁvattanikavibhāvananayena.",
  "tika-s0203t3:43": "Viheṭhanakammādīnipīti pi-saddena kodhaissāmanakamaccherathaddhaaviddasubhāvavasena pavattitakammāni saṅgaṇhāti. Tathevāti yathā pāṇātipātakammaṁ atthato evaṁ vadati nāmāti vuttaṁ, tatheva vadamānāni viya. ‘‘Yaṁ yadevātipatthenti, sabbametena labbhatī’’ti (khu. pā. 8.10) vacanato yathā sabbakusalaṁ sabbāsaṁ sampattīnaṁ upanissayo, evaṁ sabbaṁ akusalaṁ sabbāsaṁ vipattīnaṁ upanissayoti, ‘‘upapīḷanena nibbhogataṁ āpādetvā’’tiādi vuttaṁ . Tathā hi pāṇātipātakammavasenapi ayaṁ nayo dassito. Aviheṭhanādīnīti ettha ādi-saddena akkodhana-anissāmana-dāna-anatimāna-viddasubhāvena pavattakammāni saṅgaṇhāti.",
  "tika-s0203t3:44": "293. Issā mano etassāti issāmanakoti āha ‘‘issāsampayuttacitto’’ti. Upakkosantoti akkosavatthūhi akkosanto. Issaṁ bandhatīti issaṁ anubandhati issāsahitameva cittaṁ anupavatteti. Appesakkhoti appānubhāvo appaññāto. Tenāha ‘‘na paññāyatī’’ti. Sā panassa appānubhāvatā parivārābhāvena pākaṭā hotīti āha ‘‘appaparivāro’’ti.",
  "tika-s0203t3:45": "294.Macchariyavasena na dātā hotīti sabbaso deyyadhammassa abhāvena na dātā na hoti. Amaccharī hi puggalo sati deyyadhamme yathārahaṁ detiyeva.",
  "tika-s0203t3:46": "295. Abhivādetabbaṁ khettavasena matthakappattaṁ dassetuṁ, ‘‘buddhaṁ vā’’tiādi vuttaṁ. Aññepi mātupitujeṭṭhabhātarādayo abhivādanādiarahā santi, tesu thaddhādivasena karaṇaṁ nīcakulasaṁvattanikameva. Na hi pavatte sakkā kātunti sambandho. Tena pavattivipākadāyino kammassa visayo esoti dasseti. Tenāha ‘‘paṭisandhimeva panā’’tiādi.",
  "tika-s0203t3:47": "296.Aparipucchanenāti aparipucchāmattena niraye na nibbattati; aparipucchāhetu pana kattabbākaraṇādīhi siyā nirayanibbattīti pāḷiyaṁ, ‘‘na paripucchitā hotī’’tiādi vuttanti dassento, ‘‘aparipucchako panā’’tiādimāha. Yathānusandhiṁ pāpesīti desanaṁ yathānusandhiniṭṭhānaṁ pāpesi. Sesaṁ vuttanayattā suviññeyyameva.",
  "tika-s0203t3:48": "Cūḷakammavibhaṅgasuttavaṇṇanāya līnatthappakāsanā samattā.",
  "tika-s0203t3:49": "6. Mahākammavibhaṅgasuttavaṇṇanā",
  "tika-s0203t3:50": "298. Kammassa moghabhāvo nāma phalena tucchatā phalābhāvoti āha – ‘‘moghanti tucchaṁ aphala’’nti. Tathaṁ bhūtanti saccasaddassa atthamāha. Paribbājako pana ‘‘sacca’’nti iminā tameva saphalanti vadati. Saphalañhi kammaṁ satthu abhimatamanokammanti adhippāyo. Idañca ‘‘moghaṁ kāyakamma’’ntiādivacanaṁ. Taṁ gahetvāti paramparāya gahetvā. Esāti potaliputto paribbājako. Abhisaññānirodhakathaṁ sandhāya vadati. Sāpi hi titthiyānaṁ antare pākaṭā jātāti. Theroti samiddhitthero. Yathā bhagavatā vuttaṁ, tato ca aññathāva dosāropanabhayena gahetvā tato bhagavantaṁ thero rakkhatīti adhippāyena paribbājako, ‘‘parirakkhitabbaṁ maññissatī’’ti avocāti āha – ‘‘parirakkhitabbanti garahato mocanena rakkhitabba’’nti. Sañcetanā assa atthīti sañcetanikaṁ. Kammanti sañcetanikassapi kammassa attano samaye icchitattā paribbājakena vuttaṁ.",
  "tika-s0203t3:51": "Saṅkhatasaṅkhāratāya rūpameva ‘‘tilamattampi saṅkhāra’’nti vuttaṁ. Tenāha – ‘‘maṁsacakkhunāva passatī’’ti. Samāgamadassanaṁ sandhāyāti katthacipi tassa dassanaṁ sandhāya, na pariññādassanaṁ. Tenāha bhagavā – ‘‘kuto panevarūpaṁ kathāsallāpa’’nti.",
  "tika-s0203t3:52": "299.Vaṭṭadukkhanti saṁsāradukkhaṁ. Kilesadukkhanti kilesasambhavarāgapariḷāhadukkhaṁ. Saṅkhāradukkhanti yadaniccaṁ, taṁ dukkhanti evaṁ vuttadukkhaṁ. Sace bhāsitaṁ bhaveyyāti imaṁ īdisaṁ dukkhaṁ sandhāya āyasmatā samiddhinā bhāsitaṁ siyā nu bhagavā, avibhajitvā byākaraṇaṁ yuttamevāti adhippāyo.",
  "tika-s0203t3:53": "300.Ummaṅganti ummujjanaṁ, kathāmuḷhena antarā aññāṇavisayapañhā ummaṅgaṁ. Tenāha – ‘‘pañhāummaṅga’’nti neva dibbacakkhunāti kasmā vuttaṁ. Na hi taṁ ayoniso ummujjanaṁ dibbacakkhuvisayanti? Kāmañcetaṁ na dibbacakkhuvisayaṁ, dibbacakkhuparibhaṇḍañāvisayaṁ pana siyāti tathā vuttaṁ. Adhippāyenevāti udāyittherassa adhippāyeneva gayhamānena taṁ ayoniyo ummujjanaṁ aññāsi. Sannisīdituṁ pubbe nisinnākārena sannisīdituṁ na sakkoti. Samiddhittherena anabhisaṅkhatasseva atthassa kathitattā, ‘‘yaṁ abhūtaṁ, tadeva kathessatī’’ti vuttaṁ. Tenāha ‘‘ayoniso ummujjissatī’’ti. Tisso vedanā pucchitā, ‘‘kiṁ so vediyatī’’ti avibhāgena vediyamānassa jātitattā. Sukhāya vedanāya hitanti sukhavedaniyaṁ. Tenāha – ‘‘sukhavedanāya paccayabhūta’’nti. Sesesūti, ‘‘dukkhavedaniya’’ntiādīsu.",
  "tika-s0203t3:54": "Heṭṭhā tikajjhānacetanāti ettha, ‘‘kusalato’’ti adhikārato rūpāvacarakusalato heṭṭhā tikajjhānacetanāti attho. Etthāti etesu kāmāvacararūpāvacarasukhavedaniyakammesu. Adukkhamasukhampīti pi-saddena iṭṭhārammaṇe sukhampīti imamatthaṁ sampiṇḍeti.",
  "tika-s0203t3:55": "Yadi kāyadvāre pavattato aññattha adukkhamasukhaṁ janeti, atha kasmā, ‘‘dukkhasseva jananato’’ti vuttanti āha – ‘‘sā pana vedanā’’tiādi.",
  "tika-s0203t3:56": "Catutthajjhānacetanāti ettha arūpāvacarakusalacetanātipi vattabbaṁ. Yathā hi ‘‘kāyena vācāya manasā’’ti ettha yathālābhaggahaṇavasena manasā sukhavedaniyaṁ adukkhamasukhavedaniyanti ayamattho arūpāvacarakusalepi labbhatīti sukhampi janeti ukkaṭṭhassa ñāṇasampayuttakusalassa soḷasavipākacittanibbattanato, ayañca nayo heṭṭhā, ‘‘adukkhamasukhampī’’ti etthāpi vattabbo. Pubbe pariyāyato dukkhavedanā vuttā, suttantasaṁvaṇṇanā hesāti idāni nippariyāyato puna dassetuṁ, ‘‘apicā’’tiādi vuttaṁ. Tena ettha dukkhavedaniyaṁ pavattivaseneva vaṭṭatīti. Etassāti dukkhavedaniyassa pavattivaseneva yujjamānattā etassa vasena sabbaṁ sukhavedaniyaṁ adukkhamasukhavedaniyañca pavattivaseneva vattuṁ vaṭṭati.",
  "tika-s0203t3:57": "Ālayoti abhiruci. Mahākammavibhaṅgañāṇanti mahati kammavibhajane ñāṇaṁ, mahantaṁ vā kammavibhajanañāṇaṁ. Bhājanaṁ nāma niddeso, ayaṁ pana uddesoti katvā āha – ‘‘katame cattāro…pe… mātikāṭṭhapana’’nti.",
  "tika-s0203t3:58": "301.Pāṭiyekko anusandhi yathāuddiṭṭhassa mahākammavibhaṅgañāṇassa abhājanabhāvato, pucchānusandhiajjhāsayānusandhīsu ca anantogadhattā. Tenāha ‘‘idaṁ hī’’tiādi. Idaṁ ārammaṇaṁ katvāti idha, ‘‘pāṇātipātiṁ adinnādāyi’’ntiādinā puggalādhiṭṭhānena vuttaṁ kammavibhaṅgaṁ ārabbha. Imaṁ paccayaṁ labhitvāti tasseva vevacanaṁ. Idaṁ dassanaṁ gaṇhantīti idaṁ, ‘‘atthi kira, bho, pāpakāni kammāni, natthi kira, bho, pāpakāni kammānī’’ti ca ādīni hatthidassakaandhāviya diṭṭhamatte eva ṭhatvā acittakadassanañca gaṇhanti. Vīriyaṁ kilesānaṁ ātāpanavasena ātappaṁ, tadeva padahavasena padhānaṁ, punappunaṁ yuñjanavasena anuyogo, tathā bhāvanāya nappamajjati etenāti appamādo, sammā yoniso manasi karoti etenāti sammāmanasikāroti vuccatīti adhippāyena, ‘‘pañcapi vīriyasseva nāmānī’’ti āha. Appamādo vā satiyā avippavāso. Yasmiṁ manasikāre sati tassa dibbacakkhuñāṇaṁ ijjhati, ayamettha sammāmanasikāroti ettha attho daṭṭhabbo. Cetosamādhinti dibbacakkhuñāṇasahagataṁ cittasamādhiṁ. Tenāha ‘‘dibbacakkhusamādhi’’nti. Aññathāti akusalakammakaraṇato aññathā, taṁ pana kusalakammakaraṇaṁ hotīti āha – ‘‘ye dassannaṁ kusalānaṁ kammapathānaṁ pūritattā’’ti diṭṭhithāmenāti diṭṭhivasena diṭṭhibalena. Diṭṭhiparāmāsenāti diṭṭhivasena dhammasabhāvaṁ atikkamitvā parāmāsena. Adhiṭṭhahitvāti, ‘‘idameva saccaṁ, moghamañña’’nti adhiṭṭhāya abhinivisitvā. Ādiyitvāti daḷhaggāhaṁ gahetvā. Voharatīti attano gahitaggahaṇaṁ paresaṁ dīpento voharati.",
  "tika-s0203t3:59": "302.Tatrānandāti ettha iti-saddo ādiattho. Idampīti idaṁ vacanaṁ. ‘‘Tatrānandā’’ti evamādivacanampīti attho. Na mahākammavibhaṅgañāṇassa bhājanaṁ tassa aniddesabhāvato. Assāti mahākammavibhaṅgañāṇassa mātikāṭṭhapanameva dibbacakkhukānaṁ samaṇabrāhmaṇānaṁ vasena anuññātabbassa ca dassanavasena uddesabhāvato. Tenāha ‘‘ettha panā’’tiādi. Tattha ettha panāti ‘‘tatrānandā’’tiādipāṭhe. Etesaṁ dibbacakkhukānanti etesaṁ heṭṭhā catūsupi vāresu āgatānaṁ dibbacakkhukānaṁ. Ettakāti ekacciyā saccagirā. Anuññātāti anujānitā. Ananuññātāti paṭikkhepitā. Idha ananuññātamukhena dīpitaṁ ananuññātabhāvamattaṁ. Tatrānandātiādike tatrāti niddhāraṇe bhummanti dassento, ‘‘tesu catūsu samaṇabrāhmaṇesū’’ti āha. Idaṁ vacanaṁ ‘‘atthi kira, bho…pe… vipāko’’ti idaṁ evaṁ vuttaṁ. Assāti tathāvādino samaṇabrāhmaṇassa. Aññenākārenāti ‘‘yo kira, bho’’tiādinā vuttakāraṇato aññena kāraṇena. Dvīsu ṭhānesūti ‘‘atthi kira, bho…pe… vipāko’’ti ca, ‘‘apāyaṁ…pe… nirayaṁ upapanna’’nti ca imesu dvīsu pāṭhapadesesu. Anuññātā tadatthassa atthibhāvato. Tīsu ṭhānesūti ‘‘yo kira, bho…pe… nirayaṁ upapajjati’’, ‘‘yampi so…pe… te sañjānanti’’, ‘‘yampi so yadeva…pe… moghamañña’’nti imesu tīsu pāṭhapadesesu. Ananuññātā tadatthassānekantikattā micchābhinivesato ca. Tenāha bhagavā – ‘‘aññathā hi, ānanda, tathāgatassa mahākammavibhaṅgañāṇa’’nti. Yathā te appahīnavipallāsā padesañāṇasamaṇabrāhmaṇā kammavibhaṅgaṁ sañjānanti, tato aññathāva sabbaso pahīnavipallāsassa tathā āgamanādiatthena tathāgatassa sammāsambuddhassa mahākammavibhaṅgañāṇaṁ hotīti attho.",
  "tika-s0203t3:60": "303. Iminā dibbacakkhukena yaṁ kammaṁ karonto diṭṭho, tato pubbeti yojanā. Tatoti tato kariyamānakammato pubbe. Khandoti kumāro. Sivoti issaro. Pitāmahoti brahmā. Issarādīhīti issarabrahmapajāpatiādīhi. Visaṭṭhoti nimmito. Micchādassanenāti micchādassanavasena. Yanti yaṁ kammaṁ. Tatthāti tesu pāṇātipātādivasena pavattakammesu. Diṭṭheva dhammeti tasmiṁyeva attabhāve vipākaṁ paṭisaṁvedetīti yojanā. Upapajjitvāti dutiyabhave nibbattitvā. Aparasmiṁ pariyāyeti aññasmiṁ yattha katthaci bhave.",
  "tika-s0203t3:61": "Ekaṁ kammarāsinti pāṇātipātādibhedena ekaṁ kammasamudāyaṁ. Ekaṁ vipākarāsinti tasseva aṅgena ekaṁ vipākasamudāyaṁ. Imināti yathāvuttena dibbacakkhukena samaṇena brāhmaṇena vā adiṭṭhā. Tayoti ‘‘pubbe vāssa taṁ kataṁ hotī’’tiādinā vuttā tayo. Dve vipākarāsīti diṭṭhadhammavedaniyo aparāpariyāyavedaniyoti dve vipākarāsī. Upapajjavedaniyaṁ pana tena diṭṭhaṁ, tasmā ‘‘dve’’ti vuttaṁ. Diṭṭho eko, adiṭṭhā tayoti diṭṭhe ca adiṭṭhe ca cattāro kammarāsī, tathā diṭṭho eko, adiṭṭhā dveti tayo vipākarāsī. Imāni satta ṭhānānīti yathāvuttāni satta ñāṇassa pavattanaṭṭhānāni. ‘‘Imassa nāma kammassa idaṁ phalaṁ nibbatta’’nti kammassa, phalassa vā adiṭṭhattā, ‘‘dutiyavāre dibbacakkhukena kiñci na diṭṭha’’nti vuttaṁ. Paṭhamaṁ vuttanayena tayo kammarāsī veditabbā, idha dibbacakkhukena diṭṭhassa abhāvato, ‘‘paccattaṭṭhānānī’’ti vuttaṁ.",
  "tika-s0203t3:62": "Bhavati vaḍḍhati etenāti bhabbaṁ, vaḍḍhinimittaṁ. Na bhabbaṁ abhabbanti āha ‘‘bhūtavirahita’’nti. Attano phale bhāsanaṁ dibbanaṁ ābhāsananti āha – ‘‘ābhāsati abhibhavati paṭibāhatī’’ti. Balavakammanti mahāsāvajjaṁ kammaṁ garusamāsevitādibhedaṁ. Āsanneti maraṇe, abhiṇhaṁ upaṭṭhānena vā tassa maraṇacittassa āsanne. Balavakammanti garusamāsevitatādivasena balavaṁ kusalakammaṁ. Dubbalakammassāti attano dubbalassa. Āsanne kusalaṁ katanti idhāpi āsannatā pubbe vuttanayeneva veditabbā.",
  "tika-s0203t3:63": "Upaṭṭhānākārenāti maraṇassa āsannakāle kammassa upaṭṭhānākārena. Tassāti tassa puggalassa. Nibbattikāraṇabhūtaṁ hutvā upaṭṭhāti akusalanti yojanā. Titthiyā kammantaravipākantaresu akusalatāya yaṁ kiñci kammaṁ yassa kassaci vipākassa kāraṇaṁ katvā gaṇhanti hatthidassakaandhādayo viya diṭṭhamattābhinivesinoti, ‘‘aññatitthiyā…pe… upaṭṭhātī’’ti vuttaṁ. Itarasminti bhabbañceva bhabbābhāsañca, bhabbaṁ abhabbābhāsanti imasmiṁ dvaye . Eseva nayo paṭhamadutiyapuggalavasena purimānaṁ dvinnaṁ kammānaṁ yojanānayo vutto upaṭṭhānākāravasena. Ayameva tatiyacatutthapuggalavasena pacchimānaṁ dvinnaṁ kammānaṁ yojanānayo. Tatiyassa hi kammassa kusalattā tassa ca sagge nibbattattā tattha kāraṇabhūtaṁ kusalaṁ hutvā upaṭṭhāti; tathā catutthassapi kammassa kusalattā, tassa pana niraye nibbattattā tattha nibbattikāraṇabhūtaṁ aññatitthiyānaṁ akusalaṁ hutvā upaṭṭhātīti. Yaṁ panettha atthato avibhattaṁ, taṁ suviññeyyameva.",
  "tika-s0203t3:64": "Mahākammavibhaṅgasuttavaṇṇanāya līnatthappakāsanā samattā.",
  "tika-s0203t3:65": "7. Saḷāyatanavibhaṅgasuttavaṇṇanā",
  "tika-s0203t3:66": "304.Veditabbānīti ettha yathā viditāni cha ajjhattikāni āyatanāni vaṭṭadukkhasamatikkamāya honti, tathā vedanaṁ adhippetanti āha – ‘‘sahavipassanena maggena jānitabbānī’’ti. Tattha vipassanāya ārammaṇato maggena asammohato jānanaṁ daṭṭhabbaṁ. Sesapadesupi eseva nayo. Mano savisesaṁ upavicarati ārammaṇe pavattati etehīti manopavicārā, vitakkavicārā. Ārammaṇe hi abhiniropanānumajjanehi vitakkavicārehi saha cittaṁ pavattati, na tabbirahitaṁ. Tenāha ‘‘vitakkavicārā’’tiādi. Sattā pajjanti etehi yathārahaṁ vaṭṭaṁ vivaṭṭañcāti sattapadā, gehanissitā vaṭṭapadā. Yoggānaṁ damanaācariyā yoggācariyā. Tenāha ‘‘dametabbadamakāna’’nti. Sesanti vuttāvasesaṁ ekasattatividhaviññāṇaṁ saphassarūpakasseva adhippetattā.",
  "tika-s0203t3:67": "305.Idhāti imissaṁ chaviññāṇakāyadesanāyaṁ. Manodhātuttayavinimuttameva manoviññāṇadhātūti veditabbaṁ.",
  "tika-s0203t3:68": "Cakkhumhi samphassoti cakkhuṁ nissāya uppanno samphasso. Tenāha – ‘‘cakkhuviñāṇasampayuttasamphassassetaṁ adhivacana’’nti.",
  "tika-s0203t3:69": "Yathā kevalena viññāṇena rūpadassanaṁ na hoti, evaṁ kevalena cakkhupasādenapīti vuttaṁ ‘‘cakkhuviññāṇenā’’ti. Tena pāḷiyaṁ cakkhunāti nissayamukhena nissitakiccaṁ vuttanti dasseti. Ārammaṇavasenāti ārammaṇapaccayabhāvena. ‘‘Upavicarati’’cceva kasmā vuttaṁ, nanu tattha vitakkabyāpāropi atthīti? Saccaṁ atthi. So panettha taggatikoti āha – ‘‘vitakko taṁsampayutto cā’’ti. Sampayuttadhammānampi upavicaraṇaṁ vitakkavicārānaṁyevettha kiccanti ‘‘vitakkavicārasaṅkhātā manopavicārā’’ti vuttaṁ. Somanassayutto upavicāro somanassūpavicāro yathā ‘‘ājaññaratho’’ti āha ‘‘somanassena saddhi’’ntiādi.",
  "tika-s0203t3:70": "306. Upavicārānaṁ upassayaṭṭhena gehaṁ viyāti gehaṁ, rūpādayoti āha – ‘‘gehassitānīti kāmaguṇanissitānī’’ti. Niccasaññādinikkhamanato nekkhammaṁ vipassanāti, ‘‘nekkhammassitānītivipassanānissitānī’’ti vuttaṁ. Iṭṭhānanti kasivaṇijjādivasena pariyiṭṭhānanti āha ‘‘pariyesitāna’’nti. Piyabhāvo pana kantasaddeneva kathitoti kāmitabbānaṁ mano rametīti manoramānaṁ. Lokena āmasīyatīti lokāmisaṁ, taṇhā. Tāya gahetabbatāya iṭṭhabhāvāpādanena paṭisaṅkhatatāya ca paṭisaṁyuttānaṁ. Atīte kataṁ uppajjati ārammaṇikaanubhavanassa asambhavatoti adhippāyo. Edisaṁ anussaraṇaṁ diṭṭhaggahaṇānussarena ca hotīti dassetuṁ, ‘‘yathāha’’ntiādi vuttaṁ.",
  "tika-s0203t3:71": "Aniccākāranti hutvā abhāvākāraṁ. Vipariṇāmavirāganirodhanti jarāya maraṇena cāti dvedhā vipariṇāmetabbañceva, tato eva palokitaṁ bhaṅgañca. Aṭṭhakathāyaṁ pana yasmā uppannaṁ rūpaṁ tenevākārena na tiṭṭhati , atha kho uppādāvatthāsaṅkhātaṁ pakatiṁ vijahati, vijahitañca jarāvatthāya tato vigacchati, vigacchantañca bhaṅguppattiyā nirujjhatīti imaṁ visesaṁ dassetuṁ, ‘‘pakativijahanenā’’tiādi vuttaṁ. Kāmañcettha ‘‘yathābhūtaṁ sammappaññāya passato’’ti vuttaṁ, anubodhañāṇaṁ pana adhippetaṁ vīthipaṭipannāya vipassanāya vasenāti ‘‘vipassanāpaññāyā’’ti vuttaṁ upavicāraniddesabhāvato. Tathā hi vakkhati – ‘‘chasudvāresu iṭṭhārammaṇe āpāthagate’’tiādi. Saṅkhārānaṁ bhedaṁ passatoti sabbesaṁ saṅkhārānaṁ khaṇe khaṇe bhijjanasabhāvaṁ vīthipaṭipannena vipassanāñāṇena passato. Tenāha ‘‘saṅkhāragatamhi tikkhe’’tiādi. Tattha saṅkhāgatamhīti saṅkhāragate visayabhūte. Tikkheti bhāvanābalena indriyānañca samatāya tibbe. Sūreti paṭipakkhehi anabhibhūtatāya, tesañca abhibhavanasamatthatāya visade paṭubhūte pavattante.",
  "tika-s0203t3:72": "Kilesānaṁ vikkhambhanavasena vūpasantatāya santacittassa, saṁsāre bhayassa ikkhanato bhikkhuno, uttarimanussadhammasannissitattā amānusī ratīti vivekarati nekkhammarati. Yato yatoti yathā yathā nayavipassanādīsu yena yena sammasanākārenāti attho. Khandhānaṁ udayabbayanti pañcupādānakkhandhānaṁ uppādañca bhaṅgañca. Amatantaṁ vijānatanti vijānantānaṁ viññūnaṁ āraddhavipassanānaṁ taṁ pītipāmojjaṁ amatādhigamahetutāya amatanti veditabbaṁ.",
  "tika-s0203t3:73": "Chasu dvāresu iṭṭhārammaṇe āpāthagateti rūpādivasena chabbidhe iṭṭhārammaṇe yathārahaṁ chasu dvāresu āpāthagate. Visaye cetaṁ bhummavacanaṁ.",
  "tika-s0203t3:74": "307.Paccuppannanti santatipaccuppannaṁ. Anuttaravimokkho nāma arahattaṁ idha adhippetaṁ ukkaṭṭhaniddesena. Kathaṁ pana tattha pihaṁ upaṭṭhapeti, na hi adhigataṁ arahattaṁ ārammaṇaṁ hoti, na ca taṁ ārabbha pihā pavattatīti? Ko vā evamāha – ‘‘arahattaṁ ārammaṇaṁ katvā pihaṁ upaṭṭhapetī’’ti. Anussutiladdhaṁ pana parikappasiddhaṁ arahattaṁ uddissa patthanaṁ ṭhapeti, tattha cittaṁ paṇidahati. Tenāha bhagavā – ‘‘kudāssu nāmāhaṁ tadāyatanaṁ upasampajja viharissāmī’’ti. Āyatananti arahattameva chaḷaṅgasamannāgamādikāraṇabhāvato, manāyatanadhammāyatanabhāvato ca tathā vuttaṁ, taṁ panetaṁ domanassaṁ patthanaṁ paṭṭhapentassa uppajjati patthanāya sahāvattanato. Na hi lobhadosānaṁ saha vutti atthi. Patthanāmūlakattāti iminā upaṭṭhāpayato padassa hetuatthajotakatamāha. Evanti ‘‘kudāssunāmā’’tiādinā vuttākārena. Ussukkāpetunti yathā maggena ghaṭeti, evaṁ ussukkāpetuṁ.",
  "tika-s0203t3:75": "308.Aññāṇupekkhāti aññāṇasahitā upekkhā asamapekkhanapavattā. Tena tena maggodhinā tassa tassa apāyagamanīyakilesodhissa anavasesato jitattā khīṇāsavo nippariyāyato odhijino nāma; tadabhāvato puthujjano nippariyāyatova anodhijino nāma; sekho pana siyā pariyāyato odhijinoti. Tampi nivattento, ‘‘akhīṇāsavassāti attho’’ti āha. Āyatiṁ vipākaṁ jinitvāti appavattikaraṇavasena sabbaso āyatiṁ vipākaṁ jinitvā ṭhitattā khīṇāsavova nippariyāyato vipākajino nāma; tadabhāvato puthujjano nippariyāyato avipākajino nāma; sekho pana siyā pariyāyato vipākajinoti. Tampi nivattento ‘‘akhīṇāsavassevāti attho’’ti āha. Apassantassa rūpanti pāḷito padaṁ ānetvā sambandhitabbaṁ. Pāḷiyaṁ pubbe ‘‘puthujjanassā’’ti vatvā puna ‘‘assutavato puthujjanassā’’ti vacanaṁ andhaputhujjanassāyaṁ upekkhā, na kalyāṇaputhujjanassāti dassanatthaṁ. Gehassitā upekkhā hi yaṁ kiñci ārammaṇavatthuṁ apekkhasseva, na nirapekkhassāti iṭṭhe, iṭṭhamajjhatte vā ārammaṇe siyāti vuttaṁ ‘‘iṭṭhārammaṇe āpāthagate’’ti. Aññāṇena pana tattha ajjhupekkhanākārappatti hoti. Tenāha ‘‘guḷapiṇḍake’’tiādi.",
  "tika-s0203t3:76": "Iṭṭhe arajjantassa aniṭṭhe adussantassāti idaṁ yebhuyyena sattānaṁ iṭṭhe rajjanaṁ, aniṭṭhe dussananti katvā vuttaṁ. Ayoniyomanasikāro hi taṁtaṁārammaṇavasena na katthacipi javananiyamaṁ karotīti vuttaviparītepi ārammaṇe rajjanadussanaṁ sambhavati, tathāpissa rajjanadussanaṁ atthato paṭikkhittamevāti daṭṭhabbaṁ. Asamapekkhaneti asamaṁ ayuttadassane ayoniso sammohapubbakaṁ ārammaṇassa gahaṇe.",
  "tika-s0203t3:77": "309.Pavattanavasenāti uppādanavasena ceva bahulīkaraṇavasena ca. Nissāya ceva āgammacāti āgamanaṭṭhānabhūte nissayapaccayabhūte ca katvā. Atikkantāni nāma honti vikkhambhanena ussārentā samussārentā.",
  "tika-s0203t3:78": "Somanassabhāvasāmaññaṁ gahetvā, ‘‘sarikkhakeneva sarikkhakaṁ jahāpetvā’’ti vuttaṁ. Idhāpi pahāyakaṁ nāma pahātabbato balavameva, saṁkilesadhammānaṁ balavabhāvato sātisayaṁ pana balavabhāvaṁ sandhāya ‘‘idāni balavatā’’tiādi vuttaṁ. Balavabhāvato vodānadhammānaṁ adhigamassa adhippetattā hettha nekkhammassitadomanassānampi pahānaṁ jotitaṁ.",
  "tika-s0203t3:79": "Upekkhāya pahāyakabhāvena adhippetattā ‘‘upekkhākathā veditabbā’’ti vuttaṁ. Jhānassa alābhino ca lābhino ca pakiṇṇakasaṅkhārasammasanaṁ sandhāya, ‘‘suddhasaṅkhāre ca pādake katvā’’ti. Upekkhāsahagatāti bhāvanāya paguṇabhāvaṁ āgamma kadāci ajjhupekkhanavasenapi hi sammasanaṁ hotīti. Pādakajjhānavasena, sammasitadhammavasena vā āgamanavipassanāya bahulaṁ somanassasahagatabhāvato ‘‘vuṭṭhānagāminī pana vipassanā somanassasahagatāvā’’ti niyametvā vuttaṁ. Upekkhāsahagatā hotīti etthāpi eseva nayo. Catutthajjhānādīnīti ādi-saddena arūpajjhānāni saṅgaṇhāti. Purimasadisāvāti purimasadisā eva, upekkhāsahagatā vā hoti somanassasahagatā vāti attho. Idaṁ sandhāyāti yaṁ catutthajjhānādipādakato eva upekkhāsahagataṁ vuṭṭhānagāminivipassanaṁ nissāya somanassasahagatāya vipassanāya pahānaṁ, idaṁ sandhāya. Pahānanti cettha samatikkamalakkhaṇaṁ veditabbaṁ.",
  "tika-s0203t3:80": "Etaṁ visesaṁ vipassanāya āvajjanaṭṭhānabhūtaṁ. Vuṭṭhānagāminiyā āsanne samāpannajjhānavipassanā pādakajjhānavipassanā, sammasitadhammoti vipassanāya ārammaṇabhūtā khandhā. Puggalajjhāsayoti pādakajjhānassa sammasitajjhānassa ca bhede sati paṭipajjanakassa puggalassa, ‘‘aho vata mayhaṁ pañcaṅgikaṁ jhānaṁ bhaveyya caturaṅgika’’ntiādinā pubbe pavattaajjhāsayo. Tesampi vādeti ettha paṭhamatheravāde. Ayameva…pe… niyameti tato tato dutiyādipādakajjhānato uppannassa saṅkhārupekkhāñāṇassa pādakajjhānātikkantānaṁ aṅgānaṁ asamāpajjitukāmatā virāgabhāvanābhāvato itarassa ca atabbhāvato. Eteneva hi paṭhamatheravāde apādakapaṭhamajjhānapādakamaggā paṭhamajjhānikāva honti, itare ca dutiyajjhānikādimaggā pādakajjhānavipassanāniyamehi taṁtaṁjhānikāva. Evaṁ sesavādesupi vipassanāniyamo yathāsambhavaṁ yojetabbo. Tenāha – ‘‘tesampi vāde ayameva pubbabhāge vuṭṭhānagāminivipassanāva niyametī’’ti. Vuttāva, tasmā na idha vattabbāti adhippāyo.",
  "tika-s0203t3:81": "310.Nānattādi kāmāvacarādikusalādivibhāgato nānāvidhā. Tenāha ‘‘anekappakārā’’ti. Nānattasitāti rūpasaddādinānārammaṇanissayā. Ekattā ekasabhāvā jātibhūmiādivibhāgābhāvato. Ekārammaṇanissitāti ekappakāreneva ārammaṇe pavattā. Heṭṭhā aññāṇupekkhā vuttā ‘‘bālassa muḷhassā’’tiādinā (ma. ni. 3.308). Upari chaḷaṅgupekkhā vakkhati ‘‘upekkhako viharatī’’tiādinā (ma. ni. 3.311). Dve upekkhā gahitā dvinnampi ekattā, ekajjhaṁ gahetabbato, nānattasitāya upekkhāya pakāsitabhāvato ca.",
  "tika-s0203t3:82": "Aññāṇupekkhā aññā saddādīsu tattha tattheva vijjamānattā. Rūpesūti ca iminā na kevalaṁ rūpāyatanavisesā eva gahitā, atha kho kasiṇarūpānipīti āha – ‘‘rūpe upekkhābhāvañca aññā’’tiādi. Ekattasitabhāvopi idha ekattavisayasampayogavaseneva icchito, na ārammaṇavasena cāti dassetuṁ, ‘‘yasmā panā’’tiādi vuttaṁ. Tenevāha ‘‘tatthā’’tiādi. Sampayuttavasenāti sampayogavasena. Ākāsānañcāyatanaṁ nissayatīti ākāsānañcāyatananissitā, ākāsānañcāyatanakhandhanissitā. Sesāsupīti viññāṇañcāyatananissitādīsupi.",
  "tika-s0203t3:83": "Arūpāvacaravipassanupekkhāyāti arūpāvacaradhammārammaṇāya vipassanupekkhāya. Rūpāvacaravipassanupekkhanti etthāpi eseva nayo. Tāya kāmarūpārūpabhedāya taṇhāya nibbattāti tammayā, tebhūmakadhammā, tesaṁ bhāvo tammayatā, taṇhā yassa guṇassa vasena atthe saddaniveso, tadabhidhānakoti āha – ‘‘tammayatā nāma taṇhā’’ti . Atammayatā tammayatāya paṭipakkhoti katvā. Vipassanupekkhanti, ‘‘yadatthi yaṁ bhūtaṁ, taṁ pajahati upekkhaṁ paṭilabhatī’’ti (dī. ni. 3.71; a. ni. 7.55) evamāgataṁ saṅkhāravicinane majjhattabhūtaṁ upekkhaṁ.",
  "tika-s0203t3:84": "311.Yadariyoti ettha da-kāro padasandhikaro, upayogaputhuvacane ca ya-saddoti dassento, ‘‘ye satipaṭṭhāne ariyo’’ti āha. Kāmaṁ ‘‘ariyo’’ti padaṁ sabbesampi paṭividdhasaccānaṁ sādhāraṇaṁ, vakkhamānassa pana visesassa buddhāveṇikattā, ‘‘ariyo sammāsambuddho’’ti vuttaṁ. Na hi paccekabuddhādīnaṁ ayamānubhāvo atthi. Tīsu ṭhānesūti na sussūsantīti vā, ekacce na sussūsanti ekacce sussūsantīti vā, sussūsantīti vā, paṭipannāpaṭipannānaṁ sāvakānaṁ paṭipattisaṅkhātesu tīsu satipaṭṭhānesu. Satiṁ paṭṭhapentoti paṭighānunayehi anavassutattā tadubhayanivattattā sabbadā satiṁ upaṭṭhapento. Buddhānameva sā niccaṁ upaṭṭhitasatitā, na itaresaṁ āveṇikadhammabhāvato. Ādarena sotumicchā idha sussūsāti tadabhāvaṁ dassento, ‘‘saddahitvā sotuṁ na icchantī’’ti āha. Na aññāti ‘‘na aññāyā’’ti vattabbe yakāralopena niddesoti āha ‘‘na jānanatthāyā’’ti. Satthu ovādassa anādiyanameva vokkamananti āha – ‘‘atikkamitvā…pe… maññantī’’ti.",
  "tika-s0203t3:85": "Gehassitadomanassavasenāti idaṁ idha paṭikkhipitabbamattadassanapadaṁ daṭṭhabbaṁ. Nekkhammassitadomanassassapi satthu pasaṅgavasena ‘‘na ceva attamano hotī’’ti attamanapaṭikkhepena anattamanatā vuttā viya hotīti taṁ paṭisedhento – ‘‘appatīto hotīti na evamattho daṭṭhabbo’’ti. Tassa setughāto hi tathāgatānaṁ. Yadi evaṁ kasmā attamanatāpaṭikkhepoti āha – ‘‘appaṭipannakesu pana anattamanatākāraṇassa abhāvenetaṁ vutta’’nti. Paṭighaavassavenāti chahi dvārehi paṭighavissandanena, paṭighappavattiyāti attho. Uppilāvitoti na evamattho daṭṭhabbo uppilāvitattassa bodhimūle eva pahīnattā. Paṭipannakesūti idaṁ adhikāravasena vuttaṁ, appaṭipannakesupi tathāgatassa anattamanatākāraṇaṁ nattheva. Etaṁ vuttanti etaṁ ‘‘attamano ceva hotī’’tiādivacanaṁ vuttaṁ sāvakānaṁ sammāpaṭipattiyā satthu anavajjāya cittārādhanāya sambhavato.",
  "tika-s0203t3:86": "312.Damitoti nibbisevanabhāvāpādanena sikkhāpito. Iriyāpathaparivattanavasena aparivattitvā ekadisāya eva sattadisāvidhāvanassa idhādhippetattā sāritānaṁ hatthidammādīnaṁ ekadisādhāvanampi anivattanavaseneva yuttanti āha – ‘‘anivattitvā dhāvanto ekaṁyeva disaṁ dhāvatī’’ti. Kāyena anivattitvāvāti kāyena aparivattitvā eva. Vimokkhavasena aṭṭha disā vidhāvati, na puratthimādidisāvasena. Ekappahārenevāti ekanīhāreneva, ekasmiṁyeva vā divase ekabhāgena. ‘‘Pahāro’’ti hi divasassa tatiyo bhāgo vuccati. Vidhāvanañcettha jhānasamāpajjanavasena akalaṅkamappatisātaṁ javanacittapavattanti āha ‘‘samāpajjatiyevā’’ti. Sesaṁ suviññeyyameva.",
  "tika-s0203t3:87": "Saḷāyatanavibhaṅgasuttavaṇṇanāya līnatthappakāsanā samattā.",
  "tika-s0203t3:88": "8. Uddesavibhaṅgasuttavaṇṇanā",
  "tika-s0203t3:89": "313. Desetabbassa atthassa uddisanaṁ uddeso, vibhajanaṁ vibhaṅgoti āha – ‘‘mātikañca vibhajanañcā’’ti tuleyyātiādīni cattāripi padāni paññāvevacanāni. Atha vā tuleyyāti tulanabhūtāya paññāya tassa dhammassa paggahādividhinā parituleyya. Tīreyyāti tīraṇabhūtāya paññāya tattha ñāṇakiriyāsamāpanavasena tīreyya. Pariggaṇheyyāti tathāsamāpanno ānisaṁse assādaādīnave ca vicineyya. Paricchindeyyāti paricchindabhūtena ñāṇena atthaṁ paricchinditvā jāneyya. Ārammaṇesūti rūpādiputhuttārammaṇesu. Nikantivasenāti nikāmanavasena apekkhāvasena. Tiṭṭhamānanti pavattamānaṁ. Gocarajjhatteti jhānārammaṇabhūte. Tañhi bhāvanācittenābhibhuyya avissajjitvā gayhamānaṁ ajjhattaṁ viya hotīti ‘‘gocarajjhatta’’nti vuccati. Bhāvanaṁ āraddhassa bhikkhuno yadi bhāvanārammaṇe nikanti uppajjeyya, tāya nikantiyā upari bhāvanaṁ vissajjetvā cittasaṁkocavasena saṇṭhitaṁ nāma, tadabhāvena asaṇṭhitaṁ nāma hotīti, ‘‘ajjhattaṁ asaṇṭhita’’nti vuttanti dassento, ‘‘gocarajjhatte nikantivasena asaṇṭhita’’nti āha. Tathā hi vakkhati – ‘‘nikantivasena hi atiṭṭhamānaṁ hānabhāgiyaṁ na hoti, visesabhāgiyameva hotī’’ti. Aggahetvāti rūpādīsu kiñci taṇhādiggāhavasena aggahetvā. Tathā aggahaṇeneva hi taṇhāparitāsādivasena na paritasseyya. Avasesassa ca dukkhassāti sokādidukkhassa. Avasesassa ca dukkhassāti vā jātijarāmaraṇasīsena vipākadukkhassa gahitattā kilesadukkhassa ceva saṁsāradukkhassa cāti attho.",
  "tika-s0203t3:90": "316. Rūpameva kilesuppattiyā kāraṇabhāvato rūpanimittaṁ. Rāgādivasena taṁ anudhāvatīti rūpanimittānusārī.",
  "tika-s0203t3:91": "318.Nikantivasena asaṇṭhitanti apekkhāvasena saṇṭhitaṁ nikantiṁ pahāya pavattamānaṁ upari visesāvahatoti. Tenāha ‘‘nikantivasena hī’’tiādi.",
  "tika-s0203t3:92": "320.Aggahetvā aparitassanāti pañcupādānakkhandhe, ‘‘etaṁ mamā’’tiādinā taṇhādiggāhavasena upādiyitvā taṇhāparitāsādivasena paritassanā, vuttavipariyāyena aggahetvā aparitassanā veditabbā. Kathaṁ panesā anupādāparitassanā hotīti mahātherassa adhippāyaṁ vivarituṁ codanaṁ samuṭṭhapeti? Upādātabbassa abhāvatoti tassa anupādāparitassanābhāve kāraṇavacanaṁ. Yadi hītiādi tassa samatthanaṁ. Upādāparitassanāva assa tathā upādātabbassa tatheva upādinnattā. Evanti niccādiākārena. Upādinnāpīti gahitaparāmaṭṭhāpi. Anupādinnāva honti ayoniso gahitattā, viññūsu nissāya jānitabbattā ca. Diṭṭhivasenāti micchādiṭṭhiyā gahaṇākāravasena, tassa pana ayathābhūtagāhitāya paramatthato ca abhāvato. Atthatoti paramatthato. Anupādāparitassanāyeva nāma hoti upādātabbākārassa abhāvena taṁ anupādiyitvā eva paritassanāti katvā.",
  "tika-s0203t3:93": "Parivattatīti na tadeva rūpaṁ aññathā pavattaṁ parivattati, atha kho pakatijahanena sabhāvavigamena nassati bhijjati. Vipariṇatanti aññathattaṁ gataṁ vinaṭṭhaṁ. Kammaviññāṇanti abhisaṅkhāraviññāṇaṁ. ‘‘Rūpaṁ attā’’tiādi micchāgāhavasena viññāṇassa rūpabhedena vuttassa bhedānuparivatti hoti. Vipariṇāmaṁ anugantvā viparivattanataṁ ārabbha pavattaṁ vipariṇāmānuparivattaṁ; tato samuppannā paritassanā vipariṇāmānuparivattajā paritassanāti dassento āha – ‘‘vipariṇāmassa…pe… paritassanā’’ti. Akusaladhammasamuppādā cāti, ‘‘yaṁ ahu vata me, taṁ vata me natthī’’tiādinā pavattā akusalacittuppādadhammā. Khepetvāti pavattituṁ appadānavasena anuppattinimittatāya khepetvā. Bhayatāsenāti bhāyanavasenapi cittutrāsena. Taṇhātāsenāti tassanena. Savighātoti cittavighātanavighātena savighāto. Tato eva cetodukkhena sadukkho. Maṇikaraṇḍakasaññāyāti rittakaraṇḍaṁyeva maṇiparipuṇṇakaraṇḍoti uppannasaññāya. Aggahetvā paritassanāti gahetabbassa abhāvena gahaṇampi avijjamānapakkhiyamevāti aggahetvā paritassanā nāma hoti.",
  "tika-s0203t3:94": "321.Kammaviññāṇameva natthi sati kammaviññāṇe rūpabhedānuparivatti siyāti kammaviññāṇābhāvadassanamukhena khīṇāsavassa sabbaso kilesābhāvaṁ dasseti. Sesaṁ suviññeyyameva.",
  "tika-s0203t3:95": "Uddesavibhaṅgasuttavaṇṇanāya līnatthappakāsanā samattā.",
  "tika-s0203t3:96": "9. Araṇavibhaṅgasuttavaṇṇanā",
  "tika-s0203t3:97": "323.Gehassitavasenāti kilesanissitavasena anurodhavasena. Neva ukkhipeyyāti na anuggaṇheyya. Na avakkhipeyyāti gehassitavasena virodhavasena na niggaṇheyya. Anurodhena vinā sampahaṁsanavasena yathābhūtaguṇakathanaṁ nevussādanā vajjābhāvato; tathā virodhena vinā vivecanavasena yathābhūtadosakathanaṁ na apasādanaṁ. Sabhāvamevāti yathābhūtasabhāvameva kassaci puggalassa anādesakaraṇavasena katheyya, seyyathāpi āyasmā subhūtitthero. Vinicchitasukhanti, ‘‘ajjhattaṁ anavajja’’ntiādinā visesato vinicchitasukhāya hoti. Parammukhā avaṇṇanti svāyaṁ rahovādo pesuññūpasaṁhāravasena pavatto idhādhippetoti āha ‘‘pisuṇavācanti attho’’ti. Khīṇātīti khīṇo, yo bhāsati, yañca uddissa bhāsati, dvepi hiṁsati vibādhatīti attho, taṁ khīṇavādaṁ. Svāyaṁ yasmā kilesehi ākiṇṇo saṁkiliṭṭho eva ca hoti, tasmā vuttaṁ – ‘‘ākiṇṇaṁsaṁkiliṭṭhaṁ vāca’’nti. Tena avasiṭṭhaṁ tividhampi vacīduccaritamāha. Adhiṭṭhahitvāti, ‘‘idameva sacca’’nti ajjhosāya. Ādāyāti paggayha. Vohareyyāti samudācareyya. Lokasamaññanti lokasaṅketaṁ.",
  "tika-s0203t3:98": "324. Ārammaṇato sampayogato kāmehi paṭisaṁhitattā kāmapaṭisandhi, kāmasukhaṁ. Tenāha ‘‘kāmūpasaṁhitena sukhenā’’ti. Sadukkhoti vipākadukkhena saṁkilesadukkhena sadukkho. Tathā sapariḷāhoti vipākapariḷāhena ceva kilesapariḷāhena ca sapariḷāho.",
  "tika-s0203t3:99": "326. Vaṭṭato nissarituṁ adatvā tattheva sīdāpanato micchāpaṭipadābhāvena satte saṁyojetīti saṁyojanaṁ, visesato bhavasaṁyojanaṁ taṇhāti āha ‘‘taṇhāyetaṁ nāma’’nti. Na taṇhāyeva mānādayopi saṁyojanattaṁ sādhenti nāma sabbaso saṁyojanato suṭṭhu bandhanato. Tena vuttaṁ – ‘‘avijjānīvaraṇānaṁ, bhikkhave, sattānaṁ taṇhāsaṁyojanāna’’nti (saṁ. ni. 2.125-126).",
  "tika-s0203t3:100": "Imaṁ catukkanti, ‘‘ye kāmapaṭisandhisukhino somanassānuyogaṁ anuyuttā, ye attakilamathānuyogaṁ anuyuttā’’ti evamāgataṁ imaṁ catukkaṁ nissāya. ‘‘Etadagge ṭhapito’’ti, vatvā taṁ nissāya ṭhapitabhāvaṁ vitthārato dassetuṁ, ‘‘bhagavato hī’’tiādi vuttaṁ. Ussādanāapasādanāpaññāyanti tathāgatena vinetabbapuggalavasena dhammadesanāya pavattetabbato. Ayaṁ puggalo…pe… ācārasampannoti vā natthi paresaṁ anuddesakavasena dhammadesanāya pavattanato.",
  "tika-s0203t3:101": "329.Parammukhā avaṇṇanti nindiyassa dosassa nindanaṁ. Na hi kadāci nindiyo pasaṁsiyo hoti, taṁ pana kālaṁ ñatvāva kathetabbanti āha, ‘‘yuttapattakālaṁ ñatvāvā’’ti. Khīṇavādepi eseva nayo tassa rahovādena samānayogakkhamattā.",
  "tika-s0203t3:102": "330.Ghātīyatīti vadhīyati. Saddopi bhijjati nassati, bhedo hotīti attho. Gelaññappattoti khedaṁ parissamaṁ patto. Apalibuddhanti dosehi ananupatitaṁ.",
  "tika-s0203t3:103": "331.Abhinivissavoharatīti evametaṁ, na ito aññathāti taṁ janapadaniruttiṁ abhinivisitvā samudācarati. Atidhāvananti samaññaṁ nāmetaṁ lokasaṅketasiddhā paññattīti paññattimatte aṭṭhatvā paramatthato thāmasā parāmassa voharaṇaṁ.",
  "tika-s0203t3:104": "332.Aparāmasantoti anabhinivisanto samaññāmattatova voharati.",
  "tika-s0203t3:105": "333.Mariyādabhājanīyanti yathāvuttasammāpaṭipadāya micchāpaṭipadāya ca aññamaññaṁ saṅkarabhāvavibhājanaṁ. Raṇanti sattā etehi kandanti akandantāpi kandanakāraṇabhāvatoti raṇā; rāgadosamohā, dasapi vā kilesā, sabbepi vā ekantākusalā, tehi nānappakāradukkhanibbattakehi abhibhūtā sattā kandanti; saha raṇehīti saraṇo. Raṇasaddo vā rāgādireṇūsu niruḷho. Tenāha ‘‘sarajo sakileso’’ti. Pāḷiyaṁ pana ‘‘sadukkho eso dhammo’’tiādinā āgatattā kāmasukhānuyogādayopi ‘‘saraṇo’’ti vuttāti dukkhādīnaṁ raṇabhāvo tannibbattakasabhāvānaṁ akusalānaṁ saraṇatā ca veditabbā. Araṇotiādīnaṁ padānaṁ vuttavipariyāyena attho veditabbo.",
  "tika-s0203t3:106": "Vatthuṁ sodhetīti nirodhasamāpajjanena mahapphalabhāvakaraṇena dakkhiṇeyyavatthubhūtaṁ attānaṁ visodheti; nirodhasamāpattiyā vatthuvisodhanaṁ nirodhaṁ samāpajjitvā vuṭṭhitānaṁ paccekabuddhānaṁ mahākassapattherādīnaṁ dinnadakkhiṇāvisuddhiyā dīpetabbaṁ. Tenāha ‘‘tathā hī’’tiādi. Tathevāti iminā ‘‘piṇḍāya caranto’’tiādiṁ upasaṁharati. Mettābhāvanāya mudubhūtacittabahumānapubbakaṁ dentīti , ‘‘subhūtitthero dakkhiṇaṁ visodhetī’’ti vuttaṁ. Tena dāyakatopi dakkhiṇāvisuddhiṁ dasseti. Vatthusodhanaṁ pana paṭibhāgato. Evaṁ pana kātuṁ sakkāti sāvakānampi kimevaṁ lahuvuṭṭhānādhiṭṭhānaṁ sāvakesu ciṇṇavasībhāvo sambhavatīti pucchati. Itaro aggasāvakamahāsāvakesu kiṁ vattabbaṁ, pakatisāvakesupi vasippattesu labbhatīti te dassento, ‘‘āma sakkā’’tiādimāha. Sesaṁ suviññeyyameva.",
  "tika-s0203t3:107": "Araṇavibhaṅgasuttavaṇṇanāya līnatthappakāsanā samattā.",
  "tika-s0203t3:108": "10. Dhātuvibhaṅgasuttavaṇṇanā",
  "tika-s0203t3:109": "342. Aparikkhīṇāyukaṁ pukkusātikulaputtaṁ uddissa gamananti katvā vuttaṁ ‘‘turitagamanacārika’’nti. Mama vāsupagamanena tava cittassa aphāsukaṁ aniṭṭhaṁ sace natthi. Soti pubbupagato. Dinnaṁ dinnameva vaṭṭatīti ekavāraṁ dinnaṁ dinnameva yuttaṁ, na puna dātabbanti adhippāyo. Kataṁ katamevāti saṅgahatthaṁ kataṁ anucchavikakammaṁ katameva, na taṁ puna viparivattetabbanti adhippāyo.",
  "tika-s0203t3:110": "Pukkusātimhi ubhayathāpi kulaputtabhāvo paripuṇṇo evāti āha – ‘‘jātikulaputtopi ācārakulaputtopī’’ti. Tatrāti tasmiṁ takkasīlato āgamane. Aṅke nipannadārakaṁ viya janaṁ toseti tuṭṭhiṁ pāpeti. Ratanāni uppajjanti pabbatasamuddādisannissitattā paccantadesassa. Dassanīyanti dassaneneva sukhāvahaṁ. Evarūpanti dassanīyaṁ savanīyañca.",
  "tika-s0203t3:111": "Anagghakambale mahagghakambale. Sārakaraṇḍaketi candanasārādisāramayakaraṇḍake. Likhāpetvā ukkirāpetvā. Lākhāya vaṭṭāpetvāti mukhaṁ pidahitvā lākhāparikammaṁ kāretvā.",
  "tika-s0203t3:112": "Anto dussabhaṇḍikaṁ atthīti aññāsi nātigarukabhāvato. Anagghā ahesunti vaṇṇasampattiphassasampattipamāṇamahattadunnimmāpiyatāhi mahagghā ahesuṁ, mahāpuñño rājā tassa atthevāti adhippāyo.",
  "tika-s0203t3:113": "Yadi evaṁ, ‘‘kinnu kho pesemī’’ti kasmā vīmaṁsaṁ āpajjīti āha – ‘‘apica kho panā’’tiādi. Soti bimbisāro rājā. Vicinituṁ āraddho ratanassa anekavidhattā uttaruttariñca paṇītatarādibhāvato. Suvaṇṇarajatādīti suvaṇṇarajatapavāḷamaṇimuttāveḷuriyādi. Indriyabaddhanti cakkhādiindriyapaṭibaddhaṁ. Padesanti guṇavasena ekadesaṁ na pāpuṇāti.",
  "tika-s0203t3:114": "Sāmaṁ saccānaṁ abhisambuddhatāsāmaññena, ‘‘buddharatanampi duvidha’’nti vuttaṁ. Buddharatanasamaṁ ratanaṁ nāma natthi, yasmā pana imasmiṁ loke parasmiṁ vā pana buddhena sadiso na vijjatīti. Paṭhamabodhiyaṁyeva pavattatīti katvā vuttaṁ ‘‘ghosopī’’tiādi.",
  "tika-s0203t3:115": "Rājātuṭṭho cintesi, ‘‘tattha avijjamānaṁyeva pesetuṁ laddha’’nti. Tasmāti yasmā paripuṇṇaṁ ekadivasampi tasmiṁ padese buddhānaṁ āvāsapariggaho natthi, tasmā. Pubbadisāmukhanti pubbadisābhimukhaṁ sīhapañjaraṁ. Tenassa suvibhūtālokataṁ dasseti.",
  "tika-s0203t3:116": "Evaṁ anaññasādhāraṇassa bhagavato īdiso samudāgamoti dassetuṁ, ‘‘evaṁ dasa pāramiyo pūretvā’’tiādi vuttaṁ. Evaṁ sampannasamudāgamassa tadanurūpā ayaṁ phalasampadāti dassetuṁ, ‘‘tusitabhavanato’’tiādi vuttaṁ.",
  "tika-s0203t3:117": "Ariyadhammo nāma ariyamaggappadhāno, ariyamaggo ca sattatiṁsabodhipakkhiyasaṅgaho, te ca uddesamatteneva gahitāti āha – ‘‘sattatiṁsabodhipakkhiye ekadesena likhitvā’’ti. Cūḷasīlādīni brahmajāle (dī. ni. 1.8-9) āgatanayena veditabbāni. Chadvārasaṁvaraṁ satisampajaññanti manacchaṭṭhānaṁ dvārānaṁ saṁvaraṇavasena sattaṭṭhānikaṁ satisampajaññaṁ. Dvādasappabhedaṁ cīvarādicatuppaccayasantosaṁ. Araññarukkhamūlādīnañca vibhaṅgaṁ bhāvanānukūlaṁ senāsanaṁ. ‘‘Abhijjhaṁ loke pahāyā’’tiādinā vuttaṁ nīvaraṇappahānaṁ. Parikammanti kasiṇādiparikammaṁ. Pāḷiyaṁ āgatanayena aṭṭhatiṁsa kammaṭṭhānāni. Visuddhipaṭipāṭiyā yāva āsavakkhayā imaṁ paṭipattiṁ ekadesena likhi. Soḷasavidhanti soḷasavidhabhāvanāya payogaṁ.",
  "tika-s0203t3:118": "Kilañjamayeti nānāvidhabhittivibhatte saṇhasukhumaratanaparisibbite kilañjamayasamugge. Bahi vatthena veṭhetvāti paṭhamaṁ sukhumakambalena veṭhetvā paṭipāṭiyā tettiṁsāya samuggesu pakkhipitvā tato bahi sukhumavatthena veṭhetvā chādetvā. Tiṇagacchapahānasammajjanādinā sodhitamattakameva hotu, kadalipuṇṇaghaṭaṭhapanadhajapaṭākussāpanādialaṅkaraṇena mā niṭṭhāpethāti attho. Rājānubhāvena paṭiyādethāti mama rājānurūpaṁ sajjetha, alaṅkarothāti attho. Antarabhogikānanti anuyuttarājamahāmattānaṁ. Javanadūteti khippaṁ gacchantakadūtapurise. Tāḷehi saha avacarantīti tāḷāvacarā.",
  "tika-s0203t3:119": "Raññā paṇṇākāraṁ uddissa katapūjāsakkārassa amaccato sutattā paṇṇākāraṁ uccaṭṭhāne ṭhapetvā sayaṁ nīcāsane nisinno. Nāyaṁ aññassa ratanassa bhavissatīti ayaṁ parihāro aññassa maṇimuttādibhedassa ratanassa na bhavissati maṇimuttādīhi abhisaṅkhatattā. Balavasomanassaṁuppajji ciratanakālaṁ buddhasāsane bhāvitabhāvanatāya vāsitavāsanatāya ghaṭe dīpo viya abbhantare eva samujjalamānaparipakkatihetukabhāvato.",
  "tika-s0203t3:120": "Dhāremīti icchāmi, gaṇhāmīti attho. Dvejjhavacananti dveḷhakabhāvo. Antaraṁ karotīti dvinnaṁ pādānaṁ antaraṁ taṁ lekhaṁ karoti, ekena pādena atikkamīti attho. Tassā gatamaggenāti tāya deviyā vivaṭṭamānāya nāsitāya gatamaggena. Taṁ pana lekhanti pukkusātinā katalekhaṁ. Paṇṇacchattakanti tālapattamuṭṭhiṁ.",
  "tika-s0203t3:121": "Satthugāravenāti satthari uppannapasādapemabahumānasambhavena. Tadā satthāraṁyeva manasi katvā tanninnabhāvena gacchanto, ‘‘pucchissāmī’’tipi cittaṁ na uppādesi, ‘‘ettha nu kho satthā vasatī’’ti parivitakkasseva abhāvato; rājagahaṁ pana patvā rañño pesitasāsanavasena tattha ca vihārassa bahubhāvato satthā kahaṁ vasatīti pucchi. Satthu ekakasseva nikkhamanaṁ pañcacattālīsa yojanāni padasā gamanañca dhammapūjāvasena katanti daṭṭhabbaṁ. Dhammapūjāya ca buddhānaṁ āciṇṇabhāvo heṭṭhā vitthāritoyeva. Buddhasobhaṁ pana paṭicchādetvā aññātakavesena tattha gamanaṁ tassa kulaputtassa vissatthavasena maggadarathapaṭipassambhanatthaṁ. Appaṭipassaddhamaggadaratho hi dhammadesanāya bhājanaṁ na hotīti. Tathāhi vakkhati, ‘‘nanu ca bhagavā’’tiādi.",
  "tika-s0203t3:122": "Uruddhanti visālanti keci. Atirekatiyojanasatantiādinā anvayato byatirekato ca maccheravinayane sabrahmacārīnaṁ ovādadānaṁ. Accantasukhumālotiādinā satthu dhammagāravena saddhiṁ kulaputtassapi dhammagāravaṁ saṁsandati sametīti dasseti. Tena bhagavato katassa paccuggamanassa ṭhānagatabhāvaṁ vibhāvento aññesampi bhabbarūpānaṁ kulaputtānaṁ yathārahaṁ saṅgaho kātabboti dasseti.",
  "tika-s0203t3:123": "Brahmalokappamāṇanti uccabhāvena. Ānubhāvenāti iddhānubhāvena yathā so sotapathaṁ na upagacchati, evaṁ vūpasametuṁ sakkoti. Avibbhantanti vibbhamarahitaṁ nilloluppaṁ. ‘‘Bhāvanapuṁsakaṁ paneta’’nti vatvā tassa vivaraṇatthaṁ, ‘‘pāsādikena iriyāpathenā’’ti vuttaṁ. Itthambhūtalakkhaṇe etaṁ karaṇavacanaṁ daṭṭhabbaṁ. Tenāha ‘‘yathā iriyato’’tiādi. Amanāpohoti passantānaṁ. Sīhaseyyāya nipannassapi hi ekacce sarīrāvayavā adhokhittavikkhittā viya dissanti. Kaṭiyaṁ dvinnaṁ ūrusandhīnaṁ dvinnañca jāṇusandhīnaṁ vasena catusandhikapallaṅkaṁ. Na patiṭṭhātīti nappavattati, ‘‘kaṁsi tva’’ntiādinā apucchite kathāpavatti eva na hoti. Appatiṭṭhitāya kathāya na sañjāyatīti tathā pana pucchāvasena kathāya appavattitāya upari dhammakathā na sañjāyati na uppajjati. Itīti tasmā. Kathāpatiṭṭhāpanatthaṁ kathāpavattanatthaṁ kathāsamuṭṭhāpanatthaṁ vā pucchi.",
  "tika-s0203t3:124": "Sabhāvamevakathetīti attano bhagavato adiṭṭhapubbattā ‘‘adiṭṭhapubbakaṁ kathamahaṁ jāneyya’’nti sabhāvameva kevalaṁ attano ajjhāsayameva katheti; na pana sadevakassa lokassa supākaṭaṁ sabhāvasiddhaṁ buddharūpakāyasabhāvaṁ. Atha vā sabhāvameva kathetīti ‘‘idameva’’nti jānantopi tadā bhagavato ruciyā tathāpavattamānaṁ rūpakāyasabhāvameva katheti appavikkhambhanti adhippāyo. Tenāha – ‘‘tathā hi na’’ntiādi, vipassanālakkhaṇameva paṭipadanti adhippāyo.",
  "tika-s0203t3:125": "343.‘‘Pubbabhāgapaṭipadaṁ akathetvā’’ti vatvā pubbabhāgapaṭipadāya akathane kāraṇaṁ pubbabhāgapaṭipadañca sarūpato dassetuṁ, ‘‘yassa hī’’tiādi vuttaṁ. Aparisuddhāyapi pubbabhāgapaṭipadāya vipassanā tathā na kiccakārī, pageva avijjamānāyāti, ‘‘yassa hi…pe… aparisuddhā hoti’’cceva vuttaṁ. Pubbabhāgapaṭipadā ca nāma saṅkhepato pannarasa caraṇadhammāti āha – ‘‘sīlasaṁvaraṁ…pe… imaṁ pubbabhāgapaṭipadaṁ ācikkhatī’’ti. Yānakiccaṁ sādheti maggagamanena akilantabhāvasādhanattā. Cirakālaṁ paribhāvitāya paripakkagatāya hetusampadāya upaṭṭhāpitaṁ sāmaṇerasīlampi paripuṇṇaṁ akhaṇḍādibhāvappattiyā, yaṁ pubbahetuttā ‘‘sīla’’nti vuccati.",
  "tika-s0203t3:126": "Dhātuyo paramatthato vijjamānā, paññattimattho puriso avijjamāno. Atha kasmā bhagavā arahattassa padaṭṭhānabhūtaṁ vipassanaṁ kathento ‘‘chadhāturo’’ti avijjamānappadhānaṁ desanaṁ ārabhīti āha – ‘‘bhagavā hī’’tiādi. Katthaci ‘‘tevijjo chaḷabhiñño’’tiādīsu vijjamānena avijjamānaṁ dasseti. Katthaci – ‘‘itthirūpaṁ, bhikkhave, purisassa cittaṁ pariyādāya tiṭṭhatī’’tiādīsu (a. ni. 1.1) avijjamānena vijjamānaṁ dasseti. Katthaci ‘‘cakkhuviññāṇaṁ sotaviññāṇa’’ntiādīsu (vibha. 121) vijjamānena vijjamānaṁ dasseti. Katthaci – ‘‘khattiyakumāro brāhmaṇakaññāya saddhiṁ saṁvāsaṁ kappetī’’tiādīsu (dī. ni. 1.275) avijjamānena avijjamānaṁ dasseti. Idha pana vijjamānena avijjamānaṁ dasseti. ‘‘Chadhāturo’’ti hi samāsattho avijjamāno puggalavisayattā, tassa padassa avayavattho pana appadhānattho vijjamāno, so saddakkamena appadhānopi atthakkamena padhānoti āha – ‘‘vijjamānena avijjamānaṁ dassento’’ti. Puggalādhiṭṭhānāyettha desanāya kāraṇaṁ dassetuṁ, ‘‘sace hī’’tiādi vuttaṁ. Upaṭṭhāpeyyāti – ‘‘dhātuyo’’icceva kulaputtassa cittaṁ niveseyya tathā sañjāneyya, evaṁ dhammaṁ deseyyāti attho. Sandehaṁ kareyyāti asati purise ko karoti? Ko paṭisaṁvedeti, dhātuyo evāti kiṁ nu kho idaṁ, kathaṁ nu kho idanti saṁsayaṁ uppādeyya? Sammohaṁ āpajjeyyāti caturaṅgasamannāgate andhakāre vattamānaṁ viya desiyamāne atthe sammohaṁ āpajjeyya . Tathābhūto ca desanāya abhājanabhūtattā desanaṁ sampaṭicchituṁ na sakkuṇeyya. Evamāhāti evaṁ ‘‘chadhāturo’’ti āha.",
  "tika-s0203t3:127": "Yaṁ tvaṁ purisoti sañjānāsīti yaṁ rūpārūpadhammasamūhaṁ pabandhavasena pavattamānaṁ adhiṭṭhānavisesavisiṭṭhaṁ – ‘‘puriso satto itthī’’tiādinā tvaṁ sañjānāsi, so chadhāturo. Santesupi chadhātuvinimuttesu dhātvantaresu sukhāvaggahaṇatthaṁ tathā vuttaṁ taggahaṇeneva ca tesaṁ gahetabbato, svāyamattho heṭṭhā dassito eva. Sesapadesūti ‘‘chaphassāyatano’’tiādipadesupi. Cattāri adhiṭṭhānāni catasso patiṭṭhā etassāti caturādhiṭṭhāno, adhitiṭṭhati patiṭṭhahati etenāti adhiṭṭhānaṁ, yesu patiṭṭhāya uttamatthaṁ arahattaṁ adhigacchati, tesaṁ paññādīnaṁ etaṁ adhivacanaṁ. Tenāha ‘‘svāyaṁ bhikkhū’’tiādi. Ettoti vaṭṭato. Vivaṭṭitvāti vinivaṭṭitvā apasakkitvā. Ettoti vā etehi chadhātuādīhi. Ettha hi niviṭṭhassa āyattassa uttamāya siddhiyā asambhavoti. Patiṭṭhitanti ariyamaggādhigamavasena suppatiṭṭhitaṁ. Evañhi sabbaso paṭipakkhasamucchindanena tattha patiṭṭhito hoti. Maññassavā nappavattantīti chahipi dvārehi pavattamānasotāya maggena visositāya sabbaso vigatāya sabbaso vicchedappattiyā na sandanti. Tenāha ‘‘nappavattantī’’ti. Yasmā māne sabbaso samucchinne asamucchinno anupasanto kileso nāma natthi, tasmā āha – ‘‘muni santoti vuccatī’’ti rāgaggiādīnaṁ nibbānena nibbuto.",
  "tika-s0203t3:128": "Paññaṁ nappamajjeyyāti, ‘‘divasaṁ caṅkamena nisajjāya āvaraṇīyehi dhammehi cittaṁ parisodhetī’’tiādinayappavattāya (ma. ni. 1.423; 2.24; 3.75; saṁ. ni. 4.120; a. ni. 3.15; vibha. 519; mahāni. 161) appamādappaṭipattiyā samādhivipassanāpaññaṁ nappamajjeyya. Etena pubbabhāgiyaṁ samathavipassanābhāvanamāha. Saccamanurakkheyyāti saccānurakkhanāpadesena sīlavisodhanamāha; sacce ṭhito samādinnasīlaṁ avikopetvā paripūrento samādhisaṁvattaniyataṁ karoti. Tenāha ‘‘vacīsaccaṁ rakkheyyā’’ti. Kilesapariccāgaṁ brūheyyāti tadaṅgādivasena kilesānaṁ pariccajanavidhiṁ vaḍḍheyya. Kilesavūpasamanaṁ sikkheyyāti yathā te kilesā tadaṅgādivasena pariccattā yathāsamudācārappavattiyā santāne pariḷāhaṁ na janenti; evaṁ kilesānaṁ vūpasamanavidhiṁ sikkheyya paññādhiṭṭhānādīnanti lokuttarānaṁ paññādhiṭṭhānādīnaṁ. Adhigamatthāyāti paṭilābhatthāya.",
  "tika-s0203t3:129": "347.Pubbevuttānanti, ‘‘caturādhiṭṭhāno, yattha ṭhitaṁ maññassavā nappavattantī’’ti (ma. ni. 3.343) evaṁ pubbe vuttānaṁ.",
  "tika-s0203t3:130": "348.Vattabbaṁ bhaveyyāti niddesavasena vattabbaṁ bhaveyya. Ādīhīti evamādīhi. Kiccaṁ natthi kiccābhāvato. Uppaṭipāṭidhātukanti ayathānupubbikaṁ. Yathādhammavasenevāti desetabbadhammānaṁ yathāsabhāveneva. Sappāyaṁ dhutaṅganti attano kilesaniggaṇhanayoggaṁ dhutaṅgaṁ. Cittarucitanti attano cittapakatiyā ācariyehi virocetabbaṁ, cariyānukūlanti attho. Hatthipadopamasuttādīsūti ādi-saddena visuddhimaggadhātuvibhaṅgādiṁ saṅgaṇhāti.",
  "tika-s0203t3:131": "354.Ayampetthāti pi-saddo sampiṇḍanattho. Tena ‘‘athāparaṁ upekkhāyeva avasissatī’’ti uparidesanaṁ sampiṇḍeti. Sopi hi pāṭiyekko anusandhīti. Nanu cāyaṁ yathāuddiṭṭhāya viññāṇadhātuyā niddesopi bhavissatīti yathānusandhinayo vijjatīti? Na, viññāṇadhātuniddesanayena desanāya appavattattā tenāha ‘‘heṭṭhato’’tiādi. Yaṁ vā panātiādinā pana desanāya sānusandhitaṁ vibhāveti. Na hi buddhā bhagavanto ananusandhikaṁ desanaṁ desenti. Āgamanīyavipassanāvasenāti yassā pubbe pavattattā āgamanīyaṭṭhāne ṭhitā vipassanā, tassā vasena. Kammakārakaviññāṇanti ‘‘netaṁ mama nesohamasmi, na meso attā’’ti evaṁ vipassanākiccakārakaṁ vipassanāsahitaṁ viññāṇaṁ. Viññāṇadhātuvasenāti yathāuddiṭṭhāya viññāṇadhātuyā bhājanavasena. Satthu kathanatthāyāti satthārā uddesameva katvā ṭhapitattā niddesavasena kathanatthāya. Akathitabhāvo eva hissa avasiṭṭhatā kathanatthāya paṭivijjhanatthāya ca. Paṭipakkhavigamena tassa cittassa parisuddhatāti āha ‘‘nirupakkilesa’’nti. Upakkilesānaṁ pana pahīnabhāvato pariyodātaṁ. Samudayavasena udayadassanatthañceva paccayanirodhavasena atthaṅgamadassanatthañca. Kāraṇabhāvena sukhāya vedanāya hitanti sukhavedaniyaṁ. Tenāha ‘‘sukhavedanāya paccayabhūta’’nti.",
  "tika-s0203t3:132": "360.Rūpakammaṭṭhānampi catudhātuvavatthānavasena, arūpakammaṭṭhānampi sukhadukkhavedanāmukhena paguṇaṁ jātaṁ.",
  "tika-s0203t3:133": "Satthu kathanatthaṁyeva avasissatīti, ‘‘kulaputtassa paṭivijjhanattha’’nti vuttamevatthaṁ nisedheti, tasmā vuttamevatthaṁ samatthetuṁ, ‘‘imasmiṁ hī’’tiādi vuttaṁ. Kulaputtassa rūpāvacarajjhāneti kulaputtena adhigatarūpāvacarajjhāne. Tenāha – ‘‘bhikkhu paguṇaṁ tava idaṁ rūpāvacaracatutthajjhāna’’nti. Yaṁ kiñci suvaṇṇatāpanayogyaṁ aṅgārabhājanaṁ idha ‘‘ukkā’’ti adhippetanti āha ‘‘aṅgārakapalla’’nti. Sajjeyyāti yathā tattha pakkhittasuvaṇṇañca tappati, evaṁ paṭiyādiyeyya. Nīhaṭadosanti vigatībhūtakāḷakaṁ. Apanītakasāvanti apagatasukhumakāḷakaṁ.",
  "tika-s0203t3:134": "Ariyamagge patiṭṭhāpetukāmena nāma sabbasmimpi lokiyadhamme virajjanatthāya dhammo kathetabboti adhippāyena, ‘‘kasmā panā’’tiādinā codanā katā. Vineyyadamanakusalena bhagavatā veneyyajjhāsayavasena tāva catutthajjhānupekkhāya vaṇṇo kathitoti tassa parihāraṁ vadanto, ‘‘kulaputtassā’’tiādimāha.",
  "tika-s0203t3:135": "361.Tadanudhammanti tassa arūpāvacarassa kusalassa anurūpadhammaṁ, yāya paṭipadāya tassa adhigamo hoti, tassa pubbabhāgapaṭipadanti attho. Tenāha ‘‘rūpāvacarajjhāna’’nti. Taggahaṇāti tassa gahaṇena tassā paṭipattiyā paṭipajjamānena. Ito uttarinti ‘‘viññāṇañcāyatana’’ntiādīsu.",
  "tika-s0203t3:136": "362.Tassevāti arūpāvacarajjhānassa. Etaṁ pana savipākaṁ arūpāvacarajjhānaṁ samecca sambhuyya paccayehi katattā saṅkhataṁ. Pakappitanti paccayavasena savihitaṁ. Āyūhitanti sampiṇḍitaṁ. Karontena karīyatīti paṭipajjanakena paṭipajjīyati saṅkharīyati. Nibbānaṁ viya na niccaṁ na sassataṁ. Atha kho khaṇe khaṇe bhijjanasabhāvatāya tāvakālikaṁ. Tato eva cavanādisabhāvanti sabbametaṁ rūpāvacaradhammesu ādīnavavibhāvanaṁ. Dukkhe patiṭṭhitanti saṅkhāradukkhe patiṭṭhitaṁ. Atāṇanti cavanasabhāvāditāya tāṇarahitaṁ. Aleṇanti tato arakkhattā līyanaṭṭhānarahitaṁ. Asaraṇanti appaṭisaraṇaṁ. Asaraṇībhūtanti sabbakālampi appaṭisaraṇaṁ.",
  "tika-s0203t3:137": "Samattapattavise khandhādīsu gahite duttikicchā siyāti, ‘‘khandhaṁ vā sīsaṁ vā gahetuṁ adatvā’’ti vuttaṁ. Evamevāti etthāyaṁ upamāsaṁsandanā – cheko bhisakko viya sammāsambuddho. Visavikāro viya kilesadukkhānubandho, bhisakkassa visaṁ ṭhānato cāvetvā upari āropanaṁ viya bhagavato desanānubhāvena kulaputtassa kāmabhave nikantiṁ pariyādāya arūpajjhāne bhavanaṁ. Bhisakkassa visaṁ otāretvā pathaviyaṁ pātanaṁ viya kulaputtassa orambhāgiyakilesadukkhāpanayanaṁ.",
  "tika-s0203t3:138": "Asampattassāti arūpāvacarajjhānaṁ anadhigatassa. Appaṭiladdhassevāti tassa vevacanaṁ. Sabbametanti ‘‘aniccaṁ adhuva’’ntiādinā vitthārato vuttaṁ sabbametaṁ ādīnavaṁ. Ekapadeneva ‘‘saṅkhatameta’’nti kathesi saṅkhatapadeneva tassa atthassa anavasesato pariyādinnattā.",
  "tika-s0203t3:139": "Nāyūhatīti bhavakāraṇacetanāvasena byāpāraṁ na samūheti na sampiṇḍeti. Tenāha – ‘‘na rāsiṁ karotī’’ti. Abhisaṅkharaṇaṁ nāma cetanābyāpāroti āha – ‘‘na abhisañcetayatī’’ti. Taṁ pana phaluppādanasamatthatāya phalena kappananti āha ‘‘na kappetī’’ti. Sace abhisaṅkhāracetanā uḷārā, phalamahattasaṅkhātāya vuḍḍhiyā hoti, anuḷārā ca avuḍḍhiyāti āha – ‘‘vuḍḍhiyā vā parihāniyā vā’’ti. Buddhavisaye ṭhatvāti bhagavā attano buddhasubuddhatāya sīhasamānavuttitāya ca desanaṁ ukkaṁsato sāvakehi pattabbaṁ visesaṁ anavasesento tathā vadati, na sāvakavisayaṁ atikkamitvā attano buddhavisayameva desento. Tenāha – ‘‘arahattanikūṭaṁ gaṇhī’’ti. Yadi kulaputto attano…pe… paṭivijjhi, atha kasmā bhagavā desanāya arahattanikūṭaṁ gaṇhīti āha ‘‘yathā nāmā’’tiādi.",
  "tika-s0203t3:140": "Ito pubbeti ito anāgāmiphalādhigamato uttari upari. Assāti kulaputtassa. Kathentassa bhagavato dhamme neva kaṅkhā na vimati paṭhamamaggeneva kaṅkhāya samucchinnattā. Ekaccesu ṭhānesūti tathā vineyyaṭhānesu. Tathā hi ayampi kulaputto anāgāmiphalaṁ patvā bhagavantaṁ sañjāni. Tena vuttaṁ ‘‘yato anenā’’tiādi.",
  "tika-s0203t3:141": "363.Anajjhositāti anajjhosanīyāti ayamatthoti āha – ‘‘gilitvā pariniṭṭhāpetvā gahetuṁ na yuttā’’ti.",
  "tika-s0203t3:142": "364. Rāgova anusayo rāgānusayo, so ca paccayasamavāye uppajjanārahoti vattabbataṁ labhatīti vuttaṁ – ‘‘sukhavedanaṁ ārabbha rāgānusayo uppajjeyyā’’ti. Na pana tassa uppādanaṁ atthi khaṇattayasamāyogāsambhavato. Esa nayo sesesupi. Itaranti adukkhamasukhavedanaṁ. Visaṁyuttoti kenaci saññojanena asaṁyuttatāya eva niyatavippayutto. Kāyassa koṭi paramo anto etassāti kāyakoṭikaṁ. Dutiyapadeti ‘‘jīvitapariyantika’’nti imasmiṁ pade. Visevanassāti upādānassa. Sītībhavissantīti padassa ‘‘nirujjhissantī’’ti attho vutto, kathaṁ pana vedayitānaṁ dvādasasu āyatanesu nirujjhanaṁ sītibhāvappattīti codanaṁ sandhāyāha – ‘‘kilesā hī’’tiādi. Samudayapañhenāti mahāsatipaṭṭhāne (dī. ni. 2.400; ma. ni. 1.133) samudayasaccanirodhapañhena. Nanu sabbaso kilesapariḷāhavigame sītibhāvo nāma vedanānirodhamattena adhippeto; tena idha vedayitāni vuttāni, na kilesāti vedayitānaṁ accantanirodhasaṅkhāto sītibhāvopi kilesasamucchedenevāti āha ‘‘vedayitānipī’’tiādi.",
  "tika-s0203t3:143": "365.Idaṁopammasaṁsandananti ettha saññojanā dīpasikhā viya, adhiṭṭhānakapallikā viya vedanāya nissayabhūtā cattāro khandhā, telaṁ viya kilesā, vaṭṭi viya kammavaṭṭaṁ, upaharaṇakapuriso viya vaṭṭagāmī puthujjano, tassa sīsacchedakapuriso viya arahattamaggo santānassa samucchedakaraṇato, anāhārāya dīpasikhāya nibbāyanaṁ viya kammakilesānaṁ anantarapaccayato anāhārāya vedanāya anupādisesavasena nibbāyanaṁ.",
  "tika-s0203t3:144": "Ādimhi samādhivipassanāpaññāhīti pubbabhāgapaṭipadābhūtā tayā paguṇasamādhito arahattassa padaṭṭhānabhūtavipassanāpaññāto ca. Uttaritarāti visiṭṭhatarā. Evaṁ samannāgatoti ettha evaṁ-saddo idaṁsaddatthavacanoti āha – ‘‘iminā uttamena arahattaphalapaññādhiṭṭhānenā’’ti. Sabbaṁ vaṭṭadukkhaṁ khepetīti sabbadukkhakkhayo, aggamaggo, taṁpariyāpannatāya tattha ñāṇanti āha – ‘‘sabbadukkhakkhaye ñāṇaṁ nāma arahattamagge ñāṇa’’nti. Arahattaphale ñāṇaṁ adhippetaṁ vuttanayena sabbadukkhakkhaye sante tannimittaṁ vā uppannañāṇanti katvā. Tassāti, ‘‘evaṁ samannāgato bhikkhu iminā paramena paññādhiṭṭhānena samannāgato hotī’’ti vuttabhikkhuno.",
  "tika-s0203t3:145": "366.Hīti yasmā. Vimuttīti arahattaphalavimutti, tasmā sabbadukkhakkhaye ñāṇanti arahattaphalañāṇaṁ adhippetaṁ. Saccanti paramatthasaccaṁ nibbānaṁ, na maggasaccaṁ. Kāmaṁ arahattaphalavimutti paṭipakkhehi akopanīyatāya akuppā, ‘‘sacce ṭhitā’’ti pana vacanato, ‘‘akuppārammaṇakaraṇena akuppāti vuttā’’ti āha. Vitathanti naṭṭhaṁ, jarāya maraṇena ca vipariṇāmetabbatāya yādisaṁ uppādāvatthāya jātaṁ, tato aññādisanti attho. Tathā hi taṁ jarāmaraṇehi parimusitabbarūpatāya ‘‘musā’’ti vuttaṁ. Tenāha – ‘‘mosadhammanti nassanasabhāva’’nti. Taṁ avitathanti taṁ vuttanayena avitathaṁ nāma, taṁ sabhāvo sabbakālaṁ teneva labbhanato. Samathavipassanāvasena vacīsaccatoti samathavipassanāvasena yaṁ visuddhimattaṁ vacīsaccaṁ, tato. Dukkhasaccasamudayasaccehi tacchavipallāsabhūtasabhāvehi. Iti nesaṁ yathāsakaṁ sabhāvena avitathabhāve amosadhammatāya tehipi avitathabhāvā paramatthasaccaṁ nibbānameva uttaritaraṁ. Tasmāti nibbānasseva uttaritarabhāvato.",
  "tika-s0203t3:146": "367. Upadhīyati ettha dukkhanti upadhī, khandhā kāmaguṇā ca. Upadahanti dukkhanti upadhī, kilesābhisaṅkhārā. Paripūrā gahitā parāmaṭṭhāti pariyattabhāvena taṇhāya gahitā diṭṭhiyā parāmaṭṭhā. Samathavipassanāvasena kilesapariccāgatoti vikkhambhanavasena tadaṅgappahānavasena ca kilesānaṁ pariccajanato. Uttaritaro visiṭṭhatarassa pahānappakārassa abhāvato.",
  "tika-s0203t3:147": "368.Āghātakaraṇavasenāti cetasikāghātassa uppajjanavasena. Byāpajjanavasenāti cittassa vipattibhāvavasena. Sampadussanavasenāti sabbaso dussanavasena. Tīhi padehi yadi arahattamaggena kilesānaṁ pariccāgo cāgādhiṭṭhānaṁ, arahattamaggeneva nesaṁ vūpasamo upasamādhiṭṭhānaṁ hotīti dasseti. Ettha visesena pariccāgo sampajahanaṁ anuppattidhammatāpādanaṁ cāgo, tathā pana pariccāgena yo so nesaṁ tadā vūpasantatāya abhāvo, ayaṁ upasamoti ayametesaṁ viseso.",
  "tika-s0203t3:148": "369.Maññitanti maññanā, ‘‘etaṁ mamā’’tiādinā kappanāti attho. Avijjāvibandhanataṇhāgāhādīnaṁ sādhāraṇabhāvato ayamahanti ettha ahanti diṭṭhimaññanādassanaṁ, sā pana diṭṭhi mānamaññanāya attaniyagāhavasena hotīti sveva ‘‘aya’’nti iminā gahitoti āha – ‘‘ayamahanti ekaṁ taṇhāmaññitameva vaṭṭatī’’ti. Ābādhaṭṭhenāti paṭipīḷanaṭṭhena. Maññanāvasena hi sattānaṁ tathā hoti. Antodosaṭṭhenāti abbhantaraduṭṭhabhāvena. Maññanādūsitattā hi sattānaṁ attabhāvo dukkhatāmūlāyatto, kilesāsucipaggharaṇato uppādanirodhabhaṅgehi uddhamuddhaṁ pakkapabhinno hotīti phalūpacārena ‘‘maññitaṁ gaṇḍo’’ti vutto. Anupaviṭṭhaṭṭhenāti anupavisitvā hadayamāhacca adhiṭṭhānena. Maññitañhi pīḷājananato antotudanato duruddharaṇato sallaṁ. Khīṇāsavamuni sabbaso kilesānaṁ santattā, tato eva pariḷāhānaṁ parinibbutattā vūpasantattā santo upasanto nibbutoti vuccati. Yattha ṭhitanti yasmiṁ asekkhabhūmiyaṁ ṭhitaṁ. Yadi bhagavā attano desanāñāṇānurūpaṁ desanaṁ pavattāpeyya, mahāpathaviṁ pattharantassa viya, ākāsaṁ pasārentassa viya, anantāparimeyyalokadhātuyo paṭicca tesaṁ ṭhitākāraṁ anuppūraṁ vicinantassa viya desanā pariyosānaṁ na gaccheyya. Yasmā panassa vineyyajjhāsayānurūpameva desanā pavatti, na tato paraṁ aṇumattampi vaḍḍhati. Tasmā vuttaṁ – ‘‘sabbāpi dhammadesanā saṁkhittāva, vitthāradesanā nāma natthī’’ti. Nanu sattapakaraṇadesanā vitthārakathāti? Na sāpi vitthārakathāti āha – ‘‘samantapaṭṭhānakathāpi saṁkhittāyevā’’ti. Sannipatitadevaparisāya ajjhāsayānurūpameva hi tassāpi pavatti, na satthudesanāñāṇānurūpanti. Yathānusandhiṁpāpesi yathāuddiṭṭhe anupubbena anavasesato vibhajanavasena desanāya niṭṭhāpitattā. Vipañcitaññū…pe… kathesi nātisaṅkhepavitthāravasena desitattā.",
  "tika-s0203t3:149": "370.Aṭṭhannaṁ parikkhārānanti nayidamanavasesapariyādānaṁ, lakkhaṇavacanaṁ panetaṁ, aññatarassāti vacanaseso. Tathā hi, ‘‘mayhaṁ iddhimayaparikkhāralābhāya paccayo hotū’’ti patthanaṁ paṭṭhapetvā pattacīvaraṁ, pattaṁ, cīvarameva vā dinne carimabhave iddhimayaparikkhāro nibbattatīti vadanti. Adinnattāti kecivādo, tenāha ‘‘kulaputto’’tiādi. Okāsābhāvatoti upasampadālakkhaṇassa asambhavato. Tenāha – ‘‘kulaputtassa āyuparikkhīṇa’’nti. Udakatittha…pe… āraddho paramappicchabhāvato.",
  "tika-s0203t3:150": "Vibbhantāti bhantacittā. Siṅgena vijjhitvā ghātesi purimajātibaddhāghātatāyāti vadanti.",
  "tika-s0203t3:151": "Mānusaṁ yoganti manussattabhāvaṁ. Attabhāvo hi yujjati kammakilesehīti ‘‘yogo’’ti vuccati. Upaccagunti upagacchiṁsu. Upakotiādi tesaṁ nāmāni.",
  "tika-s0203t3:152": "Gandhakaṭṭhehīti candanāgarusaḷaladevadāruādīhi gandhadārūhi. Sesaṁ suviññeyyameva.",
  "tika-s0203t3:153": "Dhātuvibhaṅgasuttavaṇṇanāya līnatthappakāsanā samattā.",
  "tika-s0203t3:154": "11. Saccavibhaṅgasuttavaṇṇanā",
  "tika-s0203t3:155": "371.Ācikkhanāti – ‘‘idaṁ dukkhaṁ ariyasaccaṁ, ayaṁ dukkhanirodhagāminī paṭipadā ariyasacca’’nti ādito kathanaṁ. Desanāti tasseva atthassa atisajjanaṁ pabodhanaṁ. Paññāpanāti pakārehi ñāpanā, sā pana yasmā itthamidanti veneyyānaṁ paccakkhato dassanā, tesaṁ vā santāne patiṭṭhāpanā hoti, tasmā āha – ‘‘dukkhasaccādīnaṁ ṭhapanā’’ti. Paṭṭhapanāti patiṭṭhāpanā. Yasmā paṭṭhapiyamānasabhāvā desanā bhājanaṁ upagacchantī viya hoti, tasmā vuttaṁ – ‘‘paññāpanā’’ti, jānāpanāti attho. Vivaṭakaraṇāti desiyamānassa atthassa vivaṭabhāvakaraṇaṁ. Vibhāgakiriyāti yathāvuttassa atthavibhāgassa vitthārakaraṇaṁ. Pākaṭabhāvakaraṇanti agambhīrabhāvāpādanaṁ. Aparo nayo – catusaccasaññitassa atthassa paccekaṁ sarūpato dassanavasena idanti ādito sikkhāpanaṁ kathanaṁ ācikkhanā, evaṁ parasantāne pabodhanavasena pavattāpanā desanā, evaṁ vineyyānaṁ cittaparitosajananena tesaṁ buddhiparipācanaṁ ‘‘paññāpanā’’ti vuccati. Evaṁ paññāpentī ca sā desiyamānaṁ atthaṁ veneyyasantāne pakārato ṭhapeti patiṭṭhapetīti ‘‘paṭṭhapanā’’ti vuccati. Pakārato ṭhapentī pana saṁkhittassa vitthārato paṭivuttassa punābhidhānato ‘‘vivaraṇā’’ti, tassevatthassa vibhāgakaraṇato ‘‘vibhajanā’’ti, vuttassa vitthārenābhidhānato vibhattassa hetudāharaṇadassanato, ‘‘uttānīkamma’’nti vuccati. Tenāha – ‘‘pākaṭabhāvakaraṇa’’nti, hetūpamāvasenatthassa pākaṭabhāvakaraṇatoti attho.",
  "tika-s0203t3:156": "Anuggāhakāti anuggaṇhanakāmā. Svāyamanuggaho saṅgahavatthuvasena pākaṭo hotīti āha ‘‘āmisasaṅgahenā’’tiādi. Janetā janettīti āha ‘‘janikā mātā’’ti. Vuddhiṁ parisaṁ āpādetīti āpādetā. Tenāha ‘‘posetā’’ti. Idāni dvinnaṁ mahātherānaṁ yathākkamaṁ sabrahmacārīnaṁ bhagavatā vuttehi janikaposikamātuṭṭhāniyehi saṅgāhakataṁ vitthārato dassetuṁ, ‘‘janikamātā hī’’tiādi vuttaṁ. Paratoghosena vināpi uparimaggādhigamo hotīti ‘‘paccattapurisakārenā’’ti vuttaṁ. Paṭhamamaggo eva hi sāvakānaṁ ekantato ghosāpekkhoti. Pattesupīti pi-saddena pageva appattesūti dasseti. Bhavassa appamattakatā nāma ittarakālatāyāti āha ‘‘accharāsaṅghātamattampī’’ti. Janetāti janako, thero pana ariyāya janayitā. Āpādetāti vaḍḍhetā paribrūhetā. Purimasmiṁ saccadvaye sammasanaggahaṇaṁ lokiyattā tassa, itarasmiṁ tassa aggahaṇaṁ lokuttarattā.",
  "tika-s0203t3:157": "Kāmehi nikkhanto saṅkappo nekkhammasaṅkappo. Svāyamassa tato nikkhamanattho tesaṁ paṭipakkhabhāvato tehi visaṁsaggato virajjanato samucchindanato sabbaso vivittabhāvato ca hotīti dassetuṁ, ‘‘kāmapaccanīkaṭṭhenā’’tiādi vuttaṁ. Tattha kāmapadaghātanti yathā kāmo padaṁ patiṭṭhaṁ na labhati, evaṁ hananaṁ, kāmasamucchedanti attho. Kāmehi sabbaso vivittattā kāmavivitto, ariyamaggo, tassa anto, ariyaphalaṁ, tasmiṁ kāmavivittante. Eseva nayoti iminā ‘‘byāpādapaccanīkaṭṭhenā’’tiādiyojanaṁ atidisati. Sabbe cete nekkhammasaṅkappādayo nānācittesu labbhantīti yojanā. Yadi ekacitte labbhanti, kathaṁ tividhamicchāsaṅkappānaṁ samugghātoti āha ‘‘tatra hī’’tiādi. Na nānā labbhatīti iminā tividhakiccakāritaṁ sammāsaṅkappassa dasseti. Kiccavasena hi tassa nāmassa lābho. Sammāvācādīnampi maggakkhaṇe ekacitte labbhamānānampi catukiccakāritāya catubbidhanāmāditā veditabbā. Sesaṁ suviññeyyameva.",
  "tika-s0203t3:158": "Saccavibhaṅgasuttavaṇṇanāya līnatthappakāsanā samattā.",
  "tika-s0203t3:159": "12. Dakkhiṇāvibhaṅgasuttavaṇṇanā",
  "tika-s0203t3:160": "376.Mahāpajāpatigotamīti ettha gotamīti tassa gotamagottato āgataṁ nāmaṁ, mahāpajāpati pana guṇato. Taṁ vivarituṁ, ‘‘nāmakaraṇadivase panassā’’tiādi vuttaṁ. Mahatiṁ uḷāraṁ pajaṁ jananaposanehi parirakkhatīti mahāpajāpati. Paribhogavasena na haññatīti ahataṁ. Sippikānanti tantavāyānaṁ. Vāyanaṭṭhānanti vīnaṭṭhānaṁ. Tāni maṁ na tosenti kāyikassa puññassa abhāvato. Tenāha – ‘‘sahatthā katamevamaṁ tosetī’’ti. Pisitvā nibbattanaṁ katvā. Pothetvāti sukhumabhāvāpādanatthaṁ dhanukena netvā. Kālānukālañca dhātigaṇaparivutā gantvā vemakoṭiṁ aggahesi ekadivasanti adhippāyo. Evañhi ‘‘ekadivasaṁ pana…pe… akāsī’’ti purimavacanena taṁ na virujjheyya.",
  "tika-s0203t3:161": "Cha cetanāti chabbidhā cetanā. Na hi tā chayeva cetanāti. Saṅghe gotami dehi…pe… saṅgho cāti idameva suttapadaṁ. Saṅghe gotami dehīti saṅghassa dānāya niyojesi, tasmā saṅghova dakkhiṇeyyataroti ayamevettha attho. Yadi evantiādinā tattha byabhicāraṁ dasseti. Rājamahāmattādayotiādinā tattha byatirekato nidassanaṁ āha. Mahantatarā bhaveyyunti ānubhāvādinā mahantatarā bhaveyyuṁ, na ca taṁ atthīti. Tasmāti yasmā guṇavisiṭṭhahetukaṁ dakkhiṇeyyataṁ anapekkhitvā attano dīyamānassa dāpanaṁ labhati, tasmā. Mā evaṁ gaṇhāti sammāsambuddhato saṅghova dakkhiṇeyyo’’ti mā gaṇha.",
  "tika-s0203t3:162": "Tattha nicchayasādhakaṁ suttapadaṁ dassento, ‘‘nayimasmiṁ loke…pe… vipulaphalesina’’nti āha. Svāyamattho ratanasutte (khu. pā. 6.3; su. ni. 226), ‘‘yaṁ kiñci vitta’’nti gāthāya, aggapasādasuttādīhi (itivu. 90) ca vibhāvetabboti. Tenāha – ‘‘satthārā uttaritaro dakkhiṇeyyo nāma natthī’’ti.",
  "tika-s0203t3:163": "Gotamiyā antimabhavikatāya dānassa dīgharattaṁ hitāya sukhāya anuppādanato na taṁ garutaraṁ saṅghassa pādāpane kāraṇanti āha – ‘‘pacchimāya janatāyā’’tiādi. Vacanatopīti tassa vatthayugassa satthu eva paṭiggahaṇāya vacanatopi. Tenāha ‘‘na hī’’tiādi.",
  "tika-s0203t3:164": "Satthāsaṅghapariyāpannova īdise ṭhāne aggaphalaṭṭhatāya aṭṭha-ariyapuggalabhāvato, sace panassa na sayaṁ saṅghapariyāpannatā, kathaṁ saṅghe pūjite satthā pūjito nāma siyāti adhippāyo. Tīṇi saraṇagamanāni tayo eva aggapasādāti vakkhatīti adhippāyo. Abhidheyyānurūpāni hi liṅgavacanāni. Na ruhati ayāthāvapaṭipattibhāvato, na gihivesaggahaṇādinā gihibhāvassa paṭikkhipitattā. Na vattabbametaṁ ‘‘satthā saṅghapariyāpanno’’ti satthubhāvato. Sāvakasamūho hi saṅgho . Saṅghagaṇe hi satthā uttaritaro anaññasādhāraṇaguṇehi samannāgatabhāvato mūlaratanabhāvato ca.",
  "tika-s0203t3:165": "377. Sampatijātassa mahāsattassa sattapadavītihāragamanaṁ dhammatāvasena jātaṁ, paraṁ tadaññadaharasadisī paṭipattīti āha – ‘‘hatthapādakiccaṁ asādhentesū’’ti.",
  "tika-s0203t3:166": "378.Paccūpakāraṁ na sukaraṁ vadāmi anucchavikakiriyāya kātuṁ asakkuṇeyyattā. Abhivādenti etenāti abhivādanaṁ. Vandamānehi antevāsikehi ācariyaṁ ‘‘sukhī hotū’’tiādinā abhivādenti nāma. Tena vuttaṁ ‘‘abhivādana’’nti. Tadabhimukho…pe… vanditvā nipajjati, seyyathāpi āyasmā sāriputto. Kālānukālaṁ upaṭṭhānaṁ bījayanapādasambāhanādi anucchavikakammassa karaṇaṁ nāma. Anucchavikaṁ kiriyaṁ kātuṁ na sakkotiyeva, yasmā ācariyena katassa dhammānuggahassa antevāsinā kariyamāno āmisānuggaho saṅkhampi kalampi kalabhāgampi na upetiyevāti. Tena vuttaṁ ‘‘na suppatikāraṁ vadāmī’’ti.",
  "tika-s0203t3:167": "379.Pāṭipuggalikaṁ dakkhiṇaṁ ārabbha samuṭṭhitaṁ, ‘‘taṁ me bhagavā paṭiggaṇhatū’’ti mahāpajāpatigotamiyā vacanaṁ nimittaṁ katvā desanāya uṭṭhitattā. Na kevalañca tassā eva vacanaṁ, atha kho ānandattheropi…pe… samādapesi, tasmā vibhāgato cuddasasu…pe… hotīti dassetuṁ, imaṁ desanaṁ ārabhi. Tattha patipaccekaṁ puggalaṁ dīyatīti pāṭipuggalikaṁ. Paṭhamasaddo yathā aggattho, evaṁ seṭṭhapariyāyopīti āha ‘‘jeṭṭhakavasenapī’’ti. Aggā uttame khette pavattattā. Dutiyatatiyāpi paramadakkhiṇāyeva sabbaso sammāvikkhambhitarāgādikilesattā. Rāgādayo hi adakkhiṇeyyabhāvassa kāraṇaṁ. Tenevāha – ‘‘tiṇadosāni khettāni, rāgadosā ayaṁ pajā’’tiādi (dha. pa. 356). Yasmā pana savāsanaṁ sabbaso samucchinnakilesehi tato eva sabbaso appaṭihatañāṇacārehi anantāparimeyyaguṇagaṇādhārehi sammāsambuddhehi sadiso sadevake loke koci dakkhiṇeyyo natthi. Tasmā ‘‘paramadakkhiṇāyevā’’ti sāsaṅkaṁ vadati. Yasmā pañcābhiñño aṭṭhasamāpattilābhī eva hoti lokiyābhiññānaṁ aṭṭhasamāpattiadhiṭṭhānattā, tasmā ‘‘lokiyapañcābhiññe’’icceva vuttaṁ, na ‘‘aṭṭhasamāpattilābhimhī’’ti tāya avuttasiddhattā. Gosīladhātukoti gosīlasabhāvo, sīlavatā sadisasīloti attho. Tenāha ‘‘asaṭho’’tiādi. Tena na alajjidhātuko pakatisiddho idha puthujjanasīlavāti adhippetoti dasseti.",
  "tika-s0203t3:168": "Paricchindantoti ettakoti paccekappamāṇato tato eva aññamaññaṁ asaṅkaratova paricchindanto. Kathaṁ pana asaṅkhyeyyabhāvena vuccamāno vipāko paricchinno hoti? Sopi tassa paricchedo eva itarehi asaṁkiṇṇabhāvadīpanato, etadatthameva pubbe asaṅkaraggahaṇaṁ kataṁ. Guṇavasenāti lakkhaṇasampannādiguṇavasena. Upakāravasenāti bhogarakkhādiupakāravasena. Yaṁ posanatthaṁ dinnaṁ, idaṁ na gahitaṁ dānalakkhaṇāyogato. Anuggahapūjanicchāvasena hi attano deyyavatthupariccāgo dānaṁ bhayarāgaladdhukāmakulādivasena sāvajjābhāvato. Tampi na gahitaṁ ayāvadatthatāaparipuṇṇabhāvena yathādhippetaphaladānāsamatthabhāvato. Sampattassāti santikāgatassa. Tena sampattipayojane anapekkhataṁ dasseti. Phalaṁ paṭikaṅkhitvāti ‘‘idaṁ me dānamayaṁ puññaṁ āyatiṁ sukhahitabhāvāya hotū’’tiādinā phalaṁ paccāsīsitvā. Tenassa phaladāne namiyataṁ dasseti, yāvadatthanti iminā paripuṇṇaphalataṁ. Sataguṇāti ettha guṇasaddo na ‘‘guṇena nāmaṁ uddhareyya’’ntiādīsu (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76; netti. aṭṭha. 4.38) viya sampattiattho, ‘‘taddiguṇa’’ntiādīsu viya na vaḍḍhanattho, ‘‘pañca kāmaguṇā loke, manochaṭṭhā paveditā’’tiādīsu (su. ni. 173) viya na koṭṭhāsattho, ‘‘antaṁ antaguṇa’’ntiādīsu (dī. ni. 2.377; ma. ni. 1.110; khu. pā. 3) viya na antabhāgattho, atha kho ānisaṁsatthoti dassento, ‘‘satānisaṁsā’’ti āha, te ānisaṁse sarūpato dassetuṁ, ‘‘āyusata’’ntiādi vuttaṁ. Sataguṇāti vā satavaḍḍhikāti evamettha attho daṭṭhabbo. Nipparitasaṁ karotīti āyuādīnaṁ ānisaṁsānaṁ aparittāsaṁ karoti. Atha vā nipparitasaṁ karotīti āyuādinimittaṁ aparittāsaṁ karoti. Atha vā nipparitasaṁ karotīti āyuādīni tato uttarimpi āhārādihetu aparittāsaṁ karoti. Attabhāvavinimuttasañcaraṇassa abhāvā, ‘‘bhavasatepi vutte ayamevattho’’ti vuttaṁ. Sabbatthāti, ‘‘puthujjanadussīle’’tiādīsu sabbavāresu. Nayo netabboti, ‘‘āyusahassaṁ vaṇṇasahassa’’ntiādiko nayo.",
  "tika-s0203t3:169": "Sāsanāvataraṇaṁ nāma yāvadeva vaṭṭadukkhanittharaṇatthaṁ, tañca maggapaṭivedhanaṁ, tasmā nibbedhabhāgiyasaraṇagamanaṁ sikkhāpadasamādānaṁ pabbajjā upasampadā sīlaparipūraṇaṁ adhicittasikkhānuyogo vipassanābhāvanāti sabbāpesā sotāpattiphalasacchikiriyāya paṭipatti eva hotīti āha – ‘‘tisaraṇaṁ gato upāsakopī’’tiādi. Tattha yathā nibbedhabhāgiyo samādhi tāva nāma paramparāya ariyamaggādhigamassa paccayabhāvato upanissayo; tathā nibbedhabhāgiyaṁ sīlaparipūraṇaṁ upasampadā pabbajjā upāsakassa dasasu pañcasu sīlesu patiṭṭhānaṁ antamaso saraṇādigamanampi nibbedhabhāgiyaṁ ariyamaggādhigamassa upanissayo hotiyevāti, ‘‘sabbāpesā sotāpattiphalasacchikiriyāya paṭipattī’’ti vuttā. Tattha anaññasādhāraṇa-vijjācaraṇādi-asaṅkhyeyyaaparimeyya-guṇa-samudayapūrite bhagavati saddhamme ariyasaṅghe uḷāratarabahumānagāravataṁ gato. ‘‘Sammāsambuddho bhagavā, svākhāto dhammo, suppaṭipanno saṅgho’’ti tapparāyaṇatādiākārappatto ñāṇaparisodhito pasādo saraṇagamananti tena vatthugatena pasādena paribhāvite santāne kataṁ puññakkhettasampattiyā mahapphalaṁ mahānisaṁsameva hotīti āha – ‘‘tasmiṁ dinnadānampi asaṅkhyeyyaṁ appameyya’’nti. Tayidaṁ saraṇaṁ vatthuttaye pasādabhāvena ajjhāsayasampattimattaṁ, tādisassa pana pañcasīlaṁ ajjhāsayasampattiupathambhito kāyavacīsaṁyamoti tattha dinnaṁ tato uttari mahapphalanti, dasasīlaṁ pana paripuṇṇuposathasīlaṁ, tattha dinnaṁ mahapphalanti, ‘‘tato uttari mahapphala’’nti vuttaṁ. Sāmaṇerasīlādīnaṁ pana uttari visiṭṭhatarādibhāvato tattha tattha dinnassa visesamahapphalatā vuttā.",
  "tika-s0203t3:170": "Maggasamaṅgitā nāma maggacittakkhaṇaparicchinnā, tasmiñca khaṇe kathaṁ dātuṁ paṭiggahetuñca sambhavatīti codeti ‘‘kiṁ pana maggasamaṅgissa sakkā dānaṁ dātu’’nti. Itaro tādise sati samayeti dassento, ‘‘āma sakkā’’ti paṭijānitvā, ‘‘āraddhavipassako’’tiādinā tamatthaṁ vivarati. Tasmiṁ khaṇeti tasmiṁ pakkhipanakkhaṇe. Yadi aṭṭhamakassa sotāpannassa dinnadānaṁ phalato asaṅkhyeyyameva, ko nesaṁ visesoti āha ‘‘tatthā’’tiādi. Tena satipi asaṅkhyeyyabhāvasāmaññe atthi nesaṁ appabahubhāvo saṁvaṭṭaṭṭhāyī asaṅkhyeyyamahākappāsaṅkhyeyyānaṁ viyāti dasseti. Maggasamaṅgīnaṁ tena tena odhinā saṁkilesadhammānaṁ pahīyamānattā vodānadhammānaṁ vaḍḍhamānattā apariyositakiccattā aparipuṇṇaguṇatā, pariyositakiccattā phalasamaṅgīnaṁ paripuṇṇaguṇatāti taṁtaṁmaggaṭṭhehi phalaṭṭhānaṁ khettātisayatā veditabbā. Heṭṭhimaheṭṭhimehi pana maggaṭṭhehi uparimānaṁ maggaṭṭhānaṁ phalaṭṭhehi phalaṭṭhānaṁ uttaritaratā pākaṭā eva. Tathā hi uparimānaṁ dinnadānassa mahapphalatā vuttā.",
  "tika-s0203t3:171": "380. Kāmañcettha buddhappamukhe ubhatosaṅghe kevale ca bhikkhusaṅghe dānaṁ atthi eva, na pana buddhappamukhe bhikkhusaṅghe, taṁ pana buddhappamukhaubhatosaṅgheneva saṅgahitanti aviruddhaṁ. Na pāpuṇanti mahapphalabhāvena sadisatampi, kuto adhikataṁ.",
  "tika-s0203t3:172": "‘‘Tathāgate parinibbute ubhatosaṅghassa’’ icceva vuttattā – ‘‘kiṁ panā’’tiādinā codeti . Itaro parinibbute tathāgate taṁ uddissa gandhapupphādipariccāgo viya cīvarādipariccāgopi mahapphalo hotiyevāti katvā paṭipajjanavidhiṁ dassetuṁ, ‘‘ubhatosaṅghassā’’tiādi vuttaṁ. ‘‘Ettakāyeva, bhikkhū uddisathā’’ti evaṁ paricchedassa akaraṇena upacārasīmāpariyāpannānaṁ khettapariyāpannānaṁ vasena aparicchinnakamahābhikkhusaṅghe.",
  "tika-s0203t3:173": "Gottaṁ vuccati sādhāraṇanāmaṁ, mattasaddo luttaniddiṭṭho, tasmā samaṇāti gottamattaṁ anubhavanti dhārentīti gotrabhuno. Tenāha ‘‘nāmamattasamaṇā’’ti. Diṭṭhisīlasāmaññena saṁhato samaṇagaṇo saṅgho, tasmā saṅgho dussīlo nāma natthi. Guṇasaṅkhāyāti ānisaṁsagaṇanāya, mahapphalatāyāti attho. Kāsāva…pe… asaṅkhyeyyāti vuttā saṅghaṁ uddissa dinnattā. Yathā pana saṅghaṁ uddissa dānaṁ hoti, taṁ vidhiṁ dassetuṁ, ‘‘saṅghagatā dakkhiṇā’’tiādi vuttaṁ. Tattha cittīkāranti gāravaṁ.",
  "tika-s0203t3:174": "Saṅghato na puggalato. Aññathattaṁ āpajjatīti ‘‘imassa mayā dinnaṁ saṅghassa dinnaṁ hotī’’ti evaṁ cittaṁ anuppādetvā, ‘‘saṅghassa dassāmī’’ti deyyadhammaṁ paṭiyādetvā sāmaṇerassa nāma dātabbaṁ jātanti aññathattaṁ āpajjati; tasmā tassa dakkhiṇā saṅghagatā na hotiyeva puggalavasena cittassa pariṇāmitattā. Nibbematiko hutvāti ‘‘kiṁ nu kho mayā imassa dinnaṁ hoti vā na vā’’ti vimatiṁ anuppādetvā, ‘‘yo panā’’tiādinā vuttākārena karoti.",
  "tika-s0203t3:175": "Tatthātiādinā vuttassevatthassa pākaṭakaraṇatthaṁ vatthuṁ nidasseti, ‘‘parasamuddavāsino’’tiādinā. Opuñjāpetvā paribhaṇḍaṁ kāretvā, haritagomayena upalimpitvāti attho. Kāsāvakaṇṭhasaṅghassāti kāsāvakaṇṭhasamūhassa. Ko sodhetīti mahapphalabhāvakaraṇena ko visodheti. Mahapphalabhāvāpattiyā hi dakkhiṇā visujjhati nāma. Tattha yesaṁ hatthe dinnaṁ, tesaṁ vasena paṭiggāhakato dakkhiṇāya visuddhattā, – ‘‘tadāpāhaṁ, ānanda, saṅghagataṁ dakkhiṇaṁ asaṅkhyeyyaṁ appameyyaṁ vadāmī’’ti (ma. ni. 3.380) ca vuttaṁ, tasmā kammavaseneva dakkhiṇāvisuddhiṁ pucchati. Itaro ariyasaṅghe dinnadakkhiṇāya nibbisiṭṭhaṁ katvā vuttattā matthakappattasseva ariyasaṅghassa vasena dakkhiṇāvisuddhiṁ dassento, ‘‘sāriputta…pe… sodhentī’’ti vatvā puna, ‘‘ye keci arahanto sodhentī’’ti dassento, ‘‘apicā’’tiādimāha. Therā ciraparinibbutāti idaṁ ajjatanānampi ariyānaṁ sāvakataṁ dassentena maggasodhanavasena vuttanti daṭṭhabbaṁ, na uddissa puññakaraṇe sati akaraṇappattiyā. Evañhi ‘‘asītimahātherā sodhentī’’ti idaṁ suvuttaṁ hoti, na aññathā.",
  "tika-s0203t3:176": "‘‘Saṅghagatāya dakkhiṇāyā’’ti kāmañcetaṁ sādhāraṇavacanaṁ, tathāpi tattha tattha puggalaviseso ñātabboti dassento, ‘‘atthi buddhappamukho saṅgho’’tiādimāha. Na upanetabbo bhagavato kāle bhikkhūnaṁ abhiññāpaṭisambhidāguṇavasena ativiya uḷārabhāvato, etarahi tadabhāvato. Etarahi saṅgho…pe… na upanetabboti ettha nayānusārena attho vattabbo. Tena teneva samayenāti tassa tassa kālassa sampattivipattimukhena paṭipattiyā uḷārataṁ anuḷāratañca ulliṅgeti. Yattha hi bhikkhū guṇehi sabbaso paripuṇṇā honti, tasmiṁ samaye saṅghagatā dakkhiṇā itarasmiṁ samaye dakkhiṇato mahapphalatarāti daṭṭhabbā. Saṅghe cittīkāraṁ kātuṁ sakkontassāti suppaṭipannatādiṁ saṅghe āvajjitvā saṅghagatena pasādena saṅghassa sammukhā viya tasmiṁ puggale ca gāravavasena dentassa puthujjanasamaṇe dinnaṁ mahapphalataraṁ saṅghato uddisitvā gahitattā, ‘‘saṅghassa demī’’tiyeva dinnattā ca.",
  "tika-s0203t3:177": "Eseva nayoti iminā, ‘‘sotāpanne dinnaṁ mahapphalatara’’nti evamādiṁ atidisati. Ādi-saddena uddisitvā gahito sakadāgāmī, pāṭipuggaliko anāgāmīti evamādi saṅgahitaṁ. Mahapphalatarameva. Tenāha bhagavā – ‘‘na tvevāhaṁ, ānanda, kenaci pariyāyena saṅghagatāya dakkhiṇāya pāṭipuggalikaṁ dānaṁ mahapphalataraṁ vadāmī’’ti (ma. ni. 3.380). Yadi khīṇāsave dinnadānato saṅghato uddisitvā gahitadussīlepi dinnadānaṁ mahapphalaṁ, evaṁ sante – ‘‘sīlavato, mahārāja, dinnaṁ mahapphalaṁ, no tathā dussīle’’ti idaṁ kathanti āha – ‘‘taṁ imaṁ nayaṁ gahāyā’’tiādi. Saṅghato uddisitvā gahaṇavidhiṁ pahāya dussīlasseva gahaṇavasena vuttaṁ. Imasmiṁ catukke daṭṭhabbanti imassa padassa vasena daṭṭhabbaṁ. Tattha hi ‘‘paṭiggāhakā honti dussīlā pāpadhammā’’ti āgataṁ.",
  "tika-s0203t3:178": "381.Visujjhatīti na kilissati, mahājutikārī mahāvipphārā hotīti attho. Sucidhammoti rāgādiasucividhamanena sucisabhāvo. Na pāpadhammoti na nihīnasabhāvo pāpakiriyāya. Akusaladhammo hi ekantanihīno. Jūjako sīlavā kalyāṇadhammo na hoti. Tassa mahābodhisattassa attano puttadānaṁ dānapāramiyā matthakaṁ gaṇhantaṁ mahāpathavīkampanasamatthaṁ jātaṁ, svāyaṁ dānaguṇo vessantaramahāraññā kathetabboti.",
  "tika-s0203t3:179": "Uddharatīti bahulaṁ katapāpakammavasena laddhavinipātato uddharati. Tasmā natthi mayhaṁ kiñci cittassa aññathattanti adhippāyo.",
  "tika-s0203t3:180": "Petadakkhiṇanti pete uddissa dātabbadakkhiṇaṁ. Pāpitakāleyevāti, ‘‘idaṁ dānaṁ asukassa petassa hotū’’ti uddisanavasena patte pāpitakāleyeva. Assāti petassa. Pāpuṇīti phalasamāpattiyā vasena pāpuṇi. Ayañhi pete uddissa dāne dhammatā.",
  "tika-s0203t3:181": "Tadā kosalarañño pariccāgavasena ativiya uḷārajjhāsayataṁ, buddhappamukhassa ca bhikkhusaṅghassa ukkaṁsagataguṇavisiṭṭhataṁ sandhāyāha, ‘‘asadisadānaṁ kathetabba’’nti.",
  "tika-s0203t3:182": "Asārampi khettanti sārahīnaṁ dukkhettaṁ. Samayeti kasanārahe kāle. Paṁsuṁ apanetvāti nissāraṁ paṁsuṁ nīharitvā. Sārabījānīti sabhāvato abhisaṅkhārato ca sārabhūtāni bījāni. Patiṭṭhapetvāti vapitvā. Evanti yathā kassako attano payogasampattiyā asārepi khette phalaṁ adhigacchati. Evaṁ sīlavā attano payogasampattiyā dussīlassapi datvā phalaṁ mahantaṁ adhigacchati. Iminā upāyenāti iminā paṭhamapade vuttanayena. Sabbapadesūti sabbakoṭṭhāsesu visujjhanaṁ vuttaṁ, tatiyapade pana visujjhanaṁ paṭikkhittameva.",
  "tika-s0203t3:183": "382. Arahato dinnadānameva aggaṁ dānacetanāya kenaci upakkilesena anupakkiliṭṭhattā, paṭiggāhakassa aggadakkhiṇeyyattā. Tenāha – ‘‘bhavālayassa bhavapatthanāya abhāvato’’ti, ‘‘ubhinnampī’’ti vacanaseso. Khīṇāsavo dānaphalaṁ na saddahatīti idaṁ tassa appahīnakilesajanassa viya kammakammaphalānaṁ saddahanākārena pavatti natthīti katvā vuttaṁ, yato arahā ‘‘asaddho akataññū ca…pe… poriso’’ti (dha. pa. 97) thomīyati. Asaddahanaṁ anumānapakkhikaṁ, anumānañca saṁsayapubbakaṁ, nissandiddho ca kammakammaphalesu paccakkhabhāvaṁ gato. Tameva hi nicchitabhāvasiddhaṁ nissandiddhataṁ sandhāya – ‘‘dānaphalaṁ saddahantā’’tiādi vuttaṁ. Yadi evaṁ tena katakammaṁ kammalakkhaṇappattaṁ hotīti āha ‘‘khīṇāsavenā’’tiādi. Tenevāha – ‘‘nicchandarāgattā’’ti, etañca lakkhaṇavacanaṁ, kenaci kilesena anupakkiliṭṭhattāti adhippāyo. Assāti khīṇāsavassa dānaṁ.",
  "tika-s0203t3:184": "Kiṁ pana sammāsambuddhenātiādinā dāyakato dakkhiṇāvisuddhi coditā, sāriputtattherenātiādinā pana paṭiggāhakatoti vadanti; tadayuttaṁ, sāvakassa mahapphalabhāve saṁsayābhāvato, heṭṭhā nicchitattā ca, tasmā ubhayenapi dāyakato dakkhiṇāvisuddhi eva coditā. Sā hi idha sādhāraṇavasena nicchitattā saṁsayavatthu. Tenāha – ‘‘sammāsambuddhena…pe… vadantī’’ti. Sammāsambuddhaṁ hītiādi yathāvuttaatthassa kāraṇavacanaṁ. Añño dānassa vipākaṁ jānituṁ samattho nāma natthi sabbaso sattānaṁ kammavipākavibhāgajānanañāṇassa ananuññātattā. Tenāha bhagavā – ‘‘yasmā ca kho, bhikkhave, sattā na jānanti, dānasaṁvibhāgassa vipākaṁ yathāhaṁ jānāmi, tasmā adatvā bhuñjantī’’tiādi (itivu. 26). Etena ettha ñāṇavisodhanaṁ nāma kathitaṁ, na dakkhiṇāya visuddhi nāma dāyakato paṭiggāhakato ca vasena hotīti; sammāsambuddhena sāriputtattherassa dinnadānaṁ sabbaso upakkilesavisuddhiyā ñāṇassa ca ativiya uḷārattā mahānubhāvaṁ nāma siyā mahātejavantañca; na mahapphalaṁ tesaṁ santāne paripuṇṇaphalassa asambhavato. Yadi dinnadānaṁ paripuṇṇaphalaṁ na hoti ubhayavipākadānābhāvato, pavattivipākadāyī pana hotīti dassento, ‘‘dānaṁ hī’’tiādimāha.",
  "tika-s0203t3:185": "Catūhīti sahayoge karaṇavacanaṁ, catūhi sampadāhi sahagatā sahitaṁ katvāti attho. Imā catasso sampadā sabbasādhāraṇavasena vuttā, na yathādhigatapuggalavasena. Tenāha – ‘‘deyyadhammassa dhammenā’’tiādi. Tasmiṁyeva attabhāveti yasmiṁ attabhāve taṁ dānamayaṁ puññaṁ uppannaṁ, tasmiṁyeva attabhāve vipākaṁ deti, cetanāya mahantattā diṭṭhadhammavedanīyaṁ hutvā vipaccatīti attho. Pubbacetanādivasenāti sanniṭṭhāpakajavanavīthito pubbāparavīthicetanāvasena, aññathā sanniṭṭhāpakavīthiyaṁyeva pubbacetanādivasenāti vattabbaṁ siyā. Sā hi cetanā diṭṭhadhammavedanīyabhūtā tasmiṁyeva attabhāve vipākaṁ deti, na itarā. Mahattatāti pubbābhisaṅkhāravasena ñāṇasampayogādivasena cetanāya uḷāratā. Khīṇāsavabhāvenāti yassa deti, tassa khīṇāsavabhāvena. Vatthusampannatāti ettha yathā paṭighasaññā nānattasaññānaṁ vigamena dibbavihārānaṁ vasena, byāpādasaññādīnaṁ vigamena brahmavihārānaṁ vasena, sabbaso rūpasaññānānattasaññānaṁ vigamena āneñjavihārānaṁ vasena sabbaso niccasaññādīnaṁ paṭippassaddhiyā sabbasaṅkhāravimukhatāya ariyavihārānaṁ vasena vatthusampannatā icchitā. Taṁtaṁsamāpattisamāpajjanena santānassa nirodhasādhanatā taṁ divasaṁ nirodhassa sādhanatā nāma. Vatthusampannatāti sabbaso nirodhasamāpattisamāpajjanena vatthusampannatā icchitā; na sabbaso anavasesasaññānirodhatāyāti āha – ‘‘taṁ divasaṁ nirodhato vuṭṭhitabhāvena vatthusampannatā’’ti. Saññānirodhassa cettha accāsannataṁ sandhāya, ‘‘taṁ divasa’’nti vuttaṁ. Yaṁ panettha atthato avibhattaṁ, taṁ suviññeyyameva.",
  "tika-s0203t3:186": "Dakkhiṇāvibhaṅgasuttavaṇṇanāya līnatthappakāsanā samattā.",
  "tika-s0203t3:187": "Niṭṭhitā ca vibhaṅgavaggavaṇṇanā."
}