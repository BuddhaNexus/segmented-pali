{
  "tika-vin08t18:0": "18. Kālikavinicchayakathā",
  "tika-vin08t18:1": "89. Evaṁ saṅghikasenāsanesu kattabbavinicchayaṁ kathetvā idāni catukālikavinicchayaṁ kathetuṁ ‘‘kālikānipi cattārī’’tiādimāha. Tattha karaṇaṁ kāro, kiriyā. Kāro eva kālo ra-kārassa la-kāro yathā ‘‘mahāsālo’’ti. Kāloti cettha paccuppannādikiriyā. Vuttañhi –",
  "tika-vin08t18:2": "‘‘Āraddhāniṭṭhito bhāvo, paccuppanno suniṭṭhito;",
  "tika-vin08t18:3": "Atītānāgatuppāda-mappattābhimukhā kiriyā’’ti.",
  "tika-vin08t18:4": "Ettha pana tassa tassa kiriyāsaṅkhātassa kālassa pabhedabhūto purebhattaekaahorattasattāhajīvikapariyantasaṅkhāto kālaviseso adhippeto. Kāle tasmiṁ tasmiṁ kālavisese paribhuñjitabbānīti kālikāni. Pi-saddo samuccayattho, tena kappiyā catubhūmiyoti samucceti. Cattārīti saṅkhyāniddeso, tena kālikāni nāma cattāri eva honti, na tīṇi na pañcāti dasseti, idaṁ mātikāpadassa atthavivaraṇaṁ. Tattha uddese yaṁ mātikāyaṁ (vi. saṅga. aṭṭha. ganthārambhakathā) ‘‘kālikānipi cattārī’’ti evaṁ vuttaṁ, ettha etasmiṁ mātikāpade cattāri kālikāni veditabbānīti yojanā. Katamāni tānīti āha ‘‘yāvakālika’’ntiādi . Yāvakālikaṁ…pe… yāvajīvikaṁ iti imāni vatthūni cattāri kālikāni nāmāti attho.",
  "tika-vin08t18:5": "Idāni tesaṁ vatthuñca visesanañca nāmalābhahetuñca dassento ‘‘tattha purebhatta’’ntiādimāha. Tattha tesu catūsu kālikesu yaṁ kiñci khādanīyaṁ bhojanīyaṁ yāvakālikaṁ, aṭṭhavidhapānaṁ yāmakālikaṁ, sappiādipañcavidhabhesajjaṁ sattāhakālikaṁ, sabbampi paṭiggahitaṁ yāvajīvikaṁ iti vuccatīti sambandho. Yaṁ kiñci khādanīyabhojanīyanti ettha atibyāpitaṁ pariharituṁ visesanamāha ‘‘purebhatta’’ntyādi. Purebhattaṁ paṭiggahetvā paribhuñjitabbameva yāvakālikaṁ, na aññaṁ khādanīyaṁ bhojanīyantyattho. Yāva…pe… paribhuñjitabbatoti nāmalābhahetuṁ, etena yāva kālo assāti yāvakālikanti vacanatthaṁ dasseti. Aṭṭhavidhaṁ pānanti ettha abyāpitaṁ pariharitumāha ‘‘saddhiṁ anulomapānehī’’ti. Yāva…pe… tabbatoti nāmalābhahetuṁ, etena yāmo kālo assāti yāmakālikanti vacanatthaṁ dasseti. Sattāhaṁ nidhetabbatoti nāmalābhahetuṁ, etena sattāho kālo assāti sattāhakālikanti vacanatthaṁ dasseti. Sabbampi paṭiggahitanti ettha atibyāpitaṁ pariharituṁ ‘‘ṭhapetvā udaka’’ntyāha. Yāva…pe… paribhuñjitabbatoti nāmalābhahetuṁ, tena yāvajīvaṁ kālo assāti yāvajīvikanti vacanatthaṁ dasseti.",
  "tika-vin08t18:6": "Etthāha – ‘‘yo pana bhikkhu adinnaṁ mukhadvāraṁ āhāraṁ āhareyya aññatra udakadantaponā, pācittiya’’nti (pāci. 265) vacanato nanu udakaṁ appaṭiggahitabbaṁ, atha kasmā ‘‘ṭhapetvā udakaṁ avasesaṁ sabbampi paṭiggahita’’nti vuttanti? Saccaṁ, parisuddhaudakaṁ appaṭiggahitabbaṁ, kaddamādisahitaṁ pana paṭiggahetabbaṁ hoti, tasmā paṭiggahitesu antogadhabhāvato ‘‘ṭhapetvā udaka’’nti vuttanti. Evamapi ‘‘sabbampi paṭiggahita’’nti imināva siddhaṁ paṭiggahetabbassa udakassapi gahaṇatoti? Saccaṁ, tathāpi udakabhāvena sāmaññato ‘‘sabbampi paṭiggahita’’nti ettake vutte ekaccassa udakassa paṭiggahetabbabhāvato udakampi yāvajīvikaṁ nāmāti ñāyeyya, na pana udakaṁ yāvajīvikaṁ suddhassa paṭiggahetabbābhāvato, tasmā idaṁ vuttaṁ hoti – ekaccassa udakassa paṭiggahetabbabhāve satipi suddhassa appaṭiggahitabbattā taṁ udakaṁ ṭhapetvā sabbampi paṭiggahitaṁ yāvajīvikanti vuccatīti.",
  "tika-vin08t18:7": "90.Mūlakamūlādīni upadesatoyeva veditabbāni, tāni pariyāyato vuccamānānipi na sakkā viññātuṁ. Pariyāyantarena hi vuccamāne taṁ taṁ nāmaṁ ajānantānaṁ sammohoyeva siyā, tasmā tattha na kiñci vakkhāma. Khādanīye khādanīyatthanti pūvādikhādanīye vijjamānaṁ khādanīyakiccaṁ khādanīyehi kātabbaṁ jighacchāharaṇasaṅkhātaṁ atthaṁ payojanaṁ neva pharanti na nipphādenti. Ekasmiṁ dese āhārakiccaṁ sādhentaṁ vā asādhentaṁ vā aparasmiṁ dese uṭṭhitabhūmirasādibhedena āhārajighacchāharaṇakiccaṁ asādhentampi vā sambhaveyyāti āha ‘‘tesu tesu janapadesū’’tiādi. Keci pana ‘‘ekasmiṁ janapade āhārakiccaṁ sādhentaṁ sesajanapadesupi vikāle na kappati evāti dassanatthaṁ idaṁ vutta’’ntipi vadanti. Pakatiāhāravasenāti aññehi yāvakālikehi ayojitaṁ attano pakatiyāva āhārakiccakaraṇavasena. Sammohoyeva hotīti anekatthānaṁ nāmānaṁ appasiddhānañca sambhavato sammoho eva siyā. Tenevettha mayampi mūlakamūlādīnaṁ pariyāyantaradassane ādaraṁ na karimha upadesatova gahetabbato.",
  "tika-vin08t18:8": "Yanti vaṭṭakandaṁ.",
  "tika-vin08t18:9": "Muḷālanti thūlataruṇamūlameva.",
  "tika-vin08t18:10": "Rukkhavalliādīnanti heṭṭhā vuttameva sampiṇḍetvā vuttaṁ.",
  "tika-vin08t18:11": "Antopathavīgatoti sālakalyāṇikkhandhaṁ sandhāya vuttaṁ.",
  "tika-vin08t18:12": "Sabbakappiyānīti mūlatacapattādīnaṁ vasena sabbaso kappiyāni, tesampi nāmavasena na sakkā pariyantaṁ dassetunti sambandho.",
  "tika-vin08t18:13": "Acchivādīnaṁ aparipakkāneva phalāni yāvajīvikānīti dassetuṁ ‘‘aparipakkānī’’ti vuttaṁ.",
  "tika-vin08t18:14": "Harītakādīnaṁ aṭṭhīnīti ettha miñjaṁ paṭicchādetvā ṭhitāni kapālāni yāvajīvikānīti ācariyā. Miñjampi yāvajīvikanti eke. Vimativinodaniyaṁ (vi. vi. ṭī. pācittiya 2.248-249) pana ‘‘harītakādīnaṁ aṭṭhīnīti ettha ‘miñjaṁ yāvakālika’nti keci vadanti, taṁ na yuttaṁ aṭṭhakathāyaṁ avuttattā’’ti vuttaṁ.",
  "tika-vin08t18:15": "Hiṅgūti hiṅgurukkhato paggharitaniyyāso. Hiṅgujatuādayopi hiṅguvikatiyo eva. Tattha hiṅgujatu nāma hiṅgurukkhassa daṇḍapattāni pacitvā kataniyyāso. Hiṅgusipāṭikaṁ nāma hiṅgupattāni pacitvā kataniyyāso. ‘‘Aññena missetvā kato’’tipi vadanti. Takanti aggakoṭiyā nikkhantasileso. Takapattīti pattato nikkhantasileso. Takapaṇṇīti palāse bhajjitvā katasileso. ‘‘Daṇḍato nikkhantasileso’’tipi vadanti.",
  "tika-vin08t18:16": "91.Yāmakālikesu panāti ettha kiñcāpi pāḷiyaṁ khādanīyabhojanīyapadehi yāvakālikameva saṅgahitaṁ, na yāmakālikaṁ, tathāpi ‘‘anāpatti yāmakālikaṁ yāme nidahitvā bhuñjatī’’ti idha ceva ‘‘yāmakālikena bhikkhave sattāhakālikaṁ…pe… yāvajīvikaṁ tadahupaṭiggahitaṁ yāme kappati, yāmātikkante na kappatī’’ti aññattha (mahāva. 305) ca vuttattā ‘‘yāmakālika’’ntivacanasāmatthiyato ca bhagavato adhippāyaññūhi aṭṭhakathācariyehi yāmakālikaṁ sannidhikārakaṁ pācittiyavatthumeva vuttanti daṭṭhabbaṁ.",
  "tika-vin08t18:17": "Ṭhapetvā dhaññaphalarasanti ettha ‘‘taṇḍuladhovanodakampi dhaññaphalarasoyevā’’ti vadanti.",
  "tika-vin08t18:18": "92. Sattāhakālike pañca bhesajjānīti bhesajjakiccaṁ karontu vā mā vā, evaṁladdhavohārāni pañca. ‘‘Gosappī’’tiādinā loke pākaṭaṁ dassetvā ‘‘yesaṁ maṁsaṁ kappatī’’ti iminā aññesampi rohitamigādīnaṁ sappiṁ gahetvā dasseti. Yesañhi khīraṁ atthi, sappimpi tesaṁ atthiyeva, taṁ pana sulabhaṁ vā dullabhaṁ vā asammohatthaṁ vuttaṁ . Evaṁ navanītampi. ‘‘Yesaṁ maṁsaṁ kappatī’’ti ca idaṁ nissaggiyavatthudassanatthaṁ vuttaṁ, na pana yesaṁ maṁsaṁ na kappati, tesaṁ sappiādi na kappatīti dassanatthaṁ. Manussakhīrādīnipi hi no na kappanti.",
  "tika-vin08t18:19": "93.Yāva kālo nātikkamati, tāva paribhuñjituṁ vaṭṭatīti ettha kāloti bhikkhūnaṁ bhojanakālo adhippeto, so ca sabbantimena paricchedena ṭhitamajjhanhiko. Ṭhitamajjhanhikopi hi kālasaṅgahaṁ gacchati, tato paṭṭhāya pana khādituṁ vā bhuñjituṁ vā na sakkā, sahasā pivituṁ sakkā bhaveyya, kukkuccakena pana na kattabbaṁ. Kālaparicchedajānanatthañca kālatthambho yojetabbo. Kālantare vā bhattakiccaṁ kātabbaṁ. Paṭiggahaṇeti gahaṇameva sandhāya vuttaṁ. Paṭiggahitameva hi taṁ, sannihitaṁ na kappatīti puna paṭiggahaṇakiccaṁ natthi, teneva ‘‘ajjhoharitukāmatāya gaṇhantassa paṭiggahaṇe’’ti vuttaṁ. Mātikāṭṭhakathāyaṁ (kaṅkhā. aṭṭha. sannidhikārakasikkhāpadavaṇṇanā) pana ‘‘ajjhoharissāmīti gaṇhantassa gahaṇe’’icceva vuttaṁ.",
  "tika-vin08t18:20": "Yanti yaṁ pattaṁ. Sandissatīti yāguyā upari sandissati. Telavaṇṇe patte satipi nisnehabhāve aṅguliyā ghaṁsantassa vaṇṇavaseneva lekhā paññāyati, tasmā tattha anāpattīti dassanatthaṁ ‘‘sā abbohārikā’’ti vuttaṁ. Sayaṁ paṭiggahetvā apariccattameva hi dutiyadivase na vaṭṭatīti ettha paṭiggahaṇe anapekkhavissajjanena, anupasampannassa nirapekkhadānena vā vijahitapaṭiggahaṇaṁ pariccattameva hotīti ‘‘apariccatta’’nti iminā ubhayathāpi avijahitapaṭiggahaṇameva vuttaṁ, tasmā yaṁ parassa pariccajitvā adinnampi sace paṭiggahaṇe nirapekkhavissajjanena vijahitapaṭiggahaṇaṁ hoti, tampi dutiyadivase vaṭṭatīti veditabbaṁ. Yadi evaṁ ‘‘patto duddhoto hotī’’tiādīsu kasmā āpatti vuttāti? ‘‘Paṭiggahaṇaṁ avissajjetvāva sayaṁ vā aññena vā tucchaṁ katvā na sammā dhovitvā niṭṭhāpite patte laggampi avijahitapaṭiggahaṇameva hotīti tattha āpattī’’ti tīsupi gaṇṭhipadesu vuttaṁ. Keci pana ‘‘sāmaṇerānaṁ pariccajantīti imasmiṁ adhikāre ṭhatvā ‘apariccattamevā’ti vuttattā anupasampannassa pariccattameva vaṭṭati, apariccattaṁ na vaṭṭatīti āpannaṁ, tasmā nirālayabhāvena paṭiggahaṇe vijahitepi anupasampannassa apariccattaṁ na vaṭṭatī’’ti vadanti. Taṁ yuttaṁ viya na dissati. Yadaggena hi paṭiggahaṇaṁ vijahati, tadaggena sannidhimpi na karoti vijahitapaṭiggahaṇassa appaṭiggahitasadisattā. Paṭiggahetvā nidahiteyeva ca sannidhipaccayā āpatti vuttā.",
  "tika-vin08t18:21": "Vimativinodaniyaṁ (vi. vi. ṭī. pācittiya 2.252-253) pana ‘‘apariccattamevāti nirapekkhatāya anupasampannassa adinnaṁ apariccattañca yāvakālikādivatthumeva sandhāya vadati, na pana taggatapaṭiggahaṇaṁ. Na hi vatthuṁ apariccajitvā tatthagatapaṭiggahaṇaṁ pariccajituṁ sakkā, na ca tādisaṁ vacanaṁ atthi, yadi bhaveyya , ‘sace patto duddhoto hoti…pe… bhuñjantassa pācittiya’nti vacanaṁ virujjheyya. Na hi dhovanena āmisaṁ apanetuṁ vāyamantassa paṭiggahaṇe apekkhā vattati. Yena punadivase bhuñjato pācittiyaṁ janeyya, patte pana vattamānā apekkhā taggatike āmisepi vattati eva nāmāti āmise anapekkhatā ettha na labbhati, tato āmise avijahitapaṭiggahaṇaṁ punadivase pācittiyaṁ janetīti idaṁ vuttaṁ. Atha mataṁ ‘yadaggenettha āmisānapekkhatā na labbhati, tadaggena paṭiggahaṇānapekkhatāpi na labbhatī’ti. Tathā sati yattha āmisāpekkhā atthi, tattha paṭiggahaṇāpekkhāpi na vigacchatīti āpannaṁ, evañca paṭiggahaṇe anapekkhavissajjanaṁ visuṁ na vattabbaṁ siyā, aṭṭhakathāyañcetampi paṭiggahaṇavijahanaṁ kāraṇattena abhimataṁ siyā. Idaṁ suṭṭhutaraṁ katvā visuṁ vattabbaṁ cīvarāpekkhāya vattamānāyapi paccuddhārena adhiṭṭhānavijahanaṁ viya. Etasmiñca upāye sati gaṇṭhikāhatapattesu avaṭṭanatā nāma na siyāti vuttovāyamattho, tasmā yaṁ vuttaṁ sāratthadīpaniyaṁ (sārattha. ṭī. pācittiya 3.252-253) ‘yaṁ parassa pariccajitvā adinnampi sace paṭiggahaṇe nirapekkhavissajjanena vijahitapaṭiggahaṇaṁ hoti, tampi dutiyadivase vaṭṭatī’tiādi, taṁ na sārato paccetabba’’nti vuttaṁ.",
  "tika-vin08t18:22": "Pāḷiyaṁ (pāci. 255) ‘‘sattāhakālikaṁ yāvajīvikaṁ āhāratthāya paṭiggaṇhāti, āpatti dukkaṭassā’’tiādinā sannihitesu sattāhakālikayāvajīvikesu purebhattampi āhāratthāya ajjhoharaṇepi dukkaṭassa vuttattā yāmakālikepi ajjhohāre visuṁ dukkaṭena bhavitabbanti āha ‘‘āhāratthāya ajjhoharato dukkaṭena saddhiṁ pācittiya’’nti. Pakatiāmiseti odanādikappiyāmise. Dveti purebhattaṁ paṭiggahitaṁ yāmakālikaṁ purebhattaṁ sāmisena mukhena bhuñjato sannidhipaccayā ekaṁ, yāvakālikasaṁsaṭṭhatāya yāvakālikattabhajanena anatirittapaccayā ekanti dve pācittiyāni. Vikappadvayeti sāmisanirāmisapakkhadvaye. Thullaccayaṁ dukkaṭañca vaḍḍhatīti manussamaṁse thullaccayaṁ, sesaakappiyamaṁse dukkaṭaṁ vaḍḍhati.",
  "tika-vin08t18:23": "Paṭiggahaṇapaccayā tāva dukkaṭanti ettha sannihitattā purebhattampi dukkaṭameva. Sati paccaye pana sannihitampi sattāhakālikaṁ yāvajīvikañca bhesajjatthāya gaṇhantassa paribhuñjantassa ca anāpattiyeva.",
  "tika-vin08t18:24": "94.Uggahitakaṁkatvā nikkhittanti apaṭiggahitaṁ sayameva gahetvā nikkhittaṁ. Vimativinodaniyaṁ (vi. vi. ṭī. 1.622) ‘‘uggahitakanti paribhogatthāya sayaṁ gahita’’nti vuttaṁ. Sayaṁ karotīti pacitvā karoti. Purebhattanti tadahupurebhattameva vaṭṭati savatthukapaṭiggahitattā. Sayaṁkatanti navanītaṁ pacitvā kataṁ. Nirāmisamevāti tadahupurebhattaṁ sandhāya vuttaṁ.",
  "tika-vin08t18:25": "95. Ajja sayaṁkataṁ nirāmisameva bhuñjantassa kasmā sāmaṁpāko na hotīti āha ‘‘navanītaṁ tāpentassā’’tiādi. Pacchābhattaṁ paṭiggahitakehīti khīradadhīni sandhāya vuttaṁ. Uggahitakehi kataṁ abbhañjanādīsu upanetabbanti yojanā. Ubhayesampīti pacchābhattaṁ paṭiggahitakhīradadhīhi ca purebhattaṁ uggahitakehi ca katānaṁ. Esa nayoti nissaggiyaṁ na hotīti attho. Akappiyamaṁsasappimhīti hatthiādīnaṁ sappimhi. Kāraṇapatirūpakaṁ vatvāti ‘‘sajātikānaṁ sappibhāvato’’ti kāraṇapatirūpakaṁ vatvā. Sappinayena veditabbanti nirāmisameva sattāhaṁ vaṭṭatīti attho. Etthāti navanīte. Dhotaṁ vaṭṭatīti adhotañce, savatthukapaṭiggahitaṁ hoti, tasmā dhotaṁ paṭiggahetvā sattāhaṁ nikkhipituṁ vaṭṭatīti therānaṁ adhippāyo.",
  "tika-vin08t18:26": "Mahāsīvattherassa pana vatthuno viyojitattā dadhiguḷikādīhi yuttatāmattena savatthukapaṭiggahitaṁ nāma na hoti, tasmā takkato uddhaṭamattameva paṭiggahetvā dhovitvā, pacitvā vā nirāmisameva katvā bhuñjiṁsūti adhippāyo, na pana dadhiguḷikādīhi saha vikāle bhuñjiṁsūti. Tenāha ‘‘tasmā navanītaṁ paribhuñjantena…pe… savatthukapaṭiggahaṁ nāma na hotī’’ti. Tattha adhotaṁ paṭiggahetvāpi taṁ navanītaṁ paribhuñjantena dadhiādīni apanetvā paribhuñjitabbanti attho. Keci pana ‘‘takkato uddhaṭamattameva khādiṁsū’’ti vacanassa adhippāyaṁ ajānantā ‘‘takkato uddhaṭamattaṁ adhotampi dadhiguḷikādisahitaṁ vikāle paribhuñjituṁ vaṭṭatī’’ti vadanti, taṁ na gahetabbaṁ. Na hi dadhiguḷikādiāmisena saṁsaṭṭharasaṁ navanītaṁ paribhuñjituṁ vaṭṭatīti sakkā vattuṁ. Navanītaṁ paribhuñjantenāti adhovitvā paṭiggahitanavanītaṁ paribhuñjantena. Dadhi eva dadhigataṁ yathā ‘‘gūthagataṁ muttagata’’nti (ma. ni. 2.119; a. ni. 9.11). ‘‘Khayaṁ gamissatī’’ti vacanato khīraṁ pakkhipitvā pakkasappiādipi vikāle kappatīti veditabbaṁ. Khayaṁ gamissatīti nirāmisaṁ hoti, tasmā vikālepi vaṭṭatīti attho. Ettāvatāti navanīte laggamattena visuṁ dadhiādivohāraṁ aladdhena appamattena dadhiādināti attho, etena visuṁ paṭiggahitadadhiādīhi saha pakkaṁ savatthukapaṭiggahitasaṅkhameva gacchatīti dasseti. Tasmimpīti nirāmisabhūtepi. Kukkuccakānaṁ pana ayaṁ adhippāyo – paṭiggahaṇe tāva dadhiādīhi asambhinnarasattā bhattena sahitaguḷapiṇḍādi viya savatthukapaṭiggahitaṁ nāma hoti. Taṁ pana pacantena dhovitvāva pacitabbaṁ. Itarathā pacanakkhaṇe paccamānadadhiguḷikādīhi sambhinnarasatāya sāmaṁpakkaṁ jātaṁ, tesu khīṇesupi sāmaṁpakkameva hoti, tasmā nirāmisameva pacitabbanti. Teneva ‘‘āmisena saddhiṁ pakkattā’’ti kāraṇaṁ vuttaṁ.",
  "tika-vin08t18:27": "Ettha cāyaṁ vicāraṇā – savatthukapaṭiggahitattābhāve āmisena saha bhikkhunā pakkassa sayaṁpākadoso vā parisaṅkīyati, yāvakālikatā vā. Tattha na tāva sayaṁpākadoso ettha sambhavati sattāhakālikattā. Yañhi tattha dadhiādi āmisagataṁ, taṁ parikkhīṇanti. Atha paṭiggahitadadhiguḷikādinā saha attanā pakkattā savatthukapakkaṁ viya bhaveyyāti parisaṅkīyati, tadā ‘‘āmisena saha paṭiggahitattā’’ti kāraṇaṁ vattabbaṁ, na pana ‘‘pakkattā’’ti, tathā ca upaḍḍhattherānaṁ matameva aṅgīkataṁ siyā. Tattha ca sāmaṇerādīhi pakkampi yāvakālikameva siyā paṭiggahitakhīrādiṁ pacitvā anupasampannehi katasappiādi viya, na ca taṁ yuttaṁ bhikkhācārena laddhanavanītādīnaṁ takkādiāmisasaṁsaṭṭhasambhavena aparibhuñjitabbattāppasaṅgato. Na hi gahaṭṭhā dhovitvā, sodhetvā vā patte ākirantīti niyamo atthi.",
  "tika-vin08t18:28": "Aṭṭhakathāyañca ‘‘yathā tattha patitataṇḍulakaṇādayo na paccanti, evaṁ…pe… puna pacitvā deti, purimanayeneva sattāhaṁ vaṭṭatī’’ti iminā vacanenapetaṁ virujjhati, tasmā idha kukkuccakānaṁ kukkuccuppattiyā nimittameva na dissati. Yathā cettha, evaṁ ‘‘lajjī sāmaṇero yathā tattha taṇḍulakaṇādayo na paccanti, evaṁ aggimhi vilīyāpetvā…pe… detī’’ti vacanassāpi nimittaṁ na dissati. Yadi hi etaṁ yāvakālikasaṁsaggaparihārāya vuttaṁ siyā. Attanāpi tathā kātabbaṁ bhaveyya. Gahaṭṭhehi dinnasappiādīsu ca āmisasaṁsaggasaṅkā na vigaccheyya. Na hi gahaṭṭhā evaṁ vilīyāpetvā parissāvetvā kaṇataṇḍulādiṁ apanetvā puna pacanti. Apica bhesajjehi saddhiṁ khīrādiṁ pakkhipitvā yathā khīrādi khayaṁ gacchati, evaṁ parehi pakkabhesajjatelādipi yāvakālikameva siyā, na ca tampi yuttaṁ dadhiādikhayakaraṇatthaṁ ‘‘puna pacitvā detī’’ti vuttattā, tasmā mahāsīvattheravāde kukkuccaṁ akatvā adhotampi navanītaṁ tadahupi punadivasādīsupi pacituṁ, taṇḍulādimissaṁ sappiādiṁ attanāpi aggimhi vilīyāpetvā puna takkādikhayatthaṁ pacituñca vaṭṭati.",
  "tika-vin08t18:29": "Tattha vijjamānassāpi paccamānakkhaṇe sambhinnarasassa yāvakālikassa abbohārikattena savatthukapaṭiggahitapurepaṭiggahitakānampi abbohārikatoti niṭṭhamettha gantabbanti. Teneva ‘‘ettāvatā hi savatthukapaṭiggahitaṁ nāmana hotī’’ti vuttaṁ. Visuṁ paṭiggahitena pana khīrādinā āmisena navanītādiṁ missetvā bhikkhunā vā aññehi vā pakkatelādibhesajjaṁ savatthukapaṭiggahitasaṅkhameva gacchati tattha paviṭṭhayāvakālikassa abbohārikattābhāvā. Yaṁ pana purepaṭiggahitabhesajjehi saddhiṁ appaṭiggahitaṁ khīrādiṁ pakkhipitvā pakkatelādikaṁ anupasampanneheva pakkampi savatthukapaṭiggahitampi sannidhipi na hoti tattha pakkhittakhīrādimissāpi tasmiṁ khaṇe sambhinnarasatāya purepaṭiggahitattāpattito, sace pana appaṭiggahiteheva, aññehi vā pakkatelādīsupi āmisaraso paññāyati, taṁ yāvakālikaṁva hotīti veditabbaṁ. Ayaṁ kathāmaggo vimativinodaniyaṁ (vi. vi. ṭī. 1.622) āgato. Sāratthadīpaniyaṁ (sārattha. ṭī. 2.622) pana ‘‘kukkuccāyanti kukkuccakāti iminā attanopi tattha kukkuccasabbhāvampi dīpeti. Teneva mātikāṭṭhakathāyaṁ (kaṅkhā. aṭṭha. bhesajjasikkhāpadavaṇṇanā) ‘nibbaṭṭitasappi vā navanītaṁ vā pacituṁ vaṭṭatī’ti vutta’’nti ettakameva āgato.",
  "tika-vin08t18:30": "Uggahetvāti sayameva gahetvā. Tāni paṭiggahetvāti tāni khīradadhīni paṭiggahetvā. Gahitanti taṇḍulādivigamatthaṁ puna pacitvā gahitanti attho. Paṭiggahetvā ca ṭhapitabhesajjehīti atirekasattāhapaṭiggahitehi yāvajīvikabhesajjehi, etena tehi yuttampi sappiādi atirekasattāhapaṭiggahitaṁ na hotīti dasseti. Vaddalisamayeti vassakālasamaye, anātapakāleti attho. Vuttanayena yathā taṇḍulādīni na paccanti, tathā lajjīyeva sampādetvā detīti lajjisāmaṇeraggahaṇaṁ. Apica alajjinā ajjhoharitabbaṁ yaṁ kiñci abhisaṅkharāpetuṁ na vaṭṭati, tasmāpi evamāha.",
  "tika-vin08t18:31": "96.Tilepaṭiggahetvā katatelanti attanā bhajjādīni akatvā katatelaṁ. Teneva ‘‘sāmisampivaṭṭatī’’ti vuttaṁ. Nibbaṭṭītattāti yāvakālikato vivecitattā, etena elāabhāvato yāvakālikattābhāvaṁ, bhikkhuno savatthukapaṭiggahaṇena yāvakālikattupagamanañca dasseti. Ubhayampīti attanā aññehi ca kataṁ.",
  "tika-vin08t18:32": "Yāva aruṇuggamanā tiṭṭhati, nissaggiyanti sattame divase katatelaṁ sace yāva aruṇuggamanā tiṭṭhati, nissaggiyaṁ.",
  "tika-vin08t18:33": "Acchavasanti dukkaṭavatthuno vasāya anuññātattā taṁsadisānaṁ dukkaṭavatthūnaṁyeva akappiyamaṁsasattānaṁ vasā anuññātā, na thullaccayavatthu manussānaṁ vasāti āha ‘‘ṭhapetvā manussavasa’’nti. Saṁsaṭṭhanti parissāvitaṁ. Tiṇṇaṁ dukkaṭānanti ajjhohāre ajjhohāre tīṇi dukkaṭāni sandhāya vuttaṁ. Kiñcāpi paribhogatthāya vikāle paṭiggahaṇapacanaparissāvanādīsu pubbapayogesu pāḷiyaṁ, aṭṭhakathāyañca āpatti na vuttā, tathāpi ettha āpattiyā eva bhavitabbaṁ paṭikkhittassa karaṇato āhāratthāya vikāle yāmakālikādīnaṁ paṭiggahaṇe viya. ‘‘Kāle paṭiggahitaṁ vikāle anupasampannenāpi nipakkaṁ saṁsaṭṭhañca paribhuñjantassa dvepi dukkaṭāni hontiyevā’’ti vadanti.",
  "tika-vin08t18:34": "Yasmā khīrādīni pakkhipitvā pakkabhesajjatele kasaṭaṁ āmisagatikaṁ, tena saha telaṁ paṭiggahetuṁ, pacituṁ vā bhikkhuno na vaṭṭati, tasmā vuttaṁ ‘‘pakkatelakasaṭe viya kukkuccāyatī’’ti. ‘‘Sace vasāya saha pakkattā na vaṭṭati, idaṁ kasmā vaṭṭatī’’ti pucchantā ‘‘bhante…pe… vaṭṭatī’’ti āhaṁsu, thero atikukkuccakatāya ‘‘etampi āvuso na vaṭṭatī’’ti āha, roganiggahatthāya eva vasāya anuññātattaṁ sallakkhetvā pacchā ‘‘sādhū’’ti sampaṭicchi.",
  "tika-vin08t18:35": "97.‘‘Madhukarīhi madhumakkhikāhīti idaṁ khuddakabhamarānaṁ dvinnaṁ eva visesana’’nti keci vadanti. Aññe pana ‘‘daṇḍakesu madhukārikā madhukarimakkhikā nāma, tāhi saha tisso madhumakkhikajātiyo’’ti vadanti. Bhamaramakkhikāti mahāpaṭalakārikā. Silesasadisanti sukkhatāya vā pakkatāya vā ghanībhūtaṁ. Itaranti tanukamadhu. Madhupaṭalanti madhurahitaṁ kevalaṁ madhupaṭalaṁ. ‘‘Sace madhusahitaṁ paṭalaṁ paṭiggahetvā nikkhipanti. Paṭalassa bhājanaṭṭhāniyattā madhuno vasena sattāhātikkame nissaggiyaṁ hotī’’ti vadanti, ‘‘madhumakkhitaṁ pana madhugatikamevā’’ti iminā taṁ sameti.",
  "tika-vin08t18:36": "98. ‘‘Phāṇitaṁ nāma ucchumhā nibbatta’’nti pāḷiyaṁ (pāci. 260) avisesena vuttattā, aṭṭhakathāyañca ‘‘ucchurasaṁ upādāya…pe… avatthukā ucchuvikati ‘phāṇita’nti veditabbā’’ti vacanato ucchurasopi nikkasaṭo sattāhakālikoti veditabbaṁ. Kenaci pana ‘‘madhumhi cattāro kālikā yathāsambhavaṁ yojetabbā, ucchumhi cā’’ti vatvā ‘‘samakkhikaṇḍaṁ selakaṁ madhu yāvakālikaṁ, anelakaṁ udakasambhinnaṁ yāmakālikaṁ, asambhinnaṁ sattāhakālikaṁ, madhusitthaṁ parisuddhaṁ yāvajīvikaṁ, tathā ucchuraso sakasaṭo yāvakāliko, nikkasaṭo udakasambhinno yāmakāliko, asambhinno sattāhakāliko, suddhakasaṭaṁ yāvajīvika’’nti ca vatvā uttaripi bahudhā papañcitaṁ. Tattha ‘‘udakasambhinnaṁ madhu vā ucchuraso vā sakasaṭo yāvakāliko, nikkasaṭo udakasambhinno yāmakāliko’’ti idaṁ neva pāḷiyaṁ, na aṭṭhakathāyaṁ dissati, ‘‘yāvakālikaṁ samānaṁ garutarampi muddikājātirasaṁ attanā saṁsaṭṭhaṁ lahukaṁ yāmakālikabhāvaṁ upanentaṁ udakaṁ lahutaraṁ sattāhakālikaṁ attanā saṁsaṭṭhaṁ garutaraṁ yāmakālikabhāvaṁ upanetī’’ti ettha kāraṇaṁ soyeva pucchitabbo. Sabbattha pāḷiyaṁ aṭṭhakathāyañca udakasambhinnena garutarassāpi lahubhāvopagamanaṁyeva dassitaṁ. Pāḷiyampi (mahāva. 284) hi ‘‘anujānāmi, bhikkhave, gilānassa guḷaṁ, agilānassa guḷodaka’’nti vadantena agilānena paribhuñjituṁ ayuttopi guḷo udakasambhinno agilānassapi vaṭṭatīti anuññāto.",
  "tika-vin08t18:37": "Yampi ca ‘‘ucchu ce, yāvakāliko, ucchuraso ce, yāmakāliko, phāṇitaṁ ce, sattāhakālikaṁ, taco ce, yāvajīviko’’ti aṭṭhakathāvacanaṁ dassetvā ‘‘ucchuraso udakasambhinno yāmakāliko’’ti aññena kenaci vuttaṁ, tampi tathāvidhassa aṭṭhakathāvacanassa samantapāsādikāya vinayaṭṭhakathāya abhāvato na sārato paccetabbaṁ, tatoyeva ca ‘‘ucchuraso udakasambhinnopi asambhinnopi sattāhakālikoyevā’’ti keci ācariyā vadanti. Bhesajjakkhandhake ca ‘‘anujānāmi, bhikkhave, ucchurasa’’nti ettha tīsupi gaṇṭhipadesu avisesena vuttaṁ ‘‘ucchuraso sattāhakāliko’’ti. Sayaṁkataṁ nirāmisameva vaṭṭatīti ettha aparissāvitaṁ paṭiggahitampi karaṇasamaye parissāvetvā, kasaṭaṁ apanetvā ca attanā katanti veditabbaṁ, ayaṁ sāratthadīpanīpāṭho (sārattha. ṭī. 2.623).",
  "tika-vin08t18:38": "Vimativinodaniyaṁ (vi. vi. ṭī. 1.623) pana ucchurasaṁ upādāyāti nikkasaṭarasassāpi sattāhakālikattaṁ dasseti ‘‘ucchumhā nibbatta’’nti pāḷiyaṁ sāmaññato vuttattā. Yaṁ pana suttantaṭṭhakathāyaṁ ‘‘ucchu ce, yāvakāliko, ucchuraso ce, yāmakāliko, phāṇitaṁ ce, sattāhakālikaṁ, taco ce, yāvajīviko’’ti vuttaṁ, taṁ ambaphalarasādimissatāya yāmakālikattaṁ sandhāya vuttanti gahetabbaṁ, avinayavacanattā taṁ appamāṇanti. Teneva ‘‘purebhattaṁ paṭiggahitena aparissāvitaucchurasenā’’tiādi vuttaṁ. Nirāmisameva vaṭṭati tattha paviṭṭhayāvakālikassa abbohārikattāti idaṁ guḷe kate tattha vijjamānampi kasaṭaṁ pākena sukkhatāya yāvajīvikattaṁ bhajatīti vuttaṁ. Tassa yāvakālikatte hi sāmaṁpākena purebhattepi anajjhoharaṇīyaṁ siyāti. ‘‘Savatthukapaṭiggahitattā’’ti idaṁ ucchurase cuṇṇavicuṇṇaṁ hutvā ṭhitakasaṭaṁ sandhāya vuttaṁ, tena ca ‘‘aparissāvitena appaṭiggahitena anupasampannehi kataṁ sattāhaṁ vaṭṭatīti dassetī’’ti vuttaṁ.",
  "tika-vin08t18:39": "Jhāmaucchuphāṇitanti aggimhi ucchuṁ tāpetvā kataṁ. Koṭṭitaucchuphāṇitanti khuddānukhuddakaṁ chinditvā koṭṭetvā nippīḷetvā pakkaṁ. Taṁ tattha vijjamānampi kasaṭaṁ pakkakāle yāvakālikattaṁ vijahatīti āha ‘‘taṁ yutta’’nti. Sītodakena katanti madhukapupphāni sītodakena madditvā parissāvetvā pacitvā kataṁ. ‘‘Aparissāvetvā kata’’nti keci, tattha kāraṇaṁ na dissati. Khīraṁ pakkhipitvā kataṁ madhukaphāṇitaṁ yāvakālikanti ettha khīraṁ pakkhipitvā pakkatelaṁ kasmā vikāle vaṭṭatīti ce? Tele pakkhittaṁ khīraṁ telameva hoti, aññaṁ pana khīraṁ pakkhipitvā kataṁ khīrabhāvaṁ gaṇhātīti idamettha kāraṇaṁ. Yadi evaṁ khaṇḍasakkharampi khīraṁ pakkhipitvā karonti, taṁ kasmā vaṭṭatīti āha ‘‘khaṇḍasakkharaṁ panā’’tiādi. Tattha khīrajallikanti khīrapheṇaṁ.",
  "tika-vin08t18:40": "99.‘‘Madhukapupphaṁ panā’’tiādi yāvakālikarūpena ṭhitassāpi avaṭṭanakaṁ merayabījavatthuṁ dassetuṁ āraddhaṁ. Āhārakiccaṁ karontāni etāni kasmā evaṁ paribhuñjitabbānīti codanāparihārāya bhesajjodissaṁ dassentena tappasaṅgena sabbānipi odissakāni ekato dassetuṁ ‘‘sattavidhañhī’’tiādi vuttaṁ samantapāsādikāyaṁ (pārā. aṭṭha. 2.623). Vinayasaṅgahappakaraṇe pana taṁ na vuttaṁ, ‘‘pacchābhattato paṭṭhāya sati paccayeti vuttattā paṭiggahitabhesajjāni dutiyadivasato paṭṭhāya purebhattampi sati paccayeva paribhuñjitabbāni, na āhāratthāya bhesajjatthāya paṭiggahitattā’’ti vadanti. Dvāravātapānakavāṭesūti mahādvārassa vātapānānañca kavāṭaphalakesu. Kasāve pakkhittāni tāni attano sabhāvaṁ pariccajantīti ‘‘kasāve…pe… makkhetabbānī’’ti vuttaṁ, ghuṇapāṇakādiparihāratthaṁ makkhetabbānīti attho. Adhiṭṭhetīti ‘‘idāni mayhaṁ ajjhoharaṇīyaṁ na bhavissati, bāhiraparibhogatthāya bhavissatī’’ti cittaṁ uppādetīti attho. Tenevāha ‘‘sappiñca telañca vasañca muddhani telaṁ vā abbhañjanaṁ vā’’tiādi, evaṁ paribhoge anapekkhatāya paṭiggahaṇaṁ vijahatīti adhippāyo. Evaṁ aññesupi kālikesu anajjhoharitukāmatāya suddhacittena bāhiraparibhogatthāya niyamepi paṭiggahaṇaṁ vijahatīti idampi visuṁ ekaṁ paṭiggahaṇavijahananti daṭṭhabbaṁ.",
  "tika-vin08t18:41": "Aññena bhikkhunā vattabboti ettha suddhacittena dinnattā sayampi āharāpetvā paribhuñjituṁ vaṭṭatiyeva. Dvinnampi anāpattīti yathā aññassa santakaṁ ekena paṭiggahitaṁ sattāhātikkamepi nissaggiyaṁ na hoti parasantakabhāvato, evamidampi avibhattattā ubhayasādhāraṇampi vinibbhogābhāvato nissaggiyaṁ na hotīti adhippāyo. Paribhuñjituṁ pana na vaṭṭatīti bhikkhunā paṭiggahitattā sattāhātikkame yassa kassaci bhikkhuno paribhuñjituṁ na vaṭṭati paṭiggahitasappiādīnaṁ paribhogassa sattāheneva paricchinnattā. ‘‘Tāni paṭiggahetvā sattāhaparamaṁ sannidhikārakaṁ paribhuñjitabbānī’’ti (pārā. 623) hi vuttaṁ.",
  "tika-vin08t18:42": "‘‘Āvusoimaṁ telaṁ sattāhamattaṁ paribhuñjituṁ vaṭṭatī’’ti iminā yena paṭiggahitaṁ, tena antosattāheyeva parassa vissajjitabhāvaṁ dasseti. Kassa āpattīti ‘‘paṭhamaṁ tāva ubhinnaṁ sādhāraṇattā anāpatti vuttā, idāni pana ekena itarassa vissaṭṭhabhāvato ubhayasādhāraṇatā natthīti vibhattasadisaṁ hutvā ṭhitaṁ, tasmā ettha paṭiggahitassa sattāhātikkame ekassa āpattiyā bhavitabba’’nti maññamāno ‘‘kiṁ paṭiggahaṇapaccayā paṭiggāhakassa āpatti, udāhu yassa santakaṁ jātaṁ, tassā’’ti pucchati. Nissaṭṭhabhāvatoyeva ca idha ‘‘avibhattabhāvato’’ti kāraṇaṁ avatvā ‘‘yena pariggahitaṁ, tena vissajjitattā’’ti vuttaṁ, idañca vissaṭṭhābhāvato ubhayasādhāraṇataṁ pahāya ekassa santakaṁ hontampi yena paṭiggahitaṁ, tato aññassa santakaṁ jātaṁ, tasmā parasantakapaṭiggahaṇe viya paṭiggāhakassa paṭiggahaṇapaccayā natthi āpattīti dassanatthaṁ vuttaṁ, na pana ‘‘yena paṭiggahitaṁ, tena vissajjitattā’’ti vacanato avissajjite sati avibhattepi sattāhātikkame āpattīti dassanatthaṁ avissajjite avibhattabhāvatoyeva anāpattiyā siddhattā. Sace pana itaro yena paṭiggahitaṁ, tasseva antosattāhe attano bhāgampi vissajjeti, sattāhātikkame siyā āpatti yena paṭiggahitaṁ, tasseva santakabhāvamāpannattā. ‘‘Itarassa appaṭiggahitattā’’ti iminā tassa santakabhāvepi aññehi paṭiggahitasakasantake viya tena appaṭiggahitabhāvato anāpattīti dīpeti, imaṁ pana adhippāyaṁ ajānitvā ito aññathā gaṇṭhipadakārādīhi papañcitaṁ, na taṁ sārato paccetabbaṁ, idaṁ sāratthadīpanīvacanaṁ (sārattha. ṭī. 2.625).",
  "tika-vin08t18:43": "Vimativinodaniyaṁ (vi. vi. ṭī. 1.625) pana – sace dvinnaṁ…pe… na vaṭṭatīti ettha pāṭho gaḷito, evaṁ panettha pāṭho veditabbo – sace dvinnaṁ santakaṁ ekena paṭiggahitaṁ avibhattaṁ hoti, sattāhātikkame dvinnampi anāpatti, paribhuñjituṁ pana na vaṭṭatīti. Aññathā pana saddappayogopi na saṅgahaṁ gacchati, ‘‘gaṇṭhipadepi ca ayameva pāṭho dassito’’ti sāratthadīpaniyaṁ (sārattha. ṭī. 2.625) vuttaṁ. ‘‘Dvinnampi anāpattī’’ti avibhattattā vuttaṁ. ‘‘Paribhuñjituṁ pana na vaṭṭatī’’ti idaṁ ‘‘sattāhaparamaṁ sannidhikārakaṁ paribhuñjitabba’’nti (pārā. 623) vacanato vuttaṁ. ‘‘Yena paṭiggahitaṁ, tena vissajjitattā’’ti iminā upasampannassa dānampi sandhāya ‘‘vissajjetī’’ti idaṁ vuttanti dasseti. Upasampannassa nirapekkhadinnavatthumhi paṭiggahaṇassa avigatattepi sakasantakatā vigatāva hoti, tena nissaggiyaṁ na hoti. ‘‘Attanāva paṭiggahitattaṁ sakasantakattañcā’’ti imehi dvīhi kāraṇeheva nissaggiyaṁ hoti, na ekena. Anupasampannassa nirapekkhadāne pana tadubhayampi vijahati, paribhogopettha vaṭṭati, na sāpekkhadāne dānalakkhaṇābhāvato. ‘‘Vissajjatī’’ti etasmiñca pāḷipade kassaci adatvā anapekkhatāya chaḍḍanampi saṅgahitanti veditabbaṁ. ‘‘Anapekkhā datvā’’ti idañca paṭiggahaṇavijahanavidhidassanatthameva vuttaṁ. Paṭiggahaṇe hi vijahite puna paṭiggahetvā paribhogo sayameva vaṭṭissati, tabbijahanañca vatthuno sakasantakatāpariccāgena hotīti. Etena ca vatthumhi ajjhoharaṇāpekkhāya sati paṭiggahaṇavissajjanaṁ nāma visuṁ na labbhatīti sijjhati. Itarathā hi ‘‘paṭiggahaṇe anapekkhova paṭiggahaṇaṁ vissajjetvā puna paṭiggahetvā bhuñjatī’’ti vattabbaṁ siyā, ‘‘appaṭiggahitattā’’ti iminā ekassa santakaṁ aññena paṭiggahitampi nissaggiyaṁ hotīti dasseti. Evanti ‘‘puna gahessāmī’’ti apekkhaṁ akatvā suddhacittena paricattataṁ parāmasati. Paribhuñjantassa anāpattidassanatthanti nissaggiyamūlikāhi pācittiyādiāpattīhi anāpattidassanatthanti adhippāyo. Paribhoge anāpattidassanatthanti ettha pana nissaṭṭhapaṭilābhassa kāyikaparibhogādīsu yā dukkaṭāpatti vuttā, tāya anāpattidassanatthanti adhippāyo.",
  "tika-vin08t18:44": "100. Evaṁ catukālikapaccayaṁ dassetvā idāni tesu visesalakkhaṇaṁ dassento ‘‘imesu panā’’tiādimāha. Tattha akappiyabhūmiyaṁ sahaseyyāpahonake gehe vuttaṁ saṅghikaṁ vā puggalikaṁ vā bhikkhussa, bhikkhuniyā vā santakaṁ yāvakālikaṁ yāmakālikañca ekarattampi ṭhapitaṁ antovutthaṁ nāma hoti, tattha pakkañca antopakkaṁ nāma hoti. Sattāhakālikaṁ pana yāvajīvikañca vaṭṭati. Paṭiggahetvā ekarattaṁ vītināmitaṁ pana yaṁ kiñci yāvakālikaṁ vā yāmakālikaṁ vā ajjhoharitukāmatāya gaṇhantassa pariggahaṇe tāva dukkaṭaṁ, ajjhoharato pana ekamekasmiṁ ajjhohāre sannidhipaccayā pācittiyaṁ hotīti attho. Idāni aññampi visesalakkhaṇaṁ dassento ‘‘yāvakālikaṁ panā’’tiādimāha. Tattha sambhinnarasānīti saṁsaṭṭharasāni. Dīghakālāni vatthūni rassakālena saṁsaṭṭhāni rassakālameva anuvattantīti āha ‘‘yāvakālikaṁ pana…pe… tīṇipi yāmakālikādīnī’’ti. Itaresupi eseva nayo. Tasmātiādīsu tadahupurebhattameva vaṭṭati, na tadahupacchābhattaṁ, na rattiyaṁ, na dutiyadivasādīsūti attho.",
  "tika-vin08t18:45": "Kasmāti ce? Tadahupaṭiggahitena yāvakālikena saṁsaṭṭhattāti. Ettha ca ‘‘yāvakālikena saṁsaṭṭhattā’’ti ettakameva avatvā ‘‘tadahupaṭiggahitenā’’ti visesanassa vuttattā purepaṭiggahitayāvakālikena saṁsaṭṭhe sati tadahupurebhattampi na vaṭṭati, anajjhoharaṇīyaṁ hotīti viññāyati. ‘‘Sambhinnarasa’’nti iminā sacepi saṁsaṭṭhaṁ, asambhinnarasaṁ sesakālikattayaṁ attano attano kāle vaṭṭatīti dasseti . Yāmakālikenāti ettha ‘‘tadahupaṭiggahitenā’’ti tatiyantavisesanapadaṁ ajjhāharitabbaṁ, pubbavākyato vā anuvattetabbaṁ. Tassa phalaṁ vuttanayameva.",
  "tika-vin08t18:46": "Potthakesu pana ‘‘yāmakālikena saṁsaṭṭhaṁ pana itaradvayaṁ tadahupaṭiggahita’’nti dissati, taṁ na sundaraṁ. Yattha natthi, tameva sundaraṁ, kasmā? Dutiyantañhi visesanapadaṁ itaradvayaṁ viseseti. Tato tadahupaṭiggahitameva sattāhakālikaṁ yāvajīvikañca yāmakālikena saṁsaṭṭhe sati yāva aruṇuggamanā vaṭṭati, na purepaṭiggahitānīti attho bhaveyya, so na yutto. Kasmā? Sattāhakālikayāvajīvikānaṁ asannidhijanakattā, ‘‘dīghakālikāni rassakālikaṁ anuvattantī’’ti iminā lakkhaṇena viruddhattā ca, tasmā tadahupaṭiggahitaṁ vā hotu purepaṭiggahitaṁ vā, sattāhakālikaṁ yāvajīvikañca tadahupaṭiggahitena yāmakālikena saṁsaṭṭhattā yāva aruṇuggamanā vaṭṭatīti attho yutto, evañca upari vakkhamānena ‘‘sattāhakālikena pana tadahupaṭiggahitena saddhiṁ saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ sattāhaṁ kappatī’’ti vacanena samaṁ bhaveyya.",
  "tika-vin08t18:47": "Apica ‘‘yāmakālikena saṁsaṭṭhaṁ pana itaradvayaṁ tadahu yāva aruṇuggamanā vaṭṭatī’’ti pubbapāṭhena bhavitabbaṁ, taṁ lekhakehi aññesu pāṭhesu ‘‘tadahupaṭiggahita’’nti vijjamānaṁ disvā, idha tadahupadato paṭiggahitapadaṁ gaḷitanti maññamānehi pakkhipitvā likhitaṁ bhaveyya, ‘‘tadahū’’ti idaṁ pana ‘‘yāva aruṇuggamanā’’ti padaṁ viseseti, tena yāva tadahuaruṇuggamanā vaṭṭati, na dutiyāhādiaruṇuggamanāti atthaṁ dasseti. Teneva uparipāṭhepi ‘‘sattāhakālikena pana tadahupaṭiggahitenā’’ti rassakālikatthapadena tulyādhikaraṇaṁ visesanapadaṁ tameva viseseti, na dīghakālikatthaṁ yāvajīvikapadaṁ , tasmā ‘‘tadahupaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ sattāhaṁ kappatī’’ti vuttaṁ.",
  "tika-vin08t18:48": "Dvīhapaṭiggahitenātiādīsupi ‘‘dvīhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ chāhaṁ vaṭṭati, tīhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ pañcāhaṁ vaṭṭati, catūhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ caturāhaṁ vaṭṭati, pañcāhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ tīhaṁ vaṭṭati, chāhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ dvīhaṁ vaṭṭati, sattāhapaṭiggahitena sattāhakālikena saṁsaṭṭhaṁ tadahupaṭiggahitaṁ vā purepaṭiggahitaṁ vā yāvajīvikaṁ tadaheva vaṭṭatī’’ti evaṁ sattāhakālikasseva atītadivasaṁ parihāpetvā sesadivasavasena yojetabbaṁ, na yāvajīvikassa. Na hi yāvajīvikassa hāpetabbo atītadivaso nāma atthi sati paccaye yāvajīvaṁ paribhuñjitabbato. Tenāha ‘‘sattāhakālikampi attanā saddhiṁ saṁsaṭṭhaṁ yāvajīvikaṁ attano sabhāvaññeva upanetī’’ti. Kesuci potthakesu ‘‘yāmakālikena saṁsaṭṭhaṁ pana itaradvayaṁ tadahupaṭiggahita’’nti likhitaṁ pāṭhaṁ nissāya imasmimpi pāṭhe ‘‘tadahupaṭiggahitanti idameva icchitabba’nti maññamānā ‘‘purepaṭiggahita’’nti pāṭhaṁ paṭikkhipanti. Kesuci ‘‘purebhattaṁ paṭiggahitaṁ vā’’ti likhanti, taṁ sabbaṁ yathāvuttanayaṁ amanasikarontā vibbhantacittā evaṁ karontīti daṭṭhabbaṁ.",
  "tika-vin08t18:49": "Imesu catūsu kālikesu yāvakālikaṁ majjhanhikakālātikkame, yāmakālikaṁ pacchimayāmātikkame, sattāhakālikaṁ sattāhātikkame paribhuñjantassa āpattīti vuttaṁ. Katarasikkhāpadena āpatti hotīti pucchāyamāha ‘‘kālayāma’’iccādi. Tassattho – yāvakālikaṁ kālātikkame paribhuñjantassa ‘‘yo pana bhikkhu vikāle khādanīyaṁ vā bhojanīyaṁ vā khādeyya vā bhuñjeyya vā, pācittiya’’nti iminā vikālebhojanasikkhāpadena (pāci. 248) āpatti hoti. Yāmakālikaṁ yāmātikkame paribhuñjantassa ‘‘yo pana bhikkhu sannidhikārakaṁ khādanīyaṁ vā bhojanīyaṁ vā khādeyya vā bhuñjeyya vā, pācittiya’’nti iminā sannidhisikkhāpadena (pāci. 253) āpatti hoti. Sattāhakālikaṁ sattāhātikkame paribhuñjantassa ‘‘yāni kho pana tāni gilānānaṁ bhikkhūnaṁ paṭisāyanīyāni bhesajjāni, seyyathidaṁ, sappi navanītaṁ telaṁ madhu phāṇitaṁ, tāni paṭiggahetvā sattāhaparamaṁ sannidhikārakaṁ paribhuñjitabbāni, taṁ atikkāmayato nissaggiyaṁ pācittiya’’nti iminā bhesajjasikkhāpadena (pārā. 622) āpatti hotīti.",
  "tika-vin08t18:50": "Imāni cattāri kālikāni ekato saṁsaṭṭhāni sambhinnarasāni purimapurimakālikassa kālavasena paribhuñjitabbānīti vuttaṁ. Asambhinnarasāni ce honti, kathaṁ paribhuñjitabbānīti āha ‘‘sace panā’’tiādi. Tassattho suviññeyyova.",
  "tika-vin08t18:51": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t18:52": "Catukālikavinicchayakathālaṅkāro nāma",
  "tika-vin08t18:53": "Aṭṭhārasamo paricchedo."
}