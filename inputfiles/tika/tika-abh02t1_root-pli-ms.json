{
  "tika-abh02t1:0": "2. Āyatanavibhaṅgo",
  "tika-abh02t1:1": "1. Suttantabhājanīyavaṇṇanā",
  "tika-abh02t1:2": "152.Visesatoti āyatana-saddattho viya asādhāraṇato cakkhādisaddatthatoti attho. Assādetīti cakkhati-saddo ‘‘madhuṁ cakkhati byañjanaṁ cakkhatī’’ti rasasāyanattho atthīti tassa vasena atthaṁ vadati. ‘‘Cakkhuṁ kho, māgaṇḍiya, rūpārāmaṁ rūparataṁ rūpasammudita’’nti (ma. ni. 2.209) vacanato cakkhu rūpaṁ assādeti. Satipi sotādīnaṁ saddārammaṇādiratibhāve niruḷhattā cakkhumhiyeva cakkhu-saddo pavattati padumādīsu paṅkajādisaddā viyāti daṭṭhabbaṁ. Vibhāveti cāti saddalakkhaṇasiddhassa cakkhati-saddassa vasena atthaṁ vadati. Cakkhatīti hi ācikkhati, abhibyattaṁ vadatīti attho. Nayanassa ca vadantassa viya samavisamavibhāvanameva ācikkhananti katvā āha ‘‘vibhāveti cāti attho’’ti. Anekatthattā vā dhātūnaṁ vibhāvanatthatā cakkhu-saddassa daṭṭhabbā. Rattaduṭṭhādikālesu kakaṇṭakarūpaṁ viya uddarūpaṁ viya ca vaṇṇavikāraṁ āpajjamānaṁ rūpaṁ hadayaṅgatabhāvaṁ rūpayati rūpamiva pakāsaṁ karoti, saviggahamiva katvā dassetīti attho. Vitthāraṇaṁ vā rūpa-saddassa attho, vitthāraṇañca pakāsanamevāti āha ‘‘pakāsetī’’ti. Anekatthattā vā dhātūnaṁ pakāsanatthoyeva rūpa-saddo daṭṭhabbo, vaṇṇavācakassa rūpa-saddassa rūpayatīti nibbacanaṁ, rūpavācakassa ruppatīti ayaṁ viseso.",
  "tika-abh02t1:3": "Udāharīyatīti vuccatīti-atthe vacanameva gahitaṁ siyā, na ca vacana-saddoyeva ettha saddo, atha kho sabbopi sotaviññeyyoti sappatīti sakehi paccayehi sappīyati sotaviññeyyabhāvaṁ gamīyatīti attho. Sūcayatīti attano vatthuṁ gandhavasena apākaṭaṁ ‘‘idaṁ sugandhaṁ duggandha’’nti pakāseti, paṭicchannaṁ vā pupphādivatthuṁ ‘‘ettha pupphaṁ atthi campakādi, phalamatthi ambādī’’ti pesuññaṁ karontaṁ viya hotīti attho. Rasaggahaṇamūlakattā āhārajjhoharaṇassa jīvitahetumhi āhārarase ninnatāya jīvitaṁ avhāyatīti jivhā vuttā niruttilakkhaṇena. Kucchitānaṁ sāsavadhammānaṁ āyoti visesena kāyo vutto anuttariyahetubhāvaṁ anāgacchantesu kāmarāganidānakammajanitesu kāmarāgassa ca visesapaccayesu ghānajivhākāyesu kāyassa visesatarasāsavapaccayattā. Tena hi phoṭṭhabbaṁ assādentā sattā methunampi sevanti. Uppattidesoti uppattikāraṇanti attho. Kāyindriyavatthukā vā cattāro khandhā balavakāmāsavādihetubhāvato visesena ‘‘sāsavā’’ti vuttā, tesaṁ uppajjanaṭṭhānanti attho. Attano lakkhaṇaṁ dhārayantīti ye visesalakkhaṇena āyatanasaddaparā vattabbā, te cakkhādayo tathā vuttāti aññe manogocarabhūtā dhammā sāmaññalakkhaṇeneva ekāyatanattaṁ upanetvā vuttā. Oḷārikavatthārammaṇamananasaṅkhātehi visayavisayibhāvehi purimāni pākaṭānīti tathā apākaṭā ca aññe manogocarā na attano sabhāvaṁ na dhārentīti imassatthassa dīpanattho dhamma-saddoti.",
  "tika-abh02t1:4": "Vāyamantīti attano kiccaṁ karonticceva attho. Imasmiñca atthe āyatanti etthāti āyatananti adhikaraṇattho āyatana-saddo, dutiyatatiyesu kattuattho. Te cāti cittacetasikadhamme. Te hi taṁtaṁdvārārammaṇesu āyanti āgacchanti pavattantīti āyāti. Vitthārentīti pubbe anuppannattā līnāni apākaṭāni pubbantato uddhaṁ pasārenti pākaṭāni karonti uppādentīti attho.",
  "tika-abh02t1:5": "Ruḷhīvasena āyatana-saddassatthaṁ vattuṁ ‘‘apicā’’tiādi āraddhaṁ. Taṁ nissitattāti ettha mano manoviññāṇādīnaṁ cittacetasikānaṁ nissayapaccayo na hotīti tassa nesaṁ dvārabhāvo nissayabhāvoti daṭṭhabbo. Atthatoti vacanatthato, na vacanīyatthato. Vacanattho hettha vutto ‘‘cakkhatī’’tiādinā, na vacanīyattho ‘‘yaṁ cakkhu catunnaṁ mahābhūtānaṁ upādāya pasādo’’tiādinā (dha. sa. 597) viyāti.",
  "tika-abh02t1:6": "Tāvatvatoti anūnādhikabhāvaṁ dasseti. Tattha dvādasāyatanavinimuttassa kassaci dhammassa abhāvā adhikabhāvato codanā natthi, salakkhaṇadhāraṇaṁ pana sabbesaṁ sāmaññalakkhaṇanti ūnacodanā sambhavatīti dassento āha ‘‘cakkhādayopi hī’’tiādi. Asādhāraṇanti cakkhuviññāṇādīnaṁ asādhāraṇaṁ. Satipi asādhāraṇārammaṇabhāve cakkhādīnaṁ dvārabhāvena gahitattā dhammāyatane aggahaṇaṁ daṭṭhabbaṁ. Dvārārammaṇabhāvehi vā asādhāraṇataṁ sandhāya ‘‘asādhāraṇa’’nti vuttaṁ.",
  "tika-abh02t1:7": "Yebhuyyasahuppattiādīhi uppattikkamādiayutti yojetabbā. Ajjhattikesu hīti etena ajjhattikabhāvena visayibhāvena ca ajjhattikānaṁ paṭhamaṁ desetabbataṁ dasseti. Tesu hi paṭhamaṁ desetabbesu pākaṭattā paṭhamataraṁ cakkhāyatanaṁ desitanti. Tato ghānāyatanādīnīti ettha bahūpakārattābhāvena cakkhusotehi purimataraṁ adesetabbāni saha vattuṁ asakkuṇeyyattā ekena kamena desetabbānīti ghānādikkamena desitānīti adhippāyo. Aññathāpi hi desitesu na na sakkā codetuṁ, na ca sakkā sodhetabbāni na desetunti. Gocaro visayo etassāti gocaravisayo, mano. Kassa pana gocaro etassa visayoti? Cakkhādīnaṁ pañcannampi. Viññāṇuppattikāraṇavavatthānatoti etena ca cakkhādianantaraṁ rūpādivacanassa kāraṇamāha.",
  "tika-abh02t1:8": "Paccayabhedo kammādibhedo. Nirayādiko apadādigatinānākaraṇañca gatibhedo. Hatthiassādiko khattiyādiko ca nikāyabhedo. Taṁtaṁsattasantānabhedo puggalabhedo. Yā ca cakkhādīnaṁ vatthūnaṁ anantabhedatā vuttā, soyeva hadayavatthussa ca bhedo hoti. Tato manāyatanassa anantappabhedatā yojetabbā dukkhāpaṭipadādito ārammaṇādhipatiādibhedato ca. Imasmiṁ suttantabhājanīye vipassanā vuttāti vipassanupagamanañca viññāṇaṁ gahetvā ekāsītibhedatā manāyatanassa vuttā niddesavasena. Nīlaṁ nīlasseva sabhāgaṁ, aññaṁ visabhāgaṁ, evaṁ kusalasamuṭṭhānādibhedesu yojetabbaṁ. Tebhūmakadhammārammaṇavasenāti pubbe vuttaṁ cakkhādivajjaṁ dhammārammaṇaṁ sandhāya vuttaṁ.",
  "tika-abh02t1:9": "Saparipphandakiriyāvasena īhanaṁ īhā. Cintanavasena byāpārakaraṇaṁ byāpāro. Tattha byāpāraṁ dassento āha ‘‘na hi cakkhu rūpādīnaṁ evaṁ hotī’’ti. Īhaṁ dassento āha ‘‘na ca tānī’’tiādi. Ubhayampi pana īhā ca hoti byāpāro cāti uppaṭipāṭivacanaṁ. Dhammatāvāti sabhāvova, kāraṇasamatthatā vā. Īhābyāpārarahitānaṁ dvārādibhāvo dhammatā. Imasmiñca atthe yanti etassa yasmāti attho. Purimasmiṁ sambhavanavisesanaṁ yaṁ-saddo. ‘‘Suñño gāmoti kho, bhikkhave, channetaṁ ajjhattikānaṁ āyatanānaṁ adhivacana’’nti (saṁ. ni. 4.238) vacanato suññagāmo viya daṭṭhabbāni. Annapānasamohitanti gahite suññagāme yaññadeva bhājanaṁ parāmasīyati, taṁ taṁ rittakaṁyeva parāmasīyati, evaṁ dhuvādibhāvena gahitāni upaparikkhiyamānāni rittakāneva etāni dissantīti. Cakkhādidvāresu abhijjhādomanassuppādakabhāvena rūpādīni cakkhādīnaṁ abhighātakānīti vuttāni. Ahisusumārapakkhikukkurasiṅgālamakkaṭā cha pāṇakā. Visamabilākāsagāmasusānavanāni tesaṁ gocarā. Tattha visamādiajjhāsayehi cakkhādīhi visamabhāvabilākāsagāmasusānasannissitasadisupādinnadhammavanabhāvehi abhiramitattā rūpādīnampi visamādisadisatā yojetabbā.",
  "tika-abh02t1:10": "Hutvā abhāvaṭṭhenāti idaṁ itaresaṁ catunnaṁ ākārānaṁ saṅgahakattā visuṁ vuttaṁ. Hutvā abhāvākāro eva hi uppādavayattākārādayoti. Tattha hutvāti etena purimantavivittatāpubbakaṁ majjhe vijjamānataṁ dasseti, taṁ vatvā abhāvavacanena majjhe vijjamānatāpubbakaṁ, aparante avijjamānataṁ, ubhayenapi sadā abhāvo aniccalakkhaṇanti dasseti. Sabhāvavijahanaṁ vipariṇāmo, jarābhaṅgehi vā parivattanaṁ, santānavikārāpatti vā. Sadā abhāvepi ciraṭṭhānaṁ siyāti taṁnivāraṇatthaṁ ‘‘tāvakālikato’’ti āha. Uppādavayaññathattarahitaṁ niccaṁ, na itarathāti niccapaṭikkhepato aniccaṁ, niccapaṭipakkhatoti adhippāyo.",
  "tika-abh02t1:11": "Jātidhammatādīhi aniṭṭhatā paṭipīḷanaṁ. Paṭipīḷanaṭṭhenāti ca yassa taṁ pavattati, taṁ puggalaṁ paṭipīḷanato, sayaṁ vā jarādīhi paṭipīḷanattāti attho. Parittaṭṭhitikassapi attano vijjamānakkhaṇe uppādādīhi abhiṇhaṁ sampaṭipīḷanattā ‘‘abhiṇhasampaṭipīḷanato’’ti purimaṁ sāmaññalakkhaṇaṁ visesetvā vadati, puggalassa pīḷanato dukkhamaṁ. Sukhapaṭipakkhabhāvato dukkhaṁ sukhaṁ paṭikkhipati nivāreti, dukkhavacanaṁ vā atthato sukhaṁ paṭikkhipatīti āha ‘‘sukhapaṭikkhepato’’ti.",
  "tika-abh02t1:12": "Natthi etassa vasavattanako, nāpi idaṁ vasavattanakanti avasavattanakaṁ, attano parasmiṁ parassa ca attani vasavattanabhāvo vā vasavattanakaṁ, taṁ etassa natthīti avasavattanakaṁ, avasavattanakassa avasavattanako vā attho sabhāvo avasavattanakaṭṭho, idañca sāmaññalakkhaṇaṁ. Tenāti parassa attani vasavattanākārena suññaṁ. Imasmiñca atthe suññatoti etasseva visesanaṁ ‘‘assāmikato’’ti. Atha vā ‘‘yasmā vā etaṁ…pe… mā pāpuṇātū’’ti evaṁ cintayamānassa kassaci tīsu ṭhānesu vasavattanabhāvo natthi, suññaṁ taṁ tena attanoyeva vasavattanākārenāti attho. Na idaṁ kassaci kāmakāriyaṁ, nāpi etassa kiñci kāmakāriyaṁ atthīti akāmakāriyaṁ. Etena avasavattanatthaṁ visesetvā dasseti.",
  "tika-abh02t1:13": "Vibhavagati vināsagamanaṁ. Santatiyaṁ bhavantaruppattiyeva bhavasaṅkantigamanaṁ. Santatiyā yathāpavattākāravijahanaṁ pakatibhāvavijahanaṁ. ‘‘Cakkhu anicca’’nti vutte cakkhuanicca-saddānaṁ ekatthattā aniccānaṁ sesadhammānampi cakkhubhāvo āpajjatīti etissā codanāya nivāraṇatthaṁ visesasāmaññalakkhaṇavācakānañca saddānaṁ ekadesasamudāyabodhanavisesaṁ dīpetuṁ ‘‘apicā’’tiādimāha.",
  "tika-abh02t1:14": "Kiṁ dassitanti vipassanācāraṁ kathentena kiṁ lakkhaṇaṁ dassitanti adhippāyo. ‘‘Katamā cānanda, anattasaññā? Idhānanda, bhikkhu araññagato vā rukkhamūlagato vā suññāgāragato vā iti paṭisañcikkhati ‘cakkhu anattā’ti…pe… ‘dhammā anattā’ti. Iti imesu chasu ajjhattikabāhiresu āyatanesu anattānupassī viharatī’’ti (a. ni. 10.60) avisesesu āyatanesu anattānupassanā vuttāti kāraṇabhūtānaṁ cakkhādīnaṁ, phalabhūtānañca cakkhuviññāṇādīnaṁ kāraṇaphalamattatāya anattatāya anattalakkhaṇavibhāvanatthāya āyatanadesanāti āha ‘‘dvādasannaṁ…pe… anattalakkhaṇa’’nti. Yadipi aniccadukkhalakkhaṇāni ettha dassitāni, tehi ca anattalakkhaṇameva visesena dassitanti adhippāyo. Veti cāti ettha iti-saddo samāpanattho. Iccassāti ettha iti-saddo yathāsamāpitassa āropetabbadosassa nidassanattho. Evanti ‘‘cakkhu attā’’ti evaṁ vāde satīti attho. Iccassāti vā iti-saddo ‘‘iti vadantassā’’ti paravādissa dosalakkhaṇākāranidassanattho. Evanti dosagamanappakāranidassanattho. Rūpe attani ‘‘evaṁ me rūpaṁ hotū’’ti attaniye viya sāminiddesāpattīti ce? Na, ‘‘mama attā’’ti gahitattā. ‘‘Mama attā’’ti hi gahitaṁ rūpaṁ vasavattitāya ‘‘evaṁ me hotū’’ti icchiyamānañca tatheva bhaveyya, icchatopi hi tassa rūpasaṅkhāto attā avasavatti cāti. Ābādhāyāti evaṁ dukkhena. Paññāpananti paresaṁ ñāpanaṁ. Anattalakkhaṇapaññāpanassa aññesaṁ avisayattā anattalakkhaṇadīpakānaṁ aniccadukkhalakkhaṇānañca paññāpanassa avisayatā dassitā hoti.",
  "tika-abh02t1:15": "Evaṁ pana duppaññāpanatā etesaṁ durūpaṭṭhānatāya hotīti tesaṁ anupaṭṭhahanakāraṇaṁ pucchanto āha ‘‘imāni panā’’tiādi. Ṭhānādīsu nirantaraṁ pavattamānassa heṭṭhā vuttassa abhiṇhasampaṭipīḷanassa. Dhātumattatāya cakkhādīnaṁ samūhato vinibbhujjanaṁ nānādhātuvinibbhogo. Ghanenāti cattāripi ghanāni ghanabhāvena ekattaṁ upanetvā vadati. Paññāyeva santativikopanāti daṭṭhabbaṁ. Yāthāvasarasatoti aviparītasabhāvato. Sabhāvo hi rasiyamāno aviraddhapaṭivedhena assādiyamāno ‘‘raso’’ti vuccati. Aniccādīhi aniccalakkhaṇādīnaṁ aññattha vacanaṁ ruppanādivasena pavattarūpādiggahaṇato visiṭṭhassa aniccādiggahaṇassa sabbhāvā. Na hi nāmarūpaparicchedamattena kiccasiddhi hoti, aniccādayo ca rūpādīnaṁ ākārā daṭṭhabbā. Te panākārā paramatthato avijjamānā rūpādīnaṁ ākāramattāyevāti katvā aṭṭhasāliniyaṁ (dha. sa. aṭṭha. 350) lakkhaṇārammaṇikavipassanāya khandhārammaṇatā vuttāti adhippāyamatte ṭhātuṁ yuttaṁ, nātidhāvituṁ. ‘‘Anicca’’nti ca gaṇhanto ‘‘dukkhaṁ anattā’’ti na gaṇhāti, tathā dukkhādiggahaṇe itarassāgahaṇaṁ. Aniccādiggahaṇāni ca niccasaññādinivattanakāni saddhāsamādhipaññindriyādhikāni tividhavimokkhamukhabhūtāni. Tasmā etesaṁ ākārānaṁ pariggayhamānānaṁ aññamaññaṁ viseso ca atthīti tīṇi lakkhaṇāni vuttāni.",
  "tika-abh02t1:16": "Suttantabhājanīyavaṇṇanā niṭṭhitā.",
  "tika-abh02t1:17": "2. Abhidhammabhājanīyavaṇṇanā",
  "tika-abh02t1:18": "167. Nāmarūpaparicchedakathā abhidhammakathāti suttante viya paccayayugaḷavasena akathetvā ajjhattikabāhiravasena abhiññeyyāni āyatanāni abbokārato abhidhammabhājanīye kathitāni. Āgammāti sabbasaṅkhārehi nibbindassa visaṅkhāraninnassa gotrabhunā vivaṭṭitamānasassa maggena sacchikaraṇenāti attho. Sacchikiriyamānañhi taṁ adhigantvā ārammaṇapaccayabhūtañca paṭicca adhipatipaccayabhūte ca tamhi paramassāsabhāvena vinimuttasaṅkhārassa ca gatibhāvena patiṭṭhānabhūte patiṭṭhāya khayasaṅkhāto maggo rāgādayo khepetīti taṁsacchikaraṇābhāve rāgādīnaṁ anuppattinirodhagamanābhāvā ‘‘taṁ āgamma rāgādayo khīyantī’’ti vuttaṁ. Suttato muñcitvāti suttapadāni muñcitvā. Añño suttassa attho ‘‘mātaraṁ pitaraṁ hantvā’’tiādīsu (dha. pa. 294-295) viya āharitabbo, natthi suttapadeheva nīto atthoti attho.",
  "tika-abh02t1:19": "Ekaṁ nānanti cuṇṇitaṁ khuddakaṁ vā karaṇaṁ, cuṇṇīkaraṇanti abahumānena vadati. Na tvaṁ ekaṁ nānaṁ jānāsīti kiṁ ettakaṁ tvameva na jānāsīti attho. Nanu ñāteti ‘‘yadipi pubbe na ñātaṁ, adhunāpi ñāte nanu sādhu hotī’’ti attano jānanaṁ paṭicchādetvā vikkhepaṁ karontaṁ nibandhati. Vibhajitvāti akkharatthamatte aṭṭhatvā līnaṁ atthaṁ vibhajitvā uddharitvā nīharitvā kathitanti attho. Rāgādīnaṁ khayo nāma abhāvamatto, na ca abhāvassa bahubhāvo atthi attano abhāvattāti vadantassa vacanapacchindanatthaṁ pucchati ‘‘rāgakkhayo nāma rāgasseva khayo’’tiādi. Yadi hi rāgakkhayo dosādīnaṁ khayo na hoti, dosakkhayādayo ca rāgādīnaṁ khayā, aññamaññavisiṭṭhā bhinnā āpannā hontīti bahunibbānatā āpannā eva hoti, aññamaññaviseso ca nāma nissabhāvassa natthīti sasabhāvatā ca nibbānassa. Nava taṇhāmūlakā ‘‘taṇhaṁ paṭicca pariyesanā’’ti (dī. ni. 2.103; 3.359; a. ni. 9.23; vibha. 963) ādayo, tesu pariyesanādayo ca pariyesanādikarakilesā daṭṭhabbā. Diyaḍḍhakilesasahassaṁ nidānakathāyaṁ vuttaṁ.",
  "tika-abh02t1:20": "Oḷārikatāya kāretabboti atisukhumassa nibbānassa oḷārikabhāvadosāpattiyā bodhetabbo, niggahetabbo vā. Vatthunti upādinnakaphoṭṭhabbaṁ methunaṁ. Acchādīnampi nibbānappatti kasmā vuttā, nanu ‘‘kilesānaṁ accantaṁ anuppattinirodho nibbāna’’nti icchantassa kilesānaṁ vināso kañci kālaṁ appavatti nibbānaṁ na hotīti? Na, abhāvasāmaññato. Accantāpavatti hi kañci kālañca appavatti abhāvoyevāti natthi viseso. Savisesaṁ vā vadantassa abhāvatā āpajjatīti. Tiracchānagatehipi pāpuṇitabbattā tesampi pākaṭaṁ piḷandhanaṁ viya oḷārikaṁ thūlaṁ. Kevalaṁ pana kaṇṇe piḷandhituṁ na sakkoti, piḷandhanatopi vā thūlattā na sakkāti uppaṇḍento viya niggaṇhāti.",
  "tika-abh02t1:21": "Nibbānārammaṇakaraṇena gotrabhukkhaṇe kilesakkhayappatti panassa āpannāti maññamāno āha ‘‘tvaṁ akhīṇesuyevā’’tiādi. Nanu ārammaṇakaraṇamattena kilesakkhayo anuppattoti na sakkā vattuṁ. Cittañhi atītānāgatādisabbaṁ ālambeti, na nipphannamevāti gotrabhupi maggena kilesānaṁ yā anuppattidhammatā kātabbā, taṁ ārabbha pavattissatīti? Na, appattanibbānassa nibbānārammaṇañāṇābhāvato. Na hi aññadhammā viya nibbānaṁ, taṁ pana atigambhīrattā appattena ālambituṁ na sakkā. Tasmā tena gotrabhunā pattabbena tikālikasabhāvātikkantagambhīrabhāvena bhavitabbaṁ, kilesakkhayamattataṁ vā icchato gotrabhuto puretaraṁ nipphannena kilesakkhayena. Tenāha ‘‘tvaṁ akhīṇesuyeva kilesesu kilesakkhayaṁ nibbānaṁ paññapesī’’ti. Appattakilesakkhayārammaṇakaraṇe hi sati gotrabhuto puretaracittānipi ālambeyyunti.",
  "tika-abh02t1:22": "Maggassa kilesakkhayaṁ nibbānanti maggassa ārammaṇabhūtaṁ nibbānaṁ katamanti attho. Maggotiādinā purimapucchādvayameva vivarati.",
  "tika-abh02t1:23": "Na ca kiñcīti rūpādīsu nibbānaṁ kiñci na hoti, na ca kadāci hoti, atītādibhāvena na vattabbanti vadanti, taṁ āgamma avijjātaṇhānaṁ kiñci ekadesamattampi na hoti, tadeva taṁ āgamma kadāci na ca hotīti attho yutto.",
  "tika-abh02t1:24": "Abhidhammabhājanīyavaṇṇanā niṭṭhitā.",
  "tika-abh02t1:25": "3. Pañhapucchakavaṇṇanā",
  "tika-abh02t1:26": "168.Na…pe… navattabbadhammārammaṇattāti yathā sārammaṇā parittādibhāvena navattabbaṁ kiñci ārammaṇaṁ karonti, evaṁ kiñci ālambanato na navattabbakoṭṭhāsaṁ bhajatīti attho.",
  "tika-abh02t1:27": "Pañhapucchakavaṇṇanā niṭṭhitā.",
  "tika-abh02t1:28": "Āyatanavibhaṅgavaṇṇanā niṭṭhitā."
}