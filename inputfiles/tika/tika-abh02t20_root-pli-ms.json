{
  "tika-abh02t20:0": "3. Dhātuvibhaṅgo",
  "tika-abh02t20:1": "1. Suttantabhājanīyavaṇṇanā",
  "tika-abh02t20:2": "172.Abhidhammeca āgatāti imasmiṁ dhātuvibhaṅge abhidhammabhājanīyapañhapucchakesu, nikkhepakaṇḍadhammahadayavibhaṅgādīsu ca desanāruḷhā. Yathā pana suttante abhidhamme ca āgatā khandhādayo suttante desitaniyāmena khandhavibhaṅgādīsu suttantabhājanīyavasena vibhattā, evamidhāpi cakkhudhātādayo suttantabhājanīyavasena vibhajitabbā siyuṁ. Tattha khandhādīnaṁ sabbasaṅgāhako abhidhammadesanāvisiṭṭho suttante āgato añño desetabbākāro natthīti te rūpakkhandhādivaseneva suttantabhājanīye desitā, dhātūnaṁ pana so atthīti te tiṇṇaṁ dhātuchakkānaṁ vasena idha desitāti dassento āha ‘‘suttantesveva…pe… vibhattanti veditabba’’nti. Tenāha aṭṭhakathāyaṁ ‘‘sabbā dhātuyo chahi chahi dhātūhi saṅkhipitvā’’ti.",
  "tika-abh02t20:3": "Kathaṁ pana chasu chasu dhātūsu aṭṭhārasannaṁ dhātūnaṁ samavarodhoti? Sabhāvanissayadvārārammaṇasampayogasāmaññato. Tattha paṭhamachakke tāva pathavītejovāyodhātuyo sabhāvato phoṭṭhabbadhātu. Āpodhātuākāsadhātuyo dhammadhātuekadeso. Viññāṇadhātu sattaviññāṇadhātuyo. Catudhātuggahaṇena cettha tadāyattavuttikā nissayāpadesena, viññāṇadhātuyā dvārārammaṇabhāvena vā avasiṭṭhā rūpadhātuyo samavaruddhā, viññāṇadhātuggahaṇena taṁsampayogato dhammadhātuekadesoti evaṁ sabbadhātusamavarodho daṭṭhabbo. Dutiye chapi dhātuyo sabhāvato, dhammāyatanekadeso, taṁsampayogato sattaviññāṇadhātuyo, yathārahaṁ tesaṁ nissayadvārārammaṇabhāvato avasiṭṭhadhātuyo samavaruddhā. Tatiyachakkepi eseva nayo. Evamettha chasu chasu dhātūsu aṭṭhārasannaṁ dhātūnaṁ samavarodho daṭṭhabbo. Tena vuttaṁ ‘‘sabbā dhātuyo chahi chahi dhātūhi saṅkhipitvā’’ti.",
  "tika-abh02t20:4": "Suññoti attasuñño, tena sasabhāvatāya ca idha dhātuvohāroti āha ‘‘suññe sabhāvamatte niruḷho dhātusaddo’’ti. Taṁtaṁbhūtavivittatā rūpapariyantova ākāsoti yehi vivitto, yesañca paricchedo, tehi asamphuṭṭhatā tesaṁ byāpakabhāve sati na hotīti āha ‘‘catūhi mahābhūtehi abyāpitabhāvo’’ti. Paricchinnavuttīni hi bhūtānīti.",
  "tika-abh02t20:5": "173. Avayavavinimutto samudāyo nāma koci natthīti purimatthaṁ asambhāvento ‘‘dve eva vā’’tiādinā samudāyena vinā dutiyatthamāha. Paccattaṁ attani jātatanti pāṭipuggalikataṁ.",
  "tika-abh02t20:6": "Pāṭiyekko koṭṭhāsoti vā lomādiitarakoṭṭhāsehi asammisso visuṁ eko pathavīkoṭṭhāsoti attho.",
  "tika-abh02t20:7": "Payoganti bhāvanāpayogaṁ. Vīriyanti bhāvanānipphādakaṁ ussāhaṁ. Āyūhananti tādisaṁ cetanaṁ.",
  "tika-abh02t20:8": "Dhātupaṭikkūlavaṇṇamanasikārānanti dhātumanasikārapaṭikkūlamanasikāravaṇṇamanasikārānaṁ. Abyāpāratāyāti ‘‘ahametaṁ nipphādemi, mama esā nipphādanā’’ti cetanārahitatāya. Karontīti ābhogapaccavekkhaṇāni uppādenti.",
  "tika-abh02t20:9": "Lakkhaṇavasenāti sabhāvavasena. So pana yasmā pathavīdhātuyā kakkhaḷakharatā hotīti āha ‘‘kakkhaḷaṁ kharigatantiādivacanaṁ sandhāya vutta’’nti.",
  "tika-abh02t20:10": "Vekantakaṁ nāma sabbalohacchedanasamatthaṁ lohaṁ. Tathā hi taṁ vikantati chindatīti vikantaṁ, vikantameva vekantakanti vuccati. Lohasadisanti lohākāraṁ lohamalaṁ viya ghanasahitaṁ hutvā tiṭṭhati. Tāpetvā tāḷitaṁ pana chinnaṁ chinnaṁ hutvā visarati, mudu maṭṭhaṁ kammaniyaṁ vā na hoti, tena ‘‘lohavijātī’’ti vuccatīti. Tiputambādīhīti tiputambe missetvā kataṁ kaṁsalohaṁ, sīsatambe missetvā kataṁ vaṭṭalohaṁ, jasadatambe missetvā kataṁ ārakūṭaṁ. Yaṁ pana kevalaṁ jasadadhātuviniggataṁ, yaṁ ‘‘pittala’’ntipi vadanti, taṁ idha nādhippetaṁ, yathāvuttamissakameva pana gahetvā ‘‘kittima’’nti vuttaṁ.",
  "tika-abh02t20:11": "Nidassanamattanti muttānaṁ jātito anekabhedattā vuttaṁ. Tathā hi hatthikumbhaṁ varāhadāṭhaṁ bhujaṅgasīsaṁ valāhakūṭaṁ veṇupabbaṁ macchasiro saṅkho sippīti aṭṭha muttāyoniyo. Tattha hatthikumbhajā pītavaṇṇā pabhāhīnā. Varāhadāṭhajā varāhadāṭhavaṇṇāva. Bhujaṅgasīsajā nīlādivaṇṇā suvisuddhā, vaṭṭalā ca. Valāhakajā bhāsurā dubbibhāgarūpā rattibhāge andhakāraṁ vidhamantā tiṭṭhanti, devūpabhogā eva honti. Veṇupabbajā kāraphalasamānavaṇṇā, na bhāsurā, te ca veḷavo amanussagocare eva padese jāyanti. Macchasīsajā pāṭhīnapiṭṭhisamānavaṇṇā, vaṭṭalā, laghavo ca honti pabhāvihīnā, te ca macchā samuddamajjheyeva jāyanti. Saṅkhajā saṅkhoracchavivaṇṇā, kolappamāṇāpi honti pabhāvihīnāva. Sippijā pana pabhāvisesayuttāva honti nānāsaṇṭhānā. Evaṁ jātito aṭṭhavidhāsu muttāsu yā macchasaṅkhasippijā, tā sāmuddikā. Bhujaṅgajāpi kāci sāmuddikāti vadanti, itarā asāmuddikā. Tena vuttaṁ ‘‘sāmuddikamuttāti nidassanamattametaṁ, sabbāpi pana muttā muttā evā’’ti. Bahulato vā aṭṭhakathāyaṁ etaṁ vuttaṁ ‘‘muttāti sāmuddikamuttā’’ti. Bahulañhi loke sāmuddikāva muttā dissanti. Tatthāpi sippijāva, itarā kadāci kācīti.",
  "tika-abh02t20:12": "174.Idha natthi niyamo kevalaṁ dravabhāvasseva adhippetattā.",
  "tika-abh02t20:13": "175.Nisitabhāvenāti santāpanādivasappavattena tikhiṇabhāvena. Usmākārañhi nisānaṁ idha nisitabhāvo. Pākatikoti sābhāviko kāyusmāti adhippeto. Sadāti sabbakālaṁ yāva jīvitindriyaṁ pavattati. Petaggi nijjhāmataṇhikapetaggi. Idhāti bāhiratejodhātukathāyaṁ.",
  "tika-abh02t20:14": "176.Vāyanaṁ bījanaṁ, taṁ pana thāmasā pavattīti āha ‘‘savegagamanavasenā’’ti. Samudīraṇaṁ allaparisosanaṁ, bhūtasaṅghātassa desantaruppattihetubhāvo vā.",
  "tika-abh02t20:15": "177. Bhitticchiddādivasena labbhamānaṁ ajaṭākāsaṁ nissāyeva paricchedākāsassa parikammakaraṇanti āha ‘‘ajaṭākāsassa ca kathitata’’nti.",
  "tika-abh02t20:16": "179.Sukhadukkhaphoṭṭhabbasamuṭṭhāpanapaccayabhāvenāti iṭṭhāniṭṭhaphoṭṭhabbānaṁ nibbattakabhūtena paccayabhāvena. Kassa pana so paccayabhāvoti āha ‘‘sarīraṭṭhakautussā’’ti . Paccayabhāvenāti ca hetumhi karaṇavacanaṁ. Tena hi kāraṇabhūtena sukhadukkhaphoṭṭhabbānaṁ yathāvuttasamatthatā hotīti. ‘‘Tathevā’’ti iminā ‘‘yathābalaṁ sarīrekadesasakalasarīra’’nti idaṁ anukaḍḍhati. Evanti attano phalūpacārasiddhena pharaṇappakārena. Etesanti sukhādīnaṁ. ‘‘Oḷārikappavatti eva vā pharaṇa’’nti iminā nirupacāraṁ etesaṁ pharaṇaṭṭhaṁ dasseti. Ubhayavatoti sukhadukkhavato, somanassadomanassavato ca, pharaṇāpharaṇaṭṭhānavato vā.",
  "tika-abh02t20:17": "181.Ettha vuttaṁ saṅkappanti etasmiṁ ‘‘saṅkappo kāmo’’tiādike (mahāni. 1; cūḷani. ajitamāṇavapucchāniddesa 8) niddesapadese vuttaṁ saṅkappaṁ. Tattha hi kilesakāmova ‘‘saṅkapparāgo purisassa kāmo’’tiādīsu (a. ni. 6.63; kathā. 513) viya. Vatthukāmassa tathā tathā saṅkappanato parikappanato ‘‘saṅkappo’’ti vutto, na vitakkoti ayamettha attho vutto. Ṭīkāyaṁ pana vitakkavasena atthaṁ dassetuṁ ‘‘sopi hī’’tiādi vuttaṁ. Tatrāpi purimo evattho adhippetoti ce, sampiṇḍanattho pi-saddo niratthako siyā, ‘‘kilesasanthavasambhavato’’ti ca na vattabbaṁ siyā, parato ca ‘‘byāpādavacanena byāpādavitakkaṁ dassetī’’ti vakkhati. Kilesakāmo vibhatto kilesasampayuttattāti adhippāyo. Kāmapaṭibaddhāti ettha kāma-saddena vatthukāmāpi saṅgahitāti daṭṭhabbā.",
  "tika-abh02t20:18": "182.Ubhayattha uppannoti sattesu, saṅkhāresūti ubhayattha uppanno, sattākāro, saṅkhārākāroti vā ārammaṇassa ubhayākāraggahaṇavasena uppanno. Kammapathaviseso, kammapathavināsako ca kammapathabhedoti dassetuṁ ‘‘abhijjhāsaṁyogenā’’tiādi vuttaṁ. Tathā vihiṁsāya vihiṁsāvitakkaṁ dassetīti yojanā. Vihiṁsāyāti ca vihiṁsāvacanenāti attho. Yathāsambhavaṁ pāṇātipātādivasenāti ādi-saddena adinnādānamusāvādapesuññapharusavācāsamphappalāpe saṅgaṇhāti. Sabba…pe… saṅgāhakehi kāmanekkhammadhātūhi. Dve dveti byāpādavihiṁsādhātuyo, abyāpādaavihiṁsādhātuyo ca. ‘‘Etthāti panā’’tiādinā saṁkilesavodānānaṁ saṅkarabhāvassa aniṭṭhāpajjanassa ca dassanena purimaṁyeva atthaṁ byatirekamukhena sampādeti.",
  "tika-abh02t20:19": "Suttantabhājanīyavaṇṇanā niṭṭhitā.",
  "tika-abh02t20:20": "2. Abhidhammabhājanīyavaṇṇanā",
  "tika-abh02t20:21": "183. Āveṇikattho atisayattho ca visesasaddo hotīti tadubhayaṁ dassetuṁ ‘‘puggalantarāsādhāraṇaṁ, nīlādisabbarūpasādhāraṇañcā’’ti vuttaṁ. Asādhāraṇakāraṇenāpi hi niddeso hoti yathā ‘‘bherisaddo, yavaṅkuro’’ti. Atisayakāraṇenapi yathā ‘‘atītānāgatapaccuppannānaṁ kammasamādānānaṁ ṭhānaso hetuso vipākaṁ yathābhūtaṁ pajānātī’’ti (kathā. 355; paṭi. ma. 2.44). Dhātuattho evāti ‘‘dhātu’’iti imassa dhātusaddasseva attho. Dhātuvacanīyo hi attho upasaggena jotīyati.",
  "tika-abh02t20:22": "Purimena asadiso vidhānadhāraṇatthānaṁ pākaṭo bhedoti. Visabhāgalakkhaṇā visadisasabhāvā avayavā bhāgā, tesu.",
  "tika-abh02t20:23": "Yathāsambhavanti kiriyāmanodhātu upanissayakoṭiyā, vipākamanodhātu vipākamanoviññāṇassa anantarādināpi, itarassa sabbāpi upanissayakoṭiyāva. Dhammadhātu pana vedanādikā sahajātā sahajātādinā, asahajātā anantarādinā, upanissayena ārammaṇādinā ca manoviññāṇassa paccayoti evaṁ manodhātudhammadhātūnaṁ manoviññāṇassa hetubhāvo yathāsambhavaṁ yojetabbo. Dvārabhūtamanopi sutte ‘‘manodhātū’’ti vuccatīti āha ‘‘dvārabhūtamanovasena vā’’ti. Tassā manodhātuyā manoviññāṇassa hetubhāvo yathāsambhavaṁ yojetabboti sambandho.",
  "tika-abh02t20:24": "Purimanayenāti visesanaṁ dutiyanayassa hīnattikavaseneva vibhattattā. Nānādhātūnañca cakkhudhātuādīnanti sambandho.",
  "tika-abh02t20:25": "Na hi dve manoviññāṇadhātuyo santi aṭṭhārasadhātuvibhāgadassaneti adhippāyo. Khandhāyatanadhātindriyānaṁyeva vasena saṅkhepādivibhāgadassanaṁ tesaṁ bahulaṁ pariññeyyadhammasaṅgaṇhanato. Saccadesanā pana atisaṁkhittabhāvatoyevettha bahikatā.",
  "tika-abh02t20:26": "Nijjīvassātiādi visesato sattasuññatādīpanatthā dhātudesanāti katvā vuttaṁ. Purimanayo aññesampi kamavuttīnaṁ dhātūnaṁ sambhavatīti adhippāyena vuttoti ‘‘manodhātuyeva vā’’tiādinā dutiyanayo vutto. Tattha avijjamānepi purecarānucarabhāveti purecarānucarābhisandhiyā abhāvepi kevalaṁ anantarapubbakālaanantarāparakālatāya manodhātu purecarānucarā viya daṭṭhabbāti vuttā.",
  "tika-abh02t20:27": "‘‘Aññaṁ aggahetvā pavattituṁ asamatthatāyā’’ti etena viññāṇassa ekantasārammaṇatādassanena ‘‘ārammaṇena vinā sayameva nīlādiābhāsaṁ cittaṁ pavattatī’’ti evaṁ pavattitaṁ viññāṇavādaṁ paṭisedheti.",
  "tika-abh02t20:28": "184.Ekanānāsantānagatānanti ekasantānagatānaṁ abhinnasantānagatānaṁ dvārānaṁ, nānāsantānagatānaṁ bhinnasantānagatānaṁ ārammaṇānanti yojanā. Ekanānājātikattāti cakkhādiekekajātikattā dvārānaṁ, nīlādianekajātikattā ārammaṇānaṁ.",
  "tika-abh02t20:29": "Cakkhādi ekampi viññāṇassa paccayo hoti, rūpādi pana anekameva saṁhatanti imassa vā atthavisesassa dassanatthaṁ cakkhurūpādīsu vacanabhedo kato. Kiṁ pana kāraṇaṁ cakkhādi ekampi viññāṇassa paccayo hoti, rūpādi pana anekamevāti? Paccayabhāvavisesato. Cakkhu hi cakkhuviññāṇassa nissayapurejātaindriyavippayuttapaccayehi paccayo hontaṁ atthibhāveneva hoti tasmiṁ sati tassa bhāvato, asati abhāvato, yato taṁ atthiavigatapaccayehissa paccayo hotīti vuccatīti. Taṁnissayatā cassa na ekadesena allīyanavasena icchitabbā arūpabhāvato, atha kho garurājādīsu sissarājapurisādīnaṁ viya tappaṭibaddhavuttitāya. Itare ca paccayā tena tena visesena veditabbā. Svāyaṁ paccayabhāvo na ekasmiṁ na sambhavatīti ekampi cakkhu cakkhuviññāṇassa paccayo hotīti dassetuṁ pāḷiyaṁ ‘‘cakkhuñca paṭiccā’’ti ekavacananiddeso kato.",
  "tika-abh02t20:30": "Rūpaṁ pana yadipi cakkhu viya purejātaatthiavigatapaccayehi paccayo hoti puretaraṁ uppannaṁ hutvā vijjamānakkhaṇeyeva upakārakattā, tathāpi anekameva saṁhataṁ hutvā paccayo hoti ārammaṇabhāvato. Yañhi paccayadhammaṁ sabhāvabhūtaṁ, parikappitākāramattaṁ vā viññāṇaṁ vibhāventaṁ pavattati, tadaññesañca satipi paccayabhāve so tassa sārammaṇasabhāvato yaṁ kiñci anālambitvā pavattituṁ asamatthassa olubbha pavattikāraṇatāya ālambanīyato ārammaṇaṁ nāma. Tassa yasmā yathā yathā sabhāvūpaladdhi viññāṇassa ārammaṇapaccayalābho, tasmā cakkhuviññāṇaṁ rūpaṁ ārabbha pavattamānaṁ tassa sabhāvaṁ vibhāventameva pavattati. Sā cassa indriyādhīnavuttikassa ārammaṇasabhāvūpaladdhi na ekadvikalāpagatavaṇṇavaseneva hoti, nāpi katipayakalāpavaṇṇavasena, atha kho ābhogānurūpaṁ āpāthagatavaṇṇavasenāti anekameva rūpaṁ saṁhaccakāritāya viññāṇassa paccayo hotīti dassento bhagavā ‘‘rūpe cā’’ti bahuvacanena niddisi.",
  "tika-abh02t20:31": "Yaṁ pana ‘‘rūpāyatanaṁ cakkhuviññāṇadhātuyā, taṁsampayuttakānañca dhammānaṁ ārammaṇapaccayena paccayo’’ti (paṭṭhā. 1.1.1) vuttaṁ, taṁ kathanti? Tampi yādisaṁ rūpāyatanaṁ cakkhuviññāṇassa ārammaṇapaccayo, tādisameva sandhāya vuttaṁ. Kīdisaṁ pana tanti? Samuditanti pākaṭoyamattho. Evañca katvā yadeke vadanti ‘‘āyatanasallakkhaṇavasena cakkhuviññāṇādayo sallakkhaṇārammaṇā, na dabyasallakkhaṇavasenā’’ti, taṁ yuttameva hoti. Na cettha samudāyārammaṇatā āsaṅkitabbā samudāyābhogasseva abhāvato, samuditā pana vaṇṇadhammā ārammaṇapaccayā honti. Kathaṁ pana paccekaṁ asamatthā samuditā ārammaṇā honti, na hi paccekaṁ daṭṭhuṁ asakkontā andhā samuditā passantīti? Nayidamekantikaṁ visuṁ asamatthānaṁ sivikāvahanādīsu samatthatāya dassanato. Kesādīnañca yasmiṁ ṭhāne ṭhitānaṁ paccekaṁ vaṇṇaṁ gahetuṁ na sakkā, tasmiṁyeva ṭhāne samuditānaṁ taṁ gahetuṁ sakkāti bhiyyopi tesaṁ saṁhaccakāritā paribyattā. Etena kiṁ cakkhuviññāṇassa paramāṇurūpaṁ ārammaṇaṁ, udāhu taṁsamudāyotiādikā codanā paṭikkhittā veditabbā. ‘‘Sotañca paṭicca sadde cā’’tiādīsupi ayameva nayo.",
  "tika-abh02t20:32": "Evampiattho labbhatīti ‘‘manodhātuyāpī’’ti pi-saddena na kevalaṁ javanapariyosānā manoviññāṇadhātuyeva sampiṇḍīyati, atha kho tadārammaṇabhavaṅgasaṅkhātāpi sampiṇḍīyatīti evampi attho labbhati, sambhavatīti attho. Evaṁ satīti evaṁ aññamanodhātuppavattiyā oraṁ pavattacittānaṁ manoviññāṇadhātutādassane sati. Satipi manaso sambhūtabhāve manodhātuyā manoviññāṇadhātubhāvappasaṅgo na hotiyeva taṁsabhāvasseva manoviññāṇadhātubhāvena niddiṭṭhattā. Idāni tamevatthaṁ ‘‘pañcaviññāṇadhātumanodhātū’’tiādinā pākaṭataraṁ karoti. Tabbidhurasabhāvenāti pañcaviññāṇadhātūhi visadisasabhāvena. Uppattiṭṭhānena cāti manodhātukiriyamanoviññāṇadhātuādīhi paricchinnena uppajjanaṭṭhānena ca. Idāni ekattaggahaṇaṁ vināpi yathāvuttassa atthassa sambhavaṁ dassetuṁ ‘‘anupanītepī’’tiādi vuttaṁ. Tattha sāmaññavasenāti sadisatāvasena. Tassāti bhavaṅgānantaraṁ uppannacittassa. Amanoviññāṇadhātubhāvāsiddhitoti manodhātubhāvāsiddhito. Na hi ‘‘manoviññāṇadhātuyāpi uppajjitvā niruddhasamanantaraṁ uppajjati cittaṁ…pe… tajjā manoviññāṇadhātū’’ti idaṁ vacanaṁ bhavaṅgānantaraṁ uppannacittassa manodhātubhāvaṁ sādheti. Siddhe hi manodhātubhāve taṁ tassa nivattakaṁ siyāti adhippāyo. Manoviññāṇadhātuyā pana uppannassa cittassa manoviññāṇadhātubhāvadīpakaṁ vacanaṁ tādisāya manodhātuyāpi manoviññāṇadhātubhāvameva dīpeyyāti kathaṁ tassā nivattakaṁ siyāti āha ‘‘na hi yaṁ codīyati, tadeva parihārāya hotī’’ti.",
  "tika-abh02t20:33": "Yadi evaṁ pañcadvārāvajjanassa manoviññāṇadhātubhāvāpatti evāti codanaṁ manasi katvā āha ‘‘manodhātuyāpī’’tiādi. Pañcaviññāṇehi manodhātūhi ca visiṭṭho sabhāvo pañcaviññāṇa…pe… sabhāvo, tassa vasena. Cutipaṭisandhibhavaṅgānanti tadārammaṇampi bhavaṅgantogadhaṁ katvā vuttaṁ. Javanāvasānānīti vā javanārammaṇattā tadārammaṇampi gahitaṁ daṭṭhabbaṁ. Tenevāha ‘‘chadvārikacittehi vā’’tiādi.",
  "tika-abh02t20:34": "Visuṁ kātuṁ yuttanti āvajjanampi yadipi rūpādivisayaṁ hoti, javanaṁ viya ārammaṇarasānubhavanaṁ pana na hotīti edise ṭhāne visuṁ kātabbameva. Manocāti ca-saddo ‘‘manañca paṭiccā’’tiādīsu viya na sampiṇḍanattho, atha kho byatirekattho daṭṭhabbo.",
  "tika-abh02t20:35": "Abhidhammabhājanīyavaṇṇanā niṭṭhitā.",
  "tika-abh02t20:36": "3. Pañhapucchakavaṇṇanā",
  "tika-abh02t20:37": "Heṭṭhāvuttanayattāti dhammadhātumanoviññāṇadhātūnaṁ ‘‘pañcapaṇṇāsa kāmāvacaradhamme ārabbha rajjantassā’’tiādinā (vibha. aṭṭha. 150; 168) parittārammaṇādibhāve dassiyamāne ‘‘cittuppādarūpavasena taṁ taṁ samudāyaṁ ekekaṁ dhammaṁ katvā’’tiādinā (vibha. mūlaṭī. 150) tadatthassa khandhavibhaṅgavaṇṇanādīsu vuttanayattā.",
  "tika-abh02t20:38": "Pañhapucchakavaṇṇanā niṭṭhitā.",
  "tika-abh02t20:39": "Dhātuvibhaṅgavaṇṇanā niṭṭhitā."
}