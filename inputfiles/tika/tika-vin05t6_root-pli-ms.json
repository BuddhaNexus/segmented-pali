{
  "tika-vin05t6:0": "6. Macchamaṁsavinicchayakathā",
  "tika-vin05t6:1": "38.Macchamaṁsesu pana macchaggahaṇena sabbampi jalajaṁ vuttaṁ. Tattha akappiyaṁ nāma natthi. Maṁsesu pana manussahatthiassasunakhaahisīhabyagghadīpiacchataracchānaṁ vasena dasa maṁsāni akappiyāni. Tattha manussamaṁse thullaccayaṁ, sesesu dukkaṭaṁ. Iti imesaṁ manussādīnaṁ dasannaṁ maṁsampi aṭṭhipi lohitampi cammampi lomampi sabbaṁ na vaṭṭati. Vasāsu pana ekā manussavasāva na vaṭṭati. Khīrādīsu akappiyaṁ nāma natthi. Imesu pana akappiyamaṁsesu aṭṭhiādīsu vā yaṁ kiñci ñatvā vā añatvā vā khādantassa āpattiyeva. Yadā jānāti, tadā desetabbā. ‘‘Apucchitvāva khādissāmī’’ti gaṇhato paṭiggahaṇepi dukkaṭaṁ, ‘‘pucchitvā khādissāmī’’ti gaṇhato anāpatti. Uddissakataṁ pana jānitvā khādantasseva āpatti, pacchā jānanto āpattiyā na kāretabbo (mahāva. aṭṭha. 281).",
  "tika-vin05t6:2": "Tattha (pārā. aṭṭha. 2.410) uddissakataṁ nāma bhikkhūnaṁ atthāya vadhitvā sampāditaṁ macchamaṁsaṁ. Ubhayampi hi uddissakataṁ na vaṭṭati. Tampi adiṭṭhaṁ asutaṁ aparisaṅkitaṁ vaṭṭati. Tikoṭiparisuddhañhi macchamaṁsaṁ bhagavatā anuññātaṁ adiṭṭhaṁ asutaṁ aparisaṅkitaṁ. Tattha adiṭṭhaṁ nāma bhikkhūnaṁ atthāya migamacche vadhitvā gayhamānaṁ adiṭṭhaṁ. Asutaṁ nāma bhikkhūnaṁ atthāya migamacche vadhitvā gahitanti asutaṁ. Aparisaṅkitaṁ pana diṭṭhaparisaṅkitaṁ sutaparisaṅkitaṁ tadubhayavinimuttaparisaṅkitañca ñatvā tabbipakkhato jānitabbaṁ. Kathaṁ? Idha bhikkhū passanti manusse jālavāgurādihatthe gāmato vā nikkhamante araññe vā vicarante. Dutiyadivase ca nesaṁ taṁ gāmaṁ piṇḍāya paviṭṭhānaṁ samacchamaṁsaṁ piṇḍapātaṁ abhiharanti. Te tena diṭṭhena parisaṅkanti ‘‘bhikkhūnaṁ nu kho atthāya kata’’nti, idaṁ diṭṭhaparisaṅkitaṁ, etaṁ gahetuṁ na vaṭṭati. Yaṁ evaṁ aparisaṅkitaṁ, taṁ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṁ sutvā ‘‘nayidaṁ, bhante, bhikkhūnaṁ atthāya kataṁ, amhehi attano atthāya vā rājayuttādīnaṁ vā atthāya kata’’nti vadanti, kappati.",
  "tika-vin05t6:3": "Na heva kho bhikkhū passanti, apica kho suṇanti ‘‘manussā kira jālavāgurādihatthā gāmato vā nikkhamanti, araññe vā vicarantī’’ti. Dutiyadivase ca tesaṁ taṁ gāmaṁ piṇḍāya paviṭṭhānaṁ samacchamaṁsaṁ piṇḍapātaṁ abhiharanti. Te tena sutena parisaṅkanti ‘‘bhikkhūnaṁ nu kho atthāya kata’’nti, idaṁ sutaparisaṅkitaṁ nāma, etaṁ gahetuṁ na vaṭṭati. Yaṁ evaṁ aparisaṅkitaṁ, taṁ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṁ sutvā ‘‘nayidaṁ, bhante, bhikkhūnaṁ atthāya kataṁ, amhehi attano atthāya vā rājayuttādīnaṁ vā atthāya kata’’nti vadanti, kappati.",
  "tika-vin05t6:4": "Na heva kho pana bhikkhū passanti na suṇanti, apica kho tesaṁ taṁ gāmaṁ piṇḍāya paviṭṭhānaṁ pattaṁ gahetvā samacchamaṁsaṁ piṇḍapātaṁ abhisaṅkharitvā abhiharanti. Te parisaṅkanti ‘‘bhikkhūnaṁ nu kho atthāya kata’’nti, idaṁ tadubhayavinimuttaparisaṅkitaṁ nāma, etampi gahetuṁ na vaṭṭati. Yaṁ evaṁ aparisaṅkitaṁ, taṁ vaṭṭati. Sace pana te manussā ‘‘kasmā, bhante, na gaṇhathā’’ti pucchitvā tamatthaṁ sutvā ‘‘nayidaṁ, bhante, bhikkhūnaṁ atthāya kataṁ, amhehi attano atthāya vā rājayuttādīnaṁ vā atthāya kataṁ, pavattamaṁsaṁ vā kappiyameva labhitvā bhikkhūnaṁ atthāya sampādita’’nti vadanti, kappati. Matānaṁ petakiccatthāya maṅgalādīnaṁ vā atthāya katepi eseva nayo. Yaṁ yañhi bhikkhūnaṁyeva atthāya akataṁ, yattha ca nibbematiko hoti, taṁ sabbaṁ kappati.",
  "tika-vin05t6:5": "39. Sace pana ekasmiṁ vihāre bhikkhūnaṁ uddissakataṁ hoti, te ca attano atthāya katabhāvaṁ na jānanti, aññe jānanti. Ye jānanti, tesaṁ na vaṭṭati, itaresaṁ pana vaṭṭati. Aññe na jānanti, teyeva jānanti, tesaṁyeva na vaṭṭati, aññesaṁ vaṭṭati. Tepi ‘‘amhākaṁ atthāya kata’’nti jānanti, aññepi ‘‘etesaṁ atthāya kata’’nti jānanti, sabbesampi na vaṭṭati. Sabbe na jānanti, sabbesampi vaṭṭati. Pañcasu hi sahadhammikesu yassa vā tassa vā atthāya uddissakataṁ sabbesaṁ na kappati.",
  "tika-vin05t6:6": "Sace pana koci ekaṁ bhikkhuṁ uddissa pāṇaṁ vadhitvā tassa pattaṁ pūretvā deti, so ca attano atthāya katabhāvaṁ jānaṁyeva gahetvā aññassa bhikkhuno deti, so taṁ tassa saddhāya paribhuñjati, kassa āpattīti? Dvinnampi anāpatti. Yañhi uddissa kataṁ, tassa abhuttatāya anāpatti, itarassa ajānanatāya. Kappiyamaṁsassa hi paṭiggahaṇe āpatti natthi, uddissakatañca ajānitvā bhuttassa pacchā ñatvā āpattidesanākiccaṁ nāma natthi. Akappiyamaṁsaṁ pana ajānitvā bhuttena pacchā ñatvāpi āpatti desetabbā. Uddissakatañhi ñatvā bhuñjatova āpatti, akappiyamaṁsaṁ ajānitvā bhuñjantassapi āpattiyeva, tasmā āpattibhīrukena rūpaṁ sallakkhentenapi pucchitvāva maṁsaṁ paṭiggahetabbaṁ. Paribhogakāle ‘‘pucchitvā paribhuñjissāmī’’ti vā gahetvā pucchitvāva paribhuñjitabbaṁ. Kasmā? Duviññeyyattā. Acchamaṁsampi hi sūkaramaṁsasadisaṁ hoti, dīpimaṁsādīni ca migamaṁsādisadisāni, tasmā pucchitvā gahaṇameva vattanti vadanti.",
  "tika-vin05t6:7": "Iti pāḷimuttakavinayavinicchayasaṅgahe",
  "tika-vin05t6:8": "Macchamaṁsavinicchayakathā samattā."
}