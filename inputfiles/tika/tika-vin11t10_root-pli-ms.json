{
  "tika-vin11t10:0": "Pārājikakathāvaṇṇanā",
  "tika-vin11t10:1": "1965.Chandasoti methunasevanarāgapaṭisaṁyuttena chandena. Etena ‘‘chande pana asati balakkārena padhaṁsitāya anāpattī’’ti (kaṅkhā. aṭṭha. methunadhammasikkhāpadavaṇṇanā) aṭṭhakathā sūcitā hoti. Sā samaṇī pārājikā nāma hotīti pavuccatīti yojanā.",
  "tika-vin11t10:2": "1966-7. ‘‘Sajīvassa api ajīvassā’’ti padacchedo. ‘‘Santhataṁ vā asanthata’’nti idaṁ ‘‘aṅgajāta’’nti imassa visesanaṁ. Attano tividhe maggeti attano vaccapassāvamukhamaggānaṁ aññatarasmiṁ magge. Ettha ‘‘santhate vā asanthate vā’’ti seso, ‘‘allokāse’’ti iminā sambandho. ‘‘Yebhuyyaakkhāyitādika’’nti padacchedo. Ādi-saddena akkhāyitaṁ saṅgaṇhāti.",
  "tika-vin11t10:3": "Manussapurisādīnaṁ navannaṁ sajīvassapi ajīvassapi yassa kassaci santhataṁ vā asanthataṁ vā yebhuyyakkhāyitādikaṁ aṅgajātaṁ attano santhate vā asanthate vā tividhe magge allokāse tilaphalamattampi pavesentī parājitāti yojanā.",
  "tika-vin11t10:4": "1968.Sādhāraṇavinicchayanti bhikkhubhikkhunīnaṁ sādhāraṇasikkhāpadavinicchayaṁ.",
  "tika-vin11t10:5": "1969-70.Adhakkhakanti ettha akkhakānaṁ adhoti viggaho. Ubbhajāṇumaṇḍalanti jāṇumaṇḍalānaṁ ubbhanti viggaho. Ubbha-saddo uddhaṁ-saddapariyāyo. Idha ‘‘attano’’ti seso. Avassutassāti kāyasaṁsaggarāgena tintassa. Avassutāti etthāpi eseva nayo. Yāti vuttattā ‘‘sā’’ti labbhati. Sarīranti ettha ‘‘yaṁ kiñcī’’ti seso. Paropakkamamūlakaṁ pārājikaṁ dassetumāha ‘‘tena vā phuṭṭhā’’ti. Ettha ‘‘yathāparicchinne kāye’’ti ca ‘‘sādiyeyyā’’ti ca vattabbaṁ.",
  "tika-vin11t10:6": "Yā pana bhikkhunī avassutā avassutassa manussapuggalassa yaṁ kiñci sarīraṁ attano adhakkhakaṁ ubbhajāṇumaṇḍalaṁ yaṁ sarīrakaṁ, tena sarīrakena chupeyya, tena manussapurisena yathāparicchinne kāye phuṭṭhā sādiyeyya vā, sā pārājikā siyāti yojanā.",
  "tika-vin11t10:7": "1971-2.‘‘Gahitaṁ ubbhajāṇunā’’ti iminā kapparato uddhaṁ pārājikakkhettamevāti dīpeti. Attano yathāvuttappakārena kāyenāti yojanā, attano ‘‘adhakkhaka’’ntiādivuttappakārena kāyenāti attho. Tathā avassutāya avassutassa purisassa kāyapaṭibaddhaṁ phusantiyā thullaccayaṁ hoti. Attano yathāparicchinnakāyapaṭibaddhena tathā avassutāya avassutassa purisassa kāyaṁ phusantiyā thullaccayaṁ hoti.",
  "tika-vin11t10:8": "1973. Attano avasesena kāyena avassutāya avassutassa purisapuggalassa kāyaṁ phusantiyā thullaccayaṁ hoti. Evaṁ attano payoge ca purisassa payoge ca tassā bhikkhuniyāyeva thullaccayaṁ hotīti yojanā.",
  "tika-vin11t10:9": "1974. Yakkhapetatiracchānapaṇḍakānaṁ kāyaṁ ‘‘adhakkhakaṁ ubbhajāṇumaṇḍala’’nti yathāparicchinnaṁ tatheva attano kāyena ubhatoavassave sati phusantiyā assā bhikkhuniyā thullaccayaṁ, tatheva yakkhādīnaṁ payogepi tassāyeva thullaccayaṁ hotīti yojanā.",
  "tika-vin11t10:10": "1975.Ekatovassave cāpīti bhikkhuniyā vasena ekatoavassave cāpi. Thullaccayamudīritanti pārājikakkhettabhūtena attano kāyena manussapurisassa kāyaṁ phusantiyā thullaccayaṁ aṭṭhakathāyaṁ (pāci. aṭṭha. 662) vuttanti attho. Avasese ca sabbatthāti yathāvuttapārājikakkhettato avasese thullaccayakkhette sabbattha ekatoavassave sati dukkaṭaṁ hotīti attho. Kāyapaṭibaddhena kāyapaṭibaddhāmasanādīsu sabbattha ubhatoavassave vā ekatoavassave vā dukkaṭameva hoti.",
  "tika-vin11t10:11": "1976.‘‘Ubbhakkhakamadhojāṇumaṇḍala’’nti yaṁ apārājikakkhettaṁ idha dassitaṁ, ettha ekatoavassave dukkaṭaṁ hoti. Kapparassa ca heṭṭhāpi ettheva adhojāṇumaṇḍale saṅgahaṁ gatanti yojanā.",
  "tika-vin11t10:12": "1977-9. Bhikkhu bhikkhuniyā saddhiṁ sace kāyasaṁsaggaṁ kelāyati sevatīti yojanā. Bhikkhuniyā nāso siyāti sīlavināso pārājikāpatti siyāti attho. Gehapemanti ettha ‘‘gehasitapema’’nti vattabbe gāthābandhavasena sita-saddalopo, attho panassa bhikkhuvibhaṅge vuttanayova.",
  "tika-vin11t10:13": "1980.Avisesenāti ‘‘bhikkhuniyā’’ti vā ‘‘bhikkhussā’’ti vā visesaṁ akatvā.",
  "tika-vin11t10:14": "1981.Yassāti bhikkhussa vā bhikkhuniyā vā. Yatthāti bhikkhuniyaṁ vā bhikkhusmiṁ vā. Manosuddhanti kāyasaṁsaggādirāgarahitaṁ. Tassa bhikkhussa vā bhikkhuniyā vā tattha bhikkhuniyaṁ vā bhikkhusmiṁ vā visaye nadosatā anāpattīti attho.",
  "tika-vin11t10:15": "1982.Bhinditvāti sīlabhedaṁ katvā. Bhikkhuniyā apakatattā āha ‘‘neva hoti bhikkhunidūsako’’ti.",
  "tika-vin11t10:16": "1983.Athāti vākyārambhe. Na hotāpatti bhikkhunoti ettha bhikkhunīhi kāyasaṁsaggasaṅghādisesamāha.",
  "tika-vin11t10:17": "1984. ‘‘Khette’’ti vakkhamānaṁ ‘‘phuṭṭhā’’ti iminā yojetvā ‘‘pārājika’’ntiādīhi, ‘‘thullaccayaṁ khette’’tiādīhi ca sambandhitabbaṁ. ‘‘Pārājika’’nti vakkhamānattā phuṭṭhāti ettha ‘‘pārājikakkhette’’ti seso.",
  "tika-vin11t10:18": "1985.Tathāti niccalāpi sādiyati. Khetteti thullaccayādīnaṁ khette. Kāyena niccalāyapi cittena sādiyantiyā āpatti kasmā vuttāti āha ‘‘vuttattā…pe… satthunā’’ti , bhikkhupātimokkhe viya ‘‘kāyasaṁsaggaṁ samāpajjeyyā’’ti avatvā idha ‘‘kāyasaṁsaggaṁ sādiyeyyā’’ti vuttattāti adhippāyo.",
  "tika-vin11t10:19": "1986.Tassā āpattiyā. Kriyasamuṭṭhānanti kiriyāya samuṭṭhānaṁ. Evaṁ satīti sādiyanamatteneva āpajjitabbabhāve sati. Idanti ‘‘kiriyasamuṭṭhāna’’mitividhānaṁ. Tabbahuleneva nayenāti kiriyasamuṭṭhānabāhullena nayena khadiravanādivohāro viyāti daṭṭhabbaṁ.",
  "tika-vin11t10:20": "1987.Tassā bhikkhuniyā asañcicca virajjhitvā āmasantiyā anāpatti, ‘‘ayaṁ puriso’’ti vā ‘‘itthī’’ti vā ajānitvā āmasantiyā anāpatti, purisassa āmasane sati phassaṁ asādiyantiyā vā anāpattīti yojanā.",
  "tika-vin11t10:21": "1988.Khittacittāyāti yakkhummattāya. Ummattikāya vāti pittakopena ummādappattāya. Idañca ‘‘asucī’’ti vā ‘‘candana’’nti vā visesataṁ ajānanameva pamāṇaṁ.",
  "tika-vin11t10:22": "Ubbhajāṇumaṇḍalakathāvaṇṇanā.",
  "tika-vin11t10:23": "1989-90.‘‘Pārājikattaṁ jānantī’’ti iminā avasesāpattiṁ jānitvā chādentiyā pārājikābhāvaṁ dīpeti. Saliṅge tu ṭhitāyāti pabbajjāliṅgeyeva ṭhitāya. Iti dhure nikkhittamattasminti yojanā. Iti-saddo nidassane. Itarāya pubbeyeva āpannattā tamapekkhitvā ‘‘sā cā’’ti āha.",
  "tika-vin11t10:24": "1991. Vuttāvisiṭṭhaṁ sabbaṁ vinicchayaṁ saṅgahetumāha ‘‘sesa’’ntiādi. Tatthāti duṭṭhullapaṭicchādane.",
  "tika-vin11t10:25": "Vajjapaṭicchādikathāvaṇṇanā.",
  "tika-vin11t10:26": "1992-5.Saṅghenāti samaggena saṅghena. Ukkhittakoti āpattiyā adassanādīsu ukkhittako. ‘‘Ukkhepane ṭhito’’ti iminā ukkhepanīyakammakatassa anosāritabhāvaṁ dīpeti. Yā diṭṭhi etassāti yaṁdiṭṭhiko, so ukkhittako bhikkhu yāya diṭṭhiyā samannāgato hotīti adhippāyo . ‘‘Tassā diṭṭhiyā gahaṇenā’’ti iminā anuvattappakāro dassito. Taṁ ukkhittakaṁ bhikkhunti yojanā. Sā bhikkhunī aññāhi bhikkhunīhi visumpica saṅghamajjhepi ‘‘eso kho ayye bhikkhu samaggena saṅghena ukkhitto’’tiādinā (pāci. 669) nayena tikkhattuṁ vuccamānāti yojanā. Taṁ vatthuṁ acajantī gahetvā yadi tatheva tiṭṭhatīti yojanā. Ettha ‘‘yāvatatiyaṁ samanubhāsitabbā’’ti seso. Tassa kammassa osāneti tatiyāya kammavācāya yyakārappattavasena assa samanubhāsanakammassa pariyosāne. Asākiyadhītarāti asākiyadhītā, paccatte karaṇavacanaṁ. ‘‘Puna appaṭisandheyā’’ti iminā puna teneva ca attabhāvena bhikkhunibhāve paṭisandhātuṁ anarahatā vuttā.",
  "tika-vin11t10:27": "1996.Tikadukkaṭaṁ niddiṭṭhanti adhammakamme adhammakammasaññā, vematikā, dhammakammasaññāti etāsaṁ vasena tikadukkaṭaṁ vuttaṁ. Samanubhāsane vuttā samuṭṭhānādayo sabbe idha vattabbāti yojanā.",
  "tika-vin11t10:28": "Ukkhittānuvattikakathāvaṇṇanā.",
  "tika-vin11t10:29": "1997. ‘‘Hatthaggahaṇaṁ vā sādiyeyyāti hattho nāma kapparaṁ upādāya yāva agganakhā. Etassa asaddhammassa paṭisevanatthāya ubbhakkhakaṁ adhojāṇumaṇḍalaṁ gahaṇaṁ sādiyati, āpatti thullaccayassā’’ti (pāci. 676) vuttattā āha ‘‘apārājikakhettassā’’tiādi. ‘‘Ta’’nti vakkhamānattā ‘‘ya’’nti labbhati. Apārājikakkhettassa yassa kassaci aṅgassa yaṁ gahaṇaṁ, taṁ hatthaggahaṇanti pavuccatīti yojanā. Hatthe gahaṇaṁ hatthaggahaṇaṁ.",
  "tika-vin11t10:30": "1998.Yassa kassacīti vuttappakārena yassa kassaci cīvarassa yaṁ gahaṇanti yojanā.",
  "tika-vin11t10:31": "1999. Asaddhamma-saddena methunassāpi vuccamānattā tato visesetumāha ‘‘kāyasaṁsagga…pe… kāraṇā’’ti. Bhikkhunī kāyasaṁsaggasaṅkhātassa asaddhammassa kāraṇā purisassa hatthapāsasmiṁ tiṭṭheyya vāti yojanā.",
  "tika-vin11t10:32": "2000.Tatoti tassa asaddhammassa kāraṇā. Tatthāti hatthapāse. Purisenāti ettha ‘‘kata’’nti seso, ‘‘saṅketa’’nti iminā sambandho. ‘‘Āgamanaṁ assā’’ti padacchedo. Iccheyyāti vuttepi na gamanicchāmattena, atha kho bhikkhuniyā purisassa hatthapāsaṁ, purisena ca bhikkhuniyā hatthapāsaṁ okkantakāleyeva vatthupūraṇaṁ daṭṭhabbaṁ. Yathāha ‘‘saṅketaṁ vā gaccheyyāti etassa asaddhammassa paṭisevanatthāya purisena ‘itthannāmaṁ āgacchā’ti vuttā gacchati, pade pade āpatti dukkaṭassa. Purisassa hatthapāsaṁ okkantamatte āpatti thullaccayassā’’ti (pāci. 676) ca ‘‘purisassa abbhāgamanaṁ sādiyati, āpatti dukkaṭassa. Hatthapāsaṁ okkantamatte āpatti thullaccayassā’’ti (pāci. 676) ca. Ettha ca itthannāmaṁ āgacchāti itthannāmaṁ ṭhānaṁ āgacchāti attho.",
  "tika-vin11t10:33": "2001.Tadatthāyāti tasseva kāyasaṁsaggasaṅkhātaasaddhammassa sevanatthāya. Paṭicchannaṭṭhānañcāti vatthādinā yena kenaci paṭicchannaokāsaṁ. Purisassa hatthapāse ṭhitā tadatthāya kāyaṁ upasaṁhareyya vāti yojanā.",
  "tika-vin11t10:34": "2002. Hatthaggahaṇādīnaṁ vuttappakārānaṁ aṭṭhannaṁ vatthūnaṁ pūraṇena ‘‘aṭṭhavatthukā’’ti saṅkhātā ayaṁ bhikkhunī vinaṭṭhā hoti sīlavināsena, tatoyeva assamaṇī hoti abhikkhunī hotīti yojanā.",
  "tika-vin11t10:35": "2003.Anulomenavāti hatthaggahaṇādipaṭipāṭiyā vā. Paṭilomena vāti tabbipariyato paṭilomena vā. Ekantarikāya vāti ekamekaṁ antaritvā puna tassāpi karaṇavasena ekantarikāya vā. Anulomena vā paṭilomena vā tathekantarikāya vā aṭṭhamaṁ vatthuṁ paripūrentī cutāti yojanā.",
  "tika-vin11t10:36": "2004. Etadeva atthaṁ byatirekamukhena samatthetumāha ‘‘athādito’’tiādi. Satakkhattumpīti bahukkhattumpi. Sata-saddo hettha bahu-saddapariyāyo. Pārājikā neva siyāti yojanā, iminā taṁtaṁvatthumūlakaṁ dukkaṭathullaccayaṁ āpajjatīti vuttaṁ hoti.",
  "tika-vin11t10:37": "2005. Yā pana āpattiyo āpannā, desetvā tāhi muccatīti yojanā. Dhuranikkhepanaṁ katvāti ‘‘na punevaṁ karissāmī’’ti dhuraṁ nikkhipitvā. Desitā gaṇanūpikāti desitā desitagaṇanameva upeti, pārājikassa aṅgaṁ na hotīti attho. Tasmā yā ekaṁ āpannā, dhuranikkhepaṁ katvā desetvā puna kilesavasena āpajjati, puna deseti, evaṁ aṭṭha vatthūni pūrentīpi pārājikā na hoti.",
  "tika-vin11t10:38": "2006.Saussāhāya desitāti puna āpajjane anikkhittadhurāya bhikkhuniyā desitāpi āpatti desanāgaṇanaṁ na upeti. Kiṁ hotīti āha ‘‘desitāpi adesitā’’ti, tasmā pārājikāpattiyā aṅgameva hotīti adhippāyo.",
  "tika-vin11t10:39": "2008.Ayaṁ atthoti ‘‘asaddhammo nāma kāyasaṁsaggo’’ti ayaṁ attho. Uddisitoti pakāsito.",
  "tika-vin11t10:40": "2009. Ayamattho kena vacanena uddisitoti āha ‘‘viññū…pe… sādhakaṁ vacanaṁ ida’’nti. Idaṁ vacananti ‘‘viññū paṭibalo kāyasaṁsaggaṁ samāpajjitu’’nti (pāci. 676) idaṁ vacanaṁ. Sādhakaṁ pamāṇaṁ.",
  "tika-vin11t10:41": "Aṭṭhavatthukakathāvaṇṇanā.",
  "tika-vin11t10:42": "2010. Avassutā, vajjapaṭicchādikā, ukkhittānuvattikā, aṭṭhavatthukāti imā catasso pārājikāpattiyo mahesinā asādhāraṇā bhikkhunīnameva paññattāti yojanā.",
  "tika-vin11t10:43": "Iti vinayatthasārasandīpaniyā",
  "tika-vin11t10:44": "Vinayavinicchayavaṇṇanāya",
  "tika-vin11t10:45": "Pārājikakathāvaṇṇanā niṭṭhitā."
}