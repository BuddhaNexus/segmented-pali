{
  "tika-s0404t0:0": " Namo tassa bhagavato arahato sammāsambuddhassa",
  "tika-s0404t0:1": "Aṅguttaranikāye",
  "tika-s0404t0:2": "Aṭṭhakanipāta-ṭīkā",
  "tika-s0404t0:3": "1. Paṭhamapaṇṇāsakaṁ",
  "tika-s0404t0:4": "1. Mettāvaggo",
  "tika-s0404t0:5": "1. Mettāsuttavaṇṇanā",
  "tika-s0404t0:6": "1. Aṭṭhakanipātassa paṭhame vaḍḍhitāyāti bhāvanāpāripūrivasena paribrūhitāya. Punappunaṁ katāyāti bhāvanāya bahulīkaraṇena aparāparaṁ pavattitāya. Yuttayānasadisakatāyāti yathā yuttaājaññayānaṁ chekena sārathinā adhiṭṭhitaṁ yathāruci pavattati, evaṁ yathāruci pavattārahataṁ gamitāya. Patiṭṭhānaṭṭhenāti sabbasampattiadhiṭṭhānaṭṭhena. Paccupaṭṭhitāyāti bhāvanābahulīkārehi pati pati upaṭṭhitāya avijahitāya. Samantato citāyāti sabbabhāgena bhāvanānurūpaṁ cayaṁ gamitāya. Tenāha ‘‘upacitāyā’’ti. Suṭṭhu samāraddhāyāti ativiya sammadeva nibbattigatāya.",
  "tika-s0404t0:7": "Yoca mettaṁ bhāvayatītiādīsu yo koci gahaṭṭho vā pabbajito vā. Mettanti mettājhānaṁ.",
  "tika-s0404t0:8": "Appamāṇanti bhāvanāvasena ārammaṇavasena ca appamāṇaṁ. Asubhabhāvanādayo viya hi ārammaṇe ekadesaggahaṇaṁ akatvā anavasesapharaṇavasena anodhiso pharaṇavasena ca, appamāṇārammaṇatāya paguṇabhāvanāvasena ca appamāṇaṁ. Tanū saṁyojanā hontīti mettaṁ pādakaṁ katvā sammasitvā heṭṭhime ariyamagge adhigacchantassa sukheneva paṭighasaṁyojanādayo pahīyamānā tanū hontīti evamettha attho daṭṭhabbo.",
  "tika-s0404t0:9": "Evaṁ kilesappahānañca nibbānādhigamañca mettābhāvanāya sikhāppattamānisaṁsaṁ dassetvā idāni aññepi ānisaṁse dassetuṁ ‘‘ekampi ce’’tiādi vuttaṁ. Tattha aduṭṭhacittoti mettābalena suṭṭhu vikkhambhitabyāpādatāya byāpādena adūsitacitto. Mettāyatīti hitapharaṇavasena mettaṁ karoti. Kusalīti atisayena kusalavā mahāpuñño, paṭighādianatthavigamena khemī. Sabbe ca pāṇeti ca-saddo byatireko. Manasānukampīti cittena anukampanto. Idaṁ vuttaṁ hoti – ekasattavisayāpi tāva mettā mahākusalarāsi, sabbe pana pāṇe attano puttaṁ viya hitapharaṇena manasā anukampanto pahukaṁ pahuṁ anappakaṁ apariyantaṁ catusaṭṭhimahākappepi attano vipākappabandhaṁ pavattetuṁ samatthaṁ uḷāraṁ puññaṁ ariyo parisuddhacitto puggalova karoti nipphādetīti. Sattabharitanti sattehi aviraḷaṁ, ākiṇṇamanussanti attho.",
  "tika-s0404t0:10": "Saṅgahavatthūnīti (saṁ. ni. ṭī. 1.1.120) lokassa saṅgaṇhanakāraṇāni. Nipphannasassato nava bhāge kassakassa datvā raññaṁ ekabhāgaggahaṇaṁ dasamabhāgaggahaṇaṁ. Evaṁ kassakā haṭṭhatuṭṭhā sassāni sampādentīti āha ‘‘sassasampādane medhāvitāti attho’’ti. Tato orabhāge kira chabhāgaggahaṇaṁ jātaṁ. Chamāsikanti channaṁ channaṁ māsānaṁ pahonakaṁ. Pāsetīti pāsagate viya karoti. Vācāya piyaṁ vācāpiyaṁ, tassa kammaṁ vācāpeyyaṁ. Sabbaso raṭṭhassa iddhādibhāvato khemaṁ. Nirabbudaṁ coriyābhāvato. Iddhañhi raṭṭhaṁ acoriyaṁ. ‘‘Niraggaḷa’’nti vuccati apārutagharabhāvato.",
  "tika-s0404t0:11": "Uddhaṁmūlakaṁ katvāti ummūlaṁ katvā. Dvīhi pariyaññehīti mahāyaññassa pubbabhāge pacchā ca pavattetabbehi dvīhi parivārayaññehi. Satta…pe… bhīsanassāti sattanavutādhikānaṁ pañcannaṁ pasusatānaṁ māraṇena bheravassa pāpabhīrukānaṁ bhayāvahassa. Tathā hi vadanti –",
  "tika-s0404t0:12": "‘‘Chasatāni niyujjanti, pasūnaṁ majjhime hani;",
  "tika-s0404t0:13": "Assamedhassa yaññassa, ūnāni pasūhi tīhī’’ti. (saṁ. ni. ṭī. 1.1.120; a. ni. ṭī. 2.4.39);",
  "tika-s0404t0:14": "Sammanti yugacchidde pakkhipitabbadaṇḍakaṁ. Pāsantīti khipanti. Saṁhārimehīti sakaṭehi vahitabbehi. Pubbe kira eko rājā sammāpāsaṁ yajanto sarassatinaditīre pathaviyā vivare dinne nimuggoyeva ahosi. Andhabālabrāhmaṇā gatānugatigatā ‘‘ayaṁ tassa saggagamanamaggo’’ti saññāya tattha sammāpāsaṁ yaññaṁ paṭṭhapenti. Tena vuttaṁ ‘‘nimuggokāsato pabhutī’’ti . Ayūpo appakadivaso yāgo, sayūpo bahudivasaṁ sādheyyo satrayāgo. Mantapadābhisaṅkhatānaṁ sappimadhūnaṁ ‘‘vāja’’miti samaññā. Hiraññasuvaṇṇagomahiṁsādi sattarasakadakkhiṇassa. Sāragabbhakoṭṭhāgārādīsu natthi ettha aggaḷāti niraggaḷo. Tattha kira yaññe attano sāpateyyaṁ anavasesato anigūhitvā niyyātīyati.",
  "tika-s0404t0:15": "Candappabhāti (itivu. aṭṭha. 27) candimasseva pabhāya. Tārāgaṇāva sabbeti yathā sabbepi tārāgaṇā candimasobhāya soḷasimpi kalaṁ nāgghanti, evaṁ te assamedhādayo yaññā mettassa cittassa vuttalakkhaṇena subhāvitassa soḷasimpi kalaṁ nānubhavanti, na pāpuṇanti, nāgghantīti attho.",
  "tika-s0404t0:16": "Idāni aparepi diṭṭhadhammikasamparāyike mettābhāvanāya ānisaṁse dassetuṁ ‘‘yo na hantī’’tiādi vuttaṁ. Tattha yoti mettābrahmavihārabhāvanānuyutto puggalo. Na hantīti teneva mettābhāvanānubhāvena dūravikkhambhitabyāpādatāya na kañci sattaṁ hiṁsati, leḍḍudaṇḍādīhi na vibādhati vā. Na ghātetīti paraṁ samādapetvā na satte mārāpeti na vibādhāpeti ca. Na jinātīti sārambhaviggāhikakathādivasena na kañci jināti sārambhasseva abhāvato, jānikaraṇavasena vā aṭṭakaraṇādinā na kañci jināti. Tenāha ‘‘na attanā parassa jāniṁ karotī’’ti. Na jāpayeti parehi payojetvā paresampi dhanajāniṁ na kārāpeyya. Tenāha ‘‘na parena parassa jāniṁ kāretī’’ti. Mettāya vā aṁso aviheṭhanaṭṭhena avayavabhūtoti mettaṁso.",
  "tika-s0404t0:17": "Mettāsuttavaṇṇanā niṭṭhitā.",
  "tika-s0404t0:18": "2-4. Paññāsuttādivaṇṇanā",
  "tika-s0404t0:19": "2-4. Dutiye ādibrahmacariyikāyāti ādibrahmacariyameva ādibrahmacariyikā. Tenāha ‘‘maggabrahmacariyassa ādibhūtāyā’’ti. Ariyoti niddoso parisuddho. Tuṇhībhāvo na titthiyānaṁ mūgabbatagahaṇaṁ viya aparisuddhoti ariyo tuṇhībhāvo. Catutthajjhānanti ukkaṭṭhaniddesenetaṁ vuttaṁ, paṭhamajjhānādīnipi ariyo tuṇhībhāvotveva saṅkhaṁ gacchanti. Jānanti idaṁ kammasādhananti āha ‘‘jānitabbakaṁ jānātī’’ti. Yathā vā ekacco viparītaṁ gaṇhanto jānantopi na jānāti, passantopi na passati, na evamayaṁ. Ayaṁ pana jānanto jānāti, passanto passatīti evamettha daṭṭhabbo. Tatiyādīni suviññeyyāni.",
  "tika-s0404t0:20": "Paññāsuttādivaṇṇanā niṭṭhitā.",
  "tika-s0404t0:21": "5. Paṭhamalokadhammasuttavaṇṇanā",
  "tika-s0404t0:22": "5. Pañcame lokassa dhammāti sattalokassa avassaṁbhāvidhammā. Tenāha ‘‘etehi muttā nāma natthi’’tiādi. Ghāsacchādanādīnaṁ laddhi lābho, tāni eva vā laddhabbato lābho, tadabhāvo alābho, lābhaggahaṇena cettha tabbisayo anurodho gahito, alābhaggahaṇena virodho. Yasmā lohite sati tadupaghātavasena pubbo viya anurodho laddhāvasaro eva hoti, tasmā vuttaṁ ‘‘lābhe āgate alābho āgatoyevā’’ti. Esa nayo yasādīsupi. Sesaṁ suviññeyyameva.",
  "tika-s0404t0:23": "Paṭhamalokadhammasuttavaṇṇanā niṭṭhitā.",
  "tika-s0404t0:24": "6-8. Dutiyalokadhammasuttādivaṇṇanā",
  "tika-s0404t0:25": "6-8. Chaṭṭhe adhikaṁ payasati payujjati etenāti adhippayāso, savisesaṁ itikattabbakiriyā. Tenāha ‘‘adhikappayogo’’ti. Sattamaṭṭhamesu natthi vattabbaṁ.",
  "tika-s0404t0:26": "Dutiyalokadhammasuttādivaṇṇanā niṭṭhitā.",
  "tika-s0404t0:27": "9. Nandasuttavaṇṇanā",
  "tika-s0404t0:28": "9. Navame duvidhā kulaputtā jātikulaputtā ācārakulaputtā ca. Tattha ‘‘tena kho pana samayena raṭṭhapālo kulaputto tasmiṁyeva thullakoṭṭhike aggakulikassa putto’’ti (ma. ni. 2.294) evaṁ āgatā uccākulaputtā jātikulaputtā. ‘‘Saddhāyete kulaputtā agārasmā anagāriyaṁ pabbajitā’’ti (ma. ni. 3.78) evaṁ āgatā pana yattha katthaci kule pasutāpi ācārakulaputtā nāma. Idha pana uccākulappasutataṁ sandhāya ‘‘kulaputtoti, bhikkhave, nandaṁ sammā vadamāno vadeyyā’’ti bhagavatā vuttanti āha ‘‘jātikulaputto’’ti. Ubhohipi pana kāraṇehi tassa kulaputtabhāvoyeva. Sesamettha uttānameva.",
  "tika-s0404t0:29": "Nandasuttavaṇṇanā niṭṭhitā.",
  "tika-s0404t0:30": "10. Kāraṇḍavasuttavaṇṇanā",
  "tika-s0404t0:31": "10. Dasame paṭicaratīti paṭicchādanavasena carati pavattati. Paṭicchādanaṭṭho eva vā carati-saddo anekatthattā dhātūnanti āha ‘‘paṭicchādetī’’ti. Aññenāññanti pana paṭicchādanākāradassananti āha ‘‘aññena kāraṇenā’’tiādi. Tattha aññaṁ kāraṇaṁ vacanaṁ vāti yaṁ codakena cuditakassa dosavibhāvanaṁ kāraṇaṁ, vacanaṁ vā vuttaṁ, taṁ tato aññeneva kāraṇena, vacanena vā paṭicchādeti. Kāraṇenāti codanāya amūlāya amūlikabhāvadīpaniyā yuttiyā vā. Vacanenāti tadatthabodhakena vacanena. ‘‘Ko āpanno’’tiādinā codanaṁ vissajjetvāva vikkhepāpajjanaṁ aññenāññaṁ paṭicaraṇaṁ. Bahiddhā kathāpanāmanā nāma ‘‘itthannāmaṁ āpattiṁ āpannosī’’ti vutte – ‘‘pāṭaliputtaṁ gatomhī’’tiādinā codanaṁ vissajjetvāti ayameva viseso. Yo hi ‘‘āpattiṁ āpannosī’’ti vutto ‘‘ko āpanno, kiṁ āpanno, kismiṁ āpannā, kaṁ bhaṇatha, kiṁ bhaṇathā’’ti vā vadati, ‘‘evarūpaṁ kiñci tayā diṭṭha’’nti vutte ‘‘na suṇāmī’’ti sotaṁ vā upaneti, ayaṁ aññenāññaṁ paṭicarati nāma. Yo pana ‘‘itthannāmaṁ nāma āpattiṁ āpannosī’’ti puṭṭho ‘‘pāṭaliputtaṁ gatomhī’’ti vatvā puna ‘‘na tava pāṭaliputtagamanaṁ pucchāma, āpattiṁ pucchāmā’’ti vutte tato ‘‘rājagahaṁ gatomhi. Rājagahaṁ vā yāhi brāhmaṇagahaṁ vā, āpattiṁ āpannosīti. Taṁ tattha me sūkaramaṁsaṁ laddha’’ntiādīni vadati, ayaṁ bahiddhā kathaṁ apanāmeti nāma . Samaṇakacavaroti samaṇavesadhāraṇena samaṇappatirūpakatāya samaṇānaṁ kacavarabhūtaṁ.",
  "tika-s0404t0:32": "Kāraṇḍavaṁ (su. ni. aṭṭha. 2.283-284) niddhamathāti vipannasīlatāya kacavarabhūtaṁ puggalaṁ kacavaramiva anapekkhā apanetha. Kasambuṁ apakassathāti kasambubhūtañca naṁ khattiyādīnaṁ majjhagataṁ pabhinnapaggharitakuṭṭhaṁ caṇḍālaṁ viya apakaḍḍhatha. Kiṁ kāraṇaṁ? Saṅghārāmo nāma sīlavantānaṁ kato, na dussīlānaṁ. Yato etadeva sandhāyāha ‘‘tato palāpe vāhetha, assamaṇe samaṇamānine’’ti. Yathā palāpā antosārarahitā ataṇḍulā bahi thusena vīhī viya dissanti, evaṁ pāpabhikkhū anto sīlarahitāpi bahi kāsāvādiparikkhārena bhikkhū viya dissanti, tasmā ‘‘palāpā’’ti vuccanti. Te palāpe vāhetha opunatha vidhamatha, paramatthato assamaṇe samaṇavesamattena samaṇamānine. Kappayavhoti kappetha, karothāti vuttaṁ hoti. Patissatāti sappatissā. Vaṭṭadukkhassa antaṁ karissatha, parinibbānaṁ pāpuṇissathāti attho.",
  "tika-s0404t0:33": "Kāraṇḍavasuttavaṇṇanā niṭṭhitā.",
  "tika-s0404t0:34": "Mettāvaggavaṇṇanā niṭṭhitā."
}