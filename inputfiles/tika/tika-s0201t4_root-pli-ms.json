{
  "tika-s0201t4:0": "4. Mahāyamakavaggo",
  "tika-s0201t4:1": "1. Cūḷagosiṅgasuttavaṇṇanā",
  "tika-s0201t4:2": "325. Ñātīnaṁ (a. ni. ṭī. 3.6.19) nivāsaṭṭhānabhūto gāmo ñātiko, so eva nātiko. So kira gāmo yesaṁ santako, tesaṁ pubbapurisena attano ñātīnaṁ sādhāraṇabhāvena nivesito, tena ‘‘nātiko’’ti paññāyittha. Atha pacchā tattha dvīhi dāyādehi dvidhā vibhajitvā paribhutto. Tenāha ‘‘dvinnaṁ cūḷapitimahāpitiputtānaṁ dve gāmā’’ti. Giñjakā vuccanti iṭṭhakā, giñjakāhiyeva kato āvasatho giñjakāvasatho. Tasmiṁ kira padese mattikā sakkharamarumbavālikādīhi asammissā akaṭhinā saṇhā sukhumā, tāya katāni kulālabhājanānipi silāmayāni viya daḷhāni, tasmā te upāsakā tāya mattikāya dīghaputhulaiṭṭhakā kāretvā tāhi ṭhapetvā dvārabāhavātapānakavāṭatulāyo sesaṁ sabbaṁ dabbasambhārena vinā iṭṭhakāhi eva pāsādaṁ kāresuṁ. Tenāha ‘‘iṭṭhakāhevā’’tiādi.",
  "tika-s0201t4:3": "Gosiṅgasālavanadāyanti gosiṅgasālavananti laddhanāmaṁ rakkhitaṁ araññaṁ. Jeṭṭhakarukkhassāti vanappatibhūtassa sālarukkhassa. Sāmaggirasanti samaggabhāvādiguṇaṁ vivekasukhaṁ. Uparipaṇṇāsake upakkilesasutte (ma. ni. 3.237-238) puthujjanakālo kathito, idha cūḷagosiṅgasutte khīṇāsavakālo kathito. Katakiccāpi hi te mahātherā attano diṭṭhadhammasukhavihāraṁ paresaṁ diṭṭhānugatiṁ āpajjanañca sampassantā paramañca vivekaṁ anubrūhantā sāmaggirasaṁ anubhavamānā tattha viharanti. Tadāti tasmiṁ upakkilesasuttadesanākāle. Teti anuruddhappamukhā kulaputtā. Laddhassādāti vipassanāya vīthipaṭipattiyā adhigatassādā. Vipassanā hi pubbenāparaṁ visesaṁ āvahantī pavattamānā sātisayaṁ pītisomanassaṁ āvahati. Tenāha bhagavā –",
  "tika-s0201t4:4": "‘‘Yato yato sammasati, khandhānaṁ udayabbayaṁ;",
  "tika-s0201t4:5": "Labhati pītipāmojjaṁ, amataṁ taṁ vijānata’’nti. (dha. pa. 374);",
  "tika-s0201t4:6": "Laddhapatiṭṭhā maggaphalādhigamanena. Sati hi maggaphalādhigame sāsane patiṭṭhā laddhā nāma hoti, no aññathā.",
  "tika-s0201t4:7": "Kāmaṁ sāriputtamoggallānāpi mahāsāvakapariyāpannāva, aggasāvakabhāvena pana nesaṁ visesadassanatthaṁ ‘‘dhammasenāpatimahāmoggallānattheresu vā’’ti visuṁ gahaṇaṁ. Satipi hi sāmaññayoge visesavanto visuṁ gayhanti yathā ‘‘brāhmaṇā āgatā, vāsiṭṭhopi āgato’’ti. Tesu pana visuṁ gahitesupi ‘‘asītimahāsāvakesū’’ti asītiggahaṇaṁ appakaṁ ūnamadhikaṁ vā gaṇanupagaṁ na hotīti. Antamasoti idaṁ dhammabhaṇḍāgārikassa upaṭṭhākabhāvena āsannacāritāya vuttaṁ. Anīkāti hatthānīkā, hatthānīkato hatthisamūhatoti attho. Kāḷasīho yebhuyyena yūthacaroti katvā vuttaṁ ‘‘yūthā nissaṭo kāḷasīho viyā’’ti. Kesarī pana ekacarova. Vātacchinno valāhako viyāti vātacchinno pabbatakūṭappamāṇo valāhakacchedo viya. Tesaṁ paggaṇhanatoti yathā nāma jighacchitassa bhojane, pipāsitassa pānīye, sītena phuṭṭhassa uṇhe, uṇhena phuṭṭhassa sīte, dukkhitassa sukhe abhiruci uppajjati, evamevaṁ bhagavato kosambake bhikkhū aññamaññaṁ vivādāpanne disvā apare samaggāvāsaṁ vasante āvajjitassa ime tayo kulaputtā āpāthaṁ āgamiṁsu, atha ne paggaṇhitukāmo upasaṅkami, evāyaṁ paṭipattianukkamena kosambakānaṁ bhikkhūnaṁ vinayanupāyo hotīti. Tenāha ‘‘tesaṁ paggaṇhanato’’ti. Eteneva pacchimajanataṁ anukampanatoti idampi kāraṇaṁ ekadesena saṁvaṇṇitanti daṭṭhabbaṁ. Ukkaṁsitvāti yathābhūtehi guṇehi sampahaṁsanena visesetvā visiṭṭhe katvā pasaṁsāvasena cetaṁ āmeḍitavacanaṁ.",
  "tika-s0201t4:8": "Taṁ araññaṁ rakkhati vanasāminā āṇatto. Rakkhitagopitaṁ vanasaṇḍaṁ, na mahāvanādi viya apariggahitaṁ. Sīlādippabhedāya attatthāya paṭipannā attakāmā, na apariccattasinehāti āha ‘‘attano hitaṁ kāmayamānā’’ti. Tenāha ‘‘yo hī’’tiādi. Bhindeyyāti vināseyya.",
  "tika-s0201t4:9": "Dubbalamanussāti paññāya dubbalā aviddasuno manussā. Tānīti abhijātiādīsu uppannapāṭihāriyāni. Cīvaragabbhena paṭicchādetvāti cīvarasaṅkhāte ovarake nigūhitvā viya. Na hi cīvarapārupanamattena buddhānubhāvo paṭicchanno hoti. ‘‘Mā sudha kocimaṁ buddhānubhāvaṁ aññāsī’’ti pana tathārūpena iddhābhisaṅkhārena taṁ chādetvā gato bhagavā tathā vutto. Tenāha ‘‘aññātakavesena agamāsī’’ti.",
  "tika-s0201t4:10": "Abhikkamathāti padaṁ abhimukhabhāvena vidhimukhena vadatīti āha ‘‘ito āgacchathā’’ti. Buddhānaṁ kāyo nāma suvisuddhajātimaṇi viya sobhano, kiñci malaṁ apanetabbaṁ natthi, kimatthaṁ bhagavā pāde pakkhālesīti āha ‘‘buddhāna’’ntiādi.",
  "tika-s0201t4:11": "326.Anuruddhāti vā ekasesanayena vuttaṁ virūpekasesassapi icchitabbattā, evañca katvā bahuvacananiddesopi samatthito hoti. Iriyāpatho khamatīti sarīrassa lahuṭṭhānatāya catubbidhopi iriyāpatho sukhappavattiko. Jīvitaṁ yāpetīti yāpanālakkhaṇaṁ jīvitaṁ imaṁ sarīrayantaṁ yāpeti sukhena pavatteti. Uḷuṅkayāguṁ vā kaṭacchubhikkhaṁ vāti idaṁ makaravuttiyā missakabhattena yāpanaṁ vattanti katvā vuttaṁ. Tenāha ‘‘bhikkhācāravattaṁ pucchatī’’ti.",
  "tika-s0201t4:12": "Aññamaññaṁ saṁsandatīti satipi ubhayesaṁ kalāpānaṁ paramatthato bhede pacurajanehi duviññeyyanānattaṁ khīrodakasammoditaṁ accantameva saṁsaṭṭhaṁ viya hutvā tiṭṭhati. Tenāha ‘‘visuṁ na hoti, ekattaṁ viya upetī’’ti. Piyabhāvadīpanāni cakkhūni piyacakkhūni. Piyāyati, piyāyitabboti vā piyoti. Samaggavāsassa yaṁ ekantakāraṇaṁ, taṁ pucchanto bhagavā ‘‘yathā kathaṁ panā’’tiādimāhāti ‘‘kathanti kāraṇapucchā’’ti vuttaṁ. Yo nesaṁ mettāsahitānaṁyeva kammādīnaṁ aññamaññasmiṁ paccupaṭṭhānākāro, taṁ sandhāya ‘‘katha’’nti pucchā. Tathā hi parato ‘‘evaṁ kho mayaṁ, bhante’’tiādinā therehi vissajjanaṁ kathitaṁ.",
  "tika-s0201t4:13": "Mittaṁ etassa atthīti mettaṁ, kāyakammaṁ. Āvīti pakāsaṁ. Rahoti appakāsaṁ. Yañhi uddissa mettaṁ kāyakammaṁ paccupaṭṭhapeti, taṁ tassa sammukhā ce, pakāsaṁ hoti, parammukhā ce, appakāsaṁ. Tenāha ‘‘āvi ceva raho cāti sammukhā ceva parammukhā cā’’ti. Itarānīti parammukhā kāyavacīkammāni. ‘‘Tatthā’’tiādinā saṅkhepato vuttamatthaṁ vivarituṁ ‘‘yaṁ hī’’tiādi vuttaṁ. Sammajjanādivasena paṭijaggitabbayuttaṁ ṭhānaṁ vā. Tathevāti yathā sammukhā kate mettākāyakamme vuttaṁ, tatheva . ‘‘Kacci khamanīya’’nti evamādikā kathā sammodanīyakathā. Yathā parehi saddhiṁ attano chiddaṁ na hoti, tathā paṭisanthāravasena pavattā kathā paṭisanthārakathā. ‘‘Aho tadā therena mayhaṁ dinno ovādo, dinnā anusāsanī’’ti evaṁ kālantare saritabbayuttā, chasāraṇīyapaṭisaṁyuttā vā kathā sāraṇīyakathā. Suttapadaṁ nikkhipitvā tassa atthaniddesavasena sīlādidhammapaṭisaṁyuttā kathā dhammīkathā. Sarena suttassa uccāraṇaṁ sarabhaññaṁ. Pañhassa ñātuṁ icchitassa atthassa pucchanaṁ pañhapucchanaṁ. Tassa yathāpucchitassaādisanaṁ pañhavissajjanaṁ. Evaṁ samannāharatoti evaṁ manasikaroto, evaṁ mettaṁ upasaṁharatoti attho.",
  "tika-s0201t4:14": "Ekato kātuṁ na sakkā, tasmā nānā. Hitaṭṭhenāti attano viya aññamaññassa hitabhāvena. Nirantaraṭṭhenāti antarābhāvena bhedābhāvena. Aviggahaṭṭhenāti avirodhabhāvena. Samaggaṭṭhenāti sahitabhāvena. Paribhaṇḍaṁ katvāti bahalatanumattikālepehi limpetvā. Cīvaraṁ vā dhovantīti attano cīvaraṁ vā dhovanti. Paribhaṇḍaṁ vāti attano paṇṇasālāya paribhaṇḍaṁ vā karonti.",
  "tika-s0201t4:15": "327.Paṭiviruddhā evāti etthāpi ‘‘yebhuyyenā’’ti padaṁ ānetvā sambandhitabbaṁ. Tesaṁ appamādalakkhaṇanti tesaṁ appamajjanasabhāvaṁ. Kacci pana vo anuruddhā samaggāti etthāpi voti nipātamattaṁ, paccattavacanaṁ vā, kacci tumheti evamattho veditabbo. Samuggapātinti samuggapuṭasadisaṁ pātiṁ.",
  "tika-s0201t4:16": "Paṇṇasālāyaṁ anto bahi ca sammajjanena sodhitaṅgaṇatā vattapaṭipatti. Paṭivisamattamevāti attano yāpanapaṭivisamattameva. Osāpetvāti pakkhipitvā. Pamāṇamevāti attano yāpanapamāṇameva. Vuttanayena jahitvāti pāḷiyaṁ vuttanayena jahitvā.",
  "tika-s0201t4:17": "Hatthena hatthaṁ saṁsibbantāti attano hatthena itarassa hatthaṁ daḷhaggahaṇavasena bandhantā. Vilaṅgheti desantaraṁ pāpeti etenāti vilaṅghako, hattho. Hattho eva vilaṅghako hatthavilaṅghako, tena hatthavilaṅghakena.",
  "tika-s0201t4:18": "Taṁ akhaṇḍaṁ katvāti taṁ tīsupi divasesu dhammassavanaṁ pavattanavasena akhaṇḍikaṁ katvā. Etanti ‘‘pañcāhikaṁ kho panā’’tiādivacanaṁ. Pañcame pañcame ahani bhavatīti pañcāhikaṁ. Bhagavatā pucchitena anuruddhattherena. Pamādaṭṭhānesuyevāti aññesaṁ pamādaṭṭhānesuyeva. ‘‘Pamādaṭṭhānesuyevā’’ti vuttamevatthaṁ pākaṭataraṁ kātuṁ ‘‘aññesañhī’’tiādi vuttaṁ. Papañcakaraṇaṭṭhānānīti kathāpapañcassa karaṇaṭṭhānāni vissaṭṭhakathāpavattanena kammaṭṭhāne pamajjanaṭṭhānāni. Tatthāpi ‘‘mayaṁ, bhante, kammaṭṭhānaviruddhaṁ na paṭipajjāmā’’ti sikhāppattaṁ attano appamādalakkhaṇaṁ thero dasseti. Ettakaṁ ṭhānaṁ muñcitvāti pana idaṁ tadā vihārasamāpattīnaṁ vaḷañjābhāvena vuttaṁ.",
  "tika-s0201t4:19": "328. Jhānassa adhippetattā ‘‘alamariyañāṇadassanaviseso’’icceva vuttaṁ. Attano sammāpaṭipannatāya satthu cittārādhanatthaṁ tassa ca visesādhigamassa satthu paccakkhabhāvato thero ‘‘kiñhi no siyā, bhante’’ti āha. Yāvadevāti yattakaṁ kālaṁ ekaṁ divasabhāgaṁ vā sakalarattiṁ vā yāva satta vā divase.",
  "tika-s0201t4:20": "329.Samatikkamāyāti sammadeva atikkamanāya. Sati hi upari visesādhigame heṭṭhimajjhānaṁ samatikkantaṁ nāma hoti paṭippassaddhi ca. Tenāha ‘‘paṭippassaddhiyā’’ti. Ñāṇadassanavisesoti kāraṇūpacārena vuttoti veditabbo. Vedayitasukhatoti vedanāsahitajjhānasukhato vā phalasukhato vā. Avedayitasukhanti nibbānasukhaṁ viya vedanārahitaṁ sukhaṁ. Avedayitasukhanti ca nidassanamattametaṁ, taṁ pana aphassaṁ asaññaṁ acetananti sabbacittacetasikarahitameva. Tato ca satipi rūpadhammappavattiyaṁ tassa acetanattā sabbaso saṅkhāradukkhavirahitatāya santatarā paṇītatarā ca nirodhasamāpattīti vuccate. Tenāha ‘‘avedayitasukhaṁ santataraṁ paṇītataraṁ hotī’’ti. Tena vuttaṁ ‘‘imamhā cā’’tiādi.",
  "tika-s0201t4:21": "330.Sāmaggirasānisaṁsameva nesaṁ bhagavā kathesi ajjhāsayānukūlattā tassa. Anusāvetvāti anupagamanavasena sammadeva ārocetvā. ‘‘Anusaṁsāvetvā’’ti vā pāṭho, so evattho. Tato paṭinivattitvāti etarahi bhagavato ekavihāre ajjhāsayoti satthu manaṁ gaṇhantā ‘‘idheva tiṭṭhathā’’ti vissajjitaṭṭhānato nivattitvā . Pabbajjādīnīti ādi-saddena upasampadā-visuddhi-dhutakammaṭṭhānānuyoga-jhānavimokkha-samāpatti-ñāṇadassana-maggabhāvanā-phalasacchikiriyādike saṅgaṇhāti. Adhigantvāpīti pi-saddena yathādhigatānampi. Attano guṇakathāya aṭṭiyamānāti bhagavantaṁ nissāya adhigantvāpi dhammādhikaraṇaṁ satthuvihesābhāvadīpane bhagavato pākaṭaguṇānaṁ kathāya aṭṭiyamānāpīti yojanā. Devatāti taṁtaṁsamāpattilābhiniyo devatā. Mukhaṁ me sajjanti mukhaṁ me kathane samatthaṁ, kathane yogyanti attho.",
  "tika-s0201t4:22": "331.Evaṁ āgatoti evaṁ āṭānāṭiyasutte āgato. Paliveṭhenteti codente. Maccharāyantīti attano guṇānaṁ bhagavatopi ārocanaṁ asahamānā maccharāyantīti so cintetīti katvā vuttaṁ.",
  "tika-s0201t4:23": "01Tesaṁlābhāti tesaṁ vajjirājūnaṁ vajjiraṭṭhavāsīnañca manussattaṁ, patirūpadesavāsādiko, bhagavato tiṇṇañca kulaputtānaṁ dassanavandanadānadhammassavanādayo lābhā. Suladdhā lābhāti yojanā. Pasannacittaṁ anussareyyāti taṁ kulañhetaṁ sīlādiguṇe cittaṁ pasādetvā anussareyya. Vuttaṁ tesaṁ ‘‘anussaraṇampāhaṁ, bhikkhave, tesaṁ bhikkhūnaṁ bahūpakāraṁ vadāmī’’ti (itivu. 104; saṁ. ni. 5.184).",
  "tika-s0201t4:24": "Cūḷagosiṅgasuttavaṇṇanāya līnatthappakāsanā samattā.",
  "tika-s0201t4:25": "2. Mahāgosiṅgasuttavaṇṇanā",
  "tika-s0201t4:26": "332.Kocidevāti gosiṅgasālavanasāmantato niviṭṭhesu yo koci gāmo gocaragāmo bhavissati, tasmā anibaddhabhāvato gocaragāmo na gahito, vasanaṭṭhānameva paridīpitaṁ, tato eva araññanidānakaṁ nāmetaṁ. Sabbatthāti devaloke manussaloke ca. Thirakārakehīti sāsane thirabhāvakārakehi. Savanante jātattāti catusaccagabbhassa dhammassavanassa pariyosāne ariyāya jātiyā jātattā. Yathā paṭivedhabāhusaccaṁ ijjhati, tathā dhammassa savanato sāvakā . Sūriyo viya bhāsuraguṇaraṁsitāya mohandhakāravidhamanato. Cando viya ramaṇīyamanoharasītalaguṇatāya kilesapariḷāhavūpasamato. Sāgaro viya gambhīrathiravipulānekaguṇatāya ṭhitadhammasabhāvato. Guṇamahantatāya therassa abhiññātatā, guṇamahantatā ca suttesu āgatanayeneva ñātabbāti taṁ vitthārato dassetuṁ ‘‘na kevala’’ntiādi vuttaṁ. Sīhanādasuttanti majjhimanikāye āgataṁ mahāsīhanādasuttaṁ (ma. ni. 1.146). Therapañhasuttanti suttanipāte aṭṭhakavagge āgataṁ sāriputtasuttaṁ (su. ni. 961-981). Therasīhanādasuttanti imassa ca therassa janapadacārikāya satthu sammukhā sīhanādasuttaṁ. Abhinikkhamananti therasseva mahatā ñātiparivaṭṭena mahatā ca bhogaparivaṭṭena saha gharāvāsapariccāgo abhinikkhamanaṁ. Esa nayo ito paresupi. Yadidanti nipāto, yo ayanti attho.",
  "tika-s0201t4:27": "Mahāpaññe bhikkhū gahetvāti āyasmato kira sāriputtattherassa parivārabhikkhūpi mahāpaññā eva ahesuṁ. Dhātuso hi sattā saṁsandanti. Sayaṁ iddhimātiādīsupi eseva nayo. Ayaṁ panattho dhātusaṁyuttena (saṁ. ni. 2.99) dīpetabbo – gijjhakūṭapabbate gilānaseyyāya nisinno bhagavā ārakkhatthāya parivāretvā vasantesu sāriputtamoggallānādīsu ekamekaṁ attano parisāya saddhiṁ caṅkamantaṁ voloketvā bhikkhū āmantesi – ‘‘passatha no tumhe, bhikkhave, sāriputtaṁ sambahulehi bhikkhūhi saddhiṁ caṅkamantanti. Evaṁ, bhante. Sabbe kho ete, bhikkhave, bhikkhū mahāpaññā’’ti sabbaṁ vitthāretabbaṁ.",
  "tika-s0201t4:28": "Vananteti upavanante. Meghavaṇṇāyāti nīlābhāya. Samuddakucchito uggacchantassa viya upaṭṭhānaṁ sandhāya vuttaṁ. Cakkavāḷapabbatamatthakasamīpe ābhāpharaṇavasena pavattiyā ‘‘pācīnacakkavāḷapabbatamatthake’’ti vuttaṁ, na cakkavāḷapabbatamatthake candamaṇḍalassa vicaraṇato. Tathā sati lokantarikanirayesupi candimasūriyānaṁ ābhā phareyya. Ubbedhavasena hi cakkavāḷapabbatassa vemajjhato candimasūriyā vicaranti. Sālakusumapabhānaṁ atirattatāya vuttaṁ ‘‘lākhārasena siñcamānaṁ viyā’’ti. Upagāyamānā viyāti payirupāsanavasena upecca gāyamānā viya . Kāya nu kho ajja ratiyāti ajja jhānasamāpattiratiyā eva nu kho, udāhu dhammasākacchāratiyā dhammadesanāratiyāti cintesi.",
  "tika-s0201t4:29": "Dve candamaṇḍalāni viya paramasobhaggappattāya kantiyā. Dve sūriyamaṇḍalāni viya ativiya suvisuddhasamujjalāya guṇavibhūtiyā. Dve chaddantanāgarājāno viya mahānubhāvatāya. Dve sīhā viya tejussadatāya. Dve byagghā viya anolīnavuttitāya. Sabbapāliphullamevāti sabbameva samantato vikasitaṁ.",
  "tika-s0201t4:30": "333. Kathā upacarati pavattati etthāti kathāupacāro, savanūpacāro padeso, taṁ kathāupacāraṁ. Ramaṇīyameva rāmaṇeyyakaṁ. Ujjaṅgaleti lūkhapadese kaṭhinapadese. Dosehi itā apagatāti dosinā ta-kārassa na-kāraṁ katvā. Dibbā maññe gandhāti devaloke gandhā viya. Divi bhavāti dibbā. Dve therāti sāriputtattheraānandattherā. Ānandatthero tāva mamāyatu akhīṇāsavabhāvato, sāriputtatthero kathanti? Na idaṁ mamāyanaṁ gehassitapemavasena, atha kho guṇabhattivasenāti nāyaṁ doso.",
  "tika-s0201t4:31": "Anumatiyā pucchā anumatipucchā, anumatiggahaṇatthaṁ pucchanaṁ. Tattha yasmā adhammikampi vuddhassa anumatiṁ itaro paṭikkhipituṁ na labhati, tena sā anujānitabbāva hoti, tasmā saṅghakhuddakato paṭṭhāya anumati pucchitabbā. Tenāha ‘‘anumatipucchā nāmesā’’tiādi. Khuddakato paṭṭhāyāti kaṇiṭṭhato paṭṭhāya. Paṭibhāti upaṭṭhātīti paṭibhānaṁ, yathādhippeto attho, taṁ paṭibhānaṁ. Sikhāppattā vepullappattā na bhavissati padesañāṇe ṭhitehi bhāsitattā. Sikhāppattā vepullappattā bhavissati sabbaññutaññāṇena saṁsanditattā. Vuttamevatthaṁ upamāya vibhāvetuṁ ‘‘yathā hī’’tiādi vuttaṁ. Tattha paccatthikā aṭṭiyanti dukkhāyanti etenāti aṭṭo, vinicchitabbavohāro. Gāmabhojakanti yasmiṁ gāme so uppanno, taṁ gāmabhojakaṁ. Janapadabhojakanti yasmiṁ janapade so uppanno, taṁ janapadabhojakaṁ. Mahāvinicchayaamaccanti yasmiṁ rajje so janapado, tassa rājadhāniyaṁ mahāvinicchayaamaccaṁ. Senāpatinti yassa rañño so amacco, tassa senāpatiṁ. Tathā uparājanti . Idaṁ panettha pakaticārittavasena vuttaṁ upameyyatthānurūpatoti daṭṭhabbaṁ. Aparāparaṁ na sañcarati vinicchayanārahena vinicchitabhāvato.",
  "tika-s0201t4:32": "Pakaṭṭhānaṁ (a. ni. ṭī. 2.4.22) ukkaṭṭhānaṁ sīlādiatthānaṁ bodhanato, sabhāvaniruttivasena buddhādīhi bhāsitattā ca pakaṭṭhānaṁ vacanappabandhānaṁ āḷīti pāḷi, pariyattidhammo. Purimassa atthassa pacchimena atthena anusandhānaṁ anusandhi. Atthamukhena pana pāḷipadesānampi anusandhi hotiyeva, so ca pubbāparānusandhi-pucchānusandhi-ajjhāsayānusandhi-yathānusandhivasena catubbidho. Taṁtaṁdesanānaṁ pana pubbāparasaṁsandanaṁ pubbāparaṁ. Pāḷivasena anusandhivasena pubbāparavasenāti paccekaṁ yojetabbaṁ. Uggahitanti byañjanaso atthaso ca uddhaṁ uddhaṁ gahitaṁ, pariyāpuṇanavasena ceva paripucchāvasena ca hadayena gahitanti attho. Vaṭṭadukkhanissaraṇatthikehi sotabbato sutaṁ, pariyattidhammo, taṁ dhāretīti sutadharo. Yo hi sutadharo, sutaṁ tasmiṁ patiṭṭhitaṁ hoti suppatiṭṭhitaṁ, tasmā vuttaṁ ‘‘sutassa ādhārabhūto’’ti. Tenāha ‘‘yassa hī’’tiādi. Ekapadaṁ ekakkharampi avinaṭṭhaṁ hutvā sannicīyatīti sannicayo, sutaṁ sannicayo etasminti sutasannicayo. Ajjhosāyāti anupavisitvā. Tiṭṭhatīti na mussati.",
  "tika-s0201t4:33": "Ṭhitā paguṇāti paguṇā vācuggatā. Niccalitanti aparivattitaṁ. Saṁsanditvāti aññehi saṁsanditvā. Samanuggāhitvāti paripucchāvasena atthaṁ ogāhetvā. Pabandhassa vibandhābhāvato gaṅgāsotasadisaṁ, ‘‘bhavaṅgasotasadisa’’nti vā pāṭho, akittimaṁ sukhappavattīti attho. Suttekadesassa suttassa ca vacasā paricayo idha nādhippeto, vaggādivasena pana adhippetoti āha ‘‘suttadasaka…pe… sajjhāyitā’’ti, ‘‘dasa suttāni gatāni, dasa vaggāgatā’’tiādinā sallakkhetvā vācāya sajjhāyitāti attho. Manasā anu anu pekkhitā bhāgaso nijjhāyitā cintitā manasānupekkhitā. Rūpagataṁ viya paññāyatīti rūpagataṁ viya cakkhussa vibhūtaṁ hutvā paññāyati. Suppaṭividdhāti nijjaṭaṁ niggumbaṁ katvā suṭṭhu yāthāvato paṭividdhā.",
  "tika-s0201t4:34": "Pajjati attho ñāyati etenāti padaṁ, tadeva atthaṁ byañjetīti byañjananti āha ‘‘padameva atthassa byañjanato padabyañjana’’nti. Akkharapāripūriyā padabyañjanassa parimaṇḍalatā, sā pana pāripūrī evaṁ veditabbāti āha ‘‘dasavidhabyañjanabuddhiyo aparihāpetvā’’ti. Aññaṁ upārambhakaranti yathānikkhittasuttato aññaṁ tassa ananulomakaṁ suttaṁ āharati. Tadatthaṁ otāretīti tassa āhaṭasuttasseva atthaṁ vicāreti. Tassa kathā aparimaṇḍalā nāma hoti atthassa aparipuṇṇabhāvato. Yathānikkhittassa suttassa atthasaṁvaṇṇanāvaseneva suttantarampi ānento bahi ekapadampi na gacchati nāma. Amakkhentoti avināsento. Taṁ taṁ atthaṁ suṭṭhu vavatthitaṁ katvā dassento tulikāya paricchindanto viya. Gambhīrataramatthaṁ gamento gambhīramātikāya udakaṁ pesento viya. Uttānamātikāya hi mariyādaṁ ottharitvā udakaṁ aññathā gaccheyya. Ekaṁyeva padaṁ anekehi pariyāyehi punappunaṁ saṁvaṇṇento padaṁ koṭṭento sindhavājānīyo viya. So hi vaggitāya gatiyā pade padaṁ koṭṭento gacchati. Kathāmaggena tassa kathā parimaṇḍalā nāma hoti dhammato atthato anusandhito pubbāparato ācariyuggahatoti sabbaso paripuṇṇabhāvato.",
  "tika-s0201t4:35": "Anuppabandhehīti vissaṭṭhehi āsajjamānehi. Nātisīghaṁ nātisaṇikaṁ nirantaraṁ ekarasañca katvā parisāya ajjhāsayānurūpaṁ dhammaṁ kathento vissaṭṭhāya kathāya katheti nāma, na aññathāti dassento ‘‘yo bhikkhū’’tiādimāha. Araṇiṁ manthento viya, uṇhakhādanīyaṁ khādanto viyāti sīghaṁ sīghaṁ kathanassa udāharaṇaṁ, gahitaṁ gahitamevātiādi laṅghetvā kathanassa. Purāṇapaṇṇantaresu hi paripātiyamānagodhā kadāci dissati, evamekaccassa atthavaṇṇanā katthaci na dissati. Ohāyāti ṭhapetvā. Yopītiādinā ekarūpena kathāya akathanaṁ dasseti. Petaggi nijjhāmataṇhikapetassa mukhato niccharaṇakaaggi. Vitthāyatīti appaṭitānatamāpajjati. Kenaci rogena dukkhaṁ patto viya nitthunanto. Kandanto viyāti ukkuṭṭhiṁ karonto viya. Appabandhā nāma hoti sukhena appavattabhāvato. Ācariyehi dinnanaye ṭhitoti ācariyuggahaṁ amuñcanto, yathā ca ācariyā taṁ taṁ suttaṁ saṁvaṇṇesuṁ, teneva nayena saṁvaṇṇentoti attho. Acchinnadhāraṁ katvāti ‘‘nātisīghaṁ nātisaṇika’’ntiādinā heṭṭhā vuttanayena avicchinnaṁ kathāpabandhaṁ katvā. Anusayasamugghātāyāti iminā tassā kathāya arahattapariyosānataṁ dasseti . Evarūpenāti nayidaṁ ekavacanaṁ tattakavasena gahetabbaṁ, atha kho lakkhaṇe pavattanti dassento ‘‘tathārūpeneva bhikkhusatena bhikkhusahassena vā’’ti vuttaṁ. Pallaṅkenāti pallaṅkapadesena, pallaṅkāsanantenāti attho. Iminā nayenāti vārantarasādhāraṇaṁ atthaṁ atidisati, asādhāraṇaṁ pana vakkhatevāti.",
  "tika-s0201t4:36": "334. Āramati etenāti ārāmo.",
  "tika-s0201t4:37": "335.Dhuvasevananti niyatasevitaṁ. Pāsādapariveṇeti pāsādaṅgaṇe. Nābhiyā patiṭṭhitānanti nābhiyā bhūmiyaṁ patiṭṭhitānaṁ. Arantarānīti aravivarāni taṁtaṁarānaṁ vemajjhaṭṭhānāni.",
  "tika-s0201t4:38": "336.Samādinnaaraññadhutaṅgo āraññiko, na araññavāsamattena.",
  "tika-s0201t4:39": "337.Naosādentīti na avasādenti, na avasādanāpekkhā aññamaññaṁ pañhaṁ pucchantīti attho. Pavattinīti paguṇā.",
  "tika-s0201t4:40": "338.Lokuttarā vihārasamāpatti nāma therassa arahattaphalasamāpattiyo, pariyāyato pana nirodhasamāpattipi veditabbā.",
  "tika-s0201t4:41": "339.Sādhukāro ānandattherassa dinno. Tenāha bhagavā ‘‘yathā taṁ ānandova sammā byākaramāno byākareyyā’’tiādi. Sammāti suṭṭhu, yathāajjhāsayanti adhippāyo. Yena hi yaṁ yathācittaṁ kathitaṁ, taṁ sammā kathitaṁ nāma hoti. Sampattavasena hi yathākārī tathāvādī sobhati. Tenāha ‘‘attano anucchavikamevā’’tiādi. Bahussuto bhikkhu tattha tattha sutte sīlādīnaṁ āgataṭṭhāne tesaṁ suviditattā yathānusiṭṭhaṁ paṭipajjamāno tāni paripūretīti āha ‘‘sīlassa āgataṭṭhāne’’tiādi. Maggādipasavanāya vipassanāgabbhaṁ gaṇhāpetvā paripākaṁ gametvāti attho.",
  "tika-s0201t4:42": "340. ‘‘Eseva nayo’’ti atidesavasena saṅkhepato vuttamatthaṁ vivaranto ‘‘āyasmā hi revato’’tiādimāha.",
  "tika-s0201t4:43": "342.Aparepinānappakāre kileseti aparepi nānappakāre dosamohādikilese. Dhunitvāti vidhametvā.",
  "tika-s0201t4:44": "343. Āyasmā mahāmoggallāno evaṁ byākāsīti sambandho. Sakalampi cakkhuviññāṇavīthigataṁ cittaṁ cakkhuviññāṇanti aggahetvā cakkhusannissitameva pana viññāṇaṁ cakkhuviññāṇaṁ, tadanantaraṁ sampaṭicchanaṁ, tadanantaraṁ santīraṇantiādinā saṇhaṁ sukhumaṁ atiittarakhaṇavantaṁ cittantaraṁ cittanānattaṁ. Khandhādīnañca nānattasaṅkhātaṁ khandhantarādi. Pathavīkasiṇe paṭhamajjhānaṁ samāpajjitvā tatheva tatiyaṁ jhānantiādinā ārammaṇaṁ anukkamitvā jhānasseva ekantarikabhāvena ukkamanaṁ jhānokkantikaṁ nāma. Pathavīkasiṇe paṭhamaṁ jhānaṁ samāpajjitvā puna tadeva tejokasiṇetiādinā jhānaṁ anukkamitvā ārammaṇasseva ekantarikabhāvena ukkamanaṁ ārammaṇokkantikaṁ nāma. ‘‘Paṭhamajjhānaṁ pañcaṅgika’’ntiādinā yāva nevasaññānāsaññāyatanaṁ duvaṅgikanti jhānaṅgamattasseva vavatthāpanaṁ aṅgavavatthānaṁ. ‘‘Idaṁ pathavīkasiṇaṁ…pe… idaṁ odātakasiṇa’’nti ārammaṇamattasseva vavatthāpanaṁ ārammaṇavavatthānaṁ. Pathavīkasiṇe paṭhamaṁ jhānaṁ samāpajjitvā tattheva itaresampi samāpajjanaṁ aṅgasaṅkanti. Pathavīkasiṇe paṭhamaṁ jhānaṁ samāpajjitvā tadeva āpokasiṇeti evaṁ sabbakasiṇesu ekasseva jhānassa samāpajjanaṁ ārammaṇasaṅkanti. Ekatovaḍḍhanaṁ ubhatovaḍḍhananti idaṁ khandhādidesanāyaṁ labbhati. Abhidhammabhājanīye hi vedanākkhandhaṁ bhājento bhagavā tike gahetvā dukesu pakkhipi, duke gahetvā tikesu pakkhipi, idaṁ ekatovaḍḍhanaṁ. Tike ca duke ca ubhatovaḍḍhananīhārena kathesi, idaṁ ubhatovaḍḍhanaṁ. Evaṁ sesakhandhesu dhātāyatanādīsu ca yathārahaṁ vibhaṅgappakaraṇe (vibha. 32-33; 155-156, 183-184) abhidhammabhājanīye āgatanayena veditabbaṁ. Tenāha ‘‘ābhidhammikadhammakathikasseva pākaṭa’’nti. Khandhādīsu sabhāvadhammesu tīsu lakkhaṇesu paññattiyaṁ samayantaresu ca kosallābhāvato ayaṁ sakavādo ayaṁ paravādoti na jānāti. Tato eva sakavādaṁ…pe… dhammantaraṁ visaṁvādeti. Khandhādīsu pana kusalatāya ābhidhammiko sakavādaṁ…pe… na visaṁvādeti.",
  "tika-s0201t4:45": "344.Cittaṁattano vase vattetuṁ sakkoti paṭisaṅkhānabhāvanābalehi pariggaṇhanasamatthattā. Idāni tamatthaṁ byatirekato anvayato ca vibhāvetuṁ ‘‘duppañño hī’’tiādimāha. Tattha sabbānassāti sabbāni assa. Visevitavipphanditānīti kilesavisūkāyikāni ceva duccaritavipphanditāni ca. Bhañjitvāti madditvā. Bahīti kammaṭṭhānato bahi puthuttārammaṇe.",
  "tika-s0201t4:46": "345.Pariyāyenāti ettha pariyāya-saddo ‘‘atthi khvesa, brāhmaṇa, pariyāyo’’tiādīsu (a. ni. 8.11; pārā. 3-9) viya kāraṇatthoti āha ‘‘sobhanakāraṇaṁ atthī’’ti. Yadi bhagavā – ‘‘idha, sāriputta, bhikkhu pacchābhattaṁ piṇḍapātapaṭikkanto’’tiādinā attano mahābodhipallaṅkaṁ sandhāyāha, evaṁ sante sammāsambuddheheva saṅghārāmo sobhetabbo, na aññehīti āpannanti āha ‘‘apica pacchimaṁ janata’’ntiādi. Nibbānatthāya paṭipattisāraṁ etassāti paṭipattisāro, taṁ paṭipattisāraṁ. Nippariyāyenevāti kenaci pariyāyena lesena vinā mukhyena nayeneva. Yo ‘‘arahattaṁ appatvā na vuṭṭhahissāmī’’ti daḷhasamādānaṁ katvā nisinno taṁ adhigantvāva uṭṭhahati. Evarūpena idaṁ gosiṅgasālavanaṁ sobhati, sāsane sabbārambhānaṁ tadatthattāti attho. Āsavakkhayāvahaṁ paṭipattiṁ ārabhitvā āsavakkhayeneva desanāya pariyosāpitattā yathānusandhināva desanaṁ niṭṭhapesīti.",
  "tika-s0201t4:47": "Mahāgosiṅgasuttavaṇṇanāya līnatthappakāsanā samattā.",
  "tika-s0201t4:48": "3. Mahāgopālakasuttavaṇṇanā",
  "tika-s0201t4:49": "346.Tatthāti gopālakasutte. Tisso kathāti (a. ni. ṭī. 3.11.17) tisso aṭṭhakathā, tividhā suttassa atthavaṇṇanāti attho. Ekekaṁ padaṁ nāḷaṁ mūlaṁ etissāti evaṁsaññitā ekanāḷikā, ekekaṁ vā padaṁ nāḷaṁ atthaniggamanamaggo etissāti ekanāḷikā. Tenāha ‘‘ekekapadassa atthakathana’’nti. Cattāro aṁsā bhāgā atthasallakkhaṇūpāyā etissāti caturassā. Tenāha ‘‘catukkaṁ bandhitvā kathana’’nti. Niyamato nisinnassa āraddhassa vatto saṁvatto etissā atthīti nisinnavattikā, yathāraddhassa atthassa visuṁ visuṁ pariyosāpikāti attho. Tenāha ‘‘paṇḍitaṁ gopālakaṁ dassetvā’’tiādi. Ekekapadassāti piṇḍatthadassanavasena bahunnaṁ padānaṁ ekajjhaṁ atthaṁ akathetvā ekamekassa padassa atthavaṇṇanā. Ayaṁ sabbattheva labbhati. Catukkaṁ bandhitvāti kaṇhapakkhe upamūpameyyadvayaṁ, tathā sukkapakkheti idaṁ catukkaṁ yojetvā. Ayaṁ īdisesu eva suttesu labbhati. Pariyosānagamananti keci tāva āhu – ‘‘kaṇhapakkhe upamaṁ dassetvā upamā ca nāma yāvadeva upameyyasampaṭidānatthāti upameyyatthaṁ āharitvā saṁkilesapakkhaniddeso ca vodānapakkhavibhāvanatthāyāti sukkapakkhampi upamūpameyyavibhāgena āharitvā suttatthassa pariyosāpana’’nti. Kaṇhapakkhe upameyyaṁ dassetvā pariyosānagamanādīsupi eseva nayo. Apare pana ‘‘kaṇhapakkhe sukkapakkhe ca taṁtaṁupamūpameyyatthānaṁ visuṁ visuṁ pariyosāpetvāva kathanaṁ pariyosānagamana’’nti vadanti. Ayanti nisinnavattikā. Idhāti imasmiṁ gopālakasutte. Sabbācariyānaṁ āciṇṇāti sabbehipi pubbācariyehi ācaritā saṁvaṇṇitā, tathā ceva pāḷi pavattāti.",
  "tika-s0201t4:50": "Aṅgīyanti avayavabhāvena ñāyantīti aṅgāni, bhāgā. Tāni panettha yasmā sāvajjasabhāvāni, tasmā āha ‘‘aṅgehīti aguṇakoṭṭhāsehī’’ti. Gomaṇḍalanti gosamūhaṁ. Pariharitunti rakkhituṁ. Taṁ pana pariharaṇaṁ pariggahetvā vicaraṇanti āha ‘‘pariggahetvā vicaritu’’nti. Vaḍḍhinti gunnaṁ bahubhāvaṁ bahugorasatāsaṅkhātaṁ parivuddhiṁ. ‘‘Ettakamida’’nti rūpīyatīti rūpaṁ, parimānaparicchedopi sarīrarūpampīti āha ‘‘gaṇanato vā vaṇṇato vā’’ti. Na pariyesati vinaṭṭhabhāvasseva ajānanato. Nīlāti ettha iti-saddo ādiattho. Tena setasabalādivaṇṇaṁ saṅgaṇhāti.",
  "tika-s0201t4:51": "Dhanusattisūlādīti ettha issāsācariyānaṁ gāvīsu kataṁ dhanulakkhaṇaṁ. Kumārabhattigaṇānaṁ gāvīsu kataṁ sattilakkhaṇaṁ. Issarabhattigaṇānaṁ gāvīsu kataṁ sūlalakkhaṇanti yojanā. Ādi-saddena rāmavāsudevagaṇādīnaṁ gāvīsu kataṁ pharasucakkādilakkhaṇaṁ saṅgaṇhāti.",
  "tika-s0201t4:52": "Nīlamakkhikāti piṅgalamakkhikā, khuddamakkhikā eva vā. Saṭati rujati etāyāti sāṭikā, saṁvaddhā sāṭikāti āsāṭikā. Tenāha ‘‘vaḍḍhantī’’tiādi.",
  "tika-s0201t4:53": "Vākenāti vākapattena. Cīrakenāti pilotikena. Antovasseti vassakālassa abbhantare. Niggāhanti susumārādiggāharahitaṁ. Pītanti pānīyassa pītabhāvaṁ. Sīhabyagghādiparissayena sāsaṅko sappaṭibhayo.",
  "tika-s0201t4:54": "Pañca ahāni bhūtāni etassāti pañcāhito, so eva vāroti pañcāhikavāro. Evaṁ sattāhikavāroti veditabbo. Ciṇṇaṭṭhānanti caritaṭṭhānaṁ gocaraggahitaṭṭhānaṁ.",
  "tika-s0201t4:55": "Pituṭṭhānanti pitarā kātabbaṭṭhānaṁ, pitarā kātabbakaraṇanti attho. Yathāruciṁ gahetvā gacchantīti gunnaṁ rucianurūpaṁ gocarabhūmiyaṁ vā nadipāraṁ vā gahetvā gacchanti. Gobhattanti kappāsaṭṭhikādimissaṁ gobhuñjitabbaṁ bhattaṁ, bhattaggahaṇeneva yāgupi gahitā.",
  "tika-s0201t4:56": "347.‘‘Dvīhākārehī’’ti vuttaṁ ākāradvayaṁ dassetuṁ ‘‘gaṇanato vā samuṭṭhānato vā’’ti vuttaṁ. Evaṁ pāḷiyaṁ āgatāti ‘‘upacayo santatī’’ti jātiṁ dvidhā bhinditvā hadayavatthuṁ aggahetvā ‘‘dasa āyatanāni pañcadasa sukhumarūpānī’’ti evaṁ rūpakaṇḍapāḷiyaṁ (dha. sa. 651-655) āgatā. Pañcavīsati rūpakoṭṭhāsāti salakkhaṇato aññamaññasaṅkarābhāvato rūpabhāgā. Rūpakoṭṭhāsāti vā visuṁ visuṁ appavattitvā kalāpabhāveneva pavattanato rūpakalāpā. Koṭṭhāsāti ca aṁsā, avayavāti attho. Koṭṭhanti vā sarīraṁ, tassa aṁsā kesādayo koṭṭhāsāti aññepi avayavā koṭṭhāsā viya koṭṭhāsā. Seyyathāpīti upamāsaṁsandanaṁ. Tattha rūpaṁ pariggahetvāti yathāvuttaṁ rūpaṁ salakkhaṇato ñāṇena pariggaṇhitvā. Arūpaṁ vavatthapetvāti taṁ rūpaṁ nissāya ārammaṇañca katvā pavattamāne vedanādike cattāro khandhe ‘‘arūpa’’nti vavatthapetvā. Rūpārūpaṁ pariggahetvāti puna tattha yaṁ ruppanalakkhaṇaṁ, taṁ rūpaṁ, tadaññaṁ arūpaṁ, ubhayavinimuttaṁ kiñci natthi attā vā attaniyaṁ vāti evaṁ rūpārūpaṁ pariggahetvā. Tadubhayañca avijjādinā paccayena sappaccayanti paccayaṁ sallakkhetvā aniccādilakkhaṇaṁ āropetvā yo kalāpasammasanādikkamena kammaṭṭhānaṁ matthakaṁ pāpetuṁ na sakkoti, so na vaḍḍhatīti yojanā.",
  "tika-s0201t4:57": "Ettakaṁrūpaṁ ekasamuṭṭhānanti cakkhāyatanaṁ, sotaghānajivhākāyāyatanaṁ itthindriyaṁ purisindriyaṁ jīvitindriyanti aṭṭhavidhaṁ kammavasena, kāyaviññatti vacīviññattīti idaṁ dvayaṁ cittavasenāti ettakaṁ rūpaṁ ekasamuṭṭhānaṁ. Saddāyatanamekaṁ utucittavasena dvisamuṭṭhānaṁ. Rūpassa lahutā mudutā kammaññatāti ettakaṁ rūpaṁ utucittāhāravasena tisamuṭṭhānaṁ. Rūpagandharasaphoṭṭhabbāyatanaṁ ākāsadhātu āpodhātu kabaḷīkāro āhāroti ettakaṁ rūpaṁ utucittāhārakammavasena catusamuṭṭhānaṁ. Upacayo santati jaratā rūpassa aniccatāti ettakaṁ rūpaṁ na kutoci samuṭṭhātīti na jānāti. Samuṭṭhānato rūpaṁ ajānantotiādīsu vattabbaṁ ‘‘gaṇanato rūpaṁ ajānanto’’tiādesu vuttanayeneva veditabbaṁ.",
  "tika-s0201t4:58": "Kammalakkhaṇoti attanā kataṁ duccaritakammaṁ lakkhaṇaṁ etassāti kammalakkhaṇo, bālo. Vuttañhetaṁ – ‘‘tīṇimāni, bhikkhave, bālassa bālalakkhaṇāni. Katamāni tīṇi? Duccintitacintī hoti, dubbhāsitabhāsī, dukkaṭakammakārī. Imāni kho…pe… lakkhaṇānī’’ti (a. ni. 3.2; netti. 116). Attanā kataṁ sucaritakammaṁ lakkhaṇaṁ etassāti kammalakkhaṇo, paṇḍito. Vuttampi cetaṁ – ‘‘tīṇimāni, bhikkhave, paṇḍitassa paṇḍitalakkhaṇāni. Katamāni tīṇi? Sucintitacintī hoti, subhāsitabhāsī, sukatakammakārī. Imāni kho…pe… paṇḍitalakkhaṇānī’’ti (ma. ni. 3.253; a. ni. 3.3; netti. 116). Tenāha ‘‘kusalākusalaṁ kammaṁ paṇḍitamālalakkhaṇa’’nti. Bāle vajjetvā paṇḍite na sevatīti yaṁ bālapuggale vajjetvā paṇḍitasevanaṁ atthakāmena kātabbaṁ, taṁ na karoti. Tathābhūtassa ayamādīnavoti dassetuṁ puna ‘‘bāle vajjetvā’’tiādi vuttaṁ. Tattha yaṁ bhagavatā ‘‘idaṁ vo kappatī’’ti anuññātaṁ, tadanulomañce, taṁ kappiyaṁ. Yaṁ ‘‘idaṁ vo na kappatī’’ti paṭikkhittaṁ, tadanulomañce, taṁ akappiyaṁ. Yaṁ kosallasambhūtaṁ, taṁ kusalaṁ, tappaṭipakkhaṁ akusalaṁ. Tadeva sāvajjaṁ, kusalaṁ anavajjaṁ. Āpattito ādito dve āpattikkhandhā garukaṁ, tadaññaṁ lahukaṁ. Dhammato mahāsāvajjaṁ garukaṁ, appasāvajjaṁ lahukaṁ. Sappaṭikāraṁ satekiccaṁ, appaṭikāraṁ atekicchaṁ. Dhammatānugataṁ kāraṇaṁ, itaraṁ akāraṇaṁ. Taṁ ajānantoti kappiyākappiyaṁ garukalahukaṁ satekicchātekicchaṁ ajānanto suvisuddhaṁ katvā sīlaṁ rakkhituṁ na sakkoti, kusalākusalaṁ sāvajjānavajjaṁ kāraṇākāraṇaṁ ajānanto khandhādīsu akusalatāya rūpārūpapariggahampi kātuṁ na sakkoti, kuto tassa kammaṭṭhānaṁ gahetvā vaḍḍhanā. Tenāha ‘‘kammaṭṭhānaṁ gahetvā vaḍḍhetuṁ na sakkotī’’ti.",
  "tika-s0201t4:59": "Govaṇasadise attabhāve uppajjitvā tattha dukkhuppattihetuto micchāvitakkā āsāṭikā viyāti āsāṭikāti āha ‘‘akusalavitakkaṁ āsāṭikaṁ ahāretvā’’ti.",
  "tika-s0201t4:60": "‘‘Gaṇḍoti kho, bhikkhave, pañcannetaṁ upādānakkhandhānaṁ adhivacana’’nti vacanato (a. ni. 8.56) chahi vaṇamukhehi vissandamānayūso gaṇḍo viya pilotikakhaṇḍena chahi dvārehi vissandamānakilesāsuci attabhāvavaṇo satisaṁvarena pidahitabbo, ayaṁ pana evaṁ na karotīti āha ‘‘yathā so gopālako vaṇaṁ na paṭicchādeti, evaṁ saṁvaraṁ na sampādetī’’ti.",
  "tika-s0201t4:61": "Yathā dhūmo indhanaṁ nissāya uppajjamāno saṇho sukhumo taṁ taṁ vivaraṁ anupavissa byāpento sattānaṁ ḍaṁsamakasādiparissayaṁ vinodeti, aggijālasamuṭṭhānassa pubbaṅgamo hoti, evaṁ dhammadesanāñāṇassa indhanabhūtaṁ rūpārūpadhammajātaṁ nissāya uppajjamānā saṇhā sukhumā taṁ taṁ khandhantaraṁ āyatanantarañca anupavissa byāpeti, sattānaṁ micchāvitakkādiparissayaṁ vinodeti, ñāṇaggijālasamuṭṭhānassa pubbaṅgamoti dhūmo viyāti dhūmoti āha ‘‘gopālako dhūmaṁ viya dhammadesanādhūmaṁ na karotī’’ti. Attano santikaṁ upagantvā nisinnassa kātabbā tadanucchavikā dhammakathā upanisinnakathā. Katassa dānādipuññassa anumodanakathā anumodanā. Tatoti dhammakathādīnaṁ akaraṇato. ‘‘Bahussuto guṇavā’’ti na jānantīti kasmā vuttaṁ, nanu attano jānāpanatthaṁ dhammakathādi na kātabbamevāti? Saccaṁ, na kātabbameva, suddhāsayena pana dhamme kathite tassa guṇajānanataṁ sandhāyetaṁ vuttaṁ. Tenāha bhagavā –",
  "tika-s0201t4:62": "‘‘Nābhāsamānaṁ jānanti, missaṁ bālehi paṇḍitaṁ;",
  "tika-s0201t4:63": "Bhāsaye jotaye dhammaṁ, paggaṇhe isinaṁ dhaja’’nti. (saṁ. ni. 2.241);",
  "tika-s0201t4:64": "Taranti etthāti titthaṁ, nadītaḷākādīnaṁ nahānādiatthaṁ otaraṇaṭṭhānaṁ. Yathā pana taṁ udakena otiṇṇasattānaṁ sarīramalaṁ pavāheti, parissamaṁ vinodeti, visuddhiṁ uppādeti, evaṁ bahussutā attano samīpaṁ otiṇṇasattānaṁ dhammūdakena cittamalaṁ pavāhenti, parissamaṁ vinodenti, visuddhiṁ uppādenti, tasmā te titthaṁ viyāti titthaṁ. Tenāha ‘‘titthabhūte bahussutabhikkhū’’ti. Byañjanaṁ kathaṁ ropetabbanti, bhante, idaṁ byañjanaṁ ayaṁ saddo kathaṁ imasmiṁ atthe ropetabbo, kena pakārena imassa atthassa vācako jāto. ‘‘Nirūpetabba’’nti vā pāṭho, nirūpetabbaṁ ayaṁ sabhāvanirutti kathamettha niruḷhāti adhippāyo. Imassa bhāsitassa ko atthoti saddatthaṁ pucchati. Imasmiṁ ṭhāneti imasmiṁ pāḷipadese. Pāḷi kiṁ vadetīti bhāvatthaṁ pucchati. Attho kiṁ dīpetīti bhāvatthaṁ vā saṅketatthaṁ vā. Na paripucchatīti vimaticchedanapucchāvasena sabbaso pucchaṁ na karoti. Na paripañhatīti pari pari attano ñātuṁ icchaṁ na ācikkhati na vibhāveti. Tenāha ‘‘na jānāpetī’’ti. Teti bahussutabhikkhū. Vivaraṇaṁ nāma atthassa vibhajitvā kathananti āha ‘‘bhājetvā na dassentī’’ti. Anuttānīkatanti ñāṇena apākaṭīkataṁ guyhaṁ paṭicchannaṁ. Na uttānīkarontīti sinerumūlakaṁ vālikaṁ uddharanto viya pathavīsandhārodakaṁ vivaritvā dassento viya ca uttānaṁ na karonti. Evaṁ yassa dhammassa vasena bahussutā ‘‘tittha’’nti vuttā pariyāyato, idāni tameva dhammaṁ nippariyāyato titthanti dassetuṁ ‘‘yathā cā’’tiādi vuttaṁ. Dhammo hi taranti etena nibbānaṁ nāma taḷākanti ‘‘tittha’’nti vuccati. Tenāha bhagavā sumedhabhūto –",
  "tika-s0201t4:65": "‘‘Evaṁ kilesamaladhovaṁ, vijjante amatantaḷe;",
  "tika-s0201t4:66": "Na gavesati taṁ taḷākaṁ, na doso amatantaḷe’’ti. (bu. vaṁ. 2.14);",
  "tika-s0201t4:67": "Dhammasseva nibbānassotaraṇatitthabhūtassa otaraṇapakāraṁ ajānanto ‘‘dhammatitthaṁ na jānātī’’ti vutto.",
  "tika-s0201t4:68": "Pītāpītanti gogaṇe pītaṁ apītañca gorūpaṁ na jānāti na vindati. Avindanto hi na labhatīti vutto. ‘‘Ānisaṁsaṁ na vindatī’’ti vatvā tassa avindanākāraṁ dassento ‘‘dhammassavanaggaṁ gantvā’’tiādimāha.",
  "tika-s0201t4:69": "Ayaṁ lokuttaroti padaṁ sandhāyāha ‘‘ariya’’nti. Paccāsattiñāyena anantaravidhippaṭisedho vā, ariya-saddo vā niddosapariyāyo daṭṭhabbo. Aṭṭhaṅgikanti ca visuṁ ekajjhañca aṭṭhaṅgikaṁ upādāya gahetabbaṁ, aṭṭhaṅgatā bāhullato ca. Evañca katvā sattaṅgassapi ariyamaggassa saṅgaho siddho hoti.",
  "tika-s0201t4:70": "Cattāro satipaṭṭhānetiādīsu avisesena satipaṭṭhānā vuttā. Tattha kāyavedanācittadhammārammaṇā satipaṭṭhānā lokiyā, tattha sammohaviddhaṁsanavasena pavattā nibbānārammaṇā lokuttarāti evaṁ ime lokiyā, ime lokuttarāti yathābhūtaṁ na pajānāti.",
  "tika-s0201t4:71": "Anavasesaṁ duhatīti paṭiggahaṇe mattaṁ ajānanto kismiñci dāyake saddhāhāniyā kismiñci paccayahāniyā anavasesaṁ duhati. Vācāya abhihāro vācābhihāro. Paccayānaṁ abhihāro paccayābhihāro.",
  "tika-s0201t4:72": "Ime amhesu garucittīkāraṁ na karontīti iminā navakānaṁ bhikkhūnaṁ dhammasampaṭipattiyā abhāvaṁ dasseti ācariyupajjhāyesu pitupemassa anupaṭṭhāpanato. Tena ca sikkhāgāravatābhāvadīpanena saṅgahassa abhājanabhāvaṁ, tena therānaṁ tesu anuggahābhāvaṁ. Na hi sīlādiguṇehi sāsane thirabhāvappattā ananuggahetabbe sabrahmacārī anuggaṇhanti, niratthakaṁ vā anuggahaṁ karonti. Tenāha ‘‘navake bhikkhū’’ti. Dhammakathābandhanti paveṇiāgataṁ pakiṇṇakadhammakathāmaggaṁ. Saccasattapaṭisandhipaccayākārapaṭisaṁyuttaṁ suññatādīpanaṁ guyhaganthaṁ. Vuttavipallāsavasenāti ‘‘na rūpaññū’’tiādīsu vuttassa paṭisedhassa paṭikkhepavasena aggahaṇavasena. Yojetvāti ‘‘rūpaññū hotīti gaṇanāto vā vaṇṇato vā rūpaṁ jānātī’’tiādinā, ‘‘tassa gogaṇopi na parihāyati, pañcagorasaparibhogatopi na paribāhiro hotī’’tiādinā ca atthaṁ yojetvā. Veditabboti tasmiṁ tasmiṁ padese yathārahaṁ attho veditabbo.",
  "tika-s0201t4:73": "Mahāgopālakasuttavaṇṇanāya līnatthappakāsanā samattā.",
  "tika-s0201t4:74": "4. Cūḷagopālakasuttavaṇṇanā",
  "tika-s0201t4:75": "350.Celukkāhīti celamayāhi ukkāhi. Ukkabhūtāni celāni etthāti ukkacelā, nagaraṁ. Sabbā gaṅgā pākaṭā hutvā paññāyatīti pakaticakkhussa pākaṭā hutvā upaṭṭhāti, dibbacakkhussa pana samantacakkhussa vā yattha katthaci nisinnassapi bhagavato pākaṭā hutvā paññāyateva. Sotthīti anupaddavo. Vaḍḍhīti aparihāni. Ārogyanti arogatā ābādhābhāvo.",
  "tika-s0201t4:76": "Magadho janapado nivāso etassāti māgadho, māgadhova māgadhiko. Paññāya nāma duṭṭhubhāvo natthi ekantānavajjatāya, tasmā du-saddo abhāvavācī ‘‘dussīlo’’tiādīsu viya, jāti-saddo ca sabhāvatthoti āha ‘‘nippaññasabhāvo’’ti. -Saddo ārambhatthoti āha ‘‘patāresīti tāretuṁ ārabhī’’ti paratīraṁ gāvīnaṁ appattattā. Suvidehānanti sundaravidehānaṁ. Videharaṭṭhaṁ kira bhūmibhāgadassanasampattiyā ca vanarāmaṇeyyakādinā ca sundaraṁ. Āmaṇḍalikaṁ karitvāti āvatte patitā temaṇḍalākārena paribbhamitvā. Katipayāpi gāviyo asesetvā nadīsotena vūḷhattā vuttaṁ ‘‘avaḍḍhiṁ vināsaṁ pāpuṇiṁsū’’ti. Katipayāsupi hi avasiṭṭhāsu gāvīsu anukkamenapi siyā gogaṇassa vaḍḍhīti. Vissamaṭṭhānanti parissamavinodanaṭṭhānaṁ. Titthā bhaṭṭhāti gahetuṁ asamatthatāya titthaṁ appattā. Arogo nāma nāhosīti lomamattampi asesetvā sabbā gāviyo nadīsote vinaṭṭhāti attho.",
  "tika-s0201t4:77": "Yesu khandhāyatanadhātūsu idha lokasamaññā, te ajānantā ‘‘akusalā imassa lokassā’’ti vuttāti āha ‘‘idhaloke khandhadhātāyatanesu akusalā achekā’’ti. Ayameva nayo ‘‘akusalā parassa lokassā’’ti etthāpīti āha ‘‘paralokepi eseva nayo’’ti. Māro ettha dhīyatīti māradheyyaṁ. Māroti cettha kilesamāro veditabbo. Khandhābhisaṅkhārā hi tassa pavattanabhāvena gahitā, maccumāro visuṁ gahito eva, kilesamāravaseneva ca devaputtamārassa kāmabhave ādhipaccanti. Tesanti ye idhalokādīsu achekā, tesaṁ. Te pana ukkaṭṭhaniddesena dassento āha ‘‘iminā cha satthāro dassitā’’ti.",
  "tika-s0201t4:78": "351.Balavagāvoti balavante gorūpe. Te pana dammataṁ upagatagoṇā ceva dhenuyo cāti āha ‘‘dantagoṇe ceva dhenuyo cā’’ti . Avijātagāvoti na vijātagāviyo. Vacchaketi khuddakavacche. Appattho hi ayaṁ ka-saddo. Tenāha ‘‘taruṇavacchake’’ti. Kisābalaketi dubbale.",
  "tika-s0201t4:79": "352.Mārassa taṇhāsotaṁ chetvāti khandhamārasambandhītaṇhāsaṅkhātaṁ sotaṁ samucchinditvā. Tayo koṭṭhāse khepetvā ṭhitāti anāgāmino sandhāyāha. Sabbavāresūti sakadāgāmisotāpannaaṭṭhamakavāresu. Tattha pana yathākkamaṁ catumaggavajjhānaṁ kilesānaṁ dve koṭṭhāse khepetvā ṭhitā, ekakoṭṭhāsaṁ khepetvā ṭhitā, paṭhamaṁ koṭṭhāsaṁ khepentoti vattabbaṁ. Dhammaṁ anussaranti, dhammassa vā anussaraṇasīlāti dhammānusārino. Dhammoti cettha paññā adhippetā. Saddhaṁ anussaranti, saddhāya vā anussaraṇasīlāti saddhānusārino.",
  "tika-s0201t4:80": "Jānatāti ettha jānanakiriyāvisayassa avisesitattā adhikāravasena anavasesañeyyavisesā adhippetāti āha ‘‘sabbadhamme jānantenā’’ti. Antosāravirahato abbhuggataṭṭhena ca naḷo viyāti naḷo, mānoti āha ‘‘vigatamānanaḷaṁ kata’’nti. Khemaṁ patthethāti ettha catūhi yogehi anupaddavattā ‘‘khema’’nti arahattaṁ adhippetaṁ. Patthanā ca chandapatthanā, na taṇhāpatthanāti āha ‘‘kattukamyatāchandena arahattaṁ patthethā’’ti. Pattāyeva nāma tassa pattiyā na koci antarāyo. Sotthinā pāragamanaṁ uddissa desanaṁ ārabhitvā khemappattiyā desanāya pariyosāpitattā yathānusandhināva desanaṁ niṭṭhāpesīti.",
  "tika-s0201t4:81": "Cūḷagopālakasuttavaṇṇanāya līnatthappakāsanā samattā.",
  "tika-s0201t4:82": "5. Cūḷasaccakasuttavaṇṇanā",
  "tika-s0201t4:83": "353.Haṁsavaṭṭakacchannenāti haṁsavaṭṭakapaṭicchannena, haṁsamaṇḍalākārenāti attho.",
  "tika-s0201t4:84": "Vadanti etenāti vādo, maggo. Kiṁ vadanti? Uttaraṁ. Vādānaṁ satāni vādasatāni. ‘‘Nigaṇṭho pañcavādasatāni, nigaṇṭhī pañcavādasatānī’’ti evaṁ nigaṇṭhoca nigaṇṭhī ca pañca pañca vādasatāni uggahetvā vicarantā. Kiriyato te pucchiṁsu, liṅgato pana nigaṇṭhabhāvo ñāto. Tenāha ‘‘ahaṁ vādaṁ āropessāmī’’ti.",
  "tika-s0201t4:85": "Jagganto sammajjanādivasena. Divātaranti atidivaṁ. ‘‘Kassa pucchā, kassa vissajjanaṁ hotū’’ti paribbājikāhi vutte thero āha ‘‘pucchā nāma amhākaṁ pattā’’ti. Pucchā vādānaṁ pubbapakkho, yasmā tumhe vādapasutā vādābhiratā dhajaṁ paggayha vicaratha, tasmā vādānaṁ pubbapakkho amhākaṁ patto, evaṁ santepi tumhākaṁ mātugāmabhāvato pubbapakkhaṁ demāti āha ‘‘tumhe pana mātugāmā nāma paṭhamaṁ pucchathā’’ti. Tā paribbājikā ekekā aḍḍhateyyasatavādamaggaṁ pucchantiyo vādasahassaṁ pucchiṁsu. Yathā nisitassa khaggassa kumudanāḷacchedane kimatthi bhāriyaṁ, evaṁ paṭisambhidāppattassa sāvakesu paññavantānaṁ aggabhāve ṭhitassa dhammasenāpatino puthujjanaparikappitapañhavissajjane kimatthi bhāriyaṁ. Tenāha ‘‘thero khaggenā’’tiādi. Tattha nijjaṭaṁ niggaṇṭhiṁ katvāti yathā tā puna tattha jaṭaṁ gaṇṭhiṁ kātuṁ na visahanti, tathā vijaṭetvā kathesi. Ayaṁ thero caturaṅgasamannāgate andhakāre sahassavaṭṭikaṁ dīpento viya aññesaṁ avisaye andhakārabhūte pañhe pucchitamatteyeva vissajjesīti therassa paññāveyyattiyaṁ disvā sayañca antimabhavikatāya kohaññe ṭhātuṁ asakkontiyo ‘‘ettakameva, bhante, mayaṁ jānāmā’’ti āhaṁsu. Therassa visayanti therassa paññāvisayaṁ.",
  "tika-s0201t4:86": "Neva antaṁ na koṭiṁ addasaṁsūti ekanti vattabbassa bahubhāvato tassā pucchāya attho evamanto evamavasānakoṭīti na passiṁsu na jāniṁsu. Thero tāsaṁ ajjhāsayaṁ olokento pabbajjāruciṁ disvā āha ‘‘idāni kiṁ karissathā’’ti? Uttaritarapaññoti vādamaggaparicayena medhāvitāya ca yādisā tāsaṁ paññā, tato uttaritarapañño.",
  "tika-s0201t4:87": "Kathāmaggoti vādamaggo. Tasmā tehi tehi parappavādādīhi bhassaṁ vādamaggaṁ pakārehi vadetīti bhassappavādako. Paṇḍitavādoti ahaṁ paṇḍito nipuṇo bahussutoti evaṁvādī. Yaṁ yaṁ nakkhattācārena ādisatīti nakkhattagatiyā kālañāṇena ‘‘asukadivase candaggāho bhavissati, sūriyaggāho bhavissatī’’tiādinā yaṁ yaṁ ādesaṁ bhaṇati. Sādhuladdhiko ñāṇasampattiyā sundaro. Āropitoti paṭiññāhetunidassanādidosaṁ upari āropito vādo svāropito. Dosapadaṁ āropentena vādinā paravādimhi abhibhuyya tassa dhātukkhobhopi siyā, cittavikkhepena yena doso tena saṅkappito sampavedhitoti. Thūṇanti sarīraṁ khobhitanti katvā. Thūṇanti hi lohitapittasemhānaṁ adhivacanaṁ sabbaṅgasarīradhāraṇato. Apica thūṇapado nāma atthi kathāmaggo vādamaggaṁ gaṇhantānaṁ. Saccako pana kohaññe ṭhatvā attano vādappabhedavasena pare vimhāpento ‘‘thūṇaṁ cepāha’’ntiādimāha. Sāvakānaṁ vinayaṁ nāma sikkhāpadaṁ, tañca dhammadesanā hotīti esā eva cassa anusāsanīti vinayanādimukhena sammāsambuddhassa mataṁ sāsanaṁ pucchanto saccako ‘‘kathaṁ pana, bho, assajī’’tiādimāha. Athassa thero ‘‘lakkhaṇattayakathā nāma anaññasādhāraṇā buddhāveṇikā dhammadesanā, tatra ca mayā aniccakathāya samuṭṭhāpitāya taṁ asahanto saccako tucchamānena paṭapaṭāyanto kurumāno licchavī gahetvā bhagavato santikaṁ āgamissati, athassa bhagavā vādaṁ madditvā aniccanti patiṭṭhapento dhammaṁ kathessati, tadā bhavissati vijahitavādo sammāpaṭipattiyā patiṭṭhito’’ti cintetvā aniccānattalakkhaṇapaṭisaṁyuttaṁ bhagavato anusāsanaṁ dassento ‘‘evaṁ, bho, aggivessanā’’tiādimāha.",
  "tika-s0201t4:88": "Kasmā panettha dukkhalakkhaṇaṁ aggahitanti āha ‘‘thero panā’’tiādi. ‘‘Upārambhassa okāso hotī’’ti saṅkhepato vuttaṁ vivarituṁ ‘‘maggaphalānī’’tiādi vuttaṁ. Tattha pariyāyenāti saṅkhāradukkhatāpariyāyena. Ayanti saccako. Nayidaṁ tumhākaṁ sāsanaṁ nāmāti yattha tumhe avaṭṭhitā, idaṁ tumhākaṁ sabbaññusāsanaṁ nāma na hoti dukkhato anissaraṇattā, atha kho mahāāghātanaṁ nāmetaṁ, mahādukkhaniddiṭṭhattā pana nirayussado nāma ussadanirayo nāma, tasmā natti nāma tumhākaṁ sukhāsā. Uṭṭhāyuṭṭhāyāti ussukkaṁ katvā, dukkhameva jīrāpentā sabbaso dukkhameva anubhavantā, āhiṇḍatha vicarathāti. Sabbamidaṁ tassa micchāparikappitameva. Kasmā? Dukkhasaccūpasañhitāyeva hettha nippariyāyakathā nāma. Tassa hi pariññatthaṁ bhagavati brahmacariyaṁ vussati. Maggaphalāni saṅkhārabhāvena ‘‘yadaniccaṁ, taṁ dukkha’’nti pariyāyato dukkhaṁ, na nippariyāyato. Tenāha ‘‘tasmā’’tiādi. Sotuṁ ayuttaṁ micchāvādattāti adhippāyo.",
  "tika-s0201t4:89": "354. Saha atthānusāsanaṁ agāranti sandhāgāraṁ, rājakulānaṁ santhāpanaagārantipi sandhāgāraṁ, tasmiṁ santhāgāreti attho. Ekasmiṁ kāle tādise kāle rājakiccānaṁ santhānamettha vicārentīti sandhāgāraṁ, tasmiṁ santhāgāretipi attho. Patiṭṭhitanti ‘‘aniccaṁ anattā’’ti ca paṭiññātaṁ. Idāneva piṭṭhiṁ parivattentoti bhagavato nalāṭaṁ anoloketvā vimukhabhāvaṁ āpajjanto. Surāghareti surāsampādakagehe. Piṭṭhakilañjanti piṭṭhaṭhapanakiḷañjaṁ. Vālanti caṅgavāraṁ. Sāṇasāṭakakaraṇatthanti sāṇasāṭakaṁ karonti etenāti sāṇasāṭakakaraṇaṁ, suttaṁ, tadatthaṁ. Sāṇavākā etesu santīti sāṇavākā, sāṇadaṇḍā. Te gahetvā sāṇānaṁ dhovanasadisaṁ kīḷitajātaṁ yathā ‘‘uddālapupphabhañjikā, sāṇabhañjikā’’ti ca. Kiṁ so bhavamānoti kīdiso hutvā so bhavamāno, kiṁ honto loke aggapuggalassa sammāsambuddhassa vādāropanaṁ nāma tato uttaritarasūraguṇo eva yakkhādibhāvena so bhavamāno abhisambhuṇeyya. Ayaṁ pana appānubhāvatāya pisācarūpo kiṁ ettakaṁ kālaṁ niddāyanto ajja pabujjhitvā evaṁ vadatīti adhippāyo. Tenāha ‘‘kiṁ yakkho’’tiādi.",
  "tika-s0201t4:90": "355.Mahāmajjhanhikasamayeti mahati majjhanhikakāle, gaganamajjhe sūriyagatavelāya. Divāpadhānikā padhānānuyuñjakā. Vattaṁ dassetvāti pacchābhattaṁ divāvihārūpagamanato pubbe kātabbavattaṁ dassetvā paṭipajjitvā. Bhagavantaṁ dassentoti bhagavati gāravabahumānaṁ vibhāvento ubho hatthe kamalamakulākāre katvā ukkhippa bhagavantaṁ dassento.",
  "tika-s0201t4:91": "Taṁ sandhāyāti taṁ aparicchinnagaṇanaṁ sandhāya evaṁ ‘‘mahatiyā licchaviparisāyā’’ti vuttaṁ. Kiṁ sīsena bhūmiṁ paharanteneva vandanā katā hoti? Kerāṭikāti saṭhā. Mocentāti bhikkhādānato mocentā. Avakkhittamattikāpiṇḍo viyāti heṭṭhākhittamattikāpiṇḍo viya. Yattha katthacīti attano anurūpaṁ vacanaṁ asallapento yattha katthaci.",
  "tika-s0201t4:92": "356. Dissati ‘‘idaṁ imassa phala’’nti apadissati etenāti deso, kāraṇaṁ, tadeva tassa pavattiṭṭhānatāya okāsoti āha ‘‘kañcideva desanti kañci okāsaṁ kiñci kāraṇa’’nti. Okāso ṭhānanti ca kāraṇaṁ vuccati ‘‘aṭṭhānametaṁ anavakāso’’tiādīsu (dī. ni. 3.161; ma. ni. 3.128-131; a. ni. 1.268-295; vibha. 809). Yadākaṅkhasīti na vadanti anavasesadhammavisayattā paṭiññāya. Tumhanti tumhākaṁ. Yakkha…pe… paribbājakānanti ettha ‘‘pucchāvuso, yadākaṅkhasī’’tiādīni (saṁ. ni. 1.246; su. ni. āḷavakasutta) pucchāvacanāni yathākkamaṁ yojetabbāni.",
  "tika-s0201t4:93": "Ñatvāsayaṁ lokamimaṁ parañcāti idaṁ mahāsatto nirayaṁ saggañca tesaṁ paccakkhato dassetvā āha.",
  "tika-s0201t4:94": "Taggha te ahamakkhissaṁ, yathāpi kusalo tathāti yathā pakārena sukusalo sabbaññū jānāti katheti, tathā ahaṁ kathessāmi. Tassa pana kāraṇaṁ akāraṇañca avijānanto rājānaṁ karotu vā mā vā, ahaṁ pana te akkhissāmīti āha ‘‘rājā ca kho…pe… na vā’’ti.",
  "tika-s0201t4:95": "Kathitaniyāmeneva kathentoti teparivaṭṭakathāya dukkhalakkhaṇampesa kathessati, idha pana aññathā sāvakena assajinā kathitaṁ, aññathā samaṇena gotamenāti vacanokāsapariharaṇatthaṁ dukkhalakkhaṇaṁ anāmasitvā therena kathitaniyāmeneva aniccānattalakkhaṇameva kathentena bhagavatā – ‘‘rūpaṁ anattā yāva viññāṇaṁ anattā’’ti vutte saccako taṁ asampaṭicchanto upamāya atthañāpane upamāpamāṇaṁ yathā ‘‘go viya gavayo’’ti attānaṁ upameyyaṁ katvā upamāpamāṇena patiṭṭhāpetukāmo āha ‘‘upamā maṁ, bho gotama, paṭibhātī’’ti, upamaṁ te karissāmi, upamāyapidhekacce viññū purisā bhāsitassa atthaṁ ājānantīti adhippāyo. Bhagavā upamāsatena, aññena vāpi pamāṇena tava attā patiṭṭhāpetuṁ na labbhā attano viya pamāṇassapi anupalabbhanatoti āha ‘‘paṭibhātu taṁ aggivessanā’’ti. Yathā hi attā nāma koci paramatthato na upalabbhati ekaṁsena anupaladdhito, evassa ñāpakapuggalaṁ pamāṇampi na upalabbhati. Tenāha ‘‘āhara taṁupamaṁ vissattho’’ti, na tena tava attavādo patiṭṭhaṁ labhatīti adhippāyo.",
  "tika-s0201t4:96": "Yaṁ diṭṭhaṁ kāyikaṁ vā puññāpuññaṁ purisapuggale upalabbhati, tena viññāyati rūpattāyaṁ purisapuggalo, tathā yaṁ diṭṭhaṁ sukhadukkhapaṭisaṁvedanaṁ purisapuggale upalabbhati, yaṁ diṭṭhaṁ nīlādisañjānanaṁ, yaṁ diṭṭhaṁ rajjanadussanādi, yaṁ diṭṭhaṁ ārammaṇapaṭivijānanaṁ purisapuggale upalabbhati, tena viññāyati viññāṇattāyaṁ purisapuggaloti. Evaṁ rūpādilakkhaṇo attā tattha tattha kāye kalyāṇapāpakānaṁ kammānaṁ vipākaṁ sukhadukkhaṁ paṭisaṁvedeti, evañcetaṁ sampaṭicchitabbaṁ, aññathā kammaphalasambandho na yujjeyyāti imamatthaṁ dassento ‘‘iminā kiṁ dīpetī’’tiādimāha. Tattha teti sattā. Patiṭṭhāyāti nissāya. ‘‘Rūpattāyaṁ purisapuggalo’’tiādinā rūpādidhamme ‘‘attā’’ti vatvā puna ‘‘rūpe patiṭṭhāyā’’tiādiṁ vadanto ayaṁ nigaṇṭho attano vādaṁ bhindati patiṭṭhānassa, patiṭṭhāyakassa ca abhedadīpanato. Rūpādayo vedanādisabhāvā attā tannissayena puññādikiriyāsamupaladdhito idha yaṁ nissāya puññādikiriyā samupalabbhati, te rūpādayo sattasaññitā attasabhāvā diṭṭhā yathā taṁ devatādīsu, ye pana sattasaññitā tato aññe asattasabhāvā diṭṭhā yathā taṁ kaṭṭhakaliṅgarādīsūti evaṁ sādhetabbaṁ atthaṁ sahetuṁ katvā dassento nigaṇṭho nidassanaṁ ānesīti āha ‘‘ativiya sakāraṇaṁ katvā upamaṁ āharī’’ti. Tassa pana ‘‘balakaraṇīyā’’ti vuttapurisappayogā viya bījagāmabhūtagāmāpi sajīvā evāti laddhīti te sadisūdāharaṇabhāvena vuttāti daṭṭhabbaṁ. Sace pana ye jīvassa ādhāraṇabhāvena sahitena pavattetabbabhāvena sallakkhetabbā, te sajīvāti icchitā, na kevalena pavattetabbabhāvena. Evaṁ sati ‘‘balakaraṇīyā kammantā’’ti vadantena visadisūdāharaṇabhāvena upanītanti daṭṭhabbaṁ.",
  "tika-s0201t4:97": "Samattho nāma natthi attavādabhañjanassa anattatāpatiṭṭhāpanassa ca sugatāveṇikattā. Yaṁ panetarahi sāsanikā yathāsatti tadubhayaṁ karonti, taṁ buddhehi dinnanaye ṭhatvā tesaṁ desanānusārato. Nivattetvāti nīharitvā, visuṁ katvāti attho. Sakalaṁ vesālinti sabbavesālivāsinaṁ janaṁ nissayūpacārena nissitaṁ vadati yathā ‘‘gāmo āgato’’ti. Saṁvaṭṭitvāti sampiṇḍitvā, ekajjhaṁ gahetvāti attho.",
  "tika-s0201t4:98": "357.Patiṭṭhapetvāti yathā taṁ vādaṁ na avajānāti, evaṁ paṭiññaṁ kāretvāti attho. Ghāti-saddo hiṁsanattho, tato ca saddavidū arahatthaṁ tāya-saddaṁ uppādetvā ghātetāyanti rūpasiddhiṁ icchantīti āha ‘‘ghātāraha’’nti. Jāpetāyantiādīsupi eseva nayo. Vattituñca marahatīti ma-kāro padasandhikaro. Visesetvā dīpetīti ‘‘vattati’’icceva avatvā ‘‘vattituñca marahatī’’ti dutiyena padena bhagavatā vuttaṁ visesetvā dīpeti.",
  "tika-s0201t4:99": "Pāsādikaṁ abhirūpanti abhimatarūpasampannaṁ sabbāvayavaṁ. Tato eva susajjitaṁ sabbakālaṁ suṭṭhu sajjitākārameva. Evaṁvidhanti yādisaṁ sandhāya vuttaṁ, taṁ dasseti ‘‘dubbaṇṇa’’ntiādinā. Imasmiṁ ṭhāneti ‘‘vattati te tasmiṁ rūpe vaso’’ti etasmiṁ kāraṇaggahaṇe. Kāraṇañhetaṁ bhagavatā gahitaṁ ‘‘vattati…pe… mā ahosī’’ti. Tenetaṁ dasseti rūpaṁ anattā avasavattanato, yañhi vase na vattati, taṁ anattakameva diṭṭhaṁ yathā taṁ sampatti. Vādanti dosaṁ niggahaṁ āropessati. Sattadhā muddhā phalatīti sahadhammikasākacchāhi tathāgate, pucchante abyākaraṇena vihesāya kayiramānattā tatiye vāre dhammatāvasena vihesakassa sattadhā muddhā phalati yathā taṁ sabbaññupaṭiññāya bhagavato sammukhabhāvūpagamane. Vajirapāṇi pana kasmā ṭhito hotīti? Bhagavā viya anukampamāno mahantaṁ bhayānakaṁ rūpaṁ māpetvā tāsetvā imaṁ diṭṭhiṁ vissajjāpemīti tassa purato ākāse vajiraṁ āharanto tiṭṭhati, na muddhaṁ phāletukāmo. Na hi bhagavato purato kassaci anattho nāma hoti. Yasmā pana bhagavā ekaṁsato sahadhammikameva pañhaṁ pucchati, tasmā aṭṭhakathāyaṁ ‘‘pucchite’’icceva vuttaṁ.",
  "tika-s0201t4:100": "Ādittanti dippamānaṁ. Akkhināsādīnīti ādi-saddena eḷakasīsasadisakesamassuādīnaṁ saṅgaṇhāti. ‘‘Diṭṭhivissajjāpanattha’’nti vatvā nayidaṁ yadicchāvasena āgamanaṁ, atha kho ādito mahābrahmānaṁ purato katvā attanā katapaṭiññāvasenāti dassento ‘‘apicā’’tiādimāha. Nti vajirapāṇiṁ. Taṁ saccakassa paṭiññāya parivattanakāraṇaṁ. Aññepi nu khotiādi saccakassa vīmaṁsakabhāvadassanaṁ. Avīmaṁsakena hi taṁ disvā mahāyakkhoti vadeyya, tenassa asāruppaṁ siyā, ayaṁ pana aññesaṁ abhītabhāvaṁ upadhāretvā ‘‘addhāme yakkhaṁ na passanti, tasmā mayhameva bhayaṁ uppanna’’nti tīretvā yuttappattavasena paṭipajji.",
  "tika-s0201t4:101": "358.Upadhāretvāti byākātabbamatthaṁ sallakkhetvā. Eseva nayoti saṅkhāraviññāṇesupi saññāya viya nayoti attho. Vuttavipariyāyenāti ‘‘akusalā dukkhā vedanā mā ahosi, akusalā domanassasampayuttā saññā mā ahosī’’tiādinā nayena attho veditabbo. Sappadaṭṭhavisanti sabbasattānaṁ sappadaṭṭhaṭṭhāne sarīrapadese patitaṁ visaṁ. Allīnoti saṁsiliṭṭho. Upagatoti na apagato. Ajjhositoti gilitvā pariniṭṭhapetvā ṭhito. Parito jāneyyāti samantato sabbaso kiñcipi asesetvā jāneyya. Parikkhepetvāti āyatiṁ anuppattidhammatāpādanavasena sabbaso khepetvā. Tathābhūto cassa khayavayaṁ upaneti nāmāti āha ‘‘khayaṁ vayaṁ anuppādaṁ upanetvā’’ti.",
  "tika-s0201t4:102": "359. Attano vādassa asārabhāvato, yathāparikappitassa vā sārassa abhāvato antosāravirahito ritto. Vippakāranti diṭṭhiyā sīlācārassa ca vasena virūpataṁ sāparādhataṁ sāvajjataṁ tesaṁ upari āropetvā. Sinnapattoti tanukapatto. Viphāritanti viphāḷitaṁ.",
  "tika-s0201t4:103": "Asārakarukkhaparicitoti palāsādiasārarukkhakoṭṭane kataparicayo. Thaddhabhāvanti vipakkabhāvaṁ, tikkhabhāvanti attho. Natthīti sadā natthīti na vattabbaṁ. Parisatīti catuparisamajjhe . Tathā hi ‘‘gaṇṭhikaṁ paṭimuñcitvā paṭicchannasarīrā’’ti vuttaṁ. Yantāruḷhassa viyāti byākaraṇatthaṁ vāyamayantaṁ āruḷhassa viya.",
  "tika-s0201t4:104": "360.Diṭṭhivisūkānīti diṭṭhikiñcakāni. Diṭṭhisañcaritānīti diṭṭhitāḷanāni. Diṭṭhivipphanditānīti diṭṭhiiñjitāni. Tesaṁ adhippāyaṁ ñatvāti tesaṁ licchavikumārānaṁ iñjiteneva ajjhāsayaṁ jānitvā. Tenāha ‘‘ime’’tiādi.",
  "tika-s0201t4:105": "361. Yasmiṁ adhigate puggalo satthusāsane visārado hoti parehi asaṁhāriyo, taṁ ñāṇaṁ visāradassa bhāvoti katvā vesārajjanti āha ‘‘vesārajjappattoti ñāṇappatto’’ti. Tato evamassa na paro paccetabbo etassa atthīti aparappaccayo. Na paro pattiyo saddahātabbo etassa atthīti aparappattiyo. Kāmaṁ saccako sekkhabhūmi asekkhabhūmīti idaṁ sāsanavohāraṁ na jānāti. Passatīti pana dassanakiriyāya vippakatabhāvassa vuttattā ‘‘na ettāvatā bhikkhukiccaṁ pariyosita’’nti aññāsi, tasmā puna ‘‘kittāvatā panā’’ti pucchaṁ ārabhi. Tena vuttaṁ ‘‘passatīti vuttattā’’tiādi.",
  "tika-s0201t4:106": "Yathābhūtaṁ passatīti dassanaṁ, visiṭṭhaṭṭhena anuttariyaṁ, dassanameva anuttariyanti dassanānuttariyaṁ, dassanesu vā anuttariyaṁ dassanānuttariyaṁ. Lokiyapaññāti cettha vipassanāpaññā veditabbā. Sā hi sabbalokiyapaññāhi visiṭṭhaṭṭhena ‘‘anuttarā’’ti vuttā. Lokiyapaṭipadānuttariyesupi eseva nayo. Idāni nippariyāyatova tividhampi anuttariyaṁ dassetuṁ ‘‘suddhalokuttaramevā’’tiādi vuttaṁ. Satipi sabbesampi lokuttaradhammānaṁ anuttarabhāve ukkaṭṭhaniddesena aggamaggapaññā tato uttaritarassa abhāvato dassanānuttariyaṁ. Tenāha ‘‘arahattamaggasammādiṭṭhī’’ti. Sesāni maggaṅgānīti sesāni arahattamaggaṅgāni. Tāni hi matthakappattāni nibbānagāminī paṭipadāti. Aggaphalavimuttīti aggamaggassa phalavimutti arahattaphalaṁ. Khīṇāsavassāti sabbaso khīyamānāsavassa. Nibbānadassananti aggamaggasammādiṭṭhiyā sacchikiriyābhisamayamāha. Tattha maggaṅgānīti aṭṭha maggaṅgāni. Catusaccantogadhattā sabbassa ñeyyadhammassa ‘‘cattāri saccāni buddho’’ti vuttaṁ. Saccānugatasammohaviddhaṁsaneneva hi bhagavato sabbaso ñeyyāvaraṇappahānaṁ. Nibbisevanoti niruddhakilesavisevano.",
  "tika-s0201t4:107": "362.Dhaṁsīti anuddhaṁsanasīlā. Anupahatanti avikkhittaṁ. Sakalanti anūnaṁ. Kāyaṅganti kāyameva aṅganti vadanti, kāyasaṅkhātaṁ aṅgaṁ sīsādiavayavanti attho. Tathā ‘‘hotu, sādhū’’ti evamidaṁ vācāya avayavo vācaṅganti.",
  "tika-s0201t4:108": "363.Āharantīti abhiharanti. Puññanti puññaphalasaṅkhāto ānubhāvo. Puññaphalampi hi uttarapadalopena ‘‘puñña’’nti vuccati – ‘‘kusalānaṁ, bhikkhave, dhammānaṁ samādānahetu evamidaṁ puññaṁ pavaḍḍhatī’’tiādīsu (dī. ni. 3.80). Tenāha ‘‘āyatiṁ vipākakkhandhā’’ti. Puññamahīti mahati puññaphalavibhūti setacchattamakuṭacāmarādi. Tena vuttaṁ ‘‘vipākakkhandhānaṁyeva parivāro’’ti. Licchavīhi pesitena khādanīyabhojanīyena samaṇo gotamo sasāvakasaṅgho mayā parivisito, tasmā licchavīnameva taṁ puññaṁ hotīti. Tenāha ‘‘taṁ dāyakānaṁ sukhāya hotū’’ti. Yasmā pana bhagavato bhikkhusaṅghassa ca saccakena dānaṁ dinnaṁ, na licchavīhi, tasmā bhagavā saccakassa satiṁ parivattento ‘‘yaṁ kho’’tiādimāha. Tena vuttaṁ ‘‘iti bhagavā’’tiādi. Nigaṇṭhassa matena vināyevāti saccakassa cittena vinā eva tassa dakkhiṇaṁ khettagataṁ katvā dasseti. Tenāha ‘‘attano dinnaṁ dakkhiṇaṁ…pe… niyyātesī’’ti.",
  "tika-s0201t4:109": "Cūḷasaccakasuttavaṇṇanāya līnatthappakāsanā samattā.",
  "tika-s0201t4:110": "6. Mahāsaccakasuttavaṇṇanā",
  "tika-s0201t4:111": "364.Ekaṁsamayaṁ bhagavā vesāliyaṁ viharatīti iminā tadā bhagavato vesāliyaṁ nivāsaparicchinno pubbaṇhādibhedo sabbo samayo sādhāraṇato gahito, tathā tena kho pana samayenāti ca iminā. Pubbaṇhasamayanti pana iminā tabbiseso, yo bhikkhācāratthāya paccavekkhaṇakālo. Aṭṭhakathāyaṁ pana ‘‘tīhi padehi ekova samayo vutto’’ti vuttaṁ visesassa sāmaññantogadhattā. Mukhadhovanassa pubbakālakiriyābhāvasāmaññato vuttaṁ ‘‘mukhaṁ dhovitvā’’ti. Mukhaṁ dhovitvā eva hi vāsadhuro ce, velaṁ sallakkhetvā yathāciṇṇaṁ bhāvanānuyogaṁ, ganthadhuro ce, ganthaparicaye katipaye nisajjavāre anuyuñjitvā pattacīvaraṁ ādāya vitakkamāḷaṁ upagacchati.",
  "tika-s0201t4:112": "Kāraṇaṁ yuttaṁ, anucchavikanti attho. Pubbe yathācintitaṁ pañhaṁ apucchitvā aññaṁ pucchanto maggaṁ ṭhapetvā ummaggato parivattento viya hotīti āha ‘‘passena tāva pariharanto’’ti.",
  "tika-s0201t4:113": "365.Ūrukkhambhopi nāma bhavissatīti ettha nāma-saddo vimhayatthoti katvā vuttaṁ ‘‘vimhayatthavasenā’’tiādi. ‘‘Andho nāma pabbataṁ abhiruhissatī’’tiādīsu viya vimhayavācīsaddayogena hi ‘‘bhavissatī’’ti anāgatavacanaṁ. Kāyanvayanti kāyānugataṁ. ‘‘Ayampi kho kāyo evaṁdhammo evaṁbhāvī evaṁanatīto’’tiādinā (dī. ni. 2.379; ma. ni. 1.112; ma. ni. 3.154) kāyassa asubhāniccāditāya anupassanā kāyabhāvanāti āha ‘‘kāyabhāvanāti pana vipassanā vuccatī’’ti. Anāgatarūpanti abhīte atthe anāgatasaddāropanaṁ anāgatappayogo na sameti. Atthopīti ‘‘ūrukkhambhopi nāma bhavissatī’’ti vuttaatthopi na sameti. Ayanti attakilamathānuyogo. Tesanti nigaṇṭhānaṁ.",
  "tika-s0201t4:114": "366. Attano adhippetakāyabhāvanaṁ vitthārento vitthārato dassento ye taṁ anuyuttā, te nāmagottato vibhāvento ‘‘nando vaccho’’tiādimāha. Kiliṭṭhatapānanti kāyassa kilesanatapānaṁ puggalānaṁ. Jātamedanti medabhāvāpattivasena uppannamedaṁ. Purimaṁ pahāyāti kālaparicchedena anāhāraappāhāratādivasena kāyassa apacinanaṁ khedanaṁ pariccajitvā. Kāyabhāvanāpana na paññāyatīti niyamaṁ paramatthato kāyabhāvanāpi tava ñāṇena na ñāyati, sesatopi na dissati.",
  "tika-s0201t4:115": "367.Imasmiṁ pana ṭhāneti ‘‘kāyabhāvanampi kho tvaṁ, aggivessana, na aññāsi, kuto pana tvaṁ cittabhāvanaṁ jānissasī’’ti imasmiṁ ṭhāne. Tathā ‘‘yo tvaṁ evaṁ oḷārikaṁ dubbalaṁ kāyabhāvanaṁ na jānāsi, so tvaṁ kuto santasukhumaṁ cittabhāvanaṁ jānissasī’’ti etasmiṁ atthavaṇṇanāṭhāne. Abuddhavacanaṁ nāmetaṁ padanti kāyabhāvanāsaññitavipassanāto cittabhāvanā santā, vipassanā pana pādakajjhānato oḷārikā ceva dubbalā cāti ayañca etassa padassa attho. ‘‘Abuddhavacanaṁ nāmetaṁ vacanaṁ siyā’’ti vatvā thero pakkamituṁ ārabhati. Atha naṁ mahāsīvatthero ‘‘vipassanā nāmesā na ādito subrūhitā balavatī tikkhā visadā hoti, tasmā taruṇavasenāyamattho veditabbo’’ti dassento ‘‘dissati, bhikkhave’’ti suttapadaṁ (saṁ. ni. 2.62) āhari. Tattha ādānanti paṭisandhi. Nikkhepananti cuti. Oḷārikanti arūpadhammehi duṭṭhullabhāvattā oḷārikaṁ. Kāyanti catusantatirūpasamūhabhūtaṁ kāyaṁ. Oḷārikanti bhāvanapuṁsakaniddeso, oḷārikākārenāti attho. Teneva vuttaṁ ‘‘ādānampi nikkhepanampī’’ti.",
  "tika-s0201t4:116": "368.Sukhasārāgena samannāgatoti sukhavedanāya balavatararāgena samaṅgībhūto. Paṭṭhāne paṭisiddhā avacaneneva. Tasmāti sukhe ṭhite eva dukkhassānuppajjanato. Evaṁ vuttanti ‘‘sukhāya vedanāya nirodhā uppajjati dukkhā vedanā’’ti evaṁ vuttaṁ, na anantarāva uppajjanato. Khepetvāti kusalāni khepetvā. Gaṇhitvā attano eva okāsaṁ gahetvā. Ubhatopakkhaṁ hutvāti ‘‘kadāci sukhavedanā, kadāci dukkhavedanā’’ti pakkhadvayavasenapi vedanā cittassa pariyādāya hoti yathākkamaṁ abhāvitakāyassa abhāvitacittassa.",
  "tika-s0201t4:117": "369.Vipassanā ca sukhassa paccanīkāti sukkhavipassakassaādikammikassa mahābhūtapariggahādikāle bahi cittacāraṁ nisedhetvā kammaṭṭhāne eva satiṁ saṁharantassa aladdhassādaṁ kāyasukhaṁ na vindati, sambādhe vaje sanniruddho gogaṇo viya vihaññati vipphandati, accāsannahetukañca sarīre dukkhaṁ uppajjateva. Tena vuttaṁ ‘‘dukkhassa āsannā’’ti. Tenāha ‘‘vipassanaṁ paṭṭhapetvā’’tiādi. Addhāne gacchante gacchanteti mahābhūtapariggahādivasena kāle gacchante. Tattha tatthāti tasmiṁ tasmiṁ sarīrapadese. Dukkhaṁ dūrāpagataṁ hoti samāpattibalena vikkhambhitattā appanābhāvato. Anappakaṁ vipulaṁ. Sukhanti jhānasukhaṁ . Okkamatīti jhānasamuṭṭhānapaṇītarūpavasena rūpakāyaṁ anupavisati, nāmakāyokkamane vattabbameva natthi. Kāyapassaddhikammikassapi sammasanabhāvanā paṭṭhapetvā nisinnassa kassaci āditova kāyakilamathacittupaghātāpi sambhavanti, samādhissa pana apaccanīkattā siniddhabhāvato ca na sukkhavipassanā viya sukhassa vipaccanīko, anukkamena ca dukkhaṁ vikkhambhetīti āha ‘‘yathā samādhī’’ti. Yathā samādhi, vipassanāya panetaṁ natthīti āha ‘‘na ca tathā vipassanā’’ti. Tena vuttanti yasmā vipassanā sukhassa paccanīkā, sā ca kāyabhāvanā, tena vuttaṁ ‘‘uppannāpi sukhā vedanā cittaṁ na pariyādāya tiṭṭhati, bhāvitattā kāyassā’’ti. Tathā yasmā samādhi dukkhassa paccanīko, so ca cittabhāvanā, tena vuttaṁ ‘‘uppannāpi dukkhā vedanā cittaṁ na pariyādāya tiṭṭhati, bhāvitattā cittassā’’ti yojanā.",
  "tika-s0201t4:118": "370.Guṇe ghaṭṭetvāti apadesena vinā samīpameva netvā. Taṁ vata mama cittaṁ uppannā sukhā vedanā pariyādāya ṭhassatīti netaṁ ṭhānaṁ vijjatīti yojanā.",
  "tika-s0201t4:119": "371.Kiṁ na bhavissati, sukhāpi dukkhāpi vedanā yathāpaccayaṁ uppajjatevāti attho. Tamatthanti sukhadukkhavedanānaṁ uppattiyā attano cittassa anabhibhavanīyatāsaṅkhātaṁ atthaṁ. Tattha tāva pāsarāsisutte bodhipallaṅke nisajjā ‘‘tattheva nisīdi’’nti vuttā. Idha mahāsaccakasutte dukkarakārikāya dukkaracaraṇe nisajjā ‘‘tattheva nisīdi’’nti vuttā.",
  "tika-s0201t4:120": "374.Chandakaraṇavasenāti taṇhāyanavasenāti attho. Sinehakaraṇavasenāti sinehanavasena. Mucchākaraṇavasenāti mohanavasena pamādāpādanena. Vipāsākaraṇavasenāti pātukamyatāvasena. Anudahanavasenāti rāgagginā anudahanavasena. Lokuttaramaggavevacanameva vaṭṭanissaraṇassa adhippetattā.",
  "tika-s0201t4:121": "Allaggahaṇena kilesānaṁ asamucchinnabhāvaṁ dasseti, sasnehaggahaṇena avikkhambhitabhāvaṁ, udake pakkhittabhāvaggahaṇena samudācārāvatthaṁ, udumbarakaṭṭhaggahaṇena attabhāvassa asārakattaṁ. Imināva nayenāti ‘‘allaṁ udumbarakaṭṭha’’ntiādinā vuttanayena. Saputtabhariyapabbajjāyāti puttabhariyehi saddhiṁ kataparibbājakapabbajjāvasena veditabbā. Kuṭīcakabahūdakahaṁsa-paramahaṁsādibhedā brāhmaṇapabbajjā.",
  "tika-s0201t4:122": "376. Kutopi imassa āposineho natthīti koḷāpaṁ. Tenāha ‘‘chinnasinehaṁ nirāpa’’nti. Koḷanti vā sukkhakaliṅgaraṁ vuccati, koḷaṁ koḷabhāvaṁ āpannanti koḷāpaṁ. Paṭipannassa upakkamamahattanissitatā pakatiyā kilesehi anabhibhūtatāya. Atintatā paṭipakkhabhāvanāya. Tathā hi sukkhakoḷāpabhāvo, ārakā udakā thale nikkhittabhāvo ca nidassito. Opakkamikāhīti kilesaatiniggaṇhanupakkamappabhavāhi. Vedanāhīti paṭipattivedanāhi. Dukkhā paṭipadā hi idhādhippetā.",
  "tika-s0201t4:123": "377.Kiṁ pana na samattho, yato evaṁ parehi cintitumpi asakkuṇeyyaṁ dukkaracariyaṁ chabbassāni akāsīti adhippāyo. Katvāpi akatvāpi samatthova kāraṇassa nipphannattā. ‘‘Yathāpi sabbesampi kho bodhisattānaṁ carimabhave antamaso sattāhamattampi dhammatāvasena dukkaracariyā hotiyeva, evaṁ bhagavā samattho dukkaracariyaṁ kātuṁ, evañca naṁ akāsi, na pana tāya buddho jāto, atha kho majjhimāya eva paṭipattiyā’’ti tassā byatirekamukhena sadevakassa lokassa bodhāya amaggabhāvadīpanatthaṁ, imassa pana bhagavato kammavipākavasena chabbassāni dukkaracariyā ahosi. Vuttañhetaṁ –",
  "tika-s0201t4:124": "‘‘Avacāhaṁ jotipālo, kassapaṁ sugataṁ tadā;",
  "tika-s0201t4:125": "Kuto nu bodhi muṇḍassa, bodhi paramadullabhā.",
  "tika-s0201t4:126": "Tena kammavipākena, acariṁ dukkaraṁ bahuṁ;",
  "tika-s0201t4:127": "Chabbassānuruvelāyaṁ, tato bodhimapāpuṇiṁ.",
  "tika-s0201t4:128": "Nāhaṁ etena maggena, pāpuṇiṁ bodhimuttamaṁ;",
  "tika-s0201t4:129": "Kumaggena gavesissaṁ, pubbakammena vārito’’ti.",
  "tika-s0201t4:130": "Dukkaracariyāya bodhāya amaggabhāvadassanatthaṁ dukkaracariyaṁ akāsīti keci. Atha vā lokanāthassa attano parakkamasampattidassanatthāya dukkaracariyā. Paṇītādhimuttiyā hi paramukkaṁsagatabhāvato abhinīhārānurūpaṁ sambodhiyaṁ tibbachandatāya sikhāppattiyā tadatthaṁ īdisampi nāma dukkaracariyaṁ akāsīti loke attano vīriyānubhāvaṁ vibhāvetuṁ – ‘‘so ca me pacchā pītisomanassāvaho bhavissatī’’ti lokanātho dukkaracariyaṁ akāsi. Tenāha ‘‘sadevakassa lokassā’’tiādi. Tattha vīriyanimmathanaguṇoti vīriyassa saṁvaḍḍhanasampādanaguṇo. Yathāvuttamatthaṁ upamāya vibhāvetuṁ ‘‘pāsāde’’tiādi vuttaṁ. Saṅgāme dve tayo sampahāreti dvikkhattuṁ tikkhattuṁ vā parasenāya pahārapayoge. Padhānavīriyanti sammappadhānehi āsevanavīriyaṁ, sabbaṁ vā pubbabhāgavīriyaṁ.",
  "tika-s0201t4:131": "Abhidantanti abhibhavanadantaṁ, uparidantanti attho. Tenāha ‘‘uparidanta’’nti. So hi itaraṁ musalaṁ viya udukkhalaṁ visesato kassaci khādanakāle abhibhuyya vattati. Kusalacittenāti balavasammāsaṅkappayuttena kusalacittena. Akusalacittanti kāmavitakkādisahitaṁ akusalacittaṁ. Akusalacittassa pavattituṁ appadānaṁ niggaho. Taṁtaṁpaṭikkhepavasena vinodanaṁ abhinippīḷanaṁ. Vīriyatāpena vikkhambhanaṁ abhisantāpanaṁ. Sadarathoti sapariḷāho. Padhānenāti padahanena, kāyassa kilamathuppādakena vīriyenāti attho. Viddhassāti tudassa. Satoti samānassa.",
  "tika-s0201t4:132": "378.Sīsaveṭhananti sīsaṁ rajjuyā bandhitvā daṇḍakena parivattakaveṭhanaṁ. Arahanto nāma evarūpā hontīti iminā yathāyaṁ, evaṁ visaññībhūtāpi hutvā viharantīti dasseti. Tenāha ‘‘matakasadisā’’ti, vedanāppattā viya hontīti attho. Supinappaṭiggahaṇato paṭṭhāyāti paṭisandhiggahaṇe setavāraṇasupinaṁ passitvā brāhmaṇehi byākatakālato paṭṭhāya.",
  "tika-s0201t4:133": "379. Dhammasarīrassa arogabhāvena sādhūti marisaniyoti māriso, piyāyanavacanametaṁ. Tenāha ‘‘sampiyāyamānā’’tiādi. Ajajjitanti evaṁ abhuñjitaṁ bhakārassa jakārādesaṁ katvā. Tenāha ‘‘abhojana’’nti. Evaṁ mā karitthāti ‘‘lomakūpehi ajjhohāressāma anuppavesessāmā’’ti yathā tumhehi vuttaṁ, evaṁ mā karittha. Kasmā? Yāpessāmahanti ahañca yāvadatthaṁ āhāramattaṁ bhuñjanto yathā yāpessāmi, evaṁ āhāraṁ paṭisevissāmi.",
  "tika-s0201t4:134": "380-81.Etāva paramanti ettakaṁ paramaṁ, na ito paraṁ opakkamikadukkhavedanāvediyanaṁ atthīti attho. Rañño gahetabbanaṅgalato aññāni sandhāya ‘‘ekena ūna’’nti vuttaṁ. Taṁ suvaṇṇaparikkhataṁ, itarāni rajataparikkhatāni. Tenāha ‘‘amaccā ekenūnaaṭṭhasatarajatanaṅgalānī’’ti. Āḷārudakasamāgame laddhajjhānāni vaṭṭapādakāni, ānāpānasamādhi pana kāyagatāsatipariyāpannattā sabbesañca bodhisattānaṁ vipassanāpādakattā ‘‘bodhāya maggo’’ti vutto. Bujjhanatthāyāti catunnaṁ ariyasaccānaṁ, sabbasseva vā ñeyyadhammassa abhisambujjhanāya . Satiyā anussaraṇakaviññāṇaṁ satānusāriviññāṇaṁ. Kassā pana satiyāti taṁ dassetuṁ ‘‘nayida’’ntiādi vuttaṁ.",
  "tika-s0201t4:135": "382.Paccupaṭṭhitāti taṁtaṁvattakaraṇavasena patiupaṭṭhitā upaṭṭhāyakā. Tenāha ‘‘paṇṇasālā’’tiādi. Paccayabāhullikoti paccayānaṁ bāhullāya paṭipanno. Āvattoti pubbe paccayagedhappahānāya paṭipanno, idāni tato paṭinivatto. Tenāha ‘‘rasagiddho…pe… āvatto’’ti. Dhammaniyāmenāti dhammatāya. Tameva dhammataṁ dassetuṁ ‘‘bodhisattassā’’tiādimāha. Bārāṇasimeva tatthāpi ca sabbabuddhānaṁ avijahitadhammacakkapavattanaṭṭhānameva agamaṁsu. Pañcavaggiyā kira visākhamāsassa addhamāsiyaṁ gatā. Tenāha ‘‘tesu gatesu aḍḍhamāsaṁ kāyavivekaṁ labhitvā’’ti.",
  "tika-s0201t4:136": "387. ‘‘Addhābhoto gotamassa sāvakācittabhāvanānuyogamanuyuttā viharanti, no kāyabhāvana’’nti imaṁ sandhāyāha ‘‘ekaṁ pañhaṁ pucchi’’nti. Imaṁ dhammadesananti ‘‘abhijānāmi kho panāha’’ntiādikaṁ dhammadesanaṁ. Asallīno taṇhādiṭṭhikilesānaṁ samucchinnattā tehi sabbaso na litto. Anupalittoti tasseva vevacanaṁ taṇhānandiyā abhāvena. Gocarajjhattamevāti gocarajjhattasaññite phalasamāpattiyā ārammaṇe, nibbāneti attho. Yaṁ sandhāya pāḷiyaṁ ‘‘purimasmiṁ samādhinimitte’’ti vuttaṁ sannisīdāpemīti phalasamāpattisamādhinā accantasamādānavasena cittaṁ sammadeva nisīdāpemi. Pubbābhogenāti samāpajjanato pubbe pavattaābhogena. Paricchinditvāti samāpajjanakkhaṇaṁ paricchinditvā. Tenāha ‘‘sādhukāra…pe… avicchinneyevā’’ti. Evamassa paricchinnakālasamāpajjanaṁ yathāparicchinnakālaṁ vuṭṭhānañca buddhānaṁ na bhāriyaṁ vasībhāvassa tathāsuppaguṇabhāvatoti dassento āha ‘‘buddhānaṁ hī’’tiādi. Dhammasampaṭiggāhakānaṁ assāsavāre vā. Tadā hi desiyamānaṁ dhammaṁ upadhāretuṁ na sakkonti, tasmā tasmiṁ khaṇe desitadesanā niratthakā siyā. Na hi buddhānaṁ niratthakā kiriyā atthi.",
  "tika-s0201t4:137": "Okappanīyametanti ‘‘tassā eva kathāyā’’tiādinā vuttaṁ ativiya acchariyagataṁ aṭṭhuppattiṁ sutvā īdisī paṭipatti sammāsambuddhasseva hotīti upavādavasena vadati, na sabhāvena. Tenāha ‘‘satthari pasādamattampi na uppanna’’nti. Kāyadarathoti paccayavisesavasena rūpakāyassa parissamākāro. Upādinnaketi indriyabaddhe. Anupādinnaketi anindriyabaddhe. Vikasanti sūriyarasmisamphassena. Tadabhāvena makulāni honti. Kesañci tintinikādirukkhānaṁ . Patilīyanti nissayarūpadhammaavipphārikatāya. Arūpadhammatāya pañcaviññāṇānañceva kiriyāmayaviññāṇānañca appavattisaññitā avipphārikatā hoti, yattha niddāsamaññā. Tenāha ‘‘darathavasena bhavaṅgasotañca idha niddāti adhippeta’’nti. Tattha darathavasenāti darathavaseneva, na thinamiddhavasenāti avadhāraṇaṁ avadhāraṇaphalañca niddhāretabbaṁ. Taṁ sandhāyāti kāyassa darathasaṅkhātasarīragilānahetukaṁ niddaṁ sandhāya. Sarīragilānañca bhagavato natthīti na sakkā vattuṁ ‘‘piṭṭhi me āgilāyatī’’ti (dī. ni. 3.300; ma. ni. 2.22; cūḷava. 345) vacanato. Sammohavihārasminti paccatte etaṁ bhummavacananti āha ‘‘sammohavihāroti vadantī’’ti, sammohavihārasmiṁ vā pariyāpannaṁ etaṁ vadanti, yadidaṁ divā niddokkamananti yojanā.",
  "tika-s0201t4:138": "389.Upanītehīti dosamaggaṁ nindāpathaṁ upanītehi. Abhinanditvāti sampiyāyitvā. Tenāha ‘‘cittena sampaṭicchanto’’ti. Anumoditvāti ‘‘sādhu sādhū’’ti desanāya thomanavasena anumoditvā. Tenāha ‘‘vācāyapi pasaṁsanto’’ti. Sampatte kāleti pabbajjāyogge kāle anuppatte.",
  "tika-s0201t4:139": "Gaṇaṁ vinodetvāti gaṇaṁ apanetvā gaṇapalibodhaṁ chinditvā. Papañcanti avasesakilesaṁ. ‘‘Puññavā rājapūjito’’ti vuttamatthaṁ vivarituṁ ‘‘tasmiñhi kāle’’tiādi vuttaṁ. Chandavāsaharaṇena uposathakammaṁ karonto.",
  "tika-s0201t4:140": "Sakalaṁ rattiṁ buddhaguṇānaṁyeva kathitattā therassa ñāṇaṁ desanāvibhavañca vibhāvento āha ‘‘ettakāva, bhante, buddhaguṇā’’ti. Imāya, bhante, tumhākaṁ dhammakathāya anavasesato buddhaguṇā kathitā viya jāyanti, evaṁ santepi anantāparimeyyāva te, kiṁ ito parepi vijjantevāti theraṁ tattha sīhanādaṁ nadāpetukāmo āha ‘‘udāhu aññepi atthī’’tiādi. Rajjassa padesikattā, yathāvuttasubhāsitassa ca anagghattā vuttaṁ ‘‘ayaṁ me duggatapaṇṇākāro’’ti. Tiyojanasatikanti idaṁ parikkhepavasena vuttaṁ, tañca kho manussānaṁ paribhogavasenāti daṭṭhabbaṁ.",
  "tika-s0201t4:141": "Mahāsaccakasuttavaṇṇanāya līnatthappakāsanā samattā.",
  "tika-s0201t4:142": "7. Cūḷataṇhāsaṅkhayasuttavaṇṇanā",
  "tika-s0201t4:143": "390.Tatrāti tasmiṁ pubbārāmamigāramātupāsādānaṁ atthavibhāvane ayaṁ idāni vuccamānā anupubbī kathā. Maṇīnanti ettha padumarāgamaṇīnaṁ adhippetattā āha ‘‘aññehi cā’’ti. Tena indanīlādimaṇīnaṁ saṅgaho daṭṭhabbo. Nīlapītalohitodātamañjiṭṭhapabhassarakabaravaṇṇavasena sattavaṇṇehi.",
  "tika-s0201t4:144": "Taṇhā sabbaso khīyanti etthāti taṇhāsaṅkhayo (a. ni. ṭī. 3.7.61), tasmiṁ. Taṇhāsaṅkhayeti ca visaye idaṁ bhummanti āha ‘‘taṁ ārammaṇaṁ katvā’’ti. Vimuttacittatāyāti sabbasaṁkilesehi vimuttacittatāya. Aparabhāgapaṭipadā nāma ariyasaccābhisamayo, sā sāsanacārigocarā paccattaṁ veditabbatoti āha ‘‘pubbabhāgappaṭipadaṁ saṁkhittena desethāti pucchatī’’ti. Akuppadhammatāya khayavayasaṅkhātaṁ antaṁ atītāti accantā, so eva aparihānasabhāvattā accantā niṭṭhā etassāti accantaniṭṭho. Tenāha ‘‘ekantaniṭṭho satataniṭṭhoti attho’’ti. Na hi paṭividdhassa lokuttaradhammassa dassanaṁ kuppanaṁ nāma atthi. Accantameva catūhi yogehi khemo etassa atthīti accantayogakkhemī. Maggabrahmacariyassa vusitattā, tassa ca aparihānasabhāvattā accantaṁ brahmacārīti accantabrahmacārī. Tenāha ‘‘niccabrahmacārīti attho’’ti. Pariyosānanti brahmacariyassa pariyosānaṁ.",
  "tika-s0201t4:145": "Vegāyatīti turitāyati. Sallakkhesīti cintesi, attanā yathā sutāya satthu desanāya anussaraṇavasena upadhāresi. Anuggaṇhitvāvāti atthavinicchayavasena anuggahetvā eva. Chasu dvāresu niyuttāti chadvārikā, tehi.",
  "tika-s0201t4:146": "Pañcakkhandhāti pañcupādānakkhandhā. Sakkāyasabbañhi sandhāya idha ‘‘sabbe dhammā’’ti vuttaṁ vipassanāvisayassa adhippetattā, tasmā āyatanadhātuyopi taggatikā eva daṭṭhabbā. Tenāha bhagavā ‘‘nālaṁ abhinivesāyā’’ti. Na yuttā abhinivesāya ‘‘etaṁ mama, eso me attā’’ti ajjhosānāya. ‘‘Alameva nibbindituṁ alaṁ virajjitu’’ntiādīsu (dī. ni. 2.272; saṁ. ni. 2.124-125, 128, 134, 143) viya alaṁ-saddo yuttatthopi hotīti āha ‘‘na yuttā’’ti. Sampajjantīti bhavanti. Yadipi ‘‘tatiyā, catutthī’’ti idaṁ visuddhidvayaṁ abhiññāpaññā, tassā pana sappaccayanāmarūpadassanabhāvato, sati ca paccayapariggahe sappaccayattā (nāmarūpassa aniccatā, aniccaṁ dukkhaṁ, dukkhañca anattāti atthato) lakkhaṇattayaṁ supākaṭameva hotīti āha ‘‘aniccaṁ dukkhaṁ anattāti ñātapariññāya abhijānātī’’ti. Tatheva tīraṇapariññāyāti iminā aniccādibhāvena nālaṁ abhinivesāyāti nāmarūpassa upasaṁharati, na abhiññāpaññānaṁ sambhāradhammānaṁ. Purimāya hi atthato āpannalakkhaṇattayaṁ gaṇhāti salakkhaṇasallakkhaṇaparattā tassā, dutiyāya sarūpato tassā lakkhaṇattayāropanavasena sammasanabhāvato. Ekacittakkhaṇikatāya abhinipātamattatāya ca appamattakampi. Rūpapariggahassa oḷārikabhāvato arūpapariggahaṁ dasseti. Dassento ca vedanāya āsannabhāvato, visesato sukhasārāgitāya, bhavassādagadhitamānasatāya ca sakkassa vedanāvasena nibbattetvā dasseti.",
  "tika-s0201t4:147": "Uppādavayaṭṭhenāti udayabbayasabhāvena uppajjitvā nirujjhanena. Aniccāti addhu vā. Aniccalakkhaṇaṁ aniccatā udayavayatā. Tasmāti yasmā pañcannaṁ khandhānaṁ khayato vayato dassanañāṇaṁ aniccānupassanā, taṁsamaṅgī ca puggalo aniccānupassī , tasmā. Khayavirāgoti khayasaṅkhāto virāgo saṅkhārānaṁ palujjanā. Yaṁ āgamma sabbaso saṅkhārehi virajjanā hoti, taṁ nibbānaṁ accantavirāgo. Nirodhānupassimhipīti nirodhānupassipadepi. ‘‘Eseva nayo’’ti abhidisitvā taṁ ekadesena vivaranto ‘‘nirodhopi hi…pe… duvidhoyevā’’ti āha. Sabbāsavasaṁvare vuttavossaggova idha ‘‘paṭinissaggo’’ti vuttoti dassento ‘‘paṭinissaggo vuccati vossaggo’’tiādimāha. Pariccāgavossaggo vipassanā. Pakkhandanavasena appanato pakkhandanavossaggo maggo aññassa tadabhāvato. Soti maggo. Ārammaṇatoti kiccasādhanavasena ārammaṇakaraṇato. Evañhi maggato aññesaṁ nibbānārammaṇānaṁ pakkhandanavossaggābhāvo siddho hoti. Pariccajanena pakkhandanena cāti dvīhipi vā kāraṇehi. Sabbesaṁ khandhānaṁ vossajjanaṁ tappaṭibaddhasaṁkilesappahānena daṭṭhabbaṁ. Cittaṁ pakkhandatīti maggasampayuttaṁ cittaṁ sandhāyāha. Ubhayampetaṁ vossajjanaṁ. Tadubhayasamaṅgīti vipassanāsamaṅgī maggasamaṅgī ca. ‘‘Aniccānupassanāya niccasaññaṁ pajahatī’’tiādivacanato (paṭi. ma. 1.52) yathā vipassanāya kilesānaṁ pariccāgapaṭinissaggo labbhati, evaṁ āyatiṁ tehi kilesehi uppādetabbakhandhānampi pariccāgapaṭinissaggo vattabbo, pakkhandanapaṭinissaggo pana magge labbhamānāya ekantakāraṇabhūtāya vuṭṭhānagāminivipassanāya vasena veditabbo, magge pana tadubhayampi ñāyāgatameva nippariyāyatova labbhamānattā. Tenāha ‘‘tadubhayasamaṅgī puggalo’’tiādi.",
  "tika-s0201t4:148": "Pucchantassa ajjhāsayavasena ‘‘na kiñci loke upādiyatī’’ti ettha kāmupādānavasena upādiyanaṁ paṭikkhipīyatīti āha ‘‘taṇhāvasena na upādiyatī’’ti. Taṇhāvasena vā asati upādiyane diṭṭhivasena upādiyanaṁ anavakāsamevāti ‘‘taṇhāvasena’’icceva vuttaṁ. Na parāmasatīti nādiyati, diṭṭhiparāmāsavasena vā ‘‘nicca’’ntiādinā na parāmasati. Saṁkhitteneva khippaṁ kathesīti tassa ajjhāsayavasena papañcaṁ akatvā kathesi.",
  "tika-s0201t4:149": "391.Abhisamāgantvāti abhimukhañāṇena ñeyyaṁ samāgantvā yāthāvato viditvā. Tenāha ‘‘jānitvā’’ti. Yathāparisaviññāpakattāti yathāparisaṁ dhammasampaṭiggāhikāya mahatiyā, appakāya vā parisāya anurūpameva viññāpanato. Pariyantaṁ na niccharatīti na pavattati. Mā niratthakā agamāsīti idaṁ dhammatāvasena vuttaṁ, na satthu ajjhāsayavasena. Ekañhetaṁ satthu vacīghosassa aṭṭhasu aṅgesu, yadidaṁ parisapariyantatā. Chiddavivarokāsoti chiddabhūto, vivarabhūto vā okāsopi natthi, bhagavato saddāsavanakāraṇaṁ vuttameva. Tasmāti yathāvuttakāraṇato.",
  "tika-s0201t4:150": "Pañca aṅgāni etassāti pañcaṅgaṁ, pañcaṅgaṁ eva pañcaṅgikaṁ. Mahatīādi vīṇāvisesopi ātatamevāti ‘‘cammapariyonaddhesū’’ti visesitaṁ. Ekatalaṁ kumbhathūṇadaddarādi. Cammapariyonaddhaṁ hutvā tantibaddhaṁ ātatavitataṁ. Tenāha ‘‘tantibaddhapaṇavādī’’ti. Gomukhīādīnampi ettheva saṅgaho daṭṭhabbo. Vaṁsādīti ādi-saddena saṅkhasiṅgādīnaṁ saṅgaho. Sammādīti sammatāḷakaṁsatāḷasilāsalākatāḷādi. Tattha sammatāḷaṁ nāma daṇḍamayatāḷaṁ. Kaṁsatāḷaṁ lohamayaṁ. Silāya ayopattena ca vādanatāḷaṁ silāsalākatāḷaṁ. Samappitoti sammā appito upeto. Tenāha ‘‘upagato’’ti. Upaṭṭhānavasena pañcahi tūriyasatehi upeto. Evaṁbhūto ca yasmā tehi upaṭṭhito samannāgato nāma hoti, tasmā vuttaṁ ‘‘samaṅgībhūtoti tasseva vevacana’’nti. Paricāretīti parito cāreti. Kāni pana cāreti, kathaṁ vā cāretīti āha ‘‘sampattiṁ…pe… cāretī’’ti. Tattha tato tatoti tasmiṁ tasmiṁ vādite tattha tattha ca vādakajane. Apanetvāti vādakajane nisedhetvā. Tenāha ‘‘nissaddāni kārāpetvā’’ti. Devacārikaṁ gacchatiyeva devatānaṁ manussānañca anukampāya. Svāyamattho vimānavatthūhi (vi. va. 1) dīpetabbo.",
  "tika-s0201t4:151": "392.Appeva sakena karaṇīyenāti mārisa, moggallāna, mayaṁ sakena karaṇīyena appeva bahukiccāpi na homa. Apica devānaṁyevāti apica kho pana devānaṁyeva tāvatiṁsānaṁ karaṇīyena visesato bahukiccāti atthayojanā. Bhummaṭṭhakadevatānampi keci aṭṭā sakkena vinicchitabbā hontīti āha ‘‘pathavito paṭṭhāyā’’ti. Niyamentoti avadhārento. Taṁ pana karaṇīyaṁ sarūpato dassetuṁ ‘‘devānaṁ hī’’tiādi vuttaṁ. Tāsanti devadhītudevaputtapādaparicārikānaṁ. Maṇḍanapasādhanakārikāti maṇḍanapasādhanasaṁvidhāyikā. Aṭṭakaraṇaṁ natthi saṁsayasseva abhāvato.",
  "tika-s0201t4:152": "Yanti savanuggahaṇādivasena suparicitampi yaṁ atthajātaṁ. Na dissati, paññācakkhuno sabbaso na paṭibhātīti attho. Kecīti sārasamāsācariyā. Somanassasaṁveganti somanassasamuṭṭhānaṁ saṁvegaṁ, na cittasantāsaṁ.",
  "tika-s0201t4:153": "Samupabyūḷhoti yujjhanavasena sahapatito samogāḷho. Evaṁbhūto ca yasmā samūhavasena sampiṇḍito hoti, tasmā vuttaṁ ‘‘sannipatito rāsibhūto’’ti. Anantare attabhāveti idaṁ dutiyaṁ sakkattabhāvaṁ tato anantarātītena sakkattabhāvena sakkattabhāvasāmaññato ekamiva katvā gahaṇavasena vuttaṁ, aññathā ‘‘tatiye attabhāve’’ti vattabbaṁ siyā. Maghattabhāvo hi ito tatiyoti. Atha vā yasmiṁ attabhāve so devāsurasaṅgāmo ahosi, tassa anantarattā maghattabhāvassa vuttaṁ ‘‘anantare attabhāve’’ti. Sattānaṁ hitesitāya mātāpituupaṭṭhānādinā cariyāhi bodhisattacariyā viyassa cariyā ahosi. Satta vatapadānīti satta vatakoṭṭhāse.",
  "tika-s0201t4:154": "Mahāpānanti mahantaṁ surāpānaṁ. Gaṇḍapānanti gaṇḍasurāpānaṁ, adhimattapānanti attho. Pariharamānāti parivārentā. Vedikāpādāti sinerussa pariyante vedikāparikkhepā. Pañcasu ṭhānesūti pañcasu paribhaṇḍaṭṭhānesu nāgasenādīhi ārakkhaṁ ṭhapesi.",
  "tika-s0201t4:155": "393.Rāmaṇeyyakanti ramaṇīyabhāvaṁ. Masāragallatthambheti kabaramaṇimaye thambhe. Suvaṇṇādimaye ghaṭaketi ‘‘rajatatthambhesu suvaṇṇamaye, suvaṇṇatthambhesu rajatamaye’’tiādinā suvaṇṇādimaye ghaṭake vāḷarūpakāni ca. Pabāḷhaṁ mattoti pamatto. Tenāha ‘‘ativiya matto’’ti. Nāṭakaparivārenāti accharāparivārena.",
  "tika-s0201t4:156": "Acchariyabbhutanti padadvayenapi vimhayanākārova vutto, tasmā sañjātaṁ acchariyabbhutaṁ vimhayanākāro etesanti sañjātaacchariyaabbhutā, tathā pavattacittuppādā. Acchariyabbhutahetukā sañjātā tuṭṭhi etesanti sañjātatuṭṭhino. Saṁvigganti sañjātasaṁvegaṁ. Svāyaṁ saṁvego yasmā purimāvatthāya cittassa calanaṁ hoti, tasmā vuttaṁ ‘‘calita’’nti.",
  "tika-s0201t4:157": "394.Tamaṁ vinoditanti pāṭihāriyadassanena ‘‘aho therassa iddhānubhāvo’’ti sammāpaṭipattiyaṁ sañjātabahumāno, īdisaṁ nāma sāsanaṁ labhitvāpi mayaṁ niratthakena bhogamadena sammattā bhavāmāti yoniso manasikāruppādanena sammohatamaṁ vinoditaṁ vidhamitaṁ. Eteti mahāthero sakko cāti te dvepi samānabrahmacariyatāya sabrahmacārino.",
  "tika-s0201t4:158": "395.Paññātānanti pākaṭānaṁ cātumahārāja-suyāma-santusita-paranimmitavasavattimahābrahmānaṁ aññataro, na yesaṁ kesañcīti adhippāyo. Āraddhadhammavaseneva pariyosāpitattā yathānusandhināva niṭṭhapesi.",
  "tika-s0201t4:159": "Cūḷataṇhāsaṅkhayasuttavaṇṇanāya līnatthappakāsanā samattā.",
  "tika-s0201t4:160": "8. Mahātaṇhāsaṅkhayasuttavaṇṇanā",
  "tika-s0201t4:161": "396.Laddhimattanti micchāgāhamattaṁ, na diṭṭhābhiniveso. Sassatadiṭṭhīti niccābhiniveso. Soti ariṭṭho bhikkhu. Kathetvā samodhānentanti yojanā. Samodhānentanti ca nigamentanti attho. Tattha tatthevāti tesu tesu eva bhavesu nirujjhanti, na bhavantaraṁ saṅkamanti. Viññāṇaṁ pana abhinnasabhāvaṁ anaññanti adhippāyo. Idhalokatoti imasmā attabhāvā. Paralokanti parabhavasaññitaṁ attabhāvaṁ. Sandhāvatīti niccatāya kenaci asambaddhaṁ viya gacchati. Tena idhalokato paralokagamanamāha. Saṁsaratīti iminā paralokato idhāgamanaṁ. Sandhāvatīti vā bhavantarasaṅkamanamāha. Saṁsaratīti tattha tattha aparāparasañcaraṇaṁ.",
  "tika-s0201t4:162": "‘‘Paccaye sati bhavatī’’tiādinā viññāṇassa anvayato byatirekato ca paṭiccasamuppannabhāvaṁ dassento sassatabhāvaṁ paṭikkhipati. Buddhena akathitaṁ kathesīti iminā ‘‘yaṁ abhāsitaṁ alapitaṁ tathāgatena, taṁ bhāsitaṁ lapitaṁ tathāgatenāti dīpetī’’ti (cūḷava. 352, 353) imasmiṁ bhedakaravatthusmiṁ sandissatīti dasseti. Jinacakke pahāraṁ detīti ‘‘tadevidaṁ viññāṇaṁ…pe… anañña’’nti niccataṁ paṭijānanto – ‘‘sabbe saṅkhārā aniccā (dha. pa. 277), rūpaṁ, bhikkhave, anicca’’nti (saṁ. ni. 3.93-94) ca ādinayappavatte satthu dhammacakke khīlaṁ uppādento pahāraṁ deti. Sabbaññutaññāṇena aniccanti diṭṭhaṁ paveditañca viññāṇaṁ niccanti paṭijānanto vesārajjañāṇaṁ paṭibāhati. Sotukāmaṁ jananti ariyadhammādhigamassa ekantaupāyabhūtaṁ vipassanāmaggaṁ sotukāmaṁ janaṁ niccaggāhapaggaṇhanena visaṁvādeti. Tato eva ariyapathe ariyadhammavīthiyaṁ tassā paṭikkhipanena tiriyaṁ nipatitvā.",
  "tika-s0201t4:163": "398. Viññāṇasīsena attanā gahitaṁ attānaṁ vibhāvento ‘‘yvāyaṁ, bhante’’tiādimāha. Tattha vado vedeyyotiādayo sassatadiṭṭhiyā eva abhinivesākārā. Vadatīti vado, vacīkammassa kārakoti attho. Iminā hi kārakabhāvupāyikasattānaṁ hitasukhāvabodhanasamatthataṁ attano dasseti. Vediyova vedeyyo, jānāti anubhavati cāti attho. Īdisānañhi padānaṁ bahulā kattusādhanataṁ saddavidū maññanti. Vedayatīti taṁ taṁ anubhavitabbaṁ anubhavati. Tahiṁ tahinti tesu tesu bhavayonigatiṭhitisattāvāsasattanikāyesu.",
  "tika-s0201t4:164": "399. Taṁ vādaṁ paggayha ṭhitattā sātissa chinnapaccayatā aviruḷhadhammatā ca veditabbā. Heṭṭhāti alagaddasuttasaṁvaṇṇanaṁ (ma. ni. aṭṭha. 2.236-237) sandhāyāha. Parato heṭṭhāti vuttaṭṭhānepi eseva nayo. Pāṭiyekko anusandhīti tīhipi anusandhīhi avomisso visuṁyeveko anusandhi. Nanu cāyampi sātissa ajjhāsayavasena pavattitattā ajjhāsayānusandhiyevāti? Na, niyyānamukhena appavattattā. Niyyānañhi purakkhatvā pucchādivasena pavattā itarā desanāpucchānusandhiādayo. Idha tadabhāvato vuttaṁ ‘‘pāṭiyekko anusandhī’’ti. Parisāya laddhiṁ sodhentoti yādisī sātissa laddhi, tadabhāvadassanavasena parisāya laddhiṁ sodhento, parisāya laddhisodhaneneva sāti gaṇato nissārito nāma jāto.",
  "tika-s0201t4:165": "400.Yaṁ yadevāti idaṁ yadipi avisesato paccayadhammaggahaṇaṁ, ‘‘viññāṇantveva saṅkhyaṁ gacchatī’’ti pana vuttattā taṁtaṁviññāṇassa samaññānimittapaccayajātaṁ gahitanti daṭṭhabbaṁ. Tena vuttaṁ pāḷiyaṁ – ‘‘cakkhuviññāṇantveva saṅkhyaṁ gacchatī’’tiādi. Atha vā taṁtaṁdvāraniyataṁ itarampi sabbaṁ tassa tassa viññāṇassa paccayajātaṁ idha ‘‘yaṁ yadevā’’ti gahitaṁ, tattha pana yaṁ asādhāraṇaṁ, tena samaññāti ‘‘cakkhuviññāṇantvevā’’tiādi vuttaṁ. Dvārasaṅkantiyā abhāvanti viññāṇassa dvārantarasaṅkamanassa abhāvaṁ. Svāyaṁ oḷārikanayena mandabuddhīnaṁ sukhāvabodhanatthaṁ nayadassanavasena vutto. Na hi kadāci paccuppannaṁ viññāṇaṁ vigacchantaṁ anantaraviññāṇaṁ saṅkamati anantarādipaccayālābhe tassa anuppajjanato.",
  "tika-s0201t4:166": "Evamevāti yathā aggi upādānaṁ paṭicca jalanto anupādāno tattheva nibbāyati, na katthaci saṅkamati, evameva. ‘‘Paccayavekallena tattheva nirujjhatī’’ti kasmā vuttaṁ, na hettha anuppādanirodho icchito tādisassa nirodhassa idha anadhippetattā, atha kho khaṇanirodho, so ca sābhāvikattā na paccayavekallahetuko? Saccametaṁ, taṁtaṁdvārikassa pana viññāṇassa dvārantaraṁ asaṅkamitvā tattha tattheva nirujjhanaṁ idhādhippetaṁ. Yesañca paccayānaṁ vasena dvārantarikaviññāṇena bhavitabbaṁ, tesaṁ tadabhāvato paccayavekallaggahaṇaṁ, tasmā paccayavekallena na sotādīni saṅkamitvā sotaviññāṇantiādi saṅkhyaṁ gacchatīti yojanā. Etena yaṁ viññāṇaṁ cakkhurūpādipaccayasāmaggiyā vasena cakkhuviññāṇasaṅkhyaṁ gacchati, tattha tattheva nirujjhati tāvakālikabhāvato, tassa pana sotasaddādipaccayābhāvato kuto sotaviññāṇādisamaññā, evamappavattito tassa kuto saṅkamoti dassitaṁ hoti. Viññāṇappavatteti viññāṇappavattiyaṁ. Dvārasaṅkantimattanti dvārantarasaṅkamanamattampi na vadāmi tattha tattheva bhijjanato paccayassa uppādavantato sati ca uppāde avassaṁbhāvī nirodhoti hutvā abhāvaṭṭhena aniccatā dīpitā hotīti.",
  "tika-s0201t4:167": "401. ‘‘Paṭiccasamuppannaṁ viññāṇaṁ vuttaṁ mayā, aññatra paccayā natthi viññāṇassa sambhavo’’ti pāḷiyā anvayato ca byatirekato ca viññāṇassa saṅkhatatāva dassitāti āha ‘‘sappaccayabhāvaṁ dassetvā’’ti. Hetupaccayehi jātaṁ nibbattaṁ ‘‘bhūta’’nti idhādhippetaṁ, taṁ atthato pañcakkhandhā tabbinimuttassa sappaccayassa abhāvato, yañca khandhapañcakaṁ attano tesañca bhikkhūnaṁ, taṁ ‘‘bhūtamida’’nti bhagavā avocāti āha ‘‘idaṁ khandhapañcaka’’nti. Attano phalaṁ āharatīti āhāro, paccayo. Sambhavati etasmāti sambhavo, āhāro sambhavo etassāti āhārasambhavaṁ. Tenāha ‘‘paccayasambhava’’nti. Tassa paccayassa nirodhāti yena avijjādinā paccayena khandhapañcakaṁ sambhavati, tassa paccayassa anuppādanirodhā. Khaṇanirodho pana kāraṇanirapekkho.",
  "tika-s0201t4:168": "Nossūti saṁsayajotano nipātoti āha ‘‘bhūtaṁ nu kho idaṁ, na nu kho bhūta’’nti. Bhūtamidaṁ nossūti ca iminā khandhapañcakameva nu kho idaṁ, udāhu attattaniyanti evaṁjātiko saṁsayanākāro gahito. Tadāhārasambhavaṁ nossūti pana iminā sahetukaṁ nu kho idaṁ bhūtaṁ, udāhu ahetukanti yathā ahetukabhāvāpanno saṁsayanākāro gahito, evaṁ visamahetukabhāvāpannopi saṁsayanākāro gahitoti daṭṭhabbaṁ. Visamahetunopi paramatthato bhūtassa ahetukabhāvato. Visamahetuvādopi parehi parikappitamattatāya sabhāvaniyatiyadicchādivādehi samānayogakkhamoti. Nirodhadhammaṁ nossūti iminā yathā aniccaṁ nu kho idaṁ bhūtaṁ, udāhu niccanti aniccataṁ paṭicca saṁsayanākāro gahito, evaṁ dukkhaṁ nu kho, udāhu na dukkhaṁ, anattā nu kho, udāhu na anattātipi saṁsayanākāro gahitoyevāti daṭṭhabbaṁ aniccassa dukkhabhāvādiavassaṁbhāvato, nicce ca tadubhayābhāvato. Yāthāvasarasalakkhaṇatoti aviparītasarasato salakkhaṇato ca, kiccato ceva sabhāvato cāti attho. Vipassanāya adhiṭṭhānabhūtāpi paññā vipassanā evāti vuttaṁ ‘‘vipassanāpaññāyā’’ti. Sarasatoti ca sabhāvato. Salakkhaṇatoti sāmaññalakkhaṇato. Tenāha ‘‘vipassanāpaññāya sammā passantassā’’ti. Vuttanayenevāti ‘‘yāthāvasarasalakkhaṇato’’ti vuttanayeneva. Ye yeti tassaṁ parisāyaṁ ye ye bhikkhū. Sallakkhesunti sammadeva upadhāresuṁ.",
  "tika-s0201t4:169": "Tehīti tehi bhikkhūhi. Tatthāti tissaṁ vipassanāpaññāyaṁ. Nittaṇhabhāvanti taṇhābhāvaṁ ‘‘etaṁ mama’’nti taṇhāggāhassa pahīnataṁ. Etenapi bhagavā ‘‘ahaṁ, bhikkhave, dhammesupi taṇhāpahānameva vaṇṇemi, sāti pana moghapuriso attabhāvepi taṇhāsaṁvaddhaniṁ viparītadiṭṭhiṁ paggayha tiṭṭhatī’’ti sātiṁ niggaṇhāti. Sabhāvadassanenāti dhammānaṁ aviparītasabhāvadassanena. Paccayadassanenāti kāraṇadassanena anavasesato hetuno paccayassa ca dassanena. Allīyethāti taṇhādiṭṭhivasena nissayetha. Tenāha ‘‘taṇhādiṭṭhīhī’’ti. Kelāyethāti pariharaṇakeḷiyā parihareyyātha. Tenāha ‘‘kīḷamānā vihareyyāthā’’ti. Dhanaṁ viya icchantāti dhanaṁ viya drabyaṁ viya icchaṁ taṇhaṁ janentā. Tenāha ‘‘gedhaṁ āpajjeyyāthā’’ti. Mamattaṁ uppādeyyāthāti ‘‘mamamida’’nti taṇhādiṭṭhivasena abhinivesaṁ janeyyātha. Nikantivasenapi gahaṇatthāya no desito, tassa vā saṇhasukhumassa vipassanādhammassa gahaṇaṁ nāma nikantiyā eva siyā, na oḷārikataṇhāyāti vuttaṁ ‘‘nikantivasenā’’ti.",
  "tika-s0201t4:170": "402. Paṭicca etasmā phalaṁ etīti paccayo, sabbo kāraṇavisesoti āha ‘‘khandhānaṁ paccayaṁ dassento’’ti. Yāva avijjā hi sabbo nesaṁ kāraṇaviseso idha dassito. Puna ādito paṭṭhāya yāva pariyosānā, antato paṭṭhāya yāva ādīti anulomato paṭilomato ca vaṭṭavivaṭṭadassanavasena nānānayehi paṭiccasamuppādo dassito, niccaggāhassa nimittabhūto kilesopi idha natthīti dīpeti. Tampi vuttatthamevāti tampi ‘‘ime ca, bhikkhave, cattāro āhārā’’tiādi yāva ‘‘taṇhāpabhavā’’ti pāḷipadaṁ, tāva vuttatthameva sammādiṭṭhisuttavaṇṇanāyaṁ (ma. ni. aṭṭha. 1.89). Sesaṁ paṭiccasamuppādakathābhāvato visuddhimagge (visuddhi. 2.570) vitthāritāvāti imināva saṅgahitaṁ.",
  "tika-s0201t4:171": "404.Imasmiṁ sati idaṁ hotītiādīsu yaṁ vattabbaṁ, taṁ paramatthadīpaniyaṁ udānaṭṭhakathāyaṁ (udā. aṭṭha. 1) vuttanayeneva veditabbaṁ.",
  "tika-s0201t4:172": "407.Paṭidhāvanāti paṭisaraṇaṁ, pubbe attano āgataṁ atītaṁ addhānaṁ uddissa taṇhādiṭṭhivasena paṭigamananti attho. Nanu vicikicchāvasena pāḷiyaṁ paṭidhāvanā āgatāti? Saccaṁ āgatā, sā pana taṇhādiṭṭhihetukāti ‘‘taṇhādiṭṭhivasenā’’ti vuttaṁ. Tatthāti tasmiṁ yathādhigate ñāṇadassane.",
  "tika-s0201t4:173": "Niccalabhāvanti suppatiṭṭhitabhāvaṁ, titthiyavādavātehi akampiyabhāvañca. Garūti garuguṇayutto. Bhāriko pāsāṇacchattasadiso. Akāmā anuvattitabboti saddhāmattakeneva anuvattanamāha, na aveccappasādena. Kiccanti satthukiccaṁ. Brāhmaṇānanti jātimantabrāhmaṇānaṁ. Vatasamādānānīti magavatādivatasamādānāni. Diṭṭhikutūhalānīti taṁtaṁdiṭṭhiggāhavasena ‘‘idaṁ saccaṁ, idaṁ sacca’’ntiādinā gahetabbakutūhalāni. Evaṁ nissaṭṭhānīti yathā mayā tumhākaṁ ovādo dinno, evaṁ nissaṭṭhāni vatādīni taṁ atikkamitvā kiṁ gaṇheyyātha. Sayaṁ ñāṇena ñātanti paraneyyataṁ muñcitvā attano eva ñāṇena yāthāvato ñātaṁ. Evaṁbhūtañca sayaṁ paccakkhato diṭṭhaṁ nāma hotīti āha ‘‘sayaṁ paññācakkhunā diṭṭha’’nti. Sayaṁ vibhāvitanti tehi bhikkhūhi tassa atthassa paccattaṁ vibhūtabhāvaṁ āpāditaṁ. Upanītāti upakkamena dhammadesanānusārena nītā. Mayāti kattari karaṇavacanaṁ. Dhammenāti kāraṇena. Etaṁ vacananti etaṁ ‘‘sandiṭṭhiko’’tiādivacanaṁ.",
  "tika-s0201t4:174": "408.Taṁ sammohaṭṭhānaṁ assa lokassa. Samodhānenāti samāgamena. Gabbhati attabhāvabhāvena vattatīti gabbho, kalalādiavattho dhammapabandho, tannissitattā pana sattasantāno ‘‘gabbho’’ti vutto yathā ‘‘mañcā ukkuṭṭhiṁ karontī’’ti. Tannissayabhāvato mātukucchi ‘‘gabbho’’ti veditabbo, gabbho viyāti vā. Yathā hi nivāsaṭṭhānatāya sattānaṁ ovarako ‘‘gabbho’’ti vuccati, evaṁ gabbhaseyyakānaṁ yāva abhijāti nivāsaṭṭhānatāya mātukucchi ‘‘gabbho’’ti vuttoti.",
  "tika-s0201t4:175": "Yamekarattinti yassaṁ ekarattiyaṁ. Bhummatthe hi idaṁ upayogavacanaṁ, accantasaṁyoge vā. Paṭhamanti sabbapaṭhamaṁ paṭisandhikkhaṇe. Gabbheti mātukucchiyaṁ. Māṇavoti satto. Yebhuyyena sattā rattiyaṁ paṭisandhiṁ gaṇhantīti rattiggahaṇaṁ. Abbhuṭṭhitovāti uṭṭhitaabbho viya, abhimukhabhāvena vā uṭṭhito eva maraṇassāti adhippāyo. So yātīti so māṇavo yāti paṭhamakkhaṇato paṭṭhāya gacchateva. Sa gacchaṁ na nivattatīti so evaṁ gacchanto khaṇamattampi na nivattati, aññadatthu maraṇameva upagacchatīti gāthāya attho.",
  "tika-s0201t4:176": "Utusamayaṁ sandhāya vuttaṁ, na lokasamaññātarajassa lagganadivasamattaṁ. Idāni vuttamevatthaṁ pākaṭataraṁ kātuṁ ‘‘mātugāmassa kira yasmi’’ntiādi vuttaṁ. Tatthāti tasmiṁ gabbhāsaye. Saṇṭhahitvāti nibbattitvā. Bhijjitvāti aggahitagabbhā eva bhinnā hutvā. Ayañhi tassā sabhāvo. Vatthu suddhaṁ hotīti paggharitalohitattā anāmayattā ca gabbhāsayo suddho hoti. Suddhavatthuttā tato paraṁ katipayadivasāni khettameva hoti gabbhasaṇṭhahanassa parittassa lohitalesassa vijjamānattā. Sambhavassa pana kathaṁ sabbhāvoti āha ‘‘tasmiṁ samaye’’tiādi. Itthisantānepi sukkadhātu labbhateva. Tenāha ‘‘aṅgaparāmasanenapi dārako nibbattatiyevā’’ti. Yathā pārikāya nābhiparāmasanena sāmassa bodhisattassa, diṭṭhamaṅgalikāya nābhiparāmasanena maṇḍabyassa nibbatti. Gandhabboti gandhanato uppajjanagatiyā nimittupaṭṭhāpanena sūcanato gandhoti laddhanāmena bhavagāmikammunā abbati pavattatīti gandhabbo, tattha uppajjanakasatto. Tenāha ‘‘tatrūpagasatto’’ti. Kammayantayantitoti tatrūpapattiāvahena kammasaṅkhātena pellanakayantena tathattāya pellito upanīto. Mahantena jīvitasaṁsayenāti vijāyanaparikkilesena ‘‘jīvissāmi kho, na nu kho jīvissāmi ahaṁ vā, putto vā me’’ti evaṁ pavattena jīvitasaṁsayena vipulena garutarena saṁsayena. Taṁ ṭhānanti thanappadesamāha. Kīḷanti tenāti kīḷanaṁ, kīḷanameva kīḷanakaṁ.",
  "tika-s0201t4:177": "409.Sārajjatīti sārattacitto hoti. Byāpajjatīti byāpannacitto hoti. Kāye kesādidvattiṁsāsucisamudāye taṁsabhāvārammaṇā sati kāyasati. Anupaṭṭhapetvāti anuppādetvā, yathāsabhāvato kāyaṁ anupadhāretvāti attho. Parittacetasoti kilesehi parito khaṇḍitacitto. Tenāha ‘‘akusalacitto’’ti. Ete akusaladhammā. Nirujjhantīti nirodhaṁ pattā honti. Taṇhāvasena abhinandatīti sappītikataṇhāvasena abhimukhaṁ hutvā nandati. Abhivadatīti taṇhāvasena taṁ taṁ ārammaṇaṁ abhinivissa vadati. Ajjhosāyāti anaññasādhāraṇaṁ viya ārammaṇaṁ taṇhāvasena anupavisitvā. Tenāha ‘‘gilitvā pariniṭṭhapetvā’’ti. Dukkhaṁ kathaṁ abhinandatīti ettha dukkhahetukaṁ abhinandanto dukkhaṁ abhinandati nāmāti daṭṭhabbaṁ. Aṭṭhakathāyaṁ pana yāvatā yassa dukkhe diṭṭhitaṇhā abhinandanā appahīnā, tāvatāyaṁ dukkhaṁ abhinandati nāmāti dassetuṁ ‘‘ahaṁ dukkhito mama dukkhanti gaṇhanto abhinandati nāmā’’ti vuttaṁ. Tena gāhadvayahetukā tattha abhinandanāti dasseti. Puna ekavāranti punapi ekavāraṁ. Phalahetusandhihetuphalasandhivasena dvisandhī. ‘‘Gabbhassāvakkanti hotī’’tiādinā atthato sarūpato ca etarahi phalasaṅkhepassa. Sarūpeneva ca itaradvayassa desitattā āha ‘‘tisaṅkhepa’’nti.",
  "tika-s0201t4:178": "410-414. Samathayānikassa bhikkhuno vedanāmukhena saṅkhepeneva yāva arahattā kammaṭṭhānaṁ idha kathitanti āha ‘‘saṁkhittena taṇhāsaṅkhayavimuttiṁ dhārethā’’ti. ‘‘Imaṁ taṇhāsaṅkhayavimutti’’nti ca bhagavā yathādesitaṁ desanaṁ avocāti vuttaṁ ‘‘imaṁ…pe… vimuttidesana’’nti . Yadi evaṁ kathaṁ desanā vimuttīti āha ‘‘desanā hi…pe… vimuttīti vuttā’’ti. Yassā taṇhāya vasena sāti bhikkhu sassataggāhamahāsaṅghāṭapaṭimukko, sā sabbabuddhānaṁ desanā hatthāvalambamānepi durugghāṭiyā jātāti āha ‘‘mahātaṇhājālataṇhāsaṅghāṭapaṭimukka’’nti. Mahātaṇhājāleti mahante taṇhājaṭe. Taṇhāsaṅghāṭeti taṇhāya saṅghāṭe. Tathābhūto ca tassa abbhantare kato nāma hotīti āha ‘‘anupaviṭṭho antogadho’’ti. Sesaṁ suviññeyyameva.",
  "tika-s0201t4:179": "Mahātaṇhāsaṅkhayasuttavaṇṇanāya līnatthappakāsanā samattā.",
  "tika-s0201t4:180": "9. Mahāassapurasuttavaṇṇanā",
  "tika-s0201t4:181": "415.Jānapadinoti janapadavanto, janapadassa vā issarā rājakumārā gottavasena aṅgā nāma. Tesaṁ nivāso yadi eko janapado , kathaṁ bahuvacananti āha ‘‘ruḷhīsaddenā’’ti. Akkharacintakā hi īdisesu ṭhānesu yutte viya saliṅgavacanāni (pāṇini 1.2.51) icchanti. Ayamettha ruḷhī yathā ‘‘kurūsu viharati, mallesu viharatī’’ti ca. Tabbisesane pana janapadasadde jātisadde ekavacanameva. Tenāha ‘‘aṅgesu janapade’’ti. Assā vuccanti pāsāṇāni, tāni sundarāni tattha santīti ‘‘assapura’’nti so nigamo vuttoti kecī. Apare pana ājānīyo asso rañño tattha gahaṇaṁ upagatoti ‘‘assapura’’nti vuttoti vadanti. Kiṁ tehi, nāmametaṁ tassa nigamassa. Yasmā pana tattha bhagavato nibaddhavasanaṭṭhānaṁ kiñci nāhosi, tasmā ‘‘taṁ gocaragāmaṁ katvā viharati’’cceva vuttaṁ. Tathā hi pāḷiyaṁ ‘‘assapuraṁ nāma aṅgānaṁ nigamo’’ti gocaragāmakittanameva kataṁ.",
  "tika-s0201t4:182": "Evarūpena sīlenātiādīsu sīlaggahaṇena vārittasīlamāha. Tena sammāvācākammantājīve dasseti. Ācāraggahaṇena cārittasīlaṁ. Tena parisuddhaṁ kāyavacīsamācāraṁ. Paṭipattiggahaṇena samathavipassanāmaggaphalasaṅgahaṁ sammāpaṭipattiṁ. Lajjinoti iminā yathāvuttasīlācāramūlakāraṇaṁ. Pesalāti iminā pārisuddhiṁ. Uḷāraguṇāti iminā paṭipattiyā pāripūriṁ. Bhikkhusaṅghasseva vaṇṇaṁ kathentīti idaṁ tesaṁ upāsakānaṁ yebhuyyena bhikkhūnaṁ guṇakittanapasutatāya vuttaṁ. Te pana saddhammepi sammāsambuddhepi abhippasannā eva. Tenāha ‘‘buddhamāmakā dhammamāmakā’’ti. Vatthuttaye hi ekasmiṁ abhippasannā itaradvaye abhippasannā eva tadavinābhāvato. Piṇḍapātāpacāyaneti lakkhaṇavacanametaṁ yathā ‘‘kākehi sappi rakkhitabba’’nti, tasmā paccayapaṭipūjaneti vuttaṁ hoti. Paccayadāyakānañhi kārassa attano sammāpaṭipattiyā mahapphalabhāvassa karaṇaṁ idha ‘‘piṇḍapātāpacāyana’’nti adhippetaṁ.",
  "tika-s0201t4:183": "Samaṇakaraṇāti samaṇabhāvakarā, samaṇabhāvassa kārakāti attho. Te pana ekantato attano santāne uppāditā vaḍḍhitā ca hontīti āha ‘‘samādāya paripūritā’’ti. Samaṇaggahaṇañcettha samaṇavasena, na sāmaññamattenāti āha ‘‘samitapāpasamaṇa’’nti. Brāhmaṇakaraṇāti etthāpi vuttanayenevattho veditabbo. Byañjanato eva cāyaṁ bhedo, yadidaṁ samaṇabrāhmaṇāti , na atthato. Samaṇenakattabbadhammāti samaṇadhamme ṭhitena sampādetabbadhammā. Yo hi heṭṭhimasikkhāsaṅkhātasamaṇabhāve suppatiṭṭhito, tena ye uparisikkhāsaṅkhātasamaṇabhāvā sampādetabbā, tesaṁ vaseneva vuttasamaṇena kattabbadhammā vuttāti. Tathā hi tesaṁ samaṇabhāvāvahataṁ sandhāyāha ‘‘tepi ca samaṇakaraṇā hontiyevā’’ti. Idha panāti mahāassapure. Hirottappādivasena desanā vitthāritāti hirottappa-parisuddhakāyavacīmanosamācārājīvaindriyasaṁvara-bhojanemattaññuta- jāgariyānuyogasatisampajañña-jhānavijjāvasena samaṇakaraṇadhammadesanā vitthārato desitā, na tikanipāte viya saṅkhepato. Phalaggahaṇeneva vipākaphalaṁ gahitaṁ, taṁ pana ukkaṭṭhaniddesena catubbidhaṁ sāmaññaphalaṁ daṭṭhabbaṁ. Ānisaṁsaggahaṇena piyamanāpatādiudrayo. Tasseva atthoti tasseva avañcāpadasseva atthaniddeso. ‘‘Yassā hī’’tiādinā byatirekavasena atthaṁ vadati. Ettakena ṭhānenāti ettakena pāḷipadesena. Hirottappādīnaṁ upari pāḷiyaṁ vuccamānānaṁ samaṇakaraṇadhammānaṁ. Vaṇṇaṁ kathesīti guṇaṁ ānisaṁsaṁ abhāsi. Satipaṭṭhāne vuttanayenāti ‘‘apica vaṇṇabhaṇanameta’’ntiādinā satipaṭṭhānavaṇṇanāyaṁ (dī. ni. aṭṭha. 2.373; ma. ni. aṭṭha. 1.106) vuttanayena.",
  "tika-s0201t4:184": "416.Yaṁ hirīyatīti yena dhammena hetubhūtena vā jigucchati. Karaṇe hetaṁ paccattavacanaṁ. Yanti vā liṅgavipallāsena vutto, dhammoti attho. Hirīyitabbenāti upayogatthe karaṇavacanaṁ, hirīyitabbayuttakaṁ kāyaduccaritādinti attho. Ottappitabbenāti etthāpi eseva nayo. Ajjhattaṁ niyakajjhattaṁ jātiādi samuṭṭhānaṁ etissāti ajjhattasamuṭṭhānā hirī, bahiddhā attato bahibhūto parasatto samuṭṭhānaṁ etissāti bahiddhāsamuṭṭhānaṁ ottappaṁ. Attādhipatito āgatā attādhipateyyā, attānaṁ adhipatiṁ katvā pavattā. Lajjāsabhāvasaṇṭhitāti pāpajigucchanasabhāvaṭṭhāyinī. Sappatissavalakkhaṇattā garunā kismiñci vutte gāravavasena patissavanaṁ patissavo, saha patissavenāti sappatissavaṁ, patissavabhūtaṁ taṁsabhāvañca yaṁ kiñci gāravaṁ. Jātiādimahattatāpaccavekkhaṇena uppajjamānā ca hirī tattha gāravavasena pavattatīti sappatissavalakkhaṇāti vuccati. Bhayasabhāvasaṇṭhitanti pāpato bhāyanasabhāvaṭṭhāyī, vajjabhīrukabhayadassāvilakkhaṇattā vajjaṁ bhāyati taṁ bhayato passatīti vajjabhīrukabhayadassāvī, evaṁsabhāvaṁ ottappaṁ. Ajjhattasamuṭṭhānāditā ca hirottappānaṁ tattha tattha pākaṭabhāveneva vuccati, na paresaṁ kadāci aññamaññavippayogā. Na hi lajjanaṁ nibbhayaṁ, pāpabhayaṁ vā alajjanaṁ hotīti. Ayamettha saṅkhepo, vitthāro pana aṭṭhasāliniyaṁ (dha. sa. aṭṭha. 1.balarāsivaṇṇanā) vuttanayeneva veditabbo. Lokamariyādassa pālanato lokapāladhammā nāma. Sukkāti odātā pabhassarabhāvakārakā, sukkābhijātihetutāya vā sukkā. Sambhedanti ācāramariyādāsaṅkaraṁ. Devabhāvāvahā dhammāti devadhammā.",
  "tika-s0201t4:185": "Sukkadhammasamāhitāti yathāvuttasukkadhammasamaṅgino. Santoti vūpasantadosā. Sappurisāti santajanā. Saparahitasādhakā hi sādhavo.",
  "tika-s0201t4:186": "Avayavavinimuttassa samudāyassa abhāvato, avayavena ca samudāyassa apadisitabbato ovādūpasampadāvahaovādekadeso ovādūpasampadāti. Idhāti imasmiṁ assapure. Ete hirottappadhammā. Samaṇadhammā nāmāti dassitā mūlabhūtasamaṇabhāvakarā dhammāti katvā. Tathā hi tesaṁ ādito gahaṇaṁ.",
  "tika-s0201t4:187": "Yassa adhigamena nippariyāyato samaṇā nāma honti, so ariyamaggo ‘‘samaṇassa kammaṁ paṭipadā’’ti katvā sāmaññaṁ, tassa pana phalabhāvato, ārammaṇakaraṇavasena araṇīyato phalanibbānāni sāmaññattho. Rāgaṁ khepetīti rāgakkhayo, ariyamaggo. Rāgo khīyati etthāti rāgakkhayo, nibbānaṁ. Phalaṁ pana kāraṇūpacārena rāgakkhayo daṭṭhabbo. Dosakkhayo mohakkhayoti etthāpi eseva nayo. Sāmaññabhūto attho sāmaññattho, maggo, sāmaññassa atthoti sāmaññattho, phalanti āha ‘‘maggampi phalampi ekato katvā sāmaññattho kathito’’ti. Tayidaṁ ukkaṭṭhaniddesena vuttaṁ. Sīlādipubbabhāgapaṭipadāpi hi idha ‘‘sāmaññattho’’ti gahitā. Tenevāha ‘‘sati uttarikaraṇīye’’ti. Paṭivedayāmīti punappunaṁ ñāpemi.",
  "tika-s0201t4:188": "417.Kammapathavasenevāti akusalakammapathabhāveneva, tato tādisampi akusalakammaṁ bhikkhussa kātuṁ na yuttanti duṭṭhullabhāveneva tato oramatīti adhippāyo. Sikkhāpadabaddhenāti sikkhāpadapaññāpanena. Pānīyaghaṭe vā patte vā kākānaṁ hatthaṁ vā daṇḍaṁ vā leḍḍuṁ vāti sabbamidaṁ nidassanamattaṁ daṭṭhabbaṁ. Yattha katthaci hi ṭhitānaṁ aññesampi pāṇīnaṁ uṭṭhāpanādi sabbaṁ aniṭṭhakaraṇaṁ idha aparisuddhakāyasamācārabhāveneva saṅgahitanti. Uttānoti uddhamuddhaṁ tanotīti uttāno. Evaṁbhūto ca kenaci anuppādabhūmiyaṁ sañjātasālakalyāṇīkhandho viya uparūpari uggatuggato pākaṭo ca hotīti āha ‘‘uggato pākaṭo’’ti. Anāvaṭoti anivuto. Tenāha ‘‘asañchanno’’ti, nacchādetabboti attho. Ekasadiso visuddhabhāvena. Antarantare chiddarahito pubbenāparaṁ sammāpaṭipattiyā sandhānena. Saṁvuto kāyikassa saṁvarassa anupakkilesato. Tenāha ‘‘kilesānaṁ dvāraṁ pidahanenā’’ti.",
  "tika-s0201t4:189": "418. Ettha yathā lahukataraṁ kākuṭṭhāpanādikāyakammaṁ kāyasamācārassa aparisuddhabhāvāvahaṁ sallekhavikopanato, micchāvitakkanamattañca manosamācārassa, evaṁ yaṁ kiñci aniyyānakathākathanamattaṁ vacīsamācārassa aparisuddhabhāvāvahaṁ sallekhavikopanato, na hasādhippāyena musākathananti daṭṭhabbaṁ. Hasādhippāyena hi musākathanaṁ sikkhāpadabaddheneva paṭikkhittanti.",
  "tika-s0201t4:190": "420. Ājīvopi ekacco kammapathavasena vārito labbhati. So pana atioḷāriko kāyavacīsamācāravāresu vuttanayo evāti na gahitoti daṭṭhabbaṁ. Ye pana ‘‘tādiso bhikkhūnaṁ ayogyato na gahito’’ti vadanti, taṁ micchā tathā sati kāyavacīsamācāravārepi tassa aggahetabbabhāvāpattito. ‘‘Khādatha pivathā’’ti pucchā attano khāditukāmatādīpanena, pariyāyakathābhāvato panesā sallekhavikopanā jātā.",
  "tika-s0201t4:191": "422. Anesanaṁ pahāya dhammena samena paccaye pariyesanto pariyesanamattaññū nāma. Dāyakassa deyyadhammassa attano ca pamāṇaññutāpaṭiggaṇhanto paṭiggahaṇamattaññū nāma. Yoniso paccavekkhitvā paribhuñjanto paribhogamattaññū nāma.",
  "tika-s0201t4:192": "423.Ekasmiṁkoṭṭhāseti majjhimayāmasaññite ekasmiṁ koṭṭhāse. ‘‘Vāmena passena sentī’’ti evaṁ vuttā. Dakkhiṇapassena sayāno nāma natthi dakkhiṇahatthassa sarīraggahaṇādipayogakkhamato. Purisavasena cetaṁ vuttaṁ.",
  "tika-s0201t4:193": "Tejussadattāti iminā sīhassa abhīrukabhāvaṁ dasseti. Bhīrukā hi sesamigā attano āsayaṁ pavisitvā santāsapubbakaṁ yathā tathā sayanti, sīho pana abhīrukabhāvato satokārī bhikkhu viya satiṁ upaṭṭhapetvāva sayati. Tenāha ‘‘dve purimapāde’’tiādi. Seti abyāvaṭabhāvena pavattati etthāti seyyā, catutthajjhānameva seyyā. Kiṁ pana taṁ catutthajjhānanti? Ānāpānacatutthajjhānaṁ. Tattha hi ṭhatvā vipassanaṁ vaḍḍhetvā bhagavā anukkamena aggamaggaṁ adhigato tathāgato jātoti keci, tayidaṁ padaṭṭhānaṁ nāma na seyyā. Apare pana ‘‘catutthajjhānasamanantarā bhagavā parinibbāyī’’ti vuttapadaṁ gahetvā ‘‘lokiyacatutthajjhānasamāpatti tathāgataseyyā’’ti vadanti, tathā sati parinibbānakālikā tathāgataseyyāti āpajjati, na ca bhagavā catutthajjhānaṁ samāpajjanabahulo vihāsi, aggaphalajhānaṁ panettha ‘‘catutthajjhāna’’nti adhippetaṁ. Tattha yathā sattānaṁ niddupagamanalakkhaṇā seyyā bhavaṅgacittavāravasena hoti, tañca tesaṁ paṭhamajātisamanvayaṁ yebhuyyavuttikaṁ, evaṁ bhagavato ariyajātisamanvayaṁ yebhuyyavuttikaṁ aggaphalabhūtaṁ catutthajjhānaṁ ‘‘tathāgataseyyā’’ti veditabbaṁ. Sīhaseyyāti seṭṭhaseyyāti āha ‘‘uttamaseyyā’’ti.",
  "tika-s0201t4:194": "426.Vigatantānīti iṇamūlāni. Tesanti iṇamūlānaṁ. Pariyantoti avaseso.",
  "tika-s0201t4:195": "Pavattinivāraṇena catuiriyāpathaṁ chindanto. Ābādhatīti pīḷeti. Dukkhitoti sañjātadukkho. Appaṁ balaṁ balamattā. Appattho hi ayaṁ mattā-saddo ‘‘mattāsukhapariccāgā’’tiādīsu (dha. pa. 290) viya, balavattho pana mattā-saddo anatthantaro. Sesanti ‘‘tassa hi bandhanā muttomhīti āvajjayato tadubhayaṁ hotī’’tiādinā vattabbaṁ sandhāyāha. Sabbapadesūti vuttāvasiṭṭhesu sabbapadesu. Yenakāmaṁ yathāruci gacchatīti yenakāmaṁgamoti anunāsikalopaṁ akatvā niddeso. Bhujo attano yathāsukhaviniyogo isso icchitabbo etthāti bhujisso, sāmiko. So pana aparasantakatāya ‘‘attano santako’’ti vutto. Dullabhaāpatāya kaṁ tārenti etthāti kantāroti āha ‘‘nirudakaṁ dīghamagga’’nti.",
  "tika-s0201t4:196": "Vināsetīti khādanadubbiniyojanādīhi yathā iṇamūlaṁ kiñci na hoti, tathā karoti. Yamhi rāgavatthumhi. So puggalo. Tena rāgavatthunā, puriso ce itthiyā, itthī ce purisena. Iṇaṁ viya kāmacchando daṭṭhabbo pīḷāsamānato.",
  "tika-s0201t4:197": "Na vindatīti na jānāti. Upaddavethāti sukhavihārassa upaddavaṁ karotha, vibādhethāti attho. Rogo viya byāpādo daṭṭhabbo sukhabhañjanasamānato.",
  "tika-s0201t4:198": "Nānāvidhahetūpāyālaṅkatatāya khandhāyatanadhātupaṭiccasamuppādādidhammanītivicittatāya ca vicittanaye. Dhammassavaneti dhammakathāyaṁ. Kathā hi sotabbaṭṭhena ‘‘savana’’nti vuttā. Evamettha sīlaṁ vibhattaṁ, evaṁ jhānābhiññā, evaṁ vipassanāmaggaphalānīti neva tassa dhammassavanassa ādimajjhapariyosānaṁ jānāti. Uṭṭhiteti niṭṭhite. Aho kāraṇanti tattha tattha paṭiññānurūpena nikkhittasādhanavasena gahitakāraṇaṁ. Aho upamāti tasseva kāraṇassa patiṭṭhāpanavasena anvayato byatirekato ca patiṭṭhaṁ udāharaṇādi. Bandhanāgāraṁ viya thinamiddhaṁ daṭṭhabbaṁ dukkhato niyyānassa vibandhanato.",
  "tika-s0201t4:199": "Yasmā kukkuccanīvaraṇaṁ uddhaccarahitaṁ natthi, yasmā vā uddhaccakukkuccaṁ samānakiccāhārapaṭipakkhaṁ, tasmā kukkuccassa visayaṁ dassento ‘‘vinaye apakataññunā’’tiādimāha. Yathā hi uddhaccaṁ sattassa avūpasamakaraṁ, tathā kukkuccampi. Yathāpi uddhaccassa ñātivitakkādi āhāro, tathā kukkuccassapi. Yathā ca uddhaccassa samatho paṭipakkho, tathā kukkuccassapīti. Dāsabyaṁ viya uddhaccakukkuccaṁ daṭṭhabbaṁ aseribhāvāpādanato.",
  "tika-s0201t4:200": "Soḷasavatthukā vicikicchā aṭṭhavatthukaṁ vicikicchaṁ anupaviṭṭhāti āha ‘‘aṭṭhasu ṭhānesu vicikicchā’’ti. Vicikicchantoti saṁsayanto. Adhimuccitvāti pattiyāyetvā. Gaṇhitunti saddheyyavatthuṁ pariggahetuṁ. Abhimukhaṁ sappanaṁ āsappanaṁ, parito sappanaṁ parisappanaṁ. Padadvayenapi cittassa anicchanākārameva vadati. Khemantagāmimaggaṁ na pariyogāhati etenāti apariyogāhanaṁ, ussaṅkitaparisaṅkitabhāvena chambhitaṁ hoti cittaṁ yassa dhammassa vasena, so dhammo chambhitattanti vicikicchanākāramāha. Tenāha ‘‘cittassa uppādayamānā’’ti. Kantāraddhānamaggo viyāti sāsaṅkakantāraddhānamaggo viya daṭṭhabbā appaṭipattihetubhāvato.",
  "tika-s0201t4:201": "Natthi ettha iṇanti aṇaṇo, tassa bhāvo āṇaṇyaṁ, kassaci iṇassa adhāraṇaṁ. Samiddhakammantoti nipphannajīvikappayogo. Paribundhati uparodhetīti ra-kārassa la-kāraṁ katvā palibodho, aserivihāro, tassa mūlaṁ kāraṇanti palibodhamūlaṁ. Cha dhamme bhāvetvāti asubhanimittaggāhādike cha dhamme uppādetvā vaḍḍhetvā. Cha dhamme bhāvetvāti ca mettānimittaggāhādayo ca tattha tattha cha dhammāti vuttāti veditabbo. Pajahatīti vikkhambhanavasena pajahati. Tenāha ‘‘ācārapaṇṇattiādīni sikkhāpiyamāno’’tiādi. Paravatthumhīti visabhāgavatthusmiṁ, paravisaye vā. Paravisayā hete bhikkhuno, yadidaṁ pañca kāmaguṇā. Āṇaṇyamiva kāmacchandappahānaṁ āha piyavatthuabhāvāvahato.",
  "tika-s0201t4:202": "Ācāravipattipaṭibāhakāni sikkhāpadāni ācārapaṇṇattiādīni. Ārogyamiva byāpādappahānaṁ āha kāyacittānaṁ phāsubhāvāvahato.",
  "tika-s0201t4:203": "Bandhanā mokkhamiva thinamiddhappahānaṁ āha cittassa niggahitabhāvāvahato.",
  "tika-s0201t4:204": "Bhujissaṁ viya uddhaccakukkuccappahānaṁ āha cittassa seribhāvāvahato.",
  "tika-s0201t4:205": "Tiṇaṁviyāti tiṇamiva katvā. Agaṇetvāti acintetvā. Khemantabhūmiṁ viya vicikicchāpahānaṁ āha anussaṅkitāparisaṅkitabhāvena sammāpaṭipattihetubhāvato.",
  "tika-s0201t4:206": "427. Kirīyati (a. ni. ṭī. 3.5.28-29) gabbhāsaye khipīyatīti karo, sambhavo, karato jātoti karajo, mātāpettikasambhavoti attho. Mātuyā hi sarīrasaṇṭhāpanavasena karato jātoti karajoti apare. Ubhayathāpi karajakāyanti catusantatirūpamāha. Temetīti tintaṁ karoti. Ko panettha tintabhāvoti āha ‘‘snehetī’’ti, pītisnehena pīṇanaṁ karotīti attho. Tenāha ‘‘sabbattha pavattapītisukhaṁ karotī’’ti. Pītisamuṭṭhānapaṇītarūpehi sakalassa karajakāyassa pariphuṭatāya cettha taṁsamuṭṭhāpakapītisukhānaṁ sabbattha pavatti jotitā. Parisandetītiādīsupi eseva nayo. Tatthāpi hi ‘‘samantato sandeti temeti sneheti, sabbattha pavattapītisukhaṁ karotī’’tiādinā yathārahaṁ attho veditabbo. Paripūretīti vāyunā bhastaṁ viya imaṁ karajakāyaṁ pītisukhena pūreti. Samantato phusatīti imaṁ karajakāyaṁ pītisukhena phusati. Sabbāvatoti a-kārassa ā-kāro kato, sabbāvayavavatoti atthoti āha ‘‘sabbakoṭṭhāsavato’’ti, maṁsādisabbābhāgavatoti attho. Aphuṭaṁ nāma na hoti pītisukhasamuṭṭhānehi rūpehi sabbatthakameva byāpitattā. Kātuñceva yojetuñca cheko sannetuṁ paṭibaloti yojanā. Nhānīyacuṇṇānaṁ parimaddanavasena piṇḍaṁ karontena hatthena bhājanaṁ nippīḷetabbaṁ hotīti āha ‘‘sannentassa bhijjatī’’ti. Anugatāti anupaviṭṭhā. Parigatāti parito samantato tintā. Tintabhāveneva samaṁ antaraṁ bāhirañca etissāti santarabāhirā. Sabbatthakamevāti sabbattheva. Na ca pagghariṇī pamāṇayuttasseva udakassa sittattā. Ettha ca nhānīyapiṇḍaṁ viya karajakāyo, taṁ temetvā sampiṇḍitapamāṇayuttaudakaṁ viya paṭhamajjhānasukhaṁ daṭṭhabbaṁ.",
  "tika-s0201t4:207": "428.Heṭṭhā ubbhijjitvā uggacchanaudakoti rahadassa adhothūladhārāvasena ubbhijja uṭṭhahanaudako. Antoyeva ubbhijjanaudakoti rahadassa abbhantareyeva thūladhārā ahutvā uṭṭhitaudakasirāmukhehi ubbhijjanako. Āgamanamaggoti nadītaḷākakandarasaraādito āgamanamaggo.",
  "tika-s0201t4:208": "429. Uppalagacchāni ettha santīti uppalinī (a. ni. ṭī. 3.5.28-29), vāri. Ayamettha vinicchayo, tathā hi loke rattakkhiko ‘‘puṇḍarīkakkho’’ti vuccati. Keci pana ‘‘rattaṁ padumaṁ, setaṁ puṇḍarīka’’nti vadanti. Uppalādīni viya karajakāyo, udakaṁ viya tatiyajjhānasukhanti ayampi attho ‘‘purimanayenā’’ti atideseneva vibhāvitoti daṭṭhabbaṁ.",
  "tika-s0201t4:209": "430.Nirupakkilesaṭṭhenāti rajojallādinā anupakkiliṭṭhatāya amalīnabhāvena. Amalīnampi kiñci vatthu pabhassarasabhāvaṁ hotīti vuttaṁ ‘‘pabhassaraṭṭhenā’’ti. Utupharaṇanti uṇhautupharaṇaṁ. Sabbatthakameva jhānasukhena phuṭṭho karajakāyo yathā utunā phuṭṭhavatthasadisoti āha ‘‘vatthaṁ viya karajakāyo’’ti. Tasmāti ‘‘vatthaṁ viyā’’tiādinā vuttamevatthaṁ hetubhāvena paccāmasati, karajakāyassa vatthasadisattā catutthajjhānasukhassa ca utupharaṇasadisattāti attho. Santasabhāvattā ñāṇuttarattā cettha upekkhāpi sukhe saṅgahitāti catutthajjhānepi sukhaggahaṇaṁ kataṁ. ‘‘Parisuddhena pariyodātena pharitvā nisinno hotī’’ti vacanato catutthajjhānacittassa vatthasadisatā vuttā. Catutthajjhānasamuṭṭhānarūpehi bhikkhuno kāyassa phuṭabhāvaṁ sandhāya ‘‘taṁsamuṭṭhānarūpaṁ utupharaṇaṁ viyā’’ti vuttaṁ. Purisassa kāyo viya bhikkhuno karajakāyoti ayaṁ panattho pākaṭoti na gahito, gahito eva vā ‘‘yathā hi katthaci…pe… kāyo phuṭo hotī’’ti vuttattā.",
  "tika-s0201t4:210": "431.Pubbenivāsañāṇaupamāyanti pubbenivāsañāṇassa dassitaupamāyaṁ. Taṁdivasaṁkatakiriyāgahaṇaṁ pākatikasattassapi yebhuyyena pākaṭā hotīti dassanatthaṁ. Taṁdivasagatagāmattayaggahaṇeneva mahābhinīhārehi aññesampi pubbenivāsañāṇalābhīnaṁ tīsu bhavesu katā kiriyā yebhuyyena pākaṭā hotīti dīpitanti daṭṭhabbaṁ.",
  "tika-s0201t4:211": "432.Sammukhadvārāti aññamaññassa abhimukhadvārā. Aparāparaṁ sañcaranteti taṁtaṁkiccavasena ito cito ca sañcarante. Ito pana gehā…pe… pavisanavasenapīti idaṁ cutūpapātañāṇassa visayadassanavasena vuttaṁ. Dvinnaṁ gehānaṁ antare ṭhatvāti dvinnaṁ gehadvārānaṁ sammukhaṭṭhānabhūte antaravīthiyaṁ vemajjhe ṭhatvā. Tesu hi ekassa ce pācīnamukhadvāraṁ itarassa pacchimamukhaṁ, tassa sammukhaṁ ubhinnaṁ antaravīthiyaṁ ṭhitassa dakkhiṇāmukhassa, uttarāmukhassa vā cakkhumato purisassa tattha pavisanakanikkhamanakapurisā yathā sukheneva pākaṭā honti, evaṁ dibbacakkhuñāṇasamaṅgino cavanakaupapajjanakapurisā. Yathā pana tassa purisassa aññeneva khaṇena pavisantassa dassanaṁ, aññena nikkhamantassa dassanaṁ, evaṁ imassapi aññeneva khaṇena cavamānassa dassanaṁ, aññena upapajjamānassa dassananti daṭṭhabbaṁ. Ñāṇassa pākaṭāti ānetvā sambandho. Tassāti ñāṇassa.",
  "tika-s0201t4:212": "433. Pabbatasikharaṁ yebhuyyena saṁkhittaṁ saṅkucitaṁ hotīti idha pabbatamatthakaṁ ‘‘pabbatasaṅkhepo’’ti vuttaṁ, pabbatapariyāpanno vā padeso pabbatasaṅkhepo. Anāviloti akālusso. Sā cassa anāvilatā kaddamābhāvena hotīti āha ‘‘nikkaddamo’’ti. Ṭhitāsupi nisinnāsupi gāvīsu. Vijjamānāsūti labbhamānāsu. Itarā ṭhitāpi nisinnāpi carantīti vuccanti sahacaraṇañāyena. Tiṭṭhantameva, na kadācipi carantaṁ. Dvayanti sippisammukaṁ macchagumbanti imaṁ ubhayaṁ tiṭṭhantanti vuttaṁ, carantampīti adhippāyo. Kiṁ vā imāya sahacariyāya, yathālābhaggahaṇaṁ panettha daṭṭhabbaṁ. Sakkharakathalassa hi vasena ‘‘tiṭṭhanta’’nti, sippisambukassa macchagumbassa ca vasena ‘‘tiṭṭhantampi, carantampī’’ti yojanā kātabbā.",
  "tika-s0201t4:213": "434.Bhikkhūti bhinnakilesoti bhikkhu. So hi paramatthato samaṇotināmako. Tattha ariyamaggena sabbaso pāpānaṁ samitāvīti samaṇo. Tenāha ‘‘samitapāpattā’’ti. Seṭṭhaṭṭhena brahmā vuccati sammāsambuddho, tato āgatoti brahmā, ariyamaggo, taṁ asammohapaṭivedhavasena aññāsīti brāhmaṇo. Taṁsamaṅgitāya hissa pāpānaṁ bāhitabhāvo. Tenāha ‘‘bāhitapāpattā brāhmaṇo’’ti. Aṭṭhaṅgikena ariyamaggajalena nhātavā niddhotakilesoti nhātako. Gatattāti pahānābhisamayavasena paṭividdhattā. Tenāha ‘‘viditattā’’ti. Nissutattāti samucchedappahānavasena santānato sabbaso nihatattā. Tenāha ‘‘apahatattā’’ti, mariyādavasena kilesānaṁ hiṁsitattā ariyamaggehi odhiso sabbaso kilesānaṁ samucchinnattāti attho. Tenāha ‘‘hatattā’’ti. Ārakattāti suppahīnatāya vippakaṭṭhabhāvato. Tenāha ‘‘dūrībhūtattā’’ti. Ubhayampi ubhayattha yojetabbaṁ – kilesānaṁ ārakattā hatattā dūrībhūtattā ca ariyo, tathā arahanti. Yaṁ panettha atthato na vibhattaṁ, taṁ uttānatthattā suviññeyyameva.",
  "tika-s0201t4:214": "Mahāassapurasuttavaṇṇanāya līnatthappakāsanā samattā.",
  "tika-s0201t4:215": "10. Cūḷaassapurasuttavaṇṇanā",
  "tika-s0201t4:216": "435.Purimasadisamevāti ‘‘assapuravāsīnaṁ bhikkhusaṅghe gāravabahumānaṁ nipaccakārañca disvā bhikkhū piṇḍapātāpacāyane niyojento idaṁ suttaṁ abhāsī’’ti purimasutte mahāassapure (ma. ni. aṭṭha. 2.415) vuttasadisameva. Samaṇānaṁ anucchavikāti samaṇānaṁ samaṇabhāvassa anucchavikā patirūpā. Samaṇānaṁ anulomappaṭipadāti samaṇānaṁ sāmaññasaṅkhātassa ariyamaggassa anukūlappaṭipadā.",
  "tika-s0201t4:217": "436.Ete dhammāti ete pāḷiyaṁ āgatā abhijjhābyāpādādayo pāpadhammā. Uppajjamānāti uppajjamānā eva, pageva santāne bhāvitā. Malineti malavante kiliṭṭhe. Malaggahiteti gahitamale sañjātamale. Samaṇamalāti samaṇānaṁ samaṇabhāvassa malā. Dussantīti vipajjanti vinassanti. Samaṇadosāti samaṇānaṁ samaṇabhāvadūsanā. Kasaṭeti asāre. Nirojeti nitteje. Ayato sukhato apetāti apāyā, nirayādayo, taṁ phalaṁ arahanti, taṁ payojanaṁ vā etesanti āpāyikā. Ṭhānāni abhijjhādayo. Tenāha ‘‘apāye’’tiādi. Kāraṇabhāvena duggatipariyāpannāya vedanāya hitānīti duggativedaniyāni. Tena vuttaṁ ‘‘duggatiyaṁ vipākavedanāya paccayāna’’nti. Tikhiṇaṁ ayanti vekantakasadisaṁ sāraayaṁ. Ayenāti ayoghaṁsakena. Koñcasakuṇānaṁ kira kucchiyaṁ nivutthaṁ yaṁ kiñci kharaṁ tikhiṇañca hoti. Tathā hi tesaṁ vaccaṁ aṭṭhimpi pāsāṇampi vilīyāpeti. Tena vuttaṁ ‘‘koñcasakuṇe khādāpentī’’ti. Taṁ kira ayacuṇṇaṁ aggināpi kicchena dayhati, bhesajjabalena pana sukhena dayheyya. Tena vuttaṁ ‘‘susikkhitā ca naṁ ayakārā bahuhatthakammamūlaṁ labhitvā karontī’’tiādi. Atitikhiṇaṁ hoti, aññataraṁ ayobandhanaṁ pheggudaṇḍaṁ viya sukheneva chindanti. Sasabiḷāracammehi saṅghaṭitaṭṭhena saṅghāṭīti vuccati āvudhaparicchadoti āha ‘‘saṅghāṭiyāti kosiyā’’ti. Pariyonaddhanti parito onaddhaṁ chāditaṁ. Samantato veṭhitanti sabbaso pihitaṁ.",
  "tika-s0201t4:218": "437.Rajoti āgantukarajo. Jallanti sarīre uṭṭhānakaloṇādimalaṁ. Rajojallañca vatasamādānavasena anapanītaṁ etassa atthīti rajojalliko, tassa. Tenāha ‘‘rajojalladhārino’’ti. Udakaṁ orohantassātiādīnamattho mahāsīhanādasuttavaṇṇanāyaṁ vuttoyeva. Sabbametantiādīsu sabbasopi vatasamādānavasenāti adhippāyo. Yasmā sabbametaṁ bāhirasamayavaseneva kathitaṁ, tasmā saṅghāṭikassāti pilotikakhaṇḍehi saṅghaṭitattā ‘‘saṅghāṭī’’ti laddhanāmavatthadhārinoti attho. Tathā hi pāḷiyaṁ ‘‘saṅghāṭikassa’’icceva vuttaṁ, na ‘‘bhikkhuno’’ti. Tenāha ‘‘imasmiṁ hī’’tiādi. Kasmā panettha bhagavatā saṅghāṭikattādīniyeva vatasamādānāni paṭikkhittānīti? Nayadassanametaṁ aññesampi pañcātapamūgavatādīnaṁ tappaṭikkhepeneva pasiddhito. Apare pana bhaṇanti – ‘‘nāhaṁ, bhikkhave, saṅghāṭikassa saṅghāṭidhāraṇamattena sāmaññaṁ vadāmī’’ti vutte tattha nisinno koci titthantaraladdhiko acelakattaṁ nu kho kathanti cintesi, apare rajojallakattaṁ nu kho kathanti, evaṁ taṁ taṁ cintentānaṁ ajjhāsayavasena bhagavā imāneva vatasamādānāni idha paṭikkhipīti. Saṅghāṭikanti nivāsanapārupanavasena saṅghāṭivantaṁ. Tenāha ‘‘saṅghāṭikaṁ vattha’’ntiādi. Attano ruciyā mittādayo saṅghāṭikaṁ kareyyuṁ, pacchā viññutaṁ pattakāle saṅghāṭikatte samādapeyyuṁ.",
  "tika-s0201t4:219": "438.Attānaṁ visujjhantaṁ passati abhijjhādīnaṁ samudācārābhāvato. Maggena asamucchinnattā visuddhoti pana na vattabbo. Pāmojjanti taruṇapītimāha. Tassa hi attano sammāpaṭipattiyā kilesānaṁ vikkhambhitattā cittassa visuddhataṁ passantassa pāmojjaṁ jāyati, taṁ tuṭṭhākāraṁ. Tenāha ‘‘tuṭṭhākāro’’ti. Pītīti passaddhiāvahā balavapīti. Nāmakāyo passambhatīti iminā ubhayampi passaddhiṁ vadati. Vediyatīti anubhavati vindati. Idāni tena nīvaraṇehi cittassa visodhanattaṁ laddhanti āha ‘‘appanāppattaṁ viya hotī’’ti. Aññattha uṭṭhitā aññaṁ ṭhānaṁ upagatāti ettakena upamābhāvena uccanīcatāsāmaññena heṭṭhā asaddhammānaṁ paṭipakkhavasena desanāya pariyosāpitattā vuttaṁ ‘‘yathānusandhinā’’ti. Mahāsīhanādasutte maggo pokkharaṇiyā upamito ‘‘seyyathāpi, sāriputta, pokkharaṇī’’tiādiṁ (ma. ni. 1.154) ārabhitvā upamāsaṁsandane ‘‘tathāyaṁ puggalo paṭipanno, tathā ca iriyati, tañca maggaṁ samāruḷho, yathā āsavānaṁ khayā’’ti (ma. ni. 1.154) vuttattā. Yathā hi puratthimādidisāhi āgatā purisā taṁ pokkharaṇiṁ āgamma visuddharūpakāyā vigatapariḷāhā ca honti, evaṁ khattiyādikulato āgatā tathāgatappaveditaṁ dhammavinayaṁ sāsanaṁ āgamma visuddhanāmakāyā vigatakilesapariḷāhā ca honti. Tasmā sabbakilesānaṁ samitattā paramatthasamaṇo hotīti. Sesaṁ suviññeyyameva.",
  "tika-s0201t4:220": "Cūḷaassapurasuttavaṇṇanāya līnatthappakāsanā samattā.",
  "tika-s0201t4:221": "Niṭṭhitā ca mahāyamakavaggavaṇṇanā."
}