{
  "tika-vin02t29:0": "10. Bhikkhunikkhandhakaṁ",
  "tika-vin02t29:1": "Mahāpajāpatigotamīvatthukathāvaṇṇanā",
  "tika-vin02t29:2": "402. Bhikkhunikkhandhake sakkesu viharatīti paṭhamagamanena gantvā viharati. Mahāpajāpati gotamīti ettha gotamīti gottaṁ. Nāmakaraṇadivase panassā laddhasakkārā brāhmaṇā lakkhaṇasampattiṁ disvā ‘‘sace ayaṁ dhītaraṁ labhissati, cakkavattirañño mahesī bhavissati. Sace puttaṁ labhissati, cakkavattirājā bhavissatīti ubhayathāpi mahatīyevassā pajā bhavissatī’’ti byākariṁsu, tasmā puttapajāya ceva dhītupajāya ca mahantatāya ‘‘mahāpajāpatī’’ti nāmaṁ akaṁsu, idha pana gottena saddhiṁ saṁsanditvā ‘‘mahāpajāpati gotamī’’ti vuttaṁ. Yena bhagavā tenupasaṅkamīti bhagavā kapilapuraṁ gantvā paṭhamameva nandaṁ pabbājesi, sattame divase rāhulakumāraṁ. Cumbaṭakakalahe pana ubhayanagaravāsikesu yuddhatthāya nikkhantesu satthā gantvā te rājāno saññāpetvā attadaṇḍasuttaṁ (su. ni. 941 ādayo) kathesi. Rājāno pasīditvā aḍḍhateyyasate aḍḍhateyyasate dārake adaṁsu. Tāni pañca kumārasatāni satthu santike pabbajiṁsu. Atha nesaṁ pajāpatiyo sāsanaṁ pesetvā anabhiratiṁ uppādayiṁsu. Satthā tesaṁ anabhiratiyā uppannabhāvaṁ ñatvā te pañcasate daharabhikkhū kuṇāladahaṁ netvā attano kuṇālakāle nisinnapubbe pāsāṇatale nisīditvā kuṇālajātakakathāya (jā. 2.21.kuṇālajātaka) tesaṁ anabhiratiṁ vinodetvā sabbepi te sotāpattiphale patiṭṭhāpesi, puna mahāvanaṁ ānetvā arahattaphale. Tesaṁ cittajānanatthaṁ punapi pajāpatiyo sāsanaṁ pahiṇiṁsu. Te ‘‘abhabbā mayaṁ gharāvāsassā’’ti paṭisāsanaṁ pahiṇiṁsu. Tā ‘‘na dāni amhākaṁ paragharaṁ gantuṁ yuttaṁ, mahāpajāpatiyā santikaṁ gantvā pabbajjaṁ anujānāpetvā pabbajissāmā’’ti pañcasatāpi mahāpajāpatiṁ upasaṅkamitvā ‘‘ayye, amhākaṁ pabbajjaṁ anujānāpethā’’ti āhaṁsu. Mahāpajāpati ca tā itthiyo gahetvā yena bhagavā tenupasaṅkami, setacchattassa heṭṭhā rañño parinibbutakāle upasaṅkamītipi vadantiyeva. Pakkāmīti puna kapilapurameva pāvisi.",
  "tika-vin02t29:3": "Yathābhirantaṁviharitvāti bodhaneyyasattānaṁ upanissayaṁ olokento yathājjhāsayena viharitvā. Cārikaṁ pakkāmīti mahājanasaṅgahaṁ karonto uttamāya buddhasiriyā anopamena buddhavilāsena aturitacārikaṁ pakkāmi. Sambahulāhi sākiyānīhi saddhinti antonivesanasmiṁyeva dasabalaṁ uddissa pabbajjāvesaṁ gahetvā tāpi pañcasatā sākiyāniyo pabbajjāvesaṁyeva gāhāpetvā sabbāhipi tāhi sambahulāhi sākiyānīhi saddhiṁ. Pakkāmīti gamanaṁ abhinīhari. Gamanābhinīharaṇakāle panassā ‘‘sukumārā rājitthiyo padasā gantuṁ na sakkhissantī’’ti sākiyakoliyarājāno suvaṇṇasivikāyo upaṭṭhāpayiṁsu, tā pana ‘‘yāne āruyha gacchantīhi satthari agāravo kato hotī’’ti ekapaṇṇāsayojanikaṁ maggaṁ padasāva paṭipajjiṁsu. Rājānopi purato ca pacchato ca ārakkhaṁ saṁvidahāpetvā taṇḍulasappitelādīnaṁ sakaṭāni pūretvā ‘‘gatagataṭṭhāne āhāraṁ paṭiyādethā’’ti purise pesayiṁsu. Sūnehi pādehīti tāsañhi sukhumālattā pādesu eko phoṭo uṭṭheti, eko bhijjati, ubho pādā kaṭakaṭṭhisamparikiṇṇā viya hutvā uddhumātā. Tena vuttaṁ ‘‘sūnehi pādehī’’ti. Bahidvārakoṭṭhaketi dvārakoṭṭhakassa bahi. Kasmā panevaṁ ṭhitāti? Evaṁ kirassā ahosi ‘‘ahaṁ tathāgatena anuññātā sayameva pabbajjāvesaṁ aggahesiṁ, evaṁ gahitabhāvo ca pana me sakalajambudīpe pākaṭo jāto, sace satthā pabbajjaṁ anujānissati, iccetaṁ kusalaṁ. Sace nānujānissati, mahatī garahā bhavissatī’’ti vihāraṁ pavisituṁ asakkontī rodamānā aṭṭhāsi. Kiṁ nu tvaṁ gotamīti kiṁ nu rājakulānaṁ vipatti uppannā, kena nu tvaṁ kāraṇena evaṁ vivaṇṇabhāvaṁ pattā sūnehi pādehi…pe… ṭhitāti.",
  "tika-vin02t29:4": "Aññenapi pariyāyenāti aññenapi kāraṇena. Āpādikāti saṁvaḍḍhikā, tumhākaṁ hatthapādesu hatthapādakiccaṁ asādhentesu hatthe ca pāde ca vaḍḍhetvā paṭijaggikāti attho. Posikāti divasassa dve tayo vāre nahāpetvā bhojetvā pāyetvā tumhe posesi. Thaññaṁ pāyesīti nandakumāro kira bodhisattato katipāheneva daharataro. Tasmiṁ jāte mahāpajāpati attano puttaṁ dhātīnaṁ datvā sayaṁ bodhisattassa dhātikiccaṁ sādhayamānā attano thaññaṁ pāyesi. Taṁ sandhāya thero evamāha. Sādhu bhanteti ‘‘bahukārā’’tiādīhi tassā guṇaṁ kathetvā puna pabbajjaṁ yācanto evamāha.",
  "tika-vin02t29:5": "Mahāpajāpatigotamīvatthukathāvaṇṇanā niṭṭhitā.",
  "tika-vin02t29:6": "Aṭṭhagarudhammakathāvaṇṇanā",
  "tika-vin02t29:7": "403. Satthāpi ‘‘itthiyo nāma parittasaddhā, ekāyācitamatteyeva pabbajjāya anuññātāya na mama sāsanaṁ garuṁ katvā gaṇhissantī’’ti tikkhattuṁ paṭikkhipitvā idāni garuṁ katvā gāhāpetukāmatāya ‘‘sace, ānanda, mahāpajāpati gotamī aṭṭha garudhamme paṭiggaṇhāti, sāvassā hotu upasampadā’’tiādimāha. Tattha sāvassāti sā eva assā pabbajjāpi upasampadāpi hotu.",
  "tika-vin02t29:8": "Tadahupasampannassāti taṁ divasampi upasampannassa. Abhivādanaṁ paccuṭṭhānaṁ añjalikammaṁ sāmīcikammaṁ kātabbanti mānātimānaṁ akatvā pañcapatiṭṭhitena abhivādanaṁ, āsanā uṭṭhāya paccuggamanavasena paccuṭṭhānaṁ, dasanakhe samodhānetvā añjalikammaṁ, āsanapaññāpanabījanādikaṁ anucchavikakammasaṅkhātaṁ sāmīcikammañca kattabbaṁ. Abhikkhuke āvāseti yattha vasantiyā anantarāyena ovādatthāya upasaṅkamanārahe ṭhāne ovādadāyako ācariyo natthi, ayaṁ abhikkhuko āvāso nāma, evarūpe āvāse vassaṁ na upagantabbaṁ. Anvaddhamāsanti anuposathikaṁ. Ovādūpasaṅkamananti ovādatthāya upasaṅkamanaṁ. Diṭṭhenāti cakkhunā diṭṭhena. Sutenāti sotena sutena. Parisaṅkāyāti diṭṭhasutavasena parisaṅkitena. Garudhammanti garukaṁ saṅghādisesāpattiṁ. Pakkhamānattanti anūnāni pannarasa divasāni mānattaṁ. Chasu dhammesūti vikālabhojanacchaṭṭhesu sikkhāpadesu. Sikkhitasikkhāyāti ekasikkhampi akhaṇḍaṁ katvā pūritasikkhāya.",
  "tika-vin02t29:9": "Na akkositabbo na paribhāsitabboti dasannaṁ akkosavatthūnaṁ aññatarena akkosavatthunā na akkositabbo, bhayupadaṁsanāya kāyaci paribhāsāya na paribhāsitabbo. Ovaṭo bhikkhunīnaṁ bhikkhūsu vacanapathoti ovādānusāsanidhammakathāsaṅkhāto vacanapatho bhikkhunīnaṁ bhikkhūsu ovaṭo pihito, na bhikkhuniyā koci bhikkhu ovaditabbo vā anusāsitabbo vā, ‘‘bhante porāṇakattherā idañcidañca vattaṁ pūrayiṁsū’’ti evaṁ pana paveṇivasena kathetuṁ vaṭṭati. Anovaṭo bhikkhūnaṁ bhikkhunīsūti bhikkhūnaṁ pana bhikkhunīsu vacanapatho anivārito, yathāruciyā ovadantu anusāsantu dhammakathaṁ kathentūti ayamettha saṅkhepo, vitthārato panesā garudhammakathā mahāvibhaṅge vuttanayeneva veditabbā.",
  "tika-vin02t29:10": "Ime pana aṭṭha garudhamme satthu santike uggahetvā therena attano ārociyamāne sutvā mahāpajāpatiyā tāvamahantaṁ domanassaṁ khaṇena paṭippassambhi. Anotattadahato āhaṭena sītudakassa ghaṭasatena matthake parisittā viya vigatapariḷāhā attamanā hutvā garudhammapaṭiggahaṇena uppannapītipāmojjaṁ āvi karontī ‘‘seyyathāpi, bhante’’tiādikaṁ udānaṁ udānesi. Tattha daharoti taruṇo. Yuvāti yobbaññabhāve ṭhito. Maṇḍanakajātikoti alaṅkārasabhāvo. Tattha koci taruṇopi yuvā na hoti yathā atitaruṇo. Koci yuvāpi maṇḍanakajātiko na hoti yathā upasantasabhāvo ālasiyabyasanādīhi vā abhibhūto, idha pana daharo ceva yuvā ca maṇḍanakajātiko ca adhippeto, tasmā evamāha. Uppalādīni lokasammatattā vuttāni. Ito paraṁ yaṁ yaṁ vattabbaṁ, taṁ taṁ aṭṭhakathāyaṁ dassitameva.",
  "tika-vin02t29:11": "Tattha mātugāmassa pabbajitattāti idaṁ pañcavassasatato uddhaṁ aṭṭhatvā pañcasuyeva vassasatesu saddhammaṭṭhitiyā kāraṇanidassanaṁ. Paṭisambhidāpabhedappattakhīṇāsavavaseneva vuttanti ettha ‘‘paṭisambhidāpattakhīṇāsavaggahaṇena jhānānipi gahitāneva honti. Na hi nijjhānakānaṁ sabbappakārasampatti ijjhatī’’ti gaṇṭhipadesu vuttaṁ. Sukkhavipassakakhīṇāsavavasena vassasahassantiādinā ca yaṁ vuttaṁ. Taṁ khandhakabhāṇakānaṁ matena vuttanti veditabbaṁ. Dīghanikāyaṭṭhakathāyaṁ (dī. ni. aṭṭha. 3.161) pana evaṁ vuttaṁ –",
  "tika-vin02t29:12": "‘‘Paṭisambhidāpattehi vassasahassaṁ aṭṭhāsi, chaḷabhiññehi vassasahassaṁ, tevijjehi vassasahassaṁ, sukkhavipassakehi vassasahassaṁ, pātimokkhena vassasahassaṁ aṭṭhāsī’’ti.",
  "tika-vin02t29:13": "Aṅguttaranikāyaṭṭhakathāyampi (a. ni. aṭṭha. 1.1.130) –",
  "tika-vin02t29:14": "‘‘Buddhānañhi parinibbānato vassasahassameva paṭisambhidā nibbattetuṁ sakkonti, tato paraṁ cha abhiññā, tato tāpi nibbattetuṁ asakkontā tisso vijjā nibbattenti, gacchante gacchante kāle tāpi nibbattetuṁ asakkontā sukkhavipassakā honti. Eteneva upāyena anāgāmino sakadāgāmino sotāpannā’’ti –",
  "tika-vin02t29:15": "Vuttaṁ.",
  "tika-vin02t29:16": "Saṁyuttanikāyaṭṭhakathāyaṁ pana (saṁ. ni. aṭṭha. 2.3.156) –",
  "tika-vin02t29:17": "‘‘Paṭhamabodhiyañhi bhikkhū paṭisambhidāpattā ahesuṁ. Atha kāle gacchante paṭisambhidā pāpuṇituṁ na sakkhiṁsu, chaḷabhiññā ahesuṁ, tato cha abhiññā pattuṁ asakkontā tisso vijjā pāpuṇiṁsu. Idāni kāle gacchante tisso vijjā pāpuṇituṁ asakkontā āsavakkhayamattaṁ pāpuṇissanti, tampi asakkontā anāgāmiphalaṁ, tampi asakkontā sakadāgāmiphalaṁ, tampi asakkontā sotāpattiphalaṁ, gacchante kāle sotāpattiphalampi pattuṁ na sakkhissantī’’ti –",
  "tika-vin02t29:18": "Vuttaṁ.",
  "tika-vin02t29:19": "Yasmā cetaṁ sabbaṁ aññamaññapaṭiviruddhaṁ, tasmā tesaṁ tesaṁ bhāṇakānaṁ matameva ācariyena tattha tattha dassitanti gahetabbaṁ. Aññathā hi ācariyasseva pubbāparavirodhappasaṅgo siyāti.",
  "tika-vin02t29:20": "Tāniyevāti tāniyeva pañca vassasahassāni. Pariyattimūlakaṁ sāsananti āha ‘‘na hi pariyattiyā asati paṭivedho atthī’’tiādi. Pariyattiyā hi antarahitāya paṭipatti antaradhāyati, paṭipattiyā antarahitāya adhigamo antaradhāyati. Kiṁkāraṇā? Ayañhi pariyatti paṭipattiyā paccayo hoti, paṭipatti adhigamassa, iti paṭipattitopi pariyattiyeva pamāṇaṁ. Tattha paṭivedho ca paṭipatti ca hotipi na hotipi. Ekasmiñhi kāle paṭivedhakarā bhikkhū bahū honti, ‘‘esa bhikkhu puthujjano’’ti aṅguliṁ pasāretvā dassetabbo hoti, imasmiṁyeva dīpe ekavāraṁ puthujjanabhikkhu nāma nāhosi. Paṭipattipūrakāpi kadāci bahū honti, kadāci appā, iti paṭivedho ca paṭipatti ca hotipi na hotipi. Sāsanaṭṭhitiyā pana pariyattiyeva pamāṇaṁ. Paṇḍito hi tepiṭakaṁ sutvā dvepi pūreti. Yathā amhākaṁ bodhisatto āḷārassa santike pañcābhiññā satta ca samāpattiyo nibbattetvā nevasaññānāsaññāyatanasamāpattiyā parikammaṁ pucchi, so ‘‘na jānāmī’’ti āha, tato udakassa santikaṁ gantvā adhigatavisesaṁ saṁsanditvā nevasaññānāsaññāyatanassa parikammaṁ pucchi, so ācikkhi, tassa vacanasamanantarameva mahāsatto taṁ sampādesi, evameva paññavā bhikkhu pariyattiṁ sutvā dvepi pūreti, tasmā pariyattiyā ṭhitāya sāsanaṁ ṭhitaṁ hoti. Yathāpi mahato taḷākassa pāḷiyā thirāya udakaṁ na ṭhassatīti na vattabbaṁ, udake sati padumādīni pupphāni na pupphissantīti na vattabbaṁ, evameva mahātaḷākassa thirapāḷisadise tepiṭake buddhavacane sati mahātaḷāke udakasadisā paṭipattipūrakā kulaputtā natthīti na vattabbaṁ, tesu sati mahātaḷāke padumādīni pupphāni viya sotāpannādayo ariyapuggalā natthīti na vattabbaṁ. Evaṁ ekantato pariyattiyeva pamāṇaṁ.",
  "tika-vin02t29:21": "Pariyattiyā antarahitāyāti ettha pariyattīti (a. ni. aṭṭha. 1.1.130) tepiṭakaṁ buddhavacanaṁ sāṭṭhakathā pāḷi. Yāva sā tiṭṭhati, tāva pariyatti paripuṇṇā nāma hoti. Gacchante gacchante kāle kaliyugarājāno adhammikā honti, tesu adhammikesu tesampi amaccādayo adhammikā honti, tato raṭṭhajanapadavāsinoti tesaṁ adhammikatāya na devo sammā vassati, tato sassāni na sampajjanti, tesu asampajjantesu paccayadāyakā bhikkhusaṅghassa paccaye dātuṁ na sakkonti, bhikkhū paccayehi kilamantā antevāsike saṅgahetuṁ na sakkonti. Gacchante gacchante kāle pariyatti parihāyati, atthavasena dhāretuṁ na sakkonti, pāḷivaseneva dhārenti. Tato kāle gacchante pāḷimpi sakalaṁ dhāretuṁ na sakkonti, paṭhamaṁ abhidhammapiṭakaṁ parihāyati, parihāyamānaṁ matthakato paṭṭhāya parihāyati. Paṭhamameva hi mahāpakaraṇaṁ parihāyati, tasmiṁ parihīne yamakaṁ, kathāvatthu, puggalapaññatti, dhātukathā, vibhaṅgo, dhammasaṅgahoti.",
  "tika-vin02t29:22": "Evaṁ abhidhammapiṭake parihīne matthakato paṭṭhāya suttantapiṭakaṁ parihāyati. Paṭhamañhi aṅguttaranikāyo parihāyati, tasmimpi paṭhamaṁ ekādasakanipāto…pe… tato ekakanipātoti. Evaṁ aṅguttaranikāye parihīne matthakato paṭṭhāya saṁyuttanikāyo parihāyati. Paṭhamañhi mahāvaggo parihāyati, tato saḷāyatanavaggo, khandhakavaggo, nidānavaggo, sagāthāvaggoti. Evaṁ saṁyuttanikāye parihīne matthakato paṭṭhāya majjhimanikāyo parihāyati. Paṭhamañhi uparipaṇṇāsako parihāyati, tato majjhimapaṇṇāsako, tato mūlapaṇṇāsakoti. Evaṁ majjhimanikāye parihīne matthakato paṭṭhāya dīghanikāyo parihāyati. Paṭhamañhi pāthikavaggo parihāyati, tato mahāvaggo, tato sīlakkhandhavaggoti. Evaṁ dīghanikāye parihīne suttantapiṭakaṁ parihīnaṁ nāma hoti. Vinayapiṭakena saddhiṁ jātakameva dhārenti. Vinayapiṭakañhi lajjino dhārenti, lābhakāmā pana ‘‘suttante kathitepi sallakkhentā natthī’’ti jātakameva dhārenti. Gacchante kāle jātakampi dhāretuṁ na sakkonti. Atha nesaṁ paṭhamaṁ vessantarajātakaṁ parihāyati, tato paṭilomakkamena puṇṇakajātakaṁ, mahānāradajātakanti pariyosāne apaṇṇakajātakaṁ parihāyati, vinayapiṭakameva dhārenti.",
  "tika-vin02t29:23": "Gacchante kāle tampi matthakato paṭṭhāya parihāyati. Paṭhamañhi parivāro parihāyati, tato khandhako, bhikkhunīvibhaṅgo, mahāvibhaṅgoti anukkamena uposathakkhandhakamattameva dhārenti. Tadāpi pariyatti anantarahitāva hoti. Yāva pana manussesu catuppadikagāthāpi pavattati, tāva pariyatti anantarahitāva hoti. Yadā saddho pasanno rājā hatthikkhandhe suvaṇṇacaṅkoṭakamhi sahassatthavikaṁ ṭhapāpetvā ‘‘buddhehi kathitaṁ catuppadikaṁ gāthaṁ jānanto imaṁ sahassaṁ gaṇhatū’’ti nagare bheriṁ carāpetvā gaṇhanakaṁ alabhitvā ‘‘ekavāraṁ carāpite nāmaṁ suṇantāpi honti asuṇantāpī’’ti yāvatatiyaṁ carāpetvā gaṇhanakaṁ alabhitvā rājapurisā sahassatthavikaṁ puna rājakulaṁ pavesenti, tadā pariyatti antarahitā nāma hoti.",
  "tika-vin02t29:24": "Ciraṁ pavattissatīti pariyattiyā antarahitāyapi liṅgamattaṁ addhānaṁ pavattissati. Kathaṁ? Gacchante gacchante hi kāle cīvaraggahaṇaṁ pattaggahaṇaṁ samiñjanapasāraṇaṁ ālokitavilokitaṁ na pāsādikaṁ hoti, nigaṇṭhasamaṇā viya alābupattaṁ bhikkhū pattaṁ aggabāhāya parikkhipitvā ādāya vicaranti, ettāvatāpi liṅgaṁ anantarahitameva hoti. Gacchante pana kāle aggabāhato otāretvā hatthena vā sikkāya vā olambetvā vicaranti, cīvarampi rajanasāruppaṁ akatvā oṭṭhaṭṭhivaṇṇaṁ katvā rajanti. Gacchante kāle rajanampi na hoti, dasacchindanaṁ ovaṭṭikāvijjhanaṁ kappamattañca katvā vaḷañjanti, puna ovaṭṭikaṁ vijjhitvā kappaṁ na karonti. Tato ubhayampi akatvā dasā chetvā paribbājakā viya caranti. Gacchante kāle ‘‘ko iminā amhākaṁ attho’’ti khuddakaṁ kāsāvakhaṇḍaṁ hatthe vā gīvāyaṁ vā bandhanti, kesesu vā allīyāpenti, dārabharaṇaṁ karontā kasitvā vapitvā jīvikaṁ kappetvā vicaranti, tadā dakkhiṇaṁ dento jano saṅghaṁ uddissa etesampi deti. Idaṁ sandhāya bhagavatā vuttaṁ ‘‘bhavissanti kho panānanda, anāgatamaddhānaṁ gotrabhuno kāsāvakaṇṭhā dussīlā pāpadhammā, tesu dussīlesu saṅghaṁ uddissa dānaṁ dassanti, tadāpāhaṁ, ānanda, saṅghagataṁ dakkhiṇaṁ asaṅkhyeyyaṁ appameyyaṁ vadāmī’’ti (ma. ni. 3.380). Tato gacchante kāle nānāvidhāni kammāni karontā ‘‘papañco esa, kiṁ iminā amhāka’’nti kāsāvakhaṇḍaṁ chinditvā araññe khipanti, tasmiṁ kāle liṅgaṁ antarahitaṁ nāma hoti. Kassapadasabalassa kira kālato paṭṭhāya yonakānaṁ setavatthāni pārupitvā caraṇacārittaṁ jātaṁ. Evaṁ pariyattiyā antarahitāyapi liṅgamattaṁ ciraṁ pavattissatīti veditabbaṁ.",
  "tika-vin02t29:25": "Aṭṭhagarudhammakathāvaṇṇanā niṭṭhitā.",
  "tika-vin02t29:26": "Bhikkhunīupasampannānujānanakathāvaṇṇanā",
  "tika-vin02t29:27": "404-405.Yadaggenāti yaṁ divasaṁ ādiṁ katvā. Tadevāti tasmiññeva divase. Anuññattiyāti anuññāya. Ekāhaṁ, bhante ānanda, bhagavantaṁ varaṁ yācāmīti ‘‘evameva kho ahaṁ, bhante ānanda, ime aṭṭha garudhamme paṭiggaṇhāmi yāvajīvaṁ anatikkamanīye’’ti paṭijānitvā idāni kasmā varaṁ yācatīti ce? Parūpavādavivajjanatthaṁ. Evañhi keci vadeyyuṁ ‘‘mahāpajāpatiyā paṭhamaṁ sampaṭicchitattā bhikkhūnaṁ bhikkhunīnañca yathāvuḍḍhaṁ abhivādanaṁ nāhosi, sā ce varaṁ yāceyya, bhagavā anujāneyyā’’ti.",
  "tika-vin02t29:28": "406.Sarāgāyāti sarāgabhāvāya kāmarāgabhavarāgaparibrūhanāya. Saññogāyāti vaṭṭe saṁyojanatthāya. Ācayāyāti vaṭṭassa vaḍḍhanatthāya. Mahicchatāyāti mahicchabhāvāya. Asantuṭṭhiyāti asantuṭṭhibhāvāya. Saṅgaṇikāyāti kilesasaṅgaṇagaṇasaṅgaṇavihārāya. Kosajjāyāti kusītabhāvāya. Dubbharatāyāti dupposatāya. Virāgāyāti sakalavaṭṭato virajjanatthāya. Visaññogāyāti kāmarāgādīhi visaṁyujjanatthāya. Apacayāyāti sabbassapi vaṭṭassa apacayatthāya, nibbānāyāti attho. Appicchatāyāti paccayappicchatādivasena sabbaso icchāpagamāya. Santuṭṭhiyāti dvādasavidhasantuṭṭhibhāvāya. Pavivekāyāti pavivittabhāvāya kāyavivekāditadaṅgavivekādivivekasiddhiyā. Vīriyārambhāyāti kāyikassa ceva cetasikassa ca vīriyassa paggaṇhanatthāya. Subharatāyāti sukhaposanatthāya. Evaṁ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa kāraṇaṁ hutvā virāgādibhāvāya saṁvattati, ekaṁsato eso dhammo, eso vinayo sammadeva apāyādīsu apatanavasena dhāraṇato kilesānaṁ vinayanato, satthu sammāsambuddhassa ovādānusiṭṭhibhāvato etaṁ satthusāsananti dhāreyyāsi jāneyyāsi, avabujjheyyāsīti attho. Imasmiṁ sutte paṭhamavārena vaṭṭaṁ, dutiyavārena vivaṭṭaṁ kathitaṁ.",
  "tika-vin02t29:29": "409-410.Vimānetvāti aparajjhitvā. Kammappattāyopīti kammārahāpi. Āpattigāminiyopīti āpattiāpannāyopi. Vuttanayeneva kāretabbataṁ āpajjantīti tathākaraṇassa paṭikkhittattā dukkaṭena kāretabbataṁ āpajjanti.",
  "tika-vin02t29:30": "413-5.Dve tisso bhikkhuniyoti dvīhi tīhi bhikkhunīhi. Na ārocentīti pātimokkhuddesakassa na ārocenti. Na paccāharantīti bhikkhunīnaṁ na paccāharanti. Visesakanti vattabhaṅgaṁ.",
  "tika-vin02t29:31": "420.Tena ca bhikkhu nimantetabboti sāmīcidassanametaṁ, na pana animantiyā āpatti.",
  "tika-vin02t29:32": "425.Tayo nissayeti senāsananissayaṁ apanetvā apare tayo nissaye. Rukkhamūlasenāsanañhi sā na labhati.",
  "tika-vin02t29:33": "428.Anuvādaṁ paṭṭhapentīti issariyaṁ pavattenti.",
  "tika-vin02t29:34": "430.Bhikkhudūtena upasampādentīti bhikkhuyeva dūto bhikkhudūto, tena bhikkhudūtena, bhikkhudūtaṁ katvā upasampādentīti attho.",
  "tika-vin02t29:35": "431.Na sammatīti nappahoti. Navakammanti navakammaṁ katvā ‘‘ettakāni vassāni vasatū’’ti apaloketvā saṅghikabhūmidānaṁ.",
  "tika-vin02t29:36": "432.Sannisinnagabbhāti patiṭṭhitagabbhā.",
  "tika-vin02t29:37": "434.Pabbajjampi na labhatīti titthāyatanasaṅkantāya abhabbabhāvūpagamanato na labhati. Idaṁ odissa anuññātaṁ vaṭṭatīti ekato vā ubhato vā avassave satipi odissa anuññātattā vaṭṭati. Sesamettha pāḷito aṭṭhakathāto ca suviññeyyamevāti.",
  "tika-vin02t29:38": "Bhikkhunīupasampannānujānanakathāvaṇṇanā niṭṭhitā.",
  "tika-vin02t29:39": "Bhikkhunikkhandhakavaṇṇanā niṭṭhitā."
}