{
  "tika-vin08t33:0": "33. Kammākammavinicchayakathā",
  "tika-vin08t33:1": "249. Evaṁ garukāpattivuṭṭhānavinicchayakathaṁ kathetvā idāni kammākammavinicchayakathaṁ kathetuṁ ‘‘kammākammanti ettha panā’’tiādimāha. Tattha samaggena saṅghena karīyate tanti kammaṁ, apalokanādicatubbidhavinayakammaṁ. Itarasmimpi eseva nayo. A-kāro vuddhiattho, na vuddhippattaṁ kammaṁ akammaṁ. Kammañca akammañca kammākammaṁ vajjāvajjaṁ viya, phalāphalaṁ viya ca. Tattha ca kammanti apalokanakammañattikammadvayaṁ. Akammanti ñattidutiyakammañatticatautthakammadvayaṁ. Atha vā kammanti catūsupi etesu lahukakammaṁ. Akammanti garukakammaṁ. Kammākammanti ettha pana vinicchayo evaṁ veditabboti yojanā. Tattha panāti pakkhantaratthe nipāto , garukāpattivuṭṭhānavinicchayakathāpakkhato añño kammākammavinicchayakathāpakkho veditabboti vā mayā vuccateti vā attho.",
  "tika-vin08t33:2": "Cattārikammānīti ettha cattārīti paricchedanidassanaṁ. Tena vinayakammāni nāma cattāri eva honti, na ito ūnādhikānīti dasseti. Kammānīti paricchinnakammanidassanaṁ. Apalokanakammantiādīni paricchinnakammānaṁ uddesakathanaṁ. Tattha apalokīyate āyācīyate apalokanaṁ, apapubbalokadhātu āyācanatthe, yupaccayo bhāvatthavācako. Apalokanavasena kattabbaṁ kammaṁ apalokanakammaṁ, sīmaṭṭhakasaṅghaṁ apaloketvā saṅghānumatiyā kattabbaṁ kammaṁ. Ñāpanā ñatti, saṅghassa jānāpanāti attho. Ñattiyā kattabbaṁ kammaṁ ñattikammaṁ, anussāvanaṁ akatvā suddhañattiyāyeva kattabbakammaṁ. Dvinnaṁ pūraṇī dutiyā, ñatti dutiyā etassa kammassāti ñattidutiyaṁ, ñattidutiyañca taṁ kammañcāti ñattidutiyakammaṁ, ekāya ñattiyā ekāya anussāvanāya kattabbakammaṁ. Catunnaṁ pūraṇī catutthī, ñatti catutthī etassa kammassāti ñatticatutthaṁ, ñatticatutthañca taṁ kammañcāti ñatticatutthakammaṁ, ekāya ñattiyā tīhi anussāvanāhi kattabbakammaṁ. Tena vakkhati ‘‘apalokanakammaṁ nāma sīmaṭṭhakasaṅghaṁ sodhetvā’’tiādi.",
  "tika-vin08t33:3": "Evaṁ cattāri kammāni uddisitvā parivāre (pari. 482 ādayo) kammavagge āgatanayeneva tesaṁ catunnaṁ kammānaṁ vipattikāraṇāni pucchitvā vissajjetuṁ ‘‘imāni cattāri kammāni katihākārehi vipajjanti? Pañcahākārehi vipajjantī’’tiādimāha. Tattha vatthutoti vinayakammassa kāraṇabhūtavatthuto. Ñattito anussāvanatoti dvepi kammavācāyameva. Sīmatoti kammakaraṇaṭṭhānabhūtabaddhasīmato. Parisatoti kammappattachandārahabhūtakārakasaṅghato. Tāniyeva hi pañca sabbesaṁ vinayakammānaṁ vipattikāraṇāni honti.",
  "tika-vin08t33:4": "Tato taṁ kammavipattikāraṇabhūtaṁ vatthuṁ pāḷinayena vitthāretuṁ ‘‘sammukhākaraṇīyaṁ kammaṁ asammukhā karoti, vatthuvipannaṁ adhammakamma’’ntyādimāha. Tattha sammukhākaraṇīyaṁ paṭipucchākaraṇīyaṁ paṭiññāyakaraṇīyanti imesaṁ tiṇṇaṁ atathākaraṇena, sativinayo amūḷhavinayo tassapāpiyasikā tajjanīyakammaṁ niyasakammaṁ pabbājanīyakammaṁ paṭisāraṇīyakammaṁ ukkhepanīyakammaṁ parivāso mūlāyapaṭikassanā mānattaṁ abbhānaṁ upasampadanti imesaṁ terasakammānaṁ aññakammārahassa aññakammakaraṇena, uposatho pavāraṇāti imesaṁ dvinnaṁ adivase karaṇena, paṇḍako theyyasaṁvāsako titthiyapakkantako tiracchānagato mātughātako pitughātako arahantaghātako lohituppādako saṅghabhedako bhikkhunidūsako ubhatobyañjanako ūnavīsativasso antimavatthuajjhāpannapubboti imesaṁ terasannaṁ puggalānaṁ upasampadākammakaraṇena iti imāni ekatiṁsa kammāni vatthuvipannaṁ adhammakammaṁ hoti. Ñattito pañca, anussāvanato pañcāti imāni dasa kāraṇāni antokammavācāyameva labhanti, sīmato ekādasa kāraṇāni sīmāsammutivasena labhanti, parisato dvādasa kāraṇāni catuvaggapañcavaggadasavaggavīsativaggasaṅkhātesu catūsu saṅghesu ekekasmiṁ kammapattachandārahasammukhībhūtasaṅkhātānaṁ tiṇṇaṁ tiṇṇaṁ saṅghānaṁ vasena labhantīti.",
  "tika-vin08t33:5": "Evaṁ kammavipattikāraṇāni dassetvā puna catuvaggasaṅghādīsu sannisinnānaṁ bhikkhūnaṁ visesanāmaṁ dassetuṁ ‘‘catuvaggakaraṇe kamme’’tiādimāha. Taṁ suviññeyyameva.",
  "tika-vin08t33:6": "250. Tato paraṁ catunnaṁ kammānaṁ ṭhānaṁ saṅkhepato dassetuṁ ‘‘apalokanakammaṁ kati ṭhānāni gacchatī’’tiādimāha. Tampi suviññeyyameva.",
  "tika-vin08t33:7": "251. Tato tāniyeva kammāni tesu ṭhānesu pavattāni vitthārato pakāsetukāmo ‘‘ayaṁ tāva pāḷinayo. Ayaṁ panettha ādito paṭṭhāya vinicchayakathā’’tiādimāha. Tattha tassaṁ vinicchayakathāyaṁ catūsu kammesu katamaṁ apalokanakammaṁ nāmāti pucchāyaṁ taṁ dassetumāha ‘‘apalokanakammaṁ nāmā’’tiādi. Tattha sīmaṭṭhakasaṅghaṁ sodhetvāti avippavāsasaṅkhātamahāsīmaṭṭhakaṁ saṅghaṁ sodhetvā. Na hi khaṇḍasīmāya sannipatite saṅghe sodhetabbakiccaṁ atthi, avippavāsasīmāsaṅkhātāya mahāsīmāya pana vitthārattā bahūnaṁ bhikkhūnaṁ vasanaṭṭhānattā samaggabhāvatthaṁ sodhetabbaṁ hoti. Chandārahānaṁ chandaṁ āharitvāti tissaṁ sīmāyaṁ catuvaggādigaṇaṁ pūretvā hatthapāsaṁ avijahitvā ṭhitehi bhikkhūhi aññesaṁ hatthapāsaṁ anāgatānaṁ pakatattabhikkhūnaṁ chandaṁ āharitvā. Vuttañhi ‘‘catuvaggakaraṇe kamme cattāro bhikkhū pakatattā kammappattā, avasesā pakatattā chandārahā’’ti (pari. 497). Samaggassa saṅghassa anumatiyāti chandassa āharitattā hatthapāsaṁ āgatāpi anāgatāpi sabbe bhikkhū samaggāyeva honti, tasmā samaggassa saṅghassa anumatiyā. Tikkhattuṁ sāvetvāti ‘‘suṇātu me, bhante, saṅgho’’tiādinā kammavācaṁ abhaṇitvā ‘‘ruccati saṅghassa. Dutiyampi…pe… tatiyampi ruccati saṅghassā’’ti tikkhattuṁ sāvetvā kattabbakammaṁ apalokanakammaṁ nāmāti yojanā. Vuttanayenevāti apalokanakamme vuttanayeneva. Iminā ‘‘sīmaṭṭhakasaṅghaṁ sodhetvā, chandārahānaṁ chandaṁ āharitvā’’ti idaṁ dvayaṁ atidisati. Itaresupi eseva nayo.",
  "tika-vin08t33:8": "Tattha tesu catūsu kammesu kiṁ aññakammaṁ itarakammavasena kātabbanti codanaṁ sandhāyāha ‘‘tatra’’iccādi. Evaṁ hotu, evaṁ sante avisesena sabbampi kammaṁ aññavasena kattabbanti āha ‘‘ñattidutiyakammaṁ panā’’tiādi. Tattha pana-saddo visesatthajotako, ñattidutiyakamme pana viseso atthīti attho. Ito parāni suviññeyyāneva. Paṭikkhittameva aṭṭhakathāyanti ajjhāhārasambandho. Yadi evaṁ akkharaparihīnādīsu santesu kammakopo siyāti codanaṁ manasi katvā āha ‘‘sace panā’’tiādi. Tattha akkharaparihīnanti ‘‘suṇātu me’’tiādīsu su-kāra ṇā-kāra tu-kārādīnaṁ bhassanaṁ. Padaparihīnanti suṇātūtiādīnaṁ vibhatyantapadānaṁ bhassanaṁ. Duruttapadaṁ pana upari vakkhati.",
  "tika-vin08t33:9": "Idāni punappunavacane payojanaṁ dassento ‘‘idaṁ akuppakamme daḷhikammaṁ hoti, kuppakamme kammaṁ hutvā tiṭṭhatī’’ti āha. Tattha idanti idaṁ punappunaṁ vuttakammaṁ. Akuppakammeti akuppe ṭhānārahe purekatakamme. Daḷhikammaṁ hotīti thiratarakammaṁ hoti ekāya rajjuyā bandhitabbabhāre dutiyatatiyādirajjūhi bandhanaṁ viya. Kuppakammeti akkharaparihīnādivasena kuppe aṭṭhānārahe purekatakamme. Kammaṁ hutvā tiṭṭhatīti punappunaṁ vutte sati tesaṁ akkharaparihīnādīnaṁ sodhitattā parisuddhakammaṁ hutvā tiṭṭhati. Akuppakamme kuppakammeti vā bhāvenabhāvalakkhaṇatthe bhummavacanaṁ. Puretaraṁ katakammasmiṁ akuppakamme sati pacchā idaṁ punappunaṁ vuttakammaṁ daḷhikammaṁ hoti, purekatakammasmiṁ kuppakamme sati idaṁ punappunaṁ vuttakammaṁ akuppaṁ ṭhānārahaṁ parisuddhakammaṁ hutvā tiṭṭhatīti. Imaṁ pāṭhaṁ nissāya ācariyavarā ekapuggalampi anekakkhattuṁ upasampadakammaṁ karonti. Kasmā pana te bhikkhū lajjīpesalabahussutasikkhākāmabhūtānaṁ attano ācariyupajjhāyānaṁ santike sikkhaṁ gaṇhantīti? Na te attano ācariyupajjhāyānaṁ santikā laddhasikkhaṁ paccakkhāya aññaṁ gaṇhanti, atha kho tāya eva saddhiṁ diguṇatiguṇaṁ karonti. Evaṁ santepi purimasikkhāya asaddahantāyeva kareyyuṁ, no saddahantāti? No asaddahantā , saddahantāpi te bhikkhū punappunakaraṇe yuttitopi āgamatopi ādīnavaṁ apassantā ānisaṁsameva passantā karontīti.",
  "tika-vin08t33:10": "Kathaṁ yuttito ānisaṁsaṁ passanti? Yathā hi loke abhisittampi rājānaṁ punappunābhisiñcane ādīnavaṁ na passanti, atha kho abhisekānubhāvena rājiddhippattatādīhi kāraṇehi ānisaṁsameva passanti, yathā ca sāsane cetiyaṁ vā paṭimaṁ vā niṭṭhitasabbakiccaṁ ‘‘anekajātisaṁsāra’’ntiādīhi bhagavato vacanehi abhisekamaṅgalaṁ karontāpi punappunakaraṇe ādīnavaṁ apassantā atirekataraṁ mahiddhikatāmahānubhāvatādiānisaṁsameva passantā punappunaṁ karontiyeva, evameva kataupasampadakammaṁ bhikkhuṁ punadeva kammavācābhaṇane ādīnavaṁ apassantā pubbe katakammasmiṁ vatthuādīsu pañcasu aṅgesu ekasmimpi aṅge aparipuṇṇe sati kammakopasambhavato idāni katakammena paripuṇṇaaṅge sati kammasampattisambhavañca pubbeva kammasampattisambhavepi daḷhikammathiratarasambhavañca ānisaṁsaṁ passantā karonti. Kathaṁ āgamato ānisaṁsaṁ passanti? Yathāvuttaparivāraṭṭhakathāpāṭhavinayasaṅgahapāṭhesu duruttapadassa sodhanatthaṁ punappunaṁ vattabbabhāvassa upalakkhaṇanayena vacanato. Sesañattidosaanussāvanadosānañca vatthuvipattisīmavipattiparisavipattidosānañca sodhanaṁ dassitaṁ hoti. Teneva ca kāraṇena ayampi pacchimapāṭho ācariyena vutto. Tassattho heṭṭhā vuttova. Iti pubbe katakammassa kopasambhavepi idāni katakammena sampajjanasaṅkhātaṁ ānisaṁsaṁ āgamato passantīti daṭṭhabbaṁ.",
  "tika-vin08t33:11": "Keci pana ācariyā imaṁ ‘‘punappunaṁ vattuṁ vaṭṭatīti pāṭhaṁ tasmiṁyeva paṭhamakammakaraṇakāle duruttasodhanatthaṁ vattabbataṁ sandhāya vuttaṁ, na cirakāle’’ti vadanti, tadetaṁ vacanaṁ neva aṭṭhakathāyaṁ āgataṁ, na ṭīkādīsu vinicchitaṁ, tesaṁ matimattameva, tasmā na gahetabbaṁ. Apica tasmiṁ khaṇe punappunaṁ vacanatopi aparabhāge vacanaṁ mahapphalaṁ hoti mahānisaṁsaṁ. Tasmiñhi kāle punappunaṁ bhaṇane ñattidosaanussāvanadosāni pacchimabhaṇane suṭṭhu bhaṇanto sodhetuṁ sakkuṇeyya, na vatthuvipattisīmavipattiparisavipattidosāni. Tasmiñhi khaṇe tameva vatthu, sā eva sīmā, sā eva parisā, tasmā tāni punappunavacanena sodhetumasakkuṇeyyāni honti. Aparabhāge karonto pana pubbe aparipuṇṇavīsativassabhāvena vatthuvipattibhūtepi idāni paripuṇṇavīsativassattā vatthusampatti hoti, pubbe sīmasaṅkarādibhāvena sīmavipattisambhavepi idāni tadabhāvatthāya suṭṭhu sodhitattā sīmasampatti hoti, pubbe vaggakammādivasena parisavipattisambhavepi idāni tadabhāvatthāya suṭṭhu sodhitattā parisasampatti hoti, evaṁ pañca vipattiyo sodhetvā pañca sampattiyo sampādetvā kātuṁ sakkuṇeyyato paṭhamakāle punappunaṁ bhaṇanatopi aparabhāge bhaṇanaṁ mahapphalaṁ hoti mahānisaṁsanti veditabbaṁ.",
  "tika-vin08t33:12": "Yadi evaṁ upasampadasikkhāya daharo bhaveyyāti? Na bhaveyya. Kasmā? Porāṇasikkhaṁ appaccakkhitvā tāya eva patiṭṭhitattāti. Evaṁ santepi purekatakammassa sampajjanabhāvena tiṭṭhante sati tāya ṭhitattā adaharo siyā. Purimakammassa asampajjanabhāvena idāni katakammeyeva upasampadabhāvena tiṭṭhante sati kasmā daharo na bhaveyyāti? Evaṁ sante daharo bhaveyya. Evaṁ daharo samāno purimasikkhāya vassaṁ gaṇetvā yathāvuḍḍhaṁ vandanādīni sampaṭicchanto mahāsāvajjo bhaveyyāti? Evaṁ purimasikkhāya aṭṭhitabhāvaṁ pacchimasikkhāya eva laddhupasampadabhāvaṁ tathato jānanto evaṁ karonto sāvajjo hoti, evaṁ pana ajānanto ‘‘purimasikkhāyameva ṭhito’’ti maññitvā evaṁ karonto anavajjoti veditabbo. Kathaṁ viññāyatīti ce? ‘‘Anāpatti ūnavīsativassaṁ paripuṇṇasaññīti ettha kiñcāpi upasampādentassa anāpatti, puggalo pana anupasampannova hoti. Sace pana so dasavassaccayena aññaṁ upasampādeti, taṁ ce muñcitvā gaṇo pūrati, sūpasampanno. Sopi ca yāva na jānāti, tāvassa neva saggantarāyo, na mokkhantarāyo. Ñatvā pana puna upasampajjitabba’’nti samantapāsādikāyaṁ (pāci. aṭṭha. 406) āgatattā viññāyati. Evaṁ vatthuvipannattā kammakopato anupasampannassa puggalassa upajjhāyo bhavituṁ yuttakāle puna upasampajjanena upasampannabhūtabhāvassa aṭṭhakathāyaṁ āgatattā iminā nayena sīmavipannapaasavipannañattivipannaanussāvanavipannabhūtattā kammakopato pubbe anupasampannabhūtaṁ puggalampi aparabhāge vuḍḍhippattikālepi pañca vipattidosāni sodhetvā puna upasampadakammavācākaraṇena upasampādetuṁ vaṭṭati. Sopi puggalo pubbakammakāle anupasampanno hutvāpi aparakammakāle upasampanno hotīti daṭṭhabbo.",
  "tika-vin08t33:13": "Ekacce pana bhikkhū porāṇasikkhaṁ paccakkhāya navasikkhameva gaṇhiṁsu, te pana bhikkhū navasikkhāvasena daharāva bhavanti, evaṁ karaṇañca ativiya guṇavisiṭṭhaṁ attano navakataraṁ bhikkhuṁ disvā tasmiṁ puggale payirupāsitukāmo taṁ puggalaṁ attanā vuḍḍhataraṁ kātukāmo attānaṁ daharaṁ kātukāmo hutvā dhammagāravena karonto yutto bhaveyya. Atha pana sikkhāsampannaṁ kattukāmo evaṁ kareyya, sikkhā nāma pañcaṅgasamannāgate sati sampajjati, sīlavisuddhiyeva kāraṇaṁ hoti, tasmā yadi purimasikkhā aṭṭhitā bhaveyya, paccakkhānakiccaṁ natthi, sayameva patitā hoti. Purimasikkhāya ṭhitāya sati vibbhamitukāmoyeva paccakkhānaṁ kareyya, na bhikkhubhavitukāmo, so pana catupārisuddhisīlameva parisuddhaṁ kareyya, tasmā porāṇasikkhāya paccakkhānaṁ ayuttaṁ viya dissati. Tato porāṇasikkhaṁ paccakkhāya navasikkhāgahaṇato punappunaṁ karaṇaṁyeva yuttataraṁ dissati. Kasmā? Porāṇasikkhaṁ paccakkhāya navasikkhāgahaṇe purimakammaṁ asampajjitvā pacchimakammasampajjane sati kiñcāpi purimasikkhā natthi, yā paccakkhātabbā, tathāpi navasikkhāya sampajjitattā doso natthi, daharabhāvaṁ pattopi yuttarūpoyeva.",
  "tika-vin08t33:14": "Yadi purimakammampi pacchimakammampi sampajjatiyeva, evaṁ sati purimasikkhāya paccakkhānaṁ niratthakaṁ. Pacchimasikkhāya ṭhitopi daharabhāvaṁ pattattā ayuttarūpo. Yadi pana purimakammameva sampajjati, na pacchimakammaṁ, evaṁ sati pubbe ṭhitaporāṇasikkhāpi paccakkhānena patitā. Pacchimasikkhāpi pacchimakammassa pañcannaṁ vipattīnaṁ aññatarena yogato na sampajjati, tasmā purimasikkhāya ca patitattā pacchimasikkhāya ca aladdhattā ubhato bhaṭṭhattā ayuttova hoti. Porāṇasikkhaṁ appaccakkhāya navasikkhāgahaṇe pana sati purimakammaṁ sampannaṁ hutvā pacchimakammaṁ asampannaṁ hontampi purimasikkhāya patiṭṭhitoyeva, purimaṁ asampannaṁ hutvā pacchimaṁ sampannampi pacchimasikkhāya ṭhito eva. Purimapacchimakammadvayampi pañcahaṅgehi sampannampi daḷhikammathiratarabhūtāya purimasikkhāya ṭhitoyeva so bhikkhu hoti, tasmā purimasikkhaṁ paccakkhāya navasikkhāgahaṇato purimasikkhaṁ appaccakkhāya punappunaṁ navasikkhāgahaṇaṁ yuttataraṁ hotīti daṭṭhabbaṁ.",
  "tika-vin08t33:15": "Imaṁ pana punappunaṁ karontānaṁ ācariyānaṁ vādaṁ amanasikarontā aññe ācariyā anekappakāraṁ anicchitakathaṁ kathenti. Kathaṁ? Ekacce therā evaṁ vadanti ‘‘kiṁ ime bhikkhū evaṁ karontā pārājikappattaṁ bhikkhuṁ puna sikkhāya patiṭṭhāpessāmāti maññantī’’ti. Te therā punappunaṁ kammavācaṁ bhaṇante bhikkhū disvā ‘‘ime bhikkhū iminā kāraṇena evaṁ karontī’’ti cintetvā evamāhaṁsu. Ekacce pana therā ‘‘kasmā ime bhikkhū punappunaṁ karonti, yathā nāma asani ekavārameva patantī satte jīvitakkhayaṁ pāpeti, evameva bhagavato āṇābhūtā kammavācā ekavāraṁ bhaṇamānā kammaṁ sijjhāpeti, na anekavāra’’nti, tepi ‘‘kammasijjhanatthāya punappunaṁ bhaṇantī’’ti cintetvā evamāhaṁsu. Bahavo pana bhikkhū punappunaṁ karonte disvā evaṁ vadanti ‘‘ime bhikkhū ācariyupajjhāyehi dinnasikkhaṁ asaddahantā evaṁ karonti, ācariyupajjhāyaguṇāparādhakā ete samaṇā’’ti. Te ‘‘pubbasikkhaṁ asaddahitvā punappunaṁ karontī’’ti maññantā evamāhaṁsu.",
  "tika-vin08t33:16": "Apare pana therā ‘‘paṭhamaṁ upasampadakammavācābhaṇanakāleyeva punappunaṁ vattabbaṁ, na aparabhāge’’ti, tattha kāraṇaṁ heṭṭhā vuttameva. Aññe evamāhaṁsu ‘‘ñattidutiyakammavācāyameva punappunaṁ vattabbanti aṭṭhakathāyaṁ vuttaṁ, na ñatticatutthakamme, atha ca panime bhikkhū ñatticatutthakammabhūtāya upasampadakammavācāya punappunaṁ karonti, etaṁ aṭṭhakathāya na sametī’’ti, taṁ nītatthameva gahetvā vadiṁsu. Neyyatthato pana iminā nayena catūsupi kammesu punappunaṁ kātabbanti dasseti. Kammasaṅkarameva hi ñattidutiyakamme visesato vadati, punappunaṁ vattabbabhāvo pana sabbesūti daṭṭhabbo. Teneva hi ñatticatutthakammavācāya upasampannaṭṭhāneyeva pubbe anupasampannassa puggalassa pacchā upasampajjitabbabhāvo aṭṭhakathāyaṁ vuttoti.",
  "tika-vin08t33:17": "Paṭipucchākaraṇīyādīsupīti ettha ādisaddena paṭiṁññāya karaṇīyādayo saṅgaṇhāti. Tattha paṭipucchāya karaṇīyaṁ appaṭipucchā karotīti pucchitvā codetvā sāretvā kātabbaṁ apucchitvā acodetvā asāretvā karoti. Paṭiññāya karaṇīyaṁ appaṭiññāya karotīti paṭiññaṁ āropetvā yathādinnāya paṭiññāya kātabbaṁ apaṭiññāya paṭiññaṁ akarontassa vilapantassa balakkārena karoti. Sativinayārahassāti dabbamallaputtattherasadisassa khīṇāsavassa. Amūḷhavinayārahassāti gaggabhikkhusadisassa ummattakassa. Tassapāpiyasikakammārahassāti upavāḷabhikkhusadisassa ussannapāpassa. Tajjanīyakammārahassāti paṇḍakalohitakabhikkhusadisassa bhaṇḍanakārakassa. Niyasakammārahassāti seyyasakabhikkhusadisassa abhiṇhāpattikassa. Pabbājanīyakammārahassāti assajipunabbasukabhikkhusadisassa kuladūsakassa. Paṭisāraṇīyakammārahassāti sudhammabhikkhusaasassa upāsake jātiādīhi dūsentassa. Ukkhepanīyakammārahassāti channabhikkhusadisassa āpattiṁ apassantassa āpattiṁ adesentassa ariṭṭhabhikkhusadisassa micchādiṭṭhiṁ avissajjentassa. Parivāsārahassāti paṭicchannasaṅghādisesāpattikassa. Mūlāyapaṭikassanārahassāti antarāpattiṁ āpannassa. Mānattārahanti appaṭicchannasaṅghādisesāpattikaṁ. Abbhānārahanti ciṇṇamānattaṁ bhikkhuṁ. Upasampādetīti upasampadakammaṁ karoti.",
  "tika-vin08t33:18": "Anuposatheuposathaṁ karotīti anuposathadivase uposathaṁ karoti. Uposathadivaso nāma ṭhapetvā kattikamāsaṁ avasesesu ekādasasu māsesu bhinnassa saṅghassa sāmaggidivaso ca yathāvuttā cātuddasapannarasā ca, etaṁ tippakārampi uposathadivasaṁ ṭhapetvā aññasmiṁ divase uposathaṁ karonto anuposathe uposathaṁ karoti nāma. Yatra hi pattacīvarādiatthāya appamattakena kāraṇena vivadantā uposathaṁ vā pavāraṇaṁ vā ṭhapenti, tattha tasmiṁ adhikaraṇe vinicchite ‘‘samaggā jātamhā’’ti antarā sāmaggīuposathaṁ kātuṁ na labhanti, karontehi anuposathe uposatho kato nāma hoti.",
  "tika-vin08t33:19": "Appavāraṇāya pavāretīti appavāraṇadivase pavāreti. Pavāraṇadivaso nāma ekasmiṁ kattikamāse bhinnassa saṅghassa sāmaggidivaso ca paccukkaḍḍhitvā ṭhapitadivaso ca dve ca puṇṇamāsiyo, etaṁ catubbidhaṁ pavāraṇadivasaṁ ṭhapetvā aññasmiṁ divase pavārento appavāraṇāya pavāreti nāma. Idhāpi appamattakassa vivādassa vūpasame sāmaggīpavāraṇaṁ kātuṁ na labhanti. Karontehi appavāraṇāya pavāraṇā katā hotīti ayaṁ aṭṭhakathāpāṭho (pari. aṭṭha. 483).",
  "tika-vin08t33:20": "‘‘Ummattakassa bhikkhuno ummattakasammuti ummattakena yācitvā kate asammukhāpi dātuṁ vaṭṭati, tattha nisinnepi na kuppati niyamābhāvato. Asammukhā kate pana dosābhāvaṁ dassetuṁ ‘asammukhā kataṁ sukataṁ hotī’ti vuttaṁ. Dūtena upasampadā pana sammukhā kātuṁ na sakkā kammavācānānattasambhavato. Pattanikkujjanādayo hatthapāsato apanītamattepi kātuṁ vaṭṭanti. Saṅghasammukhatātiādīsu yāvatikā bhikkhū kammappattā, te āgatā honti, chandārahānaṁ chando āhato hoti, sammukhībhūtā na paṭikkosanti, ayaṁ saṅghasammukhatā. Yena dhammena yena vinayena yena satthusāsanena saṅgho kammaṁ karoti, ayaṁ dhammasammukhatā vinayasammukhatā. Tattha dhammoti bhūtaṁ vatthu. Vinayoti codanā ceva sāraṇā ca. Satthusāsanaṁ nāma ñattisampadā ceva anussāvanasampadā ca. Yassa saṅgho kammaṁ karoti, tassa sammukhābhāvo puggalasammukhatā. Kattikamāsassa pavāraṇamāsattā ‘ṭhapetvā kattikamāsa’nti vuttaṁ. Paccukkaḍḍhitvā ṭhapitadivaso cāti kāḷapakkhe cātuddasiṁ pannarasiṁ vā sandhāya vuttaṁ. Dve puṇṇamāsiyoti paṭhamapacchimavassūpagatānaṁ vasena vutta’’nti sāratthadīpaniyaṁ (sārattha. ṭī. parivāra 3.483) āgataṁ.",
  "tika-vin08t33:21": "‘‘Ṭhapitauposathapavāraṇānaṁ kattikamāse sāmaggiyā katāya sāmaggīpavāraṇaṁ muñcitvā uposathaṁ kātuṁ na vaṭṭatīti āha ‘ṭhapetvā kattikamāsa’nti. Sace pana tesaṁ nānāsīmāsu mahāpavāraṇāya visuṁ pavāritānaṁ kattikamāsabbhantare sāmaggī hoti, sāmaggīuposatho eva tehi kātabbo, na pavāraṇā ekasmiṁ vasse katapavāraṇānaṁ puna pavāraṇāya avihitattā. Sāmaggīdivaso hotīti anuposathadivase sāmaggīkaraṇaṁ sandhāya vuttaṁ. Sace pana cātuddasiyaṁ pannarasiyaṁ vā saṅgho sāmaggiṁ karoti, tadā sāmaggīuposathadivaso na hoti, cātuddasīpannarasīuposathova hoti. Upari pavāraṇāyapi eseva nayo. Paccukkaḍḍhitvā ṭhapitadivaso cāti bhaṇḍanakārakehi upaddutā vā kenacideva karaṇīyena pavāraṇasaṅgahaṁ vā katvā ṭhapito kāḷapakkhacātuddasīdivaso ca. Dve ca puṇṇamāsiyoti pubbakattikapuṇṇamā pacchimakattikapuṇṇamā cāti dve puṇṇamāsiyo. Etaṁcatubbidhanti puṇṇamāsidvayena saddhiṁ sāmaggīpavāraṇaṁ cātuddasīpavāraṇañca sampiṇḍetvā, idañca pakaticārittavasena vuttaṁ. Tathārūpapaccaye pana sati ubhinnaṁ puṇṇamāsīnaṁ purimā dve cātuddasiyo, kāḷapakkhacātuddasiyā anantarā pannarasīpīti imepi tayo divasā pavāraṇādivasā evāti imaṁ sattavidhampi pavāraṇādivasaṁ ṭhapetvā aññasmiṁ divase pavāretuṁ na vaṭṭatī’’ti vimativinodaniyaṁ (vi. vi. ṭī. parivāra 2.483) āgataṁ.",
  "tika-vin08t33:22": "Evaṁ vatthuvipattivinicchayaṁ dassetvā idāni ñattivipattivinicchayaṁ anussāvanavipattivinicchayañca dassento ‘‘ñattito vipattiyaṁ panā’’tiādimāha. Tattha pañcamañattivipattiyaṁ ‘‘pacchā vā ñattiṁ ṭhapetī’’ti etassa saṁvaṇṇanāyaṁ anussāvanakammaṁ katvāti paṭhamaṁ anussāvanaṁ sāvetvā ‘‘esā ñattī’’ti anussāvanānantarameva sakalaṁ ñattiṁ vatvā, pariyosāne ‘‘esā ñattī’’ti vatvāti adhippāyo.",
  "tika-vin08t33:23": "252. Catutthaanussāvanavipattisaṁvaṇṇanāyaṁ ‘‘yvāyanti byañjanappabhedo adhippeto. Dasadhā byañjanabuddhiyā pabhedoti ettha dasadhā dasavidhena byañjanānaṁ pabhedoti yojetabbaṁ. Kenāyaṁ pabhedoti āha ‘byañjanabuddhiyā’ti. Yathādhippetatthabyañjanato byañjanasaṅkhātānaṁ akkharānaṁ janikā buddhi byañjanabuddhi, tāya byañjanabuddhiyā, akkharasamuṭṭhāpakacittabhedenevāti attho. Yaṁ vā saṁyogaparaṁ katvā vuccati, idampi garukanti yojanā’’ti vimativinodaniyaṁ vuttaṁ.",
  "tika-vin08t33:24": "Sāratthadīpaniyaṁ (sārattha. ṭī. parivāra 3.485) pana ‘‘ṭhānakaraṇāni sithilāni katvā uccāretabbamakkharaṁ sithilaṁ, tāniyeva dhanitāni asithilāni katvā uccāretabbamakkharaṁ dhanitaṁ. Dvimattakālaṁ dīghaṁ, ekamattakālaṁ rassaṁ. Dasadhā byañjanabuddhiyā pabhedoti evaṁ sithilādivasena byañjanabuddhiyā akkharuppādakacittassa dasappakārena pabhedo. Sabbāni hi akkharāni cittasamuṭṭhānāni yathādhippetatthabyañjanato byañjanāni ca. Saṁyogo paro etasmāti saṁyogaparo. Na saṁyogaparo asaṁyogaparo ‘āyasmato buddharakkhitatherassa yassa na khamatī’ti ettha ta-kāra na-kārasahitāro asaṁyogaparo. Karaṇānīti kaṇṭhādīni’’ iti ettakaṁ vuttaṁ.",
  "tika-vin08t33:25": "Puna vimativinodaniyaṁ (vi. vi. ṭī. parivāra 2.485) ‘‘tattha āyasmatotiādīsu sarānantaritāni sa-kāra ma-kārādibyañjanāni ‘saṁyogo’ti vuccanti. Yo saṁyogo paro yassa a-kārādino, so saṁyogaparo nāma. Rassanti a-kārādibyañjanarahitaṁ padaṁ. Asaṁyogaparanti ‘yassa na khamatī’tiādīsu sa-kāra na-kārādibyañjanasahitaṁ padaṁ sandhāya vuttaṁ. Ta-kārassa tha-kāraṁ akatvā ‘suṇātu me’tiādiṁ avatvā vaggantare sithilameva katvā ‘suṇāṭu me’tiādiṁ vadantopi duruttaṁ karotiyeva ṭhapetvā anurūpaṁ ādesaṁ. Yañhi ‘saccikatthaparamatthenā’ti vattabbe ‘saccikaṭṭhaparamaṭṭhenā’ti ca ‘atthakathā’ti ca vattabbe ‘aṭṭhakathā’ti ca tattha tattha vuccati, tādisaṁ pāḷiaṭṭhakathādīsu diṭṭhapayogaṁ tadanurūpañca vattuṁ vaṭṭati, tato aññaṁ na vaṭṭati. Tenāha ‘anukkamāgataṁ paveṇiṁ avināsentenā’tiādi. ‘Dīghe vattabbe rassa’ntiādīsu ‘bhikkhūna’nti vattabbe ‘bhikkhuna’nti vā ‘bahūsū’ti vattabbe ‘bahusū’ti vā ‘nakkhamatī’ti vattabbe ‘na khamatī’ti vā ‘upasampadāpekkho’ti vattabbe ‘upasampadāpekho’ti vā evaṁ anurūpaṭṭhānesu eva dīgharassādirassadīghādivasena parivattetuṁ vaṭṭati, na pana ‘nāgo’ti vattabbe ‘nago’ti vā ‘saṅgho’ti vattabbe ‘sagho’ti vā ‘tisso’ti vattabbe ‘tiso’ti vā ‘yācatī’ti vattabbe ‘yācantī’ti vā evaṁ ananurūpaṭṭhānesu vattuṁ . Sambandhaṁ pana vavatthānañca sabbathāpi vaṭṭatīti gahetabba’’nti āgataṁ. Sesāni aṭṭhakathāyaṁ vuttanayeneva suṭṭhu sallakkhetabbāni.",
  "tika-vin08t33:26": "253. Sīmavipattivinicchayo pana heṭṭhā sīmakathāyaṁ sabbena kathito, tasmā tattha vuttanayeneva gahetabbo.",
  "tika-vin08t33:27": "Parisavipattikathāya catuvaggakaraṇeti catuvaggena saṅghena kattabbe. Anissāritāti uposathaṭṭhapanādinā vā laddhinānāsaṁvāsakabhāvena vā na bahikatā. Aṭṭhakathāyañhi ‘‘apakatattassāti ukkhittakassa vā yassa vā uposathapavāraṇā ṭhapitā hontī’’ti (pari. aṭṭha. 425) vuttattā ṭhapitauposathapavāraṇo bhikkhu apakatatto evāti gahetabbaṁ. Parisuddhasīlāti pārājikaṁ anāpannā adhippetā. Parivāsādikammesu pana garukaṭṭhāpi apakatattā evāti gahetabbaṁ. Avasesā…pe… chandārahāva hontīti hatthapāsaṁ vijahitvā ṭhite sandhāya vuttaṁ, avijahitvā ṭhitā pana chandārahā na honti, tepi catuvaggādito adhikā hatthapāsaṁ vijahitvāva chandārahā honti, tasmā saṅghato hatthapāsaṁ vijahitvā ṭhiteneva chando vā pārisuddhi vā dātabbā.",
  "tika-vin08t33:28": "Sāratthadīpaniyaṁ (sārattha. ṭī. parivāra 3.488) pana ‘‘anukkhittā pārājikaṁ anāpannā ca pakatattāti āha ‘pakatattā anukkhittā’tiādi. Tattha anissāritāti purimapadasseva vevacanaṁ. Parisuddhasīlāti pārājikaṁ anāpannā. Na tesaṁ chando vā pārisuddhi vā etīti tīsu dvīsu vā nisinnesu ekassa vā dvinnaṁ vā chandapārisuddhi āhaṭāpi anāhaṭāva hotīti adhippāyo’’ti āgato. Evaṁ pāḷiyañca aṭṭhakathāya ca catunnampi kammānaṁ sampatti ca vipatti ca āgatā, ṭīkācariyehi ca vinicchitā, tasmā aṭṭhakathāyaṁ vuttanayeneva cattāri kammāni kattabbāni, na avuttanayena. Vuttañhi samantapāsādikāyaṁ (pārā. aṭṭha. 1. ganthārambhakathā; 2.431) –",
  "tika-vin08t33:29": "‘‘Buddhena dhammo vinayo ca vutto;",
  "tika-vin08t33:30": "Yo tassa puttehi tatheva ñāto;",
  "tika-vin08t33:31": "So yehi tesaṁ matimaccajantā;",
  "tika-vin08t33:32": "Yasmā pure aṭṭhakathā akaṁsu.",
  "tika-vin08t33:33": "‘‘Tasmā hi yaṁ aṭṭhakathāsu vuttaṁ;",
  "tika-vin08t33:34": "Taṁ vajjayitvāna pamādalekhaṁ;",
  "tika-vin08t33:35": "Sabbampi sikkhāsu sagāravānaṁ;",
  "tika-vin08t33:36": "Yasmā pamāṇaṁ idha paṇḍitāna’’nti.",
  "tika-vin08t33:37": "Imasmiñhi kammavagge apalokanādīnaṁ catunnaṁ kammānaṁ karaṇaṭṭhānaṁ ekādasavipattisīmavimuttaṁ baddhasīmabhūtaṁyeva vuttaṁ, ‘‘ekādasahi ākārehi sīmato kammāni vipajjantī’’ti (pari. 486) vacanato na abaddhaupacārasīmabhūtaṁ. Na hi tattha ekādasavipatti atthi. Aṭṭhakathāyampi (pari. aṭṭha. 482) ‘‘apalokanakammaṁ nāma sīmaṭṭhakasaṅghaṁ sodhetvā chandārahānaṁ chandaṁ āharitvā samaggassa saṅghassa anumatiyā tikkhattuṁ sāvetvā kattabbaṁ kamma’’nti apalokanakammassāpi baddhasīmāyameva kattabbabhāvo vutto, na upacārasīmāyaṁ. Na hi tattha sīmaṭṭhakasaṅghasodhanañca chandārahānañca atthi, antosīmaṁ paviṭṭhapaviṭṭhānaṁ saṅghalābho dātabboyeva hoti, tasmā ‘‘ñattikammabhūtaṁ uposathapavāraṇākammaṁ abaddhasīmavihārepi kattabba’’nti gaṇhantānaṁ ācariyānaṁ vādopi ‘‘ñattidutiyakammabhūtaṁ kathinadānakammaṁ upacārasīmāyameva kattabba’’nti gaṇhantānaṁ ācariyānaṁ vādopi pāḷivirodho aṭṭhakathāvirodho ca hotīti veditabbo. Yamettha vattabbaṁ, taṁ uposathapavāraṇakathāvaṇṇanāyañca kathinakathāvaṇṇanāyañca vuttaṁ, atthikehi tattha suṭṭhu oloketvā saṁsayo vinodetabbo.",
  "tika-vin08t33:38": "Idāni sabbe bhikkhū lekhakārehi paricayavasena sabbaganthānaṁ ādimhi likhitaṁ mahānamakkārapāṭhaṁ saraṇagamanassa, kammavācāya ca ārambhakāle mahatā ussāhena bhaṇanti, so pana pāṭho neva saraṇagamanapariyāpanno, na kammavācāpariyāpanno, nāpi kammavācāya pubbakaraṇapariyāpanno, tasmiṁ abhaṇitepi na saraṇagamanassa vā kammavācāya vā hāni atthi, na bhaṇite vaḍḍhi, tasmā pakaraṇācariyā saraṇagamanārambhepi kammavācārambhepi tassa mahānamakkārapāṭhassa vaṇṇanaṁ na vadanti, vadanto pana ‘‘bhagavato arahato sammāsambuddhassa’’ iti padānaṁ attho visuddhimaggasamantapāsādikāsāratthadīpanīādippakaraṇesu ‘‘bhagavā arahaṁ sammāsambuddho’’ itipadānaṁ attho viya vitthārena vattabbo siyā, evaṁ santepi bhagavato yathābhūtaguṇadīpanavasena pavattattā sabbepi ācariyā sabbesu ganthārambhesu tikkhattuṁ maṅgalatthaṁ bhaṇanti. Bhaṇantehi ca pana na-kāra mo-kārādīnaṁ ṭhānakaraṇādisampadaṁ ahāpentena sithiladhanitadīgharassādivisesaṁ manasi karontena samaṇasāruppena parimaṇḍalena padabyañjanena bhaṇitabbo hoti, na atiāyatakena gītasaddasadisena saddena. Vuttañhetaṁ bhagavatā ‘‘na, bhikkhave, āyatakena gītassarena dhammo gāyitabbo, yo gāyeyya, āpatti dukkaṭassā’’ti (cūḷava. 249).",
  "tika-vin08t33:39": "‘‘Ekamatto bhave rasso, dvimatto dīghamuccate;",
  "tika-vin08t33:40": "Timatto tu pluto ñeyyo, byañjanañcaḍḍhamattika’’nti. –",
  "tika-vin08t33:41": "Saddappakaraṇācariyehi vuttaṁ saddalakkhaṇaṁ nissāya na-kārādīsu rassabhūte asare ekamattaṁ, na-byañjane aḍḍhamattaṁ sampiṇḍetvā diyaḍḍhamattakālaṁ pamāṇaṁ katvā uccārīyate. Mo-kārādīsu dīghabhūte o-kārādisare dvimattaṁ, ma-kārādibyañjane aḍḍhamattaṁ sampiṇḍetvā aḍḍhateyyamattākālaṁ pamāṇaṁ katvā uccārīyate, na tato uddhanti. Nanu ‘‘pluto timatto ñeyyo’’ti vuttanti? Saccaṁ, sā pana dūrato avhāyanādīsuyeva labbhati, nāññattha. Vuttañhi kārikāyaṁ –",
  "tika-vin08t33:42": "‘‘Dūrato avhāne gīte, tatheva rodanepi ca;",
  "tika-vin08t33:43": "Plutā timattikā vuttā, sabbete nettha gayhare’’ti. –",
  "tika-vin08t33:44": "Kittakena pana kālena ekamattā viññeyyāti? Akkhinimisaummisamattakālenāti ācariyā. Eke pana ācariyā ‘‘aṅguliphoṭanakālappamāṇenā’’ti vadanti. Vuttañhi ācariyadhammasenāpatittherena –",
  "tika-vin08t33:45": "‘‘Pamāṇaṁ ekamattassa, nimisummisatobravuṁ;",
  "tika-vin08t33:46": "Aṅguliphoṭakālassa, pamāṇenāpi abravu’’nti.",
  "tika-vin08t33:47": "Evaṁ saddasatthācariyehi vacanato suddharassasaraṭṭhāne ekamattāpamāṇaṁ, sabyañjanarassasaraṭṭhāne diyaḍḍhamattāpamāṇaṁ, suddhadīghasaraṭṭhāne dvimattāpamāṇaṁ, sabyañjanadīghasaraṭṭhāne aḍḍhateyyamattāpamāṇaṁ kālaṁ sallakkhetvā uccārīyate.",
  "tika-vin08t33:48": "Idāni pana bhikkhū mahānamakkārabhaṇane balavaussāhaṁ katvā bhaṇantā rassaṭṭhānesu dvitimattākālaṁ dīghaṭṭhānesu catupañcamattākālaṁ saraṁ paṭhapetvā bhaṇanti, tadayuttaṁ viya dissati. Apare paṭhamavāre bhaṇitvā ‘‘sammāsambuddhassā’’ti pariyosānapadaṁ patvāpi tattha aṭṭhapetvā puna ‘‘namo tassā’’ti bhaṇitvā sa-kāre ṭhapetvā thokaṁ vissamitvā dutiyavāre ‘‘bhagavato’’ti idaṁ ādiṁ katvā yāva pariyosānaṁ bhaṇitvā ṭhapenti. Tatiyavāre pana ādito paṭṭhāya pariyosāne ṭhapenti. Evaṁ bhaṇantañca bahū pasaṁsanti, evaṁ pana kātabbanti neva pāḷiyaṁ, na aṭṭhakathāyaṁ vijjati. Yathā ñatticatutthakamme kariyamāne tīṇi anussāvanāni saddato ca atthato ca abhinnāni aññamaññaṁ saṅkaravirahitāni katvā bhaṇitabbāni, evaṁ mahānamakkārapāṭhe tikkhattuṁ bhaññamāne tayo vārā saddato ca atthato ca abhinne katvā saṅkaravirahite katvā ādito ārabhitvā pariyosāne ṭhapetabbā hontīti.",
  "tika-vin08t33:49": "Tatrāyamekeevaṁ vadanti – yathā nāma javena gacchantassa ṭhātabbaṭṭhānaṁ patvāpi sahasā ṭhātuṁ na sakkoti, ekapādamattaṁ gantvā tiṭṭhati, evaṁ ādito bhaṇantassa balavaussāhattā pariyosāne pattepi ṭhapetuṁ na sakkoti, ‘‘namo tassā’’ti dvipadamattaṁ bhaṇitvā sakkotīti. Evaṁ sante dutiyatatiyavāresu kasmā sakkotīti? Tadā pana dutiyavāre thokaṁ vissamitattā laddhassāso hutvā sakkotīti. Evaṁ te āyasmanto sayameva attānaṁ vighātaṁ pāpenti. Na hi ‘‘mahānamakkāraṁ bhaṇantena paṭhamavāre balavaussāhena bhaṇitabbo’’ti bhagavatā paññatto, dhammasaṅgāhakattherehi vā ṭhapito atthi. Evaṁ sante yathā pātimokkhuddesakena pātimokkhaṁ uddisantena yattakā bhikkhū pātimokkhaṁ suṇanti, tesaṁ savanappamāṇena yāva pariyosānā uddisituṁ attano sarappamāṇaṁ gahetvā pātimokkho uddisitabbo, evaṁ kammavācaṁ bhaṇantenapi sīmamaṇḍale nisinnabhikkhūnaṁ savanappamāṇena yāva pariyosānā attano sarappamāṇaṁ gahetvā bhaṇitabbāti.",
  "tika-vin08t33:50": "Apare pana ācariyā mo-kārādīsu o-kārantapadesu aññesaṁ padānaṁ atirekena sarena dvattikkhattuṁ anukaraṇasaddaṁ anubandhāpayamānā bhaṇanti, tesaṁ ācariyānaṁ tādisaṁ bhaṇanaṁ sutvā paricayappattā aññe bhikkhū vā gahaṭṭhā vā aññesaṁ ācariyānaṁ kammavācaṁ na garuṁ karonti, tāya kammavācāya upasampadā alabhitabbā viya maññanti, tādisaṁ pana bhaṇanaṁ tesaṁ ācariyānaṁ sissānusissā eva tathā bhaṇanti, na aññe ācariyā. Te pana porāṇācariyānaṁ sarasampannānaṁ anukaraṇasaddarahitampi sahitaṁ viya khāyamānaṁ suṇantānaṁ atimanorathaṁ saddaṁ sutvā diṭṭhānugatiṁ āpajjantā evaṁ karonti maññe. Na hi vinaye vā saddasatthesu vā tathā bhaṇitabbanti atthi, tasmā vicāretabbametanti.",
  "tika-vin08t33:51": "Bahū pana bhikkhū ‘‘sithilaṁ dhanitañca dīgharassa’’ntiādinā vinaye kathitavinicchayañca ‘‘ettha pañcasu vaggesū’’tiādinā saddasatthesu katavinicchayañca ajānantā piṭakattayakovidānaṁ vinayadharabahussutattherānaṁ santikā aladdhopadesā hutvā tattha tattha upasampadaṁ karontānaṁ bhikkhūnaṁ vacanameva gahetvā heyyopādeyyaṁ ajānantā pubbe paradesato āgatānaṁ puññavantānaṁ sarasampannānaṁ mahātherānaṁ anosarena bhaṇamānānaṁ saraṁ sutvā tesaṁ theravarānaṁ matiṁ apucchitvāva yathādiṭṭhaṁ yathāsutaṁ likhitvā ṭhapentā anukkamena paṇḍitehi hasitabbaṁ ayuttaṁ kathaṁ dīpentā ‘‘imasmiṁ ṭhāne byagghiyā saddasadisaṁ saddaṁ karonti, imasmiṁ ṭhāne sakuṇiyā saddasadisaṁ saddaṁ karonti, imasmiṁ ṭhāne tambulakasaṭapātaṁ karonti, imasmiṁ ṭhāne dakkhiṇato namantā bhaṇanti, imasmiṁ ṭhāne vāmato namantā bhaṇanti, imasmiṁ ṭhāne vilāsaṁ kurumānā bhaṇantī’’tiādīni vatvā tadeva saddahantā rukkhamūlaumaṅgaleṇādīsu nisīditvā tameva vacanaṁ anusikkhantā tadanurūpaṁ kammavācaṁ bhaṇantā ‘‘ahaṁ kammavācākusalo’’ti vatvā bālajane saññāpetvā tesaṁ tesaṁ upasampadāpekkhānaṁ kammavācaṁ bhaṇanti, ime bhikkhū bhagavato āṇaṁ atikkāmenti, sāsanaṁ osakkāpentīti daṭṭhabbā.",
  "tika-vin08t33:52": "Athāparepi bhikkhū gāmakāvāsādīsu vasantā paṇḍitānaṁ santike apayirupāsamānā vatthusampattimpi vatthuvipattimpi ñattianussāvanasīmaparisasampattimpi vipattimpi tathato ajānantā bahavo sisse ṭhapetvā pabbajjañca upasampadañca karontā parisaṁ vaḍḍhāpenti, tepi bhagavato sāsanaṁ osakkāpenti, tasmā bhagavato āṇaṁ karontehi lajjīpesalehi bahussutehi sikkhākāmehi sappurisabhikkhūhi evarūpānaṁ bhikkhūnaṁ sahāyakehi upatthambhakehi ekasambhogasaṁvāsakarehi na bhavitabbaṁ. Idāni bhikkhū –",
  "tika-vin08t33:53": "‘‘Ca-kārantaṁ sa-kārantaṁ, ta-kārantasamaṁ vade;",
  "tika-vin08t33:54": "Ña-kārantaṁ la-kārantaṁ, na-kārantasamaṁ vade’’ti. –",
  "tika-vin08t33:55": "Imaṁ silokaṁ upanissāya saraṇagamanepi ‘‘buddhaṁ saraṇaṁ gacchāmī’’ti pāṭhaṁ ‘‘buddhaṁ saraṇaṁ gacchāmī’’ti paṭhanti. Kammavācāyampi ‘‘paṭhamaṁ upajjhaṁ gāhāpetabbo’’tiādipāṭhaṁ ‘‘paṭhamaṁ upajjhaṁ gāhāpetabbo’’tiādinā paṭhanti. Ettha yuttitopi āgamatopi kāraṇaṁ cintetabbaṁ.",
  "tika-vin08t33:56": "Tatrāyaṁ yutticintā – ‘‘ca-kārantaṁ sa-kārantaṁ, ta-kārantasamaṁ vade’’ti ettha ca-kāro tālujo, ta-kāro dantajo, evamete akkharā ṭhānatopi asamānā. Ca-kāro jivhāmajjhakaraṇo, ta-kāro jivhaggakaraṇo, evaṁ karaṇatopi asamānā. Ca-kāro dutiyavaggapariyāpanno, ta-kāro catutthavaggapariyāpanno, evaṁ vaggatopi asamānā. Saṁyogakkharavasena na pubbakkharā sutiṁ labhantā saravisesaṁ pāpuṇanti, teneva ca-kārena saddasatthakārācariyā ‘‘saṁyoge pare rassatta’’nti ca ‘‘saṁyogapubbā e-kāro-kārā rassāiva vattabbā’’ti ca vadanti. Evaṁ sante kathaṁ asamānaṭṭhānikena asamānakaraṇena asamānavaggena saṁyogakkharena laddhasutikā akkharā tato aññena asamānaṭṭhānikena asamānakaraṇena asamānavaggena saṁyogakkharena laddhasamānasutikā bhaveyyuṁ. Na kevalañca ete akkharā asamānaṭṭhānikā asamānakaraṇā asamānavaggāva honti, atha kho anāsannaṭṭhānikā anāsannakaraṇā anāsannavaggā ca honti. Yathā ca vīṇaṁ vādentānaṁ dūre tantissarena tato dūre tantissaro asamāno hoti, evaṁ dūraṭṭhānikena akkharena dūrakaraṇena tato dūraṭṭhāniko dūrakaraṇo samānasutiko kathaṁ bhaveyya, vaggakkharānañca aññamaññaṁ asaṅkaravasena asamānasutivasena pavattanato ‘‘vaggantaṁ vā vagge’’ti sutte niggahitassa vaggantakaraṇe sati aññavaggasmiṁ pare aññavaggantaṁ na pāpuṇāti, ‘‘vagge ghosāghosānaṁ tatiyapaṭhamā’’ti suttena ca asadisadvebhāvakaraṇe aññavagge aññavaggadvebhāvo na hoti.",
  "tika-vin08t33:57": "Yadi ca ca-kārantakkharo ta-kārantakkharena samānasutiko siyā, evaṁ sati kiṁ ca-kārantakkharalekhanena sabbattha ta-kārantameva likheyya, tathā pana alikhitvā payogānurūpaṁ paṭhamakkharassa sadisadvebhāvaṭṭhāne ‘‘kacco kaccāyano’’ti, asadisadvebhāvaṭṭhāne ‘‘vaccho vacchāyano’’ti tatiyakkharassa sadisadvebhāvaṭṭhāne ‘‘majjaṁ sammajja’’nti, asadisadvebhāvaṭṭhāne ‘‘upajjhā upajjhāyo’’ti samānaṭṭhānasamānakaraṇasamānavaggakkharānameva dvebhāvo likhīyati, no itaresaṁ, tasmā payogānurūpaṁ ca-kāranta ja-kārantaṭṭhānesu sakavaggasutivaseneva vattabbaṁ, na aññavaggasutivasena. Sa-kārante pana sa-kārassa ta-kārena samānaṭṭhānikattā samānakaraṇattā ca vaggaavaggavasena bhinnepi avaggakkharānaṁ vaggakkharehi sādhāraṇattā ca avaggakkharānaṁ vaggakkharānaṁ viya visuṁ sutiyā abhāvato ca sa-kārantassa ta-kārantabhaṇanaṁ yuttaṁ siyā. Sa-kāropi hi dantajo, ta-kāropi, sa-kāropi jivhaggakaraṇo, ta-kāropi , tasmā samānaṭṭhānikānaṁ samānakaraṇānaṁ akkharānaṁ samānasutibhāvo yutto. Ña-kāranta la-kārantānaṁ na-kārantabhaṇanepi iminā nayena ña-kāranta na-kārantānaṁ asamānasutibhāvo la-kāranta na-kārantānaṁ samānasutibhāvo daṭṭhabboti. Ayamettha yutticintā.",
  "tika-vin08t33:58": "Āgamacintā pana evaṁ kātabbā –",
  "tika-vin08t33:59": "‘‘Ca-kārantaṁ sa-kārantaṁ, ta-kārantasamaṁ vade;",
  "tika-vin08t33:60": "Ña-kārantaṁ la-kārantaṁ, na-kārantasamaṁ vade’’ti. –",
  "tika-vin08t33:61": "Ayaṁ siloko kuto pabhavo, kattha āgato, kena kāritoti? Tattha kuto pabhavoti bhagavantasmā vā dhammasaṅgāhakattherehi vā aṭṭhakathācariyehi vā pabhavo. Kattha āgatoti vinaye vā suttante vā abhidhamme vā pāḷiyaṁ vā aṭṭhakathāya vā ṭīkādīsu vā āgato. Kena kāritoti nettiniruttipeṭakopadesakaccāyanappakaraṇakārakena āyasmatā mahākaccāyanattherena vā mukhamattadīpanikārakena vajirabuddhācariyena vā padarūpasiddhikārakena buddhapiyācariyena vā saddanītippakaraṇakārakena aggavaṁsācariyena vā tadaññasatthakārakehi mahātherehi vā kāritoti evaṁ āgamacintāyaṁ sati ayaṁ siloko bhagavantasmā pabhavo dhammasaṅgāhakattherehi vā aṭṭhakathācariyehi vāti na paññāyati. ‘‘Vinaye vā suttante vā abhidhamme vā pāḷiyaṁ vā aṭṭhakathāya vā ṭīkāsu vā āgato’’ti hi na sakkā vattuṁ. Kaccāyanācariyādīhi saddasatthakārakehi ācariyehi katotipi na dissati. Evaṁ sante appāṭihīrakataṁ idaṁ vacanaṁ āpajjati.",
  "tika-vin08t33:62": "Evaṁ pana mayaṁ cintayimhā – rāmaññadese kira sakabhāsāyaṁ ca-kāranta ña-kārantā na santi , teneva rāmaññadesiyā bhikkhū ‘‘sacca’’iti imaṁ pāṭhaṁ vadantā ‘‘satca’’iti vadanti, ‘‘pañcaṅga’’iti pāṭhaṁ vadantā ‘‘pancaṅga’’iti vadanti, tasmā attano visaye avijjamānaṁ ca-kāranta ña-kārantaṁ yathāpāṭhaṁ vattumasakkontehi tehi bhikkhūhi sakabhāsānurūpato ayaṁ siloko kārito bhavissatīti. Evaṁ santepi marammabhāsāya ca-kāranta ña-kārantapadānaṁ sutivisesavasena visuṁ paññāyanato marammadesiyā bhikkhū taṁ silokaṁ anuvattitvā ‘‘buddhaṁ saraṇaṁ gacchāmī’’ti vā ‘‘paṭhamaṁ upatjhaṁ gāhāpetabbo’’ti vā ‘‘hetupatcayo ārammaṇapatcayo’’ti vā vattuṁ na arahanti. Rāmaññadesiyāpi sakabhāsāya visuṁ avijjamānampi ca-kāranta ña-kārantapadaṁ sakabhāsākathanakāleyeva bhāsānurūpaṁ ta-kāranta na-kārantabhāvena kathetabbaṁ, māgadhabhāsākathanakāle pana māgadhabhāsāya ca-kāranta ña-kārantapadānaṁ visuṁ payogadassanato māgadhabhāsānurūpaṁ ca-kāranta ña-kārantapadānaṁ visuṁ sutivasena yathāpāṭhameva kathetabbānīti no mati. Ayamettha āgamacintā.",
  "tika-vin08t33:63": "Jinasāsanamārabbha, kathāyaṁ kathitā mayā;",
  "tika-vin08t33:64": "Yuttāyuttaṁ cintayantu, paṇḍitā jinasāvakā.",
  "tika-vin08t33:65": "Yuttāyuttaṁ cintayitvā, yuttañce dhārayantu taṁ;",
  "tika-vin08t33:66": "Ayuttañce pajahantu, mānadosavivajjitāti.",
  "tika-vin08t33:67": "254. Evaṁ catunnaṁ kammānaṁ sampattivipattiṁ dassetvā idāni tesaṁ kammānaṁ ṭhānappabhedaṁ dassento ‘‘apalokanakammaṁ katamāni pañca ṭhānāni gacchatī’’tiādimāha. Tattha vinicchayo aṭṭhakathāyaṁ vuttanayeneva veditabbo. Anuttānapadatthameva dassayissāma. ‘‘Etarahi sacepi sāmaṇero’’tiādīsu buddhādīnaṁ avaṇṇabhāsanampi akappiyādiṁ kappiyādibhāvena dīpanampi diṭṭhivipattiyaṁyeva pavisati, teneva vakkhati ‘‘taṁ laddhiṁ vissajjāpetabbo’’ti. Bhikkhūnampi eseva nayo. Micchādiṭṭhikoti buddhavacanādhippāyaṁ viparītato gaṇhanto, so eva ‘‘antaggāhikāya diṭṭhiyā samannāgato’’ti vutto. Keci pana ‘‘sassatucchedānaṁ aññataradiṭṭhiyā samannāgato’’ti vadanti, taṁ na yuttaṁ. Sassatucchedagāhassa sāmaṇerānaṁ liṅganāsanāya kāraṇattena heṭṭhā aṭṭhakathāyameva vuttattā idha ca daṇḍakammanāsanāya eva adhippetattā. Kāyasambhogasāmaggīti sahaseyyapaṭiggahaṇādi. Soratoti subhe rato, suṭṭhu oratoti vā sorato. Nivātavuttīti nīcavutti.",
  "tika-vin08t33:68": "Tassāpi dātabboti vijjamānaṁ mukharādibhāvaṁ nissāya appaṭipucchitvāpi paṭiññaṁ aggahetvāpi āpattiṁ anāropetvāpi desitāyapi āpattiyā khuṁsanādito anoramantassa dātabbova. Oramantassa pana khamāpentassa na dātabbo. Brahmadaṇḍassa dānanti kharadaṇḍassa ukkaṭṭhadaṇḍassa dānaṁ. Tajjanīyādikamme hi kate ovādānusāsanippadānapaṭikkhepo natthi, dinnabrahmadaṇḍe pana tasmiṁ saddhiṁ tajjanīyakammādikatehi paṭikkhittampi kātuṁ na vaṭṭati ‘‘neva vattabbo’’tiādinā ālāpasallāpamattassapi na-kārena paṭikkhitattā. Tañhi disvā bhikkhū gīvaṁ parivattetvā olokanamattampi na karonti, evaṁ vivajjetabbaṁ nimmadanakaraṇatthameva tassa daṇḍassa anuññātattā. Teneva channattheropi ukkhepanīyādikammakatopi abhāyitvā brahmadaṇḍe dinne ‘‘saṅghenāhaṁ sabbathā vivajjito’’ti mucchito papati. Yo pana brahmadaṇḍakatena saddhiṁ ñatvā saṁsaṭṭho avivajjetvā viharati, tassa dukkaṭamevāti gahetabbaṁ. Aññathā brahmadaṇḍavidhānassa niratthakatāpasaṅgato. Tenāti brahmadaṇḍakatena. Yathā tajjanīyādikammakatehi, evameva tato adhikampi saṅghaṁ ārādhentena sammā vattitabbaṁ, tañca ‘‘sorato nivātavuttī’’tiādinā sarūpato dassitameva. Tenāha ‘‘sammā vattitvā khamāpentassa brahmadaṇḍo paṭippassambhetabbo’’ti. Paṭisaṅkhāti paṭisaṅkhāya, ñāṇena upaparikkhitvā.",
  "tika-vin08t33:69": "Yaṁ taṁ bhagavatā avandiyakammaṁ anuññātanti sambandho. ‘‘Tassa bhikkhuno daṇḍakammaṁ kātu’’nti sāmaññato anuññātappakāraṁ dassetvā puna visesato anuññātappakāraṁ dassetuṁ ‘‘atha kho’’tiādi pāḷiuddhaṭāti veditabbaṁ. Imassa apalokanakammassa ṭhānaṁ hotīti apalokanakammasāmaññassa pavattiṭṭhānaṁ hoti. Visesabyatirekena avijjamānampi tadaññattha appavattiṁ dassetuṁ visesanissitaṁ viya voharīyati. ‘‘Kammaññeva lakkhaṇa’’nti iminā osāraṇādivasena gahitāvasesānaṁ sabbesaṁ apalokanakammasāmaññalakkhaṇavasena gahitattā ‘‘kammaññeva lakkhaṇamassāti kammalakkhaṇa’’nti nibbacanaṁ dasseti, idañca vuttāvasesānaṁ kammānaṁ niṭṭhānaṭṭhānaṁ saṅkhārakkhandhadhammāyatanādīni viya vuttāvasesakhandhāyatanānanti daṭṭhabbaṁ. Teneva vakkhati ‘‘ayaṁ panettha pāḷimuttakopi kammalakkhaṇavinicchayo’’tiādi. Yathā cettha, evaṁ upari ñattikammādīsupi kammalakkhaṇaṁ vuttanti veditabbaṁ. Sāratthadīpaniyaṁ (sārattha. ṭī. parivāra 3.495-496) pana ‘‘kammameva lakkhaṇanti kammalakkhaṇaṁ. Osāraṇanissāraṇabhaṇḍukammādayo viya kammañca hutvā aññañca nāmaṁ na labhati, kammameva hutvā upalakkhīyatīti kammalakkhaṇanti vuccatī’’ti vuttaṁ. Vajirabuddhiṭīkāyaṁ (vajira. ṭī. parivāra 495-496) pana ‘‘imassa apalokanakammassa ṭhānaṁ hotīti evampi apalokanakammaṁ pavattatīti attho. Kammaññeva lakkhaṇanti kammalakkhaṇaṁ. Osāraṇanissāraṇabhaṇḍukammādayo viya kammañca hutvā aññañca nāmaṁ na labhati, kammameva hutvā upalakkhīyatīti kammalakkhaṇaṁ upanissayo viya. Hetupaccayādilakkhaṇavimutto hi sabbo paccayaviseso tattha saṅgayhatī’’ti vuttaṁ. Tassa karaṇanti avandiyakammassa karaṇavidhānaṁ. Na vanditabboti, iminā vandantiyā dukkaṭanti dassetīti daṭṭhabbaṁ. Saṅghena kataṁ katikaṁ ñatvā maddanaṁ viya hi saṅghasammutiṁ anādarena atikkamantassa āpatti eva hoti.",
  "tika-vin08t33:70": "255.Bhikkhusaṅghassapi panetaṁ labbhatiyevāti avandiyakammassa upalakkhaṇamattena gahitattā bhikkhusaṅghassapi kammalakkhaṇaṁ labbhati eva. Salākadānaṭṭhānaṁ salākaggaṁ nāma, yāgubhattānaṁ bhājanaṭṭhānāni yāgaggabhattaggāni nāma. Etesupi hi ṭhānesu sabbo saṅgho uposathe viya sannipatito, kammañca vaggakammaṁ na hoti, ‘‘mayametaṁ na jānimhā’’ti pacchā khīyantāpi na honti, khaṇḍasīmāya pana kate khīyanti. Saṅghikapaccayañhi acchinnacīvarādīnaṁ dātuṁ apalokentehi upacārasīmaṭṭhānaṁ sabbesaṁ anumatiṁ gahetvāva kātabbaṁ. Yo pana visabhāgapuggalo dhammikaṁ apalokanaṁ paṭibāhati, taṁ upāyena bahiupacārasīmagataṁ vā katvā khaṇḍasīmaṁ vā pavisitvā kātuṁ vaṭṭati. Yaṁ sandhāya ‘‘apalokanakammaṁ karotī’’ti sāmaññato dasseti, taṁ apalokanakammaṁ sarūpato dassetuṁ āha ‘‘acchinnacīvaraṁ’’iccādi. Yadi apaloketvāva cīvaraṁ dātabbaṁ, kiṁ pana appamattakavissajjakasammutiyāti āha ‘‘appamattakavissajjakena panā’’tiādi. Nāḷi vā upaḍḍhanāḷi vāti divase divase apaloketvā dātabbassa pamāṇadassanaṁ. Tena yāpanamattameva apaloketabbaṁ, na adhikanti dasseti. Ekadivasaṁyeva vātiādi dasavīsatidivasānaṁ ekasmiṁ divaseyeva dātabbaparicchedadassanaṁ. Tena ‘‘yāvajīva’’nti vā ‘‘yāvarogā vuṭṭhahatī’’ti vā evaṁ apaloketuṁ na vaṭṭatīti dasseti. Iṇapalibodhanti iṇavatthuṁ dātuṁ vaṭṭatīti sambandho. Tañca iṇāyikehi palibuddhassa lajjīpesalassa sāsanupakārakassa pamāṇayuttameva kappiyabhaṇḍaṁ niyametvā bhikkhūhi apaloketvā dātabbaṁ, na pana sahassaṁ vā satasahassaṁ vā mahāiṇaṁ. Tādisañhi bhikkhācariyavattena sabbehi bhikkhūhi tādisassa bhikkhuno pariyesitvā dātabbaṁ.",
  "tika-vin08t33:71": "‘‘Chattaṁ vā vedikaṁ vāti ettha vedikāti cetiyassa upari caturassacayo vuccati. Chattanti tato uddhaṁ valayāni dassetvā kato aggacayo vuccatī’’ti sāratthadīpaniyaṁ (sārattha. ṭī. parivāra 3.495-496) vuttaṁ. Cetiyassa upanikkhepatoti cetiyassa paṭijagganatthāya vaḍḍhiyā payojetvā kappiyakārakehi ṭhapitavatthuto. Saṅghikenapīti na kevalañca tatruppādato paccayadāyakehi catupaccayatthāya saṅghassa dinnavatthunāpīti attho. Saṅghabhattaṁ kātuṁ na vaṭṭatīti mahādānaṁ dadantehipi kariyamānaṁ saṅghabhattaṁ viya kāretuṁ na vaṭṭatīti adhippāyo. ‘‘Yathāsukhaṁ paribhuñjituṁ ruccatī’’ti vuttattā attano attano paribhogapahonakaṁ appaṁ vā bahuṁ vā gahetabbaṁ, adhikaṁ pana gahetuṁ na labhati.",
  "tika-vin08t33:72": "Uposathadivaseti nidassanamattaṁ, yasmiṁ kismiñci divasepi kataṁ sukatameva hoti. Karontena ‘‘yaṁ imasmiṁ vihāre antosīmāya saṅghasantakaṁ…pe… yathāsukhaṁ paribhuñjituṁ mayhaṁ ruccatī’’ti evaṁ katikā kātabbā. Tathā dvīhi tīhipi ‘‘āyasmantānaṁ ruccatī’’ti vacanameva hettha viseso. Tesampīti rukkhānaṁ. Sā eva katikāti visuṁ katikā na kātabbāti attho.",
  "tika-vin08t33:73": "Tesanti rukkhānaṁ, saṅgho sāmīti sambandho. Purimavihāreti purime yathāsukhaṁ paribhogatthāya katakatike vihāre. Pariveṇāni katvā jaggantīti yattha arakkhiyamāne phalāphalāni rukkhā ca vinassanti, tādisaṁ ṭhānaṁ sandhāya vuttaṁ, tattha saṅghassa katikā na pavattatīti adhippāyo. Yehi pana rukkhabījāni ropetvā ādito paṭṭhāya paṭijaggitā, tepi dasamabhāgaṁ datvā ropakeheva paribhuñjitabbāni. Tehīti jaggitehi.",
  "tika-vin08t33:74": "Tatthāti tasmiṁ vihāre. Mūletiādikāle, pubbeti attho. Dīghā katikāti aparicchinnakālā yathāsukhaṁ paribhogatthāya katikā. Nikkukkuccenāti ‘‘abhājitamida’’nti kukkuccaṁ akatvāti attho. Khīyanamattameva tanti tena khīyanena bahuṁ khādantānaṁ doso natthi attano paribhogappamāṇasseva gahitattā, khīyantepi attano pahonakaṁ gahetvā khāditabbanti adhippāyo.",
  "tika-vin08t33:75": "Gaṇhathāti na vattabbāti tathā vutte teneva bhikkhunā dinnaṁ viya maññeyyuṁ. Taṁ nissāya micchājīvasambhavo hotīti vuttaṁ. Tenāha ‘‘anuvicaritvā’’tiādi. Upaḍḍhabhāgoti ekassa bhikkhuno paṭivīsato upaḍḍhabhāgo, dentena ca ‘‘ettakaṁ dātuṁ saṅgho anuññāsī’’ti evaṁ attānaṁ parimocetvā yathā te saṅghe eva pasīdanti, evaṁ vatvā dātabbaṁ. Apaccāsīsantenāti gilānagamikissarādīnaṁ anuññātapuggalānampi attano santakaṁ dentena apaccāsīsanteneva dātabbaṁ. Ananuññātapuggalānaṁ pana apaccāsīsantenapi dātuṁ na vaṭṭatīti. Saṅghikameva yathākatikāya dāpetabbaṁ. Attano santakampi paccayadāyakādayo sayameva vissāsena gaṇhanti, na vāretabbā, ‘‘laddhakappiya’’nti tuṇhī bhavitabbaṁ. Pubbe vuttamevāti ‘‘kuddho hi so rukkhepi chindeyyā’’tiādinā tuṇhībhāve kāraṇaṁ pubbe vuttameva, tehi kataanatthābhāvepi kāruññena tuṇhī bhavituṁ vaṭṭati, ‘‘gaṇhathā’’tiādi pana vattuṁ na vaṭṭati.",
  "tika-vin08t33:76": "Garubhaṇḍattā…pe… na dātabbanti jīvarukkhānaṁ ārāmaṭṭhāniyattā dārūnañca gehasambhārānupagatattā ‘‘sabbaṁ tvameva gaṇhāti dātuṁ na vaṭṭatī’’ti vuttaṁ. Akatāvāsaṁ vā katvāti pubbe avijjamānaṁ senāsanaṁ katvā. Jaggitakāleti phalavāre sampatte. Jagganakāleti jaggituṁ āraddhakāle.",
  "tika-vin08t33:77": "256.Ñattikammaṭṭhānabhedeti ñattikammassa ṭhānabhede.",
  "tika-vin08t33:78": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t33:79": "Kammākammavinicchayakathālaṅkāro nāma",
  "tika-vin08t33:80": "Tettiṁsatimo paricchedo."
}