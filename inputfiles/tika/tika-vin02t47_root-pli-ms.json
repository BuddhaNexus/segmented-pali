{
  "tika-vin02t47:0": "Pañcavaggo",
  "tika-vin02t47:1": "Kammavaggavaṇṇanā",
  "tika-vin02t47:2": "483. Kammavagge ummattakassa bhikkhuno ummattakasammuti ummattake yācitvā gate asammukhāpi dātuṁ vaṭṭati, tattha nisinnepi na kuppati niyamābhāvato. Asammukhā kate pana dosābhāvaṁ dassetuṁ ‘‘asammukhākataṁ sukataṁ hotī’’ti vuttaṁ. Dūtena upasampadā pana sammukhā kātuṁ na sakkā kammavācānānattasambhavato. Pattanikkujjanādayo hatthapāsato apanītamattepi kātuṁ vaṭṭanti. Saṅghasammukhatātiādīsu yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā na paṭikkosanti, ayaṁ saṅghasammukhatā. Yena dhammena yena vinayena yena satthusāsanena saṅgho kammaṁ karoti, ayaṁ dhammasammukhatā. Tattha dhammoti bhūtaṁ vatthu. Vinayoti codanā ceva sāraṇā ca. Satthusāsanaṁ nāma ñattisampadā ceva anussāvanasampadā ca. Yassa saṅgho kammaṁ karoti, tassa sammukhabhāvo puggalasammukhatā. Kattikamāsassa pavāraṇamāsattā ‘‘ṭhapetvā kattikamāsa’’nti vuttaṁ. Paccukkaḍḍhitvā ṭhapitadivaso cāti kāḷapakkhe cātuddasiṁ vā pannarasiṁ vā sandhāya vuttaṁ. Dve ca puṇṇamāsiyoti paṭhamapacchimavassūpagatānaṁ vasena vuttaṁ.",
  "tika-vin02t47:3": "485. Ṭhānakaraṇāni sithilāni katvā uccāretabbaṁ akkharaṁ sithilaṁ, tāniyeva dhanitāni asithilāni katvā uccāretabbaṁ akkharaṁ dhanitaṁ. Dvimattakālaṁ dīghaṁ, ekamattakālaṁ rassaṁ. Dasadhā byañjanabuddhiyā pabhedoti evaṁ sithilādivasena byañjanabuddhiyā akkharuppādakacittassa dasappakārena pabhedo. Sabbāni hi akkharāni cittasamuṭṭhānāni yathādhippetatthabyañjanato byañjanāni ca. Saṁyogo paro etasmāti saṁyogaparo, na saṁyogaparo asaṁyogaparo. Āyasmato buddharakkhitatherassa yassa na khamatīti ettha ta-kāra na-kārasahitākāro asaṁyogaparo. Karaṇānīti kaṇṭhādīni.",
  "tika-vin02t47:4": "488. Anukkhittā pārājikaṁ anāpannā ca pakatattāti āha ‘‘pakatattā anukkhittā’’tiādi. Tattha anissāritāti purimapadasseva vevacanaṁ. Parisuddhasīlāti pārājikaṁ anāpannā. Na tesaṁ chando vā pārisuddhi vā etīti tīsu dvīsu vā nisinnesu ekassa vā dvinnaṁ vā chandapārisuddhi āhaṭāpi anāhaṭāva hotīti adhippāyo.",
  "tika-vin02t47:5": "Apalokanakammakathāvaṇṇanā",
  "tika-vin02t47:6": "495-496.Kāyasambhogasāmaggīti sahaseyyapaṭiggahaṇādi. So ratoti subhe rato. Suṭṭhu oratoti vā sorato. Nivātavuttīti nīcavutti. Paṭisaṅkhāti paṭisaṅkhāya ñāṇena upaparikkhitvā. Yaṁ taṁ avandiyakammaṁ anuññātanti sambandho. Imassa apalokanakammassa ṭhānaṁ hotīti evampi apalokanakammaṁ pavattatīti attho. Kammameva lakkhaṇanti kammalakkhaṇaṁ. Osāraṇanissāraṇabhaṇḍukammādayo viya kammañca hutvā aññañca nāmaṁ na labhati, kammameva hutvā upalakkhīyatīti ‘‘kammalakkhaṇa’’nti vuccati. Etampi kammalakkhaṇamevāti vuttakammalakkhaṇaṁ dassetuṁ ‘‘acchinnacīvarajiṇṇacīvaranaṭṭhacīvarāna’’ntiādi vuttaṁ. Iṇapalibodhampīti iṇameva palibodho iṇapalibodho, tampi dātuṁ vaṭṭati. Sace tādisaṁ bhikkhuṁ iṇāyikā palibundhanti, tatruppādatopi tassa iṇaṁ sodhetuṁ vaṭṭatīti adhippāyo.",
  "tika-vin02t47:7": "Chattaṁ vā vedikaṁ vāti ettha vedikāti cetiyassa upari caturassacayo vuccati. Chattanti tato uddhaṁ valayāni dassetvā kato aggacayo vuccati. Cetiyassa upanikkhepatoti cetiye navakammattāya upanikkhittato, cetiyasantakatoti vuttaṁ hoti. Aññā katikā kātabbāti purimakatikāya asaṅgahitattā vuttaṁ. Tehīti yesaṁ puggalikaṭṭhāne tiṭṭhanti, tehi. Dasabhāganti dasamabhāgaṁ. Tatthāti tasmiṁ vihāre. Mūleti pubbe. ‘‘Ito paṭṭhāya bhājetvā khādantū’’ti vacaneneva yathāsukhaṁ paribhogo paṭikkhitto hotīti āha ‘‘purimakatikā paṭippassambhatī’’ti.",
  "tika-vin02t47:8": "Anuvicaritvāti pacchato pacchato gantvā. Apaccāsīsantenāti tesaṁ santikā",
  "tika-vin02t47:9": "Paccayaṁ apaccāsīsantena. Mūlabhāganti vuttamevatthaṁ vibhāveti ‘‘dasabhāgamatta’’nti. Akatāvāsaṁ vā katvāti tato uppannaāyena katvā. Jaggitakāle ca na vāretabbāti jaggitānaṁ pupphaphalabharitakāle na vāretabbā. Jagganakāleti jaggituṁ āraddhakāle. Ñattikammaṭṭhānabhedeti ñattikammassa ṭhānabhede.",
  "tika-vin02t47:10": "Kammavaggavaṇṇanā niṭṭhitā.",
  "tika-vin02t47:11": "Apaññatte paññattavaggavaṇṇanā",
  "tika-vin02t47:12": "500. Satta āpattikkhandhā paññattaṁ nāmāti sambandho. Kakusandhakoṇāgamanakassapā eva satta āpattikkhandhe paññapesuṁ, vipassīādayo pana ovādapātimokkhaṁ uddisiṁsu, na sikkhāpadaṁ paññapesunti āha ‘‘kakusandhañca…pe… antarā kenaci apaññatte sikkhāpade’’ti. Sesamettha suviññeyyameva.",
  "tika-vin02t47:13": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t47:14": "Parivāraṭṭhakathāvaṇṇanā samattā.",
  "tika-vin02t47:15": "Nigamanakathāvaṇṇanā",
  "tika-vin02t47:16": "Avasānagāthāsu pana ayamattho. Vibhattadesananti ubhatovibhaṅgakhandhakaparivārehi vibhattadesanaṁ vinayapiṭakanti yojetabbaṁ. Tassāti tassa vinayassa.",
  "tika-vin02t47:17": "Tatridantiādi paṭhamapārājikavaṇṇanāyaṁ vuttanayameva.",
  "tika-vin02t47:18": "Satthumahābodhivibhūsitoti satthunā paribhuttamahābodhivibhūsito maṇḍito, tassa mahāvihārassa dakkhiṇabhāge uttamaṁ yaṁ padhānagharanti sambandho. Tattha padhānagharanti taṁnāmakaṁ pariveṇaṁ. Sucicārittasīlena, bhikkhusaṅghena sevitanti idampi padhānagharavisesanaṁ.",
  "tika-vin02t47:19": "Tatthāti tasmiṁ padhānaghare. Cārupākārasañcitanti manāpena pākārena parikkhittaṁ. Sītacchāyatarūpetanti ghananicitapattasañchannasākhāpasākhatāya sītacchāyehi rukkhehi upetaṁ. Vikasitakamalakuvalayapuṇḍarīkasogandhikādipupphasañchannamadhurasītaludakapuṇṇatāya sampannā salilāsayā assāti sampannasalilāsayo. Uddisitvāti buddhasiriṁ nāma theraṁ nissāya, tassa ajjhesanaṁ nissāyāti vuttaṁ hoti. Iddhāti atthavinicchayādīhi iddhā phītā paripuṇṇā.",
  "tika-vin02t47:20": "Sirinivāsassāti siriyā nivāsaṭṭhānabhūtassa. Jayasaṁvacchareti jayappattasaṁvacchare. Ayanti theraṁ buddhasiriṁ uddissa yā vinayavaṇṇanā āraddhā, ayaṁ. Dhammūpasaṁhitāti kusalasannissitā. Idāni sadevakassa lokassa accantasukhādhigamāya attano puññaṁ pariṇāmento ‘‘ciraṭṭhitattha dhammassā’’tiādimāha . Tattha samācitanti upacitaṁ. Sabbassa ānubhāvenāti sabbassa tassa puññassa tejena. Sabbepi pāṇinoti kāmāvacarādibhedā sabbe sattā. Saddhammarasasevinoti yathārahaṁ bodhittayādhigamavasena saddhammarasasevino bhavantu. Sesamettha suviññeyyameva.",
  "tika-vin02t47:21": "Nigamanakathāvaṇṇanā niṭṭhitā.",
  "tika-vin02t47:22": "Nigamanakathā",
  "tika-vin02t47:23": "Ettāvatā ca –",
  "tika-vin02t47:24": "Vinaye pāṭavatthāya, sāsanassa ca vuḍḍhiyā;",
  "tika-vin02t47:25": "Vaṇṇanā yā samāraddhā, vinayaṭṭhakathāya sā.",
  "tika-vin02t47:26": "Sāratthadīpanī nāma, sabbaso pariniṭṭhitā;",
  "tika-vin02t47:27": "Tiṁsasahassamattehi, ganthehi parimāṇato.",
  "tika-vin02t47:28": "Ajjhesito narindena, sohaṁ parakkamabāhunā;",
  "tika-vin02t47:29": "Saddhammaṭṭhitikāmena, sāsanujjotakārinā.",
  "tika-vin02t47:30": "Teneva kārite ramme, pāsādasatamaṇḍite;",
  "tika-vin02t47:31": "Nānādumagaṇākiṇṇe, bhāvanābhiratālaye.",
  "tika-vin02t47:32": "Sītalūdakasampanne, vasaṁ jetavane imaṁ;",
  "tika-vin02t47:33": "Atthabyañjanasampannaṁ, akāsiṁ suvinicchayaṁ.",
  "tika-vin02t47:34": "Yaṁ siddhaṁ iminā puññaṁ, yaṁ caññaṁ pasutaṁ mayā;",
  "tika-vin02t47:35": "Etena puññakammena, dutiye attasambhave.",
  "tika-vin02t47:36": "Tāvatiṁse pamodento, sīlācāraguṇe rato;",
  "tika-vin02t47:37": "Alaggo pañcakāmesu, patvāna paṭhamaṁ phalaṁ.",
  "tika-vin02t47:38": "Antime attabhāvamhi, metteyyaṁ munipuṅgavaṁ;",
  "tika-vin02t47:39": "Lokaggapuggalaṁ nāthaṁ, sabbasattahite rataṁ.",
  "tika-vin02t47:40": "Disvāna tassa dhīrassa, sutvā saddhammadesanaṁ;",
  "tika-vin02t47:41": "Adhigantvā phalaṁ aggaṁ, sobheyyaṁ jinasāsanaṁ.",
  "tika-vin02t47:42": "Sadā rakkhantu rājāno, dhammeneva imaṁ pajaṁ;",
  "tika-vin02t47:43": "Niratā puññakammesu, jotentu jinasāsanaṁ.",
  "tika-vin02t47:44": "Ime ca pāṇino sabbe, sabbadā nirupaddavā;",
  "tika-vin02t47:45": "Niccaṁ kalyāṇasaṅkappā, pappontu amataṁ padanti.",
  "tika-vin02t47:46": "Sāratthadīpanī nāma vinayaṭīkā niṭṭhitā."
}