{
  "tika-abh06t59:0": "Aṭṭhārasamo paricchedo",
  "tika-abh06t59:1": "3. Rūpavibhāgo",
  "tika-abh06t59:2": "18. Sarūpakathā",
  "tika-abh06t59:3": "653.",
  "tika-abh06t59:4": " Tepaññāsa paniccevaṃ, nāmadhammā pakāsitā;",
  "tika-abh06t59:5": "Aṭṭhavīsavidhaṃ dāni, rūpaṃ nāma kathīyati.",
  "tika-abh06t59:6": "654.",
  "tika-abh06t59:7": " Pathavāpo ca tejo ca, vāyo ceti catubbidho;",
  "tika-abh06t59:8": "Cakkhusotaghānajivhā, kāyoti pana pañca ca.",
  "tika-abh06t59:9": "655.",
  "tika-abh06t59:10": " Rūpasaddagandharasā, cattāro ca athāparaṃ;",
  "tika-abh06t59:11": "Itthipumbhāvayugaḷaṃ, jīvitaṃ hadayampi ca.",
  "tika-abh06t59:12": "656.",
  "tika-abh06t59:13": " Kāyaviññatti cevātha, vacīviññatti ca dvayaṃ;",
  "tika-abh06t59:14": "Ākāsadhātu rūpassa, lahutā mudutā tassa.",
  "tika-abh06t59:15": "657.",
  "tika-abh06t59:16": " Kammaññatā upacayo, santati jaratā pana;",
  "tika-abh06t59:17": "Aniccatā ca kabaḷīkārāhāroti sabbathā.",
  "tika-abh06t59:18": "658.",
  "tika-abh06t59:19": " Aṭṭhavīsavidhaṃ hoti, rūpametaṃ sarūpato;",
  "tika-abh06t59:20": "Tassa lakkhaṇabhedena, sabhāvañca vibhāvaye.",
  "tika-abh06t59:21": "659.",
  "tika-abh06t59:22": " Sandhāraṇaṃ tu pathavīdhātu kakkhaḷalakkhaṇā;",
  "tika-abh06t59:23": "Ābandhanamāpodhātu, āpaggharaṇalakkhaṇā.",
  "tika-abh06t59:24": "660.",
  "tika-abh06t59:25": " Paripācanatā tejodhātu uṇhattalakkhaṇā;",
  "tika-abh06t59:26": "Samudīraṇatā vāyodhātu vitthambhalakkhaṇā.",
  "tika-abh06t59:27": "661.",
  "tika-abh06t59:28": " Sabbatthāvinibhuttāpi, asammissakalakkhaṇā;",
  "tika-abh06t59:29": "Taṃtaṃbhāvasamussannasambhāresupalakkhitā.",
  "tika-abh06t59:30": "662.",
  "tika-abh06t59:31": " Aññamaññenupatthaddhā, sesarūpassa nissayā;",
  "tika-abh06t59:32": "Catudhevaṃ kalāpesu, mahābhūtā pavattare.",
  "tika-abh06t59:33": "663.",
  "tika-abh06t59:34": "Cakkhu sambhāracakkhumhi, sattakkhipaṭalocite;",
  "tika-abh06t59:35": "Kaṇhamaṇḍalamajjhamhi, pasādoti pavuccati.",
  "tika-abh06t59:36": "664.",
  "tika-abh06t59:37": " Yena cakkhupasādena, rūpāni anupassati;",
  "tika-abh06t59:38": "Parittaṃ sukhumañcetaṃ, ūkāsirasamūpamaṃ.",
  "tika-abh06t59:39": "665.",
  "tika-abh06t59:40": "Sotaṃ sotabilassanto,",
  "tika-abh06t59:41": "Tambalomācite tathā;",
  "tika-abh06t59:42": "Aṅgulivedhanākāre,",
  "tika-abh06t59:43": "Pasādoti pakāsito.",
  "tika-abh06t59:44": "666.",
  "tika-abh06t59:45": " Anto ajapadaṭṭhāne, ghānaṃ ghānabile ṭhitaṃ;",
  "tika-abh06t59:46": "Jivhā jivhāya majjhamhi, uppalākārasannibhe.",
  "tika-abh06t59:47": "667.",
  "tika-abh06t59:48": " Iccevaṃ pana cattāro, taṃtaṃdesavavatthitā;",
  "tika-abh06t59:49": "Kāyappasādopādinne, sabbaketi yathākkamaṃ.",
  "tika-abh06t59:50": "668.",
  "tika-abh06t59:51": " Rūpādyābhighātārahabhūtānaṃ vā yathārahaṃ;",
  "tika-abh06t59:52": "Daṭṭhukāmanidānādikammabhūtānameva vā.",
  "tika-abh06t59:53": "669.",
  "tika-abh06t59:54": " Pasādalakkhaṇā bhūtarūpānaṃ bhūtanissitā;",
  "tika-abh06t59:55": "Kappāsapaṭalasnehasannibhāti ca vaṇṇitā.",
  "tika-abh06t59:56": "670.",
  "tika-abh06t59:57": " Pañcāpi jīvitārakkhā, rūpādiparivāritā;",
  "tika-abh06t59:58": "Dhītarāva kumārāva, kalāpantaravuttino.",
  "tika-abh06t59:59": "671.",
  "tika-abh06t59:60": "Rūpaṃ nibhāso bhūtānaṃ, saddo nigghosanaṃ tathā;",
  "tika-abh06t59:61": "Gandho ca gandhanaṃ tattha, raso ca rasanīyatā.",
  "tika-abh06t59:62": "672.",
  "tika-abh06t59:63": " Bhūtattayañca phoṭṭhabbaṃ, āpodhātuvivajjitaṃ;",
  "tika-abh06t59:64": "Saddo aniyato tattha, tadaññe sahavuttino.",
  "tika-abh06t59:65": "673.",
  "tika-abh06t59:66": " Cakkhādipaṭihananalakkhaṇā tu yathākkamaṃ;",
  "tika-abh06t59:67": "Pañceva pañcaviññāṇavīthiyā visayā matā.",
  "tika-abh06t59:68": "674.",
  "tika-abh06t59:69": " Itthindriyaṃ panitthittaṃ, itthibhāvoti desito;",
  "tika-abh06t59:70": "Purisattaṃ tathābhāvo, purisindriya nāmako.",
  "tika-abh06t59:71": "675.",
  "tika-abh06t59:72": " Taṃ dvayaṃ panupādinne, kāye sabbattha labbhati;",
  "tika-abh06t59:73": "Kalāpantarabhinnañca, bhinnasantānavatti ca.",
  "tika-abh06t59:74": "676.",
  "tika-abh06t59:75": " Rūpānaṃ kammajātānaṃ, anupālanalakkhaṇaṃ;",
  "tika-abh06t59:76": "Jīvitindriyarūpanti, āyu nāma pavuccati.",
  "tika-abh06t59:77": "677.",
  "tika-abh06t59:78": " Manodhātuyā ca tathā, manoviññāṇadhātuyā;",
  "tika-abh06t59:79": "Nissayalakkhaṇaṃ vatthurūpaṃ hadayanissitaṃ.",
  "tika-abh06t59:80": "678.",
  "tika-abh06t59:81": " Majjhe hadayakosamhi, aḍḍhappasatalohite;",
  "tika-abh06t59:82": "Bhūtarūpamupādāya, cakkhādi viya vattati.",
  "tika-abh06t59:83": "679.",
  "tika-abh06t59:84": "Ākāsadhātu rūpānaṃ, paricchedakalakkhaṇā;",
  "tika-abh06t59:85": "Taṃtaṃrūpakalāpānaṃ, pariyantoti vuccati.",
  "tika-abh06t59:86": "680.",
  "tika-abh06t59:87": " Cittaṃ sahajarūpānaṃ, kāyassa gamanādisu;",
  "tika-abh06t59:88": "Santhambhanasandhāraṇacalanassa tu paccayo.",
  "tika-abh06t59:89": "681.",
  "tika-abh06t59:90": " Vāyodhātuvikāroyaṃ , kāyaviññattināmako;",
  "tika-abh06t59:91": "Vāyodhātādhikānaṃ tu, bhūtānamiti kecanā.",
  "tika-abh06t59:92": "682.",
  "tika-abh06t59:93": " Tathā cittasamuṭṭhino, vacīghosappavattiyaṃ;",
  "tika-abh06t59:94": "Upādinnarūpakāyaghaṭṭanassa tu paccayo.",
  "tika-abh06t59:95": "683.",
  "tika-abh06t59:96": " Pathavīdhātuvikāroyaṃ, vacīviññattināmako;",
  "tika-abh06t59:97": "Pathavīdhātādhikānaṃ tu, bhūtānamiti kecanā.",
  "tika-abh06t59:98": "684.",
  "tika-abh06t59:99": " Dvepi kāyavacīkammadvārabhūtā yathākkamaṃ;",
  "tika-abh06t59:100": "Te pana ghaṭṭanāhetu-vikārākāralakkhaṇā.",
  "tika-abh06t59:101": "685.",
  "tika-abh06t59:102": " Viññāpetīti kāyena, vācāya ca vicintitaṃ;",
  "tika-abh06t59:103": "Sayañca viññāyatīti, viññattīti pakittitā.",
  "tika-abh06t59:104": "686.",
  "tika-abh06t59:105": "Lahutā pana rūpānaṃ, adandhākāralakkhaṇā;",
  "tika-abh06t59:106": "Mudutāpi ca rūpānaṃ, maddavākāralakkhaṇā.",
  "tika-abh06t59:107": "687.",
  "tika-abh06t59:108": "Kammaññatā ca rūpānaṃ, yoggatākāralakkhaṇā;",
  "tika-abh06t59:109": "Gāravathaddhatā yoggapaṭipakkhā yathākkamaṃ.",
  "tika-abh06t59:110": "688.",
  "tika-abh06t59:111": " Sappāyamutumāhāraṃ, labhitvā cittasampadaṃ;",
  "tika-abh06t59:112": "Lahū mudu ca kammaññaṃ, yadā rūpaṃ pavattati.",
  "tika-abh06t59:113": "689.",
  "tika-abh06t59:114": " Tathāpavattarūpassa, pavattākārabheditaṃ;",
  "tika-abh06t59:115": "Lahutādittayampetaṃ, sahavutti tadā bhave.",
  "tika-abh06t59:116": "690.",
  "tika-abh06t59:117": " Sappāyaṃ paṭivedhāya, paṭipattupakāritā;",
  "tika-abh06t59:118": "Sākārā rūpasampatti, paññattāva mahesinā.",
  "tika-abh06t59:119": "691.",
  "tika-abh06t59:120": " Rūpassopacayo nāma, rūpassācayalakkhaṇo;",
  "tika-abh06t59:121": "Pavattilakkhaṇā rūpasantatīti pakāsitā.",
  "tika-abh06t59:122": "692.",
  "tika-abh06t59:123": " Rūpamācayarūpena, jāyaticcuparūpari;",
  "tika-abh06t59:124": "Pekkhatopacayākārā, jāti gayhati yogino.",
  "tika-abh06t59:125": "693.",
  "tika-abh06t59:126": " Anuppabandhākārena, jāyatīti sapekkhato;",
  "tika-abh06t59:127": "Tadāyaṃ santatākārā, jāti gayhati tassa tu.",
  "tika-abh06t59:128": "694.",
  "tika-abh06t59:129": " Evamābhogabhedena , jātirūpaṃ dvidhā kataṃ;",
  "tika-abh06t59:130": "Attūpaladdhibhāvena, jāyantaṃ vātha kevalaṃ.",
  "tika-abh06t59:131": "695.",
  "tika-abh06t59:132": " Rūpaṃ vivittokāsassa, pūrakaṭṭhena cīyati;",
  "tika-abh06t59:133": "Abhāvā punabhāvāya, pavattaṃ santatīti ca.",
  "tika-abh06t59:134": "696.",
  "tika-abh06t59:135": " Evamākārabhedāva, sabbākāravarākaro;",
  "tika-abh06t59:136": "Jātirūpaṃ dvidhākāsi, jātirūpavirocano.",
  "tika-abh06t59:137": "697.",
  "tika-abh06t59:138": " Jaratā navatāhāyā, rūpānaṃ pākalakkhaṇā;",
  "tika-abh06t59:139": "Aniccatanti mappatti, paribhijjanalakkhaṇā.",
  "tika-abh06t59:140": "698.",
  "tika-abh06t59:141": " Iti lakkhaṇarūpaṃ tu, tividhaṃ bhinnakālikaṃ;",
  "tika-abh06t59:142": "Sabhāvarūpadhammesu, taṃtaṃkālopalakkhitaṃ.",
  "tika-abh06t59:143": "699.",
  "tika-abh06t59:144": " Yena lakkhīyati rūpaṃ, bhinnākāraṃ khaṇe khaṇe;",
  "tika-abh06t59:145": "Vipassanānayatthāya, tamiccāha tathāgato.",
  "tika-abh06t59:146": "700.",
  "tika-abh06t59:147": " Kabaḷīkāro āhāro,",
  "tika-abh06t59:148": "Yāpetabbojalakkhaṇo;",
  "tika-abh06t59:149": "Āhāro sendriyajāto,",
  "tika-abh06t59:150": "Rūpakāyānupālako.",
  "tika-abh06t59:151": "701.",
  "tika-abh06t59:152": " Iccevaṃ saparicchedā, savikārā salakkhaṇā;",
  "tika-abh06t59:153": "Akiccapaṭivedhāya, dayāpannena tādinā.",
  "tika-abh06t59:154": "702.",
  "tika-abh06t59:155": " Tattha tattha yathāyogaṃ, desitāti pakāsitā;",
  "tika-abh06t59:156": "Rūpadhammā sarūpena, aṭṭhavīsati sabbathā.",
  "tika-abh06t59:157": "703.",
  "tika-abh06t59:158": " Katvāna jātimekaṃ tu, tatthopacayasantatiṃ;",
  "tika-abh06t59:159": "Sattavīsati rūpāni, bhavantīti viniddise.",
  "tika-abh06t59:160": "704.",
  "tika-abh06t59:161": " Bhūtattayaṃ tu phoṭṭhabbaṃ, katvā chabbīsadhāpi ca;",
  "tika-abh06t59:162": "Ubhayaṃ jātiphoṭṭhabbaṃ, gahetvā pañcavīsati.",
  "tika-abh06t59:163": "705.",
  "tika-abh06t59:164": " Rūpadhammānamiccevaṃ , vibhāveyya visārado;",
  "tika-abh06t59:165": "Sarūpaṃ nāmasaṅkhepaṃ, sabhāvañca salakkhaṇanti.",
  "tika-abh06t59:166": "Iti rūpavibhāge sarūpakathā niṭṭhitā.",
  "tika-abh06t59:167": "Aṭṭhārasamo paricchedo."
}