{
  "tika-vin07t56:0": "Pañcavaggo",
  "tika-vin07t56:1": "Kammavaggavaṇṇanā",
  "tika-vin07t56:2": "483. Kammavagge ṭhapitauposathapavāraṇānaṁ kattikamāse sāmaggiyā katāya sāmaggīpavāraṇaṁ muñcitvā uposathaṁ kātuṁ na vaṭṭatīti āha ‘‘ṭhapetvā kattikamāsa’’nti. Sace pana tesaṁ nānāsīmāsu mahāpavāraṇāya visuṁ pavāritānaṁ kattikamāsabbhantare sāmaggī hoti, sāmaggīuposatho eva tehi kattabbo, na pavāraṇā. Ekasmiṁ vasse katapavāraṇānaṁ puna pavāraṇāya avihitattā. Sāmaggīdivasoti anuposathadivase sāmaggīkaraṇaṁ sandhāya vuttaṁ. Sace pana cātuddasiyaṁ, pannarasiyaṁ vā saṅgho sāmaggiṁ karoti, tadā sāmaggīuposathadivaso na hoti, cātuddasīpannarasīuposathova hoti. Upari pavāraṇāyapi eseva nayo.",
  "tika-vin07t56:3": "Paccukkaḍḍhitvā ṭhapitadivasoti bhaṇḍanakārakehi upaddutā vā kenacideva karaṇīyena pavāraṇāsaṅgahaṁ vā katvā ṭhapito kāḷapakkhacātuddasīdivasova. Dve ca puṇṇamāsiyoti pubba-kattikapuṇṇamā, pacchimakattikapuṇṇamā cāti dve puṇṇamāsiyo. Evaṁ catubbidhampīti puṇṇamāsīdvayena saddhiṁ sāmaggīpavāraṇaṁ, cātuddasīpavāraṇañca sampiṇḍetvā vuttaṁ. Idañca pakaticārittavasena vuttaṁ. Tathārūpapaccaye pana sati ubhinnaṁ puṇṇamāsīnaṁ purimā dve cātuddasiyopi kāḷapakkhacātuddasiyā anantarā pannarasīpīti imepi tayo divasā pavāraṇādivasā evāti imaṁ sattavidhampi pavāraṇādivasaṁ ṭhapetvā aññasmiṁ divase pavāretuṁ na vaṭṭati.",
  "tika-vin07t56:4": "484.Anussāvanakammaṁ katvāti paṭhamaṁ anussāvanaṁ sāvetvā ‘‘esā ñattī’’ti anussāvanānantarameva sakalaṁ ñattiṁ vatvā, pariyosāne ‘‘esā ñattī’’ti vatvāti adhippāyo.",
  "tika-vin07t56:5": "485.Yvāyanti byañjanappabhedo adhippeto. Dasadhā byañjanabuddhiyā pabhedoti ettha dasadhā dasavidhena byañjanānaṁ pabhedoti yojetabbaṁ. Kenāyaṁ pabhedoti āha ‘‘byañjanabuddhiyā’’ti. Yathādhippetatthabyañjanato byañjanasaṅkhātānaṁ akkharānaṁ janikā buddhi byañjanabuddhi, tāya byañjanabuddhiyā , akkharasamuṭṭhāpakacittabhedenevāti attho. Yaṁ vā saṁyogaparaṁ katvā vuccati, idampi garukanti yojanā.",
  "tika-vin07t56:6": "Tattha āyasmatotiādīsu yāni anantaritāni sa-kārama-kārādibyañjanāni ‘‘saṁyogo’’ti vuccanti, so saṁyogo paro yassa a-kārādino, so saṁyogaparo nāma. Rassanti akārādibyañjanarahitaṁ saraṁ. Asaṁyogaparanti ‘‘yassa nakkhamatī’’tiādīsu ya-kāra na-kārādibyañjanasahitasaraṁ sandhāya vuttaṁ. Ta-kārassa tha-kāraṁ akatvā vaggantare sithilameva katvā ‘‘suṇāṭu me’’tiādiṁ vadantopi duruttaṁ karotiyeva ṭhapetvā anurūpaṁ ādesaṁ. Yañhi ‘‘saccikatthaparamatthenā’’ti vattabbe ‘‘saccikaṭṭhaparamaṭṭhenā’’ti ca ‘‘atthakathā’’ti vattabbe ‘‘aṭṭhakathā’’ti ca tattha tattha vuccati, tādisaṁ pāḷiaṭṭhakathāsu diṭṭhapayogaṁ, tadanurūpañca vattuṁ vaṭṭati, tato aññaṁ na vaṭṭati. Tenāha ‘‘anukkamāgataṁ paveṇiṁ avināsentenā’’tiādi.",
  "tika-vin07t56:7": "Dīghe vattabbe rassantiādīsu ‘‘bhikkhūna’’nti vattabbe ‘‘bhikkhuna’’nti vā ‘‘bahūsū’’ti vattabbe ‘‘bahusū’’ti vā ‘‘nakkhamatī’’ti vattabbe ‘‘na khamatī’’ti vā ‘‘upasampadāpekkho’’ti vattabbe ‘‘upasampadāpekho’’ti vā evaṁ anurūpaṭṭhānesu eva dīgharassādi rassadīghādivasena parivattetuṁ vaṭṭati, na pana ‘‘nāgo’’ti vattabbe ‘‘nago’’ti vā ‘‘saṅgho’’ti vattabbe ‘‘sagho’’ti vā ‘‘tisso’’ti vattabbe ‘‘tiso’’ti vā ‘‘yācatī’’ti vattabbe ‘‘yācantī’’ti vā evaṁ ananurūpaṭṭhānesu vattuṁ. Sambandhaṁ, pana vavatthānañca sabbathāpi vaṭṭatīti gahetabbaṁ.",
  "tika-vin07t56:8": "486.Sesasīmāsupīti atimahatīādīsu dasasupi.",
  "tika-vin07t56:9": "488.Catuvaggakaraṇeti catuvaggena saṅghena kattabbe. Anissāritāti uposathaṭṭhapanādinā vā laddhinānāsaṁvāsakabhāvena vā na bahikatā. Aṭṭhakathāyañhi ‘‘apakatattassāti ukkhittakassa vā, yassa vā uposathapavāraṇā ṭhapitā hontī’’ti (pari. aṭṭha. 425) vuttattā ṭhapitauposathapavāraṇo bhikkhu apakatatto evāti gahetabbaṁ. Parisuddhasīlāti pārājikaṁ anāpannā adhippetā. Parivāsādikammesu pana garukaṭṭhāpi apakatattā evāti gahetabbaṁ . Avasesā…pe… chandārahāva hontīti saṅghato hatthapāsaṁ vijahitvā ṭhite sandhāya vuttaṁ. Avijahitvā ṭhitā pana chandārahā na honti, tepi catuvaggādito adhikā hatthapāsaṁ vijahitvāva chandārahā honti. Tasmā saṅghato hatthapāsaṁ vijahitvā ṭhiteneva chando vā pārisuddhi vā dātabbā.",
  "tika-vin07t56:10": "Kammavaggavaṇṇanā niṭṭhitā.",
  "tika-vin07t56:11": "Apalokanakammakathāvaṇṇanā",
  "tika-vin07t56:12": "496.Etarahi sacepi sāmaṇerotiādīsu buddhādīnaṁ avaṇṇabhāsanampi akappiyādiṁ kappiyādibhāvena dīpanampi diṭṭhivipattiyaññeva pavisati. Teneva vakkhati ‘‘taṁ laddhiṁ nissajjāpetabbo’’ti. Bhikkhūnampi eseva nayo. Micchādiṭṭhikoti buddhavacanādhippāyaṁ viparītato gaṇhanto, so eva antaggāhikāya diṭṭhiyā samannāgatoti ca vutto. Keci pana ‘‘sassatucchedānaṁ aññataradiṭṭhiyā samannāgato’’ti vadanti, taṁ na yuttaṁ, sassatucchedaggāhassa sāmaṇerānaṁ liṅganāsanāya kāraṇattena heṭṭhā aṭṭhakathāyameva (mahāva. aṭṭha. 108) vuttattā, idha ca daṇḍakammanāsanāya eva adhippetattā.",
  "tika-vin07t56:13": "Tassāpi dātabboti vijjamānaṁ mukharādibhāvaṁ nissāya appaṭipucchitvāpi paṭiññaṁ aggahetvāpi āpattiṁ anāropetvāpi desitāyapi āpattiyā khuṁsanādito anoramantassa dātabbova. Oramantassa pana khamāpentassa na dātabbo.",
  "tika-vin07t56:14": "Brahmadaṇḍassa dānanti kharadaṇḍassa ukkaṭṭhadaṇḍassa dānaṁ. Tajjanīyādikamme hi kate ovādānusāsanippadānapaṭikkhepo natthi. Dinnabrahmadaṇḍe pana tasmiṁ saddhiṁ tajjanīyādikammakatehi paṭikkhittampi kātuṁ na vaṭṭati, ‘‘neva vattabbo’’tiādinā ālāpasallāpādimattassāpi nakārena paṭikkhittattā. Tañhi disvā bhikkhū gīvaṁ parivattetvā olokanamattampi na karonti, evaṁ vivajjetabbaṁ nimmadanakaraṇatthameva tassa daṇḍassa anuññātattā. Teneva channattheropi ukkhepanīyādikammakatopi abhāyitvā brahmadaṇḍe dinne ‘‘saṅghenāhaṁ sabbathā vivajjito’’ti mucchito papati. Yo pana brahmadaṇḍakatena saddhiṁ ñatvā saṁsaṭṭho avivajjetvā viharati, tassa dukkaṭamevāti gahetabbaṁ aññathā brahmadaṇḍavidhānassa niratthakatāpasaṅgato. Tenāti brahmadaṇḍakatena. Yathā tajjanīyādikammakatehi, evameva tato adhikampi saṅghaṁārādhentena sammāvattitabbaṁ. Tañca ‘‘sorato nivātavuttī’’tiādinā sarūpato dassitameva. Tenāha ‘‘sammāvattitvā khamāpentassa brahmadaṇḍo paṭippassambhetabbo’’ti.",
  "tika-vin07t56:15": "Yaṁ taṁ bhagavatā avandiyakammaṁ anuññātanti sambandho. ‘‘Tassa bhikkhuno daṇḍakammaṁ kātu’’nti sāmaññato anuññātappakāraṁ dassetvā puna visesato anuññātappakāraṁ dassetuṁ ‘‘atha kho’’tiādipāḷi uddhaṭāti veditabbaṁ. Imassa apalokanakammassa ṭhānaṁ hotīti apalokanakammassa sāmaññassa pavattiṭṭhānaṁ hotīti. Visesabyatirekena avijjamānampi tadaññattha appavattiṁ dassetuṁ visesanissitaṁ viya voharīyati. ‘‘Kammaññeva lakkhaṇa’’nti iminā osāraṇādivasena gahitāvasesānaṁ sabbesaṁ apalokanakammassa sāmaññalakkhaṇavasena gahitattā kammaññeva lakkhaṇamassāti kammalakkhaṇanti nibbacanaṁ dasseti. Idañca vuttāvasesānaṁ kammānaṁ niṭṭhānaṭṭhānaṁ, saṅkhārakkhandhadhammāyatanāni viya vuttāvasesakhandhāyatanānanti daṭṭhabbaṁ. Teneva vakkhati ‘‘ayaṁ panettha pāḷimuttakopi kammalakkhaṇavinicchayo’’tiādi (pari. aṭṭha. 495-496). Yathā cettha, evaṁ upari ñattikammādīsupi kammalakkhaṇaṁ vuttanti veditabbaṁ. Tassa karaṇanti avandiyakammassa karaṇavidhānaṁ.",
  "tika-vin07t56:16": "‘‘Na vanditabbo’’ti iminā vandantiyā dukkaṭanti dassetīti daṭṭhabbaṁ. Saṅghena kataṁ katikaṁ ñatvā maddanaṁ viya hi saṅghasammutiṁ anādarena atikkamantassa āpatti eva hoti.",
  "tika-vin07t56:17": "Bhikkhusaṅghassāpi panetaṁ labbhatiyevāti avandiyakammassa upalakkhaṇamattena gahitattā bhikkhusaṅghassāpi kammalakkhaṇaṁ labbhati eva.",
  "tika-vin07t56:18": "Salākadānaṭṭhānaṁ salākaggaṁ nāma. Yāgubhattānaṁ bhājanaṭṭhānāni yāgaggabhattaggāni nāma. Etesupi hi ṭhānesu sabbo saṅgho uposathe viya sannipatito, kammañca vaggakammaṁ na hoti, ‘‘mayametaṁ na jānimhā’’ti pacchā khiyyantāpi na honti. Khaṇḍasīmāya pana kate khiyyanti. Saṅghikapaccayañhi acchinnacīvarādīnaṁ dātuṁ apalokentehi upacārasīmaṭṭhānaṁ sabbesaṁ anumatiṁ gahetvāva kātabbaṁ. Yo pana visabhāgapuggalo dhammikaṁ apalokanaṁ paṭibāhati, taṁ upāyena bahiupacārasīmāgataṁ vā katvā khaṇḍasīmaṁ vā pavisitvā kātuṁ vaṭṭati.",
  "tika-vin07t56:19": "Yaṁ sandhāya ‘‘apalokanakammaṁ karotī’’ti sāmaññato dasseti, taṁ apalokanakammaṁ sarūpato dassetumāha ‘‘acchinnacīvaraṁ’’iccādi. Yadi apaloketvāva cīvaraṁ dātabbaṁ, kiṁ pana appamattakavissajjakasammutiyāti āha ‘‘appamattakavissajjanakena panā’’tiādi. Nāḷi vā upaḍḍhanāḷi vāti divase divase apaloketvā dātabbassa pamāṇadassanaṁ. Tena yāpanamattameva apaloketabbaṁ, na adhikanti dasseti. Ekadivasaṁyeva vātiādi dasavīsatidivasānaṁ ekasmiṁ divaseyeva dātabbaparicchedadassanaṁ, tena yāva jīvanti vā yāva rogā vuṭṭhahatīti vā evaṁ apaloketuṁ na vaṭṭatīti dasseti. Iṇapalibodhanti iṇavatthuṁ dātuṁ vaṭṭatīti sambandho. Tañca iṇāyikehi palibuddhassa lajjipesalassa sāsanupakārakassa pamāṇayuttameva kappiyabhaṇḍaṁ niyametvā apaloketvā dātabbaṁ, na pana sahassaṁ vā satasahassaṁ vā mahāiṇaṁ. Tādisañhi bhikkhācariyavattena sabbehi bhikkhūhi tādisassa bhikkhuno pariyesitvā dātabbaṁ.",
  "tika-vin07t56:20": "Upanikkhepatoti cetiyapaṭijagganatthāya vaḍḍhiyā payojetvā kappiyakārakehi ṭhapitavatthuto. Saṅghikenapīti na kevalañca tatruppādato paccayadāyakehi catupaccayatthāya saṅghassa dinnavatthunāpīti attho.",
  "tika-vin07t56:21": "Saṅghabhattaṁ kātuṁ na vaṭṭatīti mahādānaṁ dentehipi kariyamānaṁ saṅghabhattaṁ viya kāretuṁ na vaṭṭatīti adhippāyo.",
  "tika-vin07t56:22": "‘‘Yathāsukhaṁ paribhuñjituṁ ruccatī’’ti vuttattā attano paribhogappahonakaṁ appaṁ vā bahuṁ vā gahetabbaṁ, adhikaṁ pana gahetuṁ na labhati. Uposathadivaseti nidassanamattaṁ, yasmiṁ kismiñci divasepi kataṁ sukatameva hoti. Karontena ‘‘yaṁ imasmiṁ vihāre antosīmāya saṅghasantakaṁ…pe… yathāsukhaṁ paribhuñjituṁ mayhaṁ ruccatī’’ti evaṁ katikā kātabbā, tathā dvīhi tīhipi ‘‘āyasmantānaṁ ruccatī’’ti vacanameva hettha viseso. Tesampīti rukkhānaṁ. Sā eva katikāti visuṁ katikā na kātabbāti attho.",
  "tika-vin07t56:23": "Tesanti rukkhānaṁ. Saṅgho sāmīti sambandho. Purimavihāreti purime yathāsukhaṁ paribhogatthāya katakatike vihāre. Pariveṇāni katvā jaggantīti yattha arakkhiyamāne phalāphalāni, rukkhā ca vinassanti, tādisaṁ ṭhānaṁ sandhāya vuttaṁ, tattha saṅghassa katikā na pavattīti adhippāyo. Ye pana rukkhā bījāni ropetvā ādito paṭṭhāya paṭijaggitā, tepi dasamabhāgaṁ datvā ropakeheva paribhuñjitabbā. Tehīti jaggakehi.",
  "tika-vin07t56:24": "Tatthāti tasmiṁ vihāre. Mūleti ādikāle, pubbeti attho. Dīghā katikāti aparicchinnakālā yathāsukhaṁ paribhogatthāya katikā. Nikkukkuccenāti ‘‘abhājitamida’’nti kukkuccaṁ akatvāti attho. Khiyyanamattamevetanti tena khiyyanena bahuṁ khādantānaṁ doso natthi attano paribhogappamāṇasseva gahitattā, khiyyantepi attano pahonakaṁ gahetvā khāditabbanti adhippāyo.",
  "tika-vin07t56:25": "Gaṇhathāti na vattabbāti tathāvutte teneva bhikkhunā dinnaṁ viya maññeyyuṁ, taṁ nissāya micchājīvasambhavo hotīti vuttaṁ. Tenāha ‘‘anuvicaritvā’’tiādi. Upaḍḍhabhāgoti ekabhikkhuno paṭivīsato upaḍḍhabhāgo. Dentena ca ‘‘ettakaṁ dātuṁ saṅgho anuññāsī’’ti evaṁ attānaṁ parimocetvā yathā te saṅghe eva pasīdanti, evaṁ vatvā dātabbaṁ.",
  "tika-vin07t56:26": "Apaccāsīsantenāti gilānagamikissarādīnaṁ anuññātapuggalānampi attano santakaṁ dentena apaccāsīsanteneva dātabbaṁ, ananuññātapuggalānaṁ pana apaccāsīsantenāpi dātuṁ na vaṭṭatīti. Saṅghikameva yathākatitāya dāpetabbaṁ. Attano santakampi paccayadāyakādī sayameva vissāsena gaṇhanti, na vāretabbā, laddhakappiyanti tuṇhī bhavitabbaṁ. Pubbe vuttamevāti ‘‘kuddho hi so rukkhepi chindeyyā’’tiādinā tuṇhībhāve kāraṇaṁ pubbe vuttameva. Tehi kataanatthābhāvepi kāruññena tuṇhī bhavituṁ vaṭṭati, ‘‘gaṇhathā’’tiādi pana vattuṁ na vaṭṭati.",
  "tika-vin07t56:27": "Garubhaṇḍattā…pe… na dātabbanti jīvarukkhānaṁ ārāmaṭṭhānīyattā, dārūnañca gehasambhārānupagatattā ‘‘sabbaṁ tvameva gaṇhā’’ti dātuṁ na vaṭṭatīti vuttaṁ. Akatāvāsaṁ vā katvāti pubbe avijjamānaṁ senāsanaṁ katvā jaggitakāle phalavāre sampatte.",
  "tika-vin07t56:28": "Apalokanakammakathāvaṇṇanā niṭṭhitā.",
  "tika-vin07t56:29": "Atthavasavaggādivaṇṇanā",
  "tika-vin07t56:30": "498.Vipākadukkhasaṅkhātānaṁsamparāyikaverānanti ettha pāṇātipātādiverena nibbattattā, verappattiyā hetuttā ca ‘‘vipākadukkhavedanā’’ti vuttā. Pāṇātipātādipañcaveravinimuttānampi akusalānaṁ verehi saha ekato saṅgaṇhanatthaṁ ‘‘dasaakusalakammapathappabhedāna’’nti puna vuttaṁ.",
  "tika-vin07t56:31": "499-500.Taṁkammanti tajjanīyādikammameva, sattā āpattikkhandhā paññattaṁ nāmāti sambandho. Antarā kenaci apaññatte sikkhāpadeti imasmiṁ kappe ādito paṭṭhāya yāva amhākaṁ bhagavato abhisambodhi, tāva antarākāle kakusandhādiṁ ṭhapetvā kenaci apaññatte sikkhāpadeti attho. Vinītakathā sikkhāpadanti vinītavatthūni eva. Tāni hi taṁtaṁsikkhākoṭṭhāsānaṁ pakāsanato ‘‘sikkhāpada’’nti ca āpattianāpattīnaṁ anupaññāpanato ‘‘anupaññatta’’nti ca vuccanti.",
  "tika-vin07t56:32": "Atthavasavaggādivaṇṇanā niṭṭhitā.",
  "tika-vin07t56:33": "Saṅgahavaggavaṇṇanānayo niṭṭhito.",
  "tika-vin07t56:34": "Iti mahāvaggo, paññattivaggo, saṅgahavaggoti tīhi mahāvaggehi paṭimaṇḍito parivāroti veditabbo.",
  "tika-vin07t56:35": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t56:36": "Parivāravaṇṇanānayo niṭṭhito.",
  "tika-vin07t56:37": "Nigamanakathāvaṇṇanā",
  "tika-vin07t56:38": "Avasānagāthāsu ubhatovibhaṅga-khandhaka-parivārehi vibhattattā vibhāgapaṭidesanā yasmiṁ vinayapiṭake. So ubhatovibhaṅga-khandhaka-parivāravibhattadesano āhāti yojanā. Tassāti vinayapiṭakassa.",
  "tika-vin07t56:39": "Satthu mahābodhīti dakkhiṇasākhaṁ sandhāya vadati. Yaṁ padhānagharaṁ nāma pariveṇaṁ, tattha cārupākārena sañcitaṁ parikkhittaṁ yaṁ pāsādaṁ kārayi, tatra tasmiṁ mahānigamasāmino pāsāde vasatāti yojetabbā.",
  "tika-vin07t56:40": "Buddhasiriṁ uddisitvā nissāya, tassa vā ajjhesanampi paṭicca yā iddhā paripuṇṇavinicchayatāya samiddhā vinayasaṁvaṇṇanā āraddhāti yojanā.",
  "tika-vin07t56:41": "Sirinivāsassāti siriyā nivāsanaṭṭhānabhūtassa siripālanāmakassa rañño. Jayasaṁvacchareti vijayayutte saṁvacchare. Āraddhakāladassanatthaṁ puna ‘‘jayasaṁvacchare ayaṁ āraddhā’’ti vuttaṁ.",
  "tika-vin07t56:42": "Kālevassanti yuttakāle vassanasīlo. Devoti megho.",
  "tika-vin07t56:43": "Nigamanakathāvaṇṇanā niṭṭhitā.",
  "tika-vin07t56:44": "Nigamanakathā",
  "tika-vin07t56:45": "Ettāvatā ca āraddhā, vinayaṭṭhakathāya yā;",
  "tika-vin07t56:46": "Vaṇṇanā nātivitthiṇṇā, paripuṇṇavinicchayā.",
  "tika-vin07t56:47": "Paññāsabhāṇavārāya, tantiyā parimāṇato;",
  "tika-vin07t56:48": "Samijjhaniṭṭhiparamā, yā vimativinodanī.",
  "tika-vin07t56:49": "Anantarāyena katā, ayaṁ niṭṭhamupāgatā;",
  "tika-vin07t56:50": "Yaṁ taṁ niṭṭhaṁ tathā sabbe, pāṇino samanorathā.",
  "tika-vin07t56:51": "Therehi vinayaññūhi, sucisallekhavuttihi;",
  "tika-vin07t56:52": "Avissatthātivitthiṇṇa-ganthabhīrū hipatthitaṁ.",
  "tika-vin07t56:53": "Karontena mayā evaṁ, vinayaatthavaṇṇanaṁ;",
  "tika-vin07t56:54": "Yaṁ pattaṁ kusalaṁ tena, patvā sambodhimuttamaṁ.",
  "tika-vin07t56:55": "Vinayatthaṁ pakāsetvā, yo sopāyena lakkhaṇaṁ;",
  "tika-vin07t56:56": "Sopāyaṁ vimaticcheda-ñāṇacakkhupadāyakaṁ.",
  "tika-vin07t56:57": "Viraddhatthavipallāsa-ganthavitthārahāniyā;",
  "tika-vin07t56:58": "Visuddhiṁ pāpayissāmi, satte saṁsāradukkhato.",
  "tika-vin07t56:59": "Lokiyehi ca bhogehi, guṇehi nikhilā pajā;",
  "tika-vin07t56:60": "Sabbehi sahitā hontu, ratā sambuddhasāsaneti.",
  "tika-vin07t56:61": "Vimativinodanīṭīkā niṭṭhitā."
}