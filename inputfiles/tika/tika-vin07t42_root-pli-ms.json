{
  "tika-vin07t42:0": "Antarapeyyālaṁ",
  "tika-vin07t42:1": "Katipucchāvāravaṇṇanā",
  "tika-vin07t42:2": "271.Katiāpattiyoti pārājikādīsu pañcasu āpattīsu methunādinnādānādiantogadhabhedaṁ apekkhitvā jātivasena ekattaṁ āropetvā pucchā katā. Kati āpattikkhandhāti antogadhabhedaṁ apekkhitvā paccekaṁ rāsaṭṭhenāti ettakamevettha bhedo. Vinītāniyevavinītavatthūnīti āpattito viramaṇāni eva avippaṭisārapāmojjādidhammānaṁ kāraṇattā vatthūnīti vinītavatthūni, tāni ettha atthato viratiādianavajjadhammā eva. Veraṁ maṇatīti verahetuttā ‘‘vera’’nti laddhanāmaṁ rāgādiakusalapakkhaṁ vināseti.",
  "tika-vin07t42:3": "Dhammassavanaggaṁ bhinditvā gacchatīti bahūsu ekato nisīditvā dhammaṁ suṇantesu taṁ dhammassavanasamāgamaṁ kopetvā uṭṭhāya gacchati. Anādarovāti tussitabbaṭṭhāne tuṭṭhiṁ, saṁvijitabbaṭṭhāne saṁvegañca apavedento eva. Kāyapāgabbhiyanti unnativasena pavattanakāyānācāraṁ.",
  "tika-vin07t42:4": "274. Mettāya sambhūtaṁ mettaṁ, kāyakammaṁ. Ubhayehipīti navakehi, therehi ca. Piyaṁ karotīti taṁ puggalaṁ pemaṭṭhānaṁ karoti, kesanti āha ‘‘sabrahmacārīna’’nti.",
  "tika-vin07t42:5": "Puggalaṁ paṭivibhajitvā bhuñjatīti pakatena sambandho. Tameva puggalapaṭivibhāgaṁ dassetuṁ ‘‘asukassā’’tiādi vuttaṁ.",
  "tika-vin07t42:6": "Bhujissabhāvakaraṇatoti taṇhādāsabyato mocetvā samathavipassanāsu serivihāritākaraṇatoti attho. Niyyātīti pavattati. Sammādukkhakkhayāya saṁvattatīti attho.",
  "tika-vin07t42:7": "Katipucchāvāravaṇṇanā niṭṭhitā.",
  "tika-vin07t42:8": "Chaāpattisamuṭṭhānavāravaṇṇanā",
  "tika-vin07t42:9": "276.Paṭhamena āpattisamuṭṭhānenāti kevalaṁ kāyena. Pārājikāpattiyā ekantasacittakasamuṭṭhānattā ‘‘na hīti vattabba’’nti vuttaṁ. Saṅghādisesādīnaṁ dukkaṭapariyosānānaṁ pañcannaṁ acittakānampi sambhavato ‘‘siyā’’ti vuttaṁ, āpajjanaṁ siyā bhaveyyāti attho. Hīnukkaṭṭhehi jātiādīhi omasane eva dubbhāsitassa paññattattā sā ekantavācācittasamuṭṭhānā evāti.",
  "tika-vin07t42:10": "Dutiyasamuṭṭhānanaye vācāya eva samāpajjitabbapāṭidesanīyassa abhāvā ‘‘na hī’’ti vuttaṁ.",
  "tika-vin07t42:11": "Tatiye pana vosāsamānarūpaṁ bhikkhuniṁ kāyavācāhi anapasādanapaccayā pāṭidesanīyasambhavato ‘‘siyā’’ti vuttaṁ.",
  "tika-vin07t42:12": "Omasane pācittiyassa adinnādānasamuṭṭhānattepi tappaccayā paññattassa dubbhāsitassa pañcameneva samuppattīti dassetuṁ catutthavāre ‘‘dubbhāsitaṁ āpajjeyyāti na hīti vattabba’’nti vatvā pañcamavāre ‘‘siyāti vattabba’’nti vuttaṁ. Kāyavikāreneva omasantassa panettha dubbhāsitabhāvepi kāyakīḷābhāvābhāvato dukkaṭamevāti daṭṭhabbaṁ.",
  "tika-vin07t42:13": "Chaṭṭhavāre pana vijjamānopi kāyo dubbhāsitassa aṅgaṁ na hoti, pañcamasamuṭṭhāne eva chaṭṭhampi pavisatīti dassetuṁ ‘‘na hī’’ti paṭikkhittaṁ, na pana tattha sabbathā dubbhāsitena anāpattīti dassetuṁ. Na hi davakamyatāya kāyavācāhi omasantassa dubbhāsitāpatti na sambhavati. Yañhi pañcameneva samāpajjati, taṁ chaṭṭhenapi samāpajjati eva dhammadesanāpatti viyāti gahetabbaṁ. Sesaṁ samuṭṭhānavāre suviññeyyameva.",
  "tika-vin07t42:14": "Chaāpattisamuṭṭhānavāravaṇṇanā niṭṭhitā.",
  "tika-vin07t42:15": "Katāpattivāravaṇṇanā",
  "tika-vin07t42:16": "277. Dutiye pana kativāre paṭhamasamuṭṭhānena āpajjitabbānaṁ āpattīnaṁ lahudassanasukhatthaṁ kuṭikārādīni eva samuddhaṭāni, na aññesaṁ abhāvā, sañcarittādīnampi vijjamānattā. Evaṁ dutiyasamuṭṭhānādīsupi. ‘‘Kappiyasaññī’’ti iminā acittakattaṁ dasseti. ‘‘Kuṭiṁ karotī’’ti iminā vacīpayogābhāvaṁ. Ubhayenāpi kevalaṁ kāyeneva dukkaṭādīnaṁ sambhavaṁ dasseti. Evaṁ uparipi yathānurūpaṁ kātabbaṁ.",
  "tika-vin07t42:17": "‘‘Ekenasamuṭṭhānena samuṭṭhahantī’’ti idaṁ idha visesetvā dassitānaṁ kāyatova samuṭṭhitānaṁ vasena vuttaṁ, avisesato pana tā āpattiyo itarasamuṭṭhānehipi yathārahaṁ samuṭṭhahanti eva. Evaṁ uparipi.",
  "tika-vin07t42:18": "‘‘Tiṇavatthārakena cā’’ti idaṁ saṅghādisesavajjitānaṁ catunnaṁ āpattīnaṁ vasena vuttaṁ.",
  "tika-vin07t42:19": "279.Saṁvidahitvākuṭiṁ karotīti vācāya saṁvidahati, sayañca kāyena karotīti attho.",
  "tika-vin07t42:20": "Katāpattivāravaṇṇanā niṭṭhitā.",
  "tika-vin07t42:21": "Āpattisamuṭṭhānagāthāvaṇṇanā",
  "tika-vin07t42:22": "283. Tatiyo pana gāthāvāro dutiyavārena vuttamevatthaṁ saṅgahetvā dassetuṁ vutto. Tattha kāyova kāyikoti vattabbe vacanavipallāsena ‘‘kāyikā’’ti vuttaṁ. Tenāha ‘‘tena samuṭṭhitā’’ti, kāyo samuṭṭhānaṁ akkhātoti attho.",
  "tika-vin07t42:23": "Vivekadassināti sabbasaṅkhatavivittattā, tato vivittahetuttā ca nīvaraṇavivekañca nibbānañca dassanasīlena. Vibhaṅgakovidāti ubhatovibhaṅgakusalāti ālapanaṁ. Idha panevaṁ añño pucchanto nāma natthi, upālitthero sayameva atthaṁ pākaṭaṁ kātuṁ pucchāvisajjanañca akāsīti iminā nayena sabbattha attho veditabbo.",
  "tika-vin07t42:24": "Āpattisamuṭṭhānagāthāvaṇṇanā niṭṭhitā.",
  "tika-vin07t42:25": "Vipattipaccayavāravaṇṇanā",
  "tika-vin07t42:26": "284. Catutthe pana vipattipaccayavāre sīlavipattipaccayāti sīlavipattipaacchādanapaccayā.",
  "tika-vin07t42:27": "286.Diṭṭhivipattipaccayāti diṭṭhivipattiyā appaṭinissajjanapaccayā.",
  "tika-vin07t42:28": "287.Ājīvavipattipaccayāti ettha āgamma jīvanti etenāti ājīvo, catupaccayo, sova micchāpattiyā vipannattā vipattīti ājīvavipatti, tassā ājīvavipattiyā hetu, taduppādanataparibhoganimittanti attho.",
  "tika-vin07t42:29": "Vipattipaccayavāravaṇṇanā niṭṭhitā.",
  "tika-vin07t42:30": "Adhikaraṇapaccayavāravaṇṇanā",
  "tika-vin07t42:31": "291. Pañcame adhikaraṇapaccayavāre kiccādhikaraṇapaccayāti apalokanavacanañattikammavācāsaṅkhatakammavācāpaccayā. Pañcāti ettha adhammikakatikādiṁ apaloketvā karontānaṁ animittanti attho. Pañcame adhikaraṇapaccayavāre kiccādhikaraṇapaccayā apalokanāvasāne dukkaṭaṁ, adhippāyādinā ñattikammādiṁ karontānaṁ thullaccayādi ca saṅgayhatīti daṭṭhabbaṁ. Avasesā āpattiyoti sotāpattiphalasamāpattiādayo. ‘‘Natthaññā āpattiyo’’ti idaṁ vipattiādibhāginiyo sāvajjāpattiyo sandhāya vuttaṁ.",
  "tika-vin07t42:32": "Adhikaraṇapaccayavāravaṇṇanā niṭṭhitā."
}