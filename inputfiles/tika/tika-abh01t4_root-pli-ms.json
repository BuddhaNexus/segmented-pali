{
  "tika-abh01t4:0": "Kāmāvacarakusalapadabhājanīyavaṇṇanā",
  "tika-abh01t4:1": "1. ‘‘Ye vā pana…pe… arūpino dhammā’’ti idaṁ ‘‘phasso hotī’’ti evamādikaṁ viya na visuṁ ‘‘tepi hontī’’ti hoti-saddena sambandhaṁ katvā vuttaṁ, uddiṭṭhāvasese ca pana gahetvā ‘‘ime dhammā kusalā’’ti appetuṁ vuttanti appanāya avarodhitaṁ. Evañca katvā niddesepi etassa padabhājanīyaṁ na vuttanti. Sarūpena pana adassitattā ‘‘atthī’’ti vatvā dutiyena hoti-saddena sambandho niddeso ca na kato, saṅkhepena pana uddisitvā saṅkhepeneva ye vā pana dhammā niddiṭṭhāti etassa dhammassa uddese avarodho yutto. Dhammaniddese ca niddesāvasāne vuttassāti.",
  "tika-abh01t4:2": "Pucchāparicchedavacaneneva pucchābhāve viññāte pucchāvisesañāpanatthaṁ āha ‘‘ayaṁ kathetukamyatāpucchā’’ti. Pañcavidhā hīti mahāniddese (mahāni. 150; cūḷani. puṇṇakamāṇavapucchāniddesa 12; mettagūmāṇavapucchāniddesa 18) āgatā pucchā dasseti. Lakkhaṇanti ñātuṁ icchito yo koci sabhāvo. Aññātanti yena kenaci ñāṇena aññātabhāvaṁ āha. Adiṭṭhanti dassanabhūtena ñāṇena paccakkhaṁ viya adiṭṭhataṁ. Atulitanti ‘‘ettakaṁ ida’’nti tulābhūtāya paññāya atulitataṁ. Atīritanti tīraṇabhūtāya paññāya akatañāṇakiriyāsamāpanataṁ. Avibhūtanti ñāṇassa apākaṭabhāvaṁ . Avibhāvitanti ñāṇena apākaṭīkatabhāvaṁ. Adiṭṭhaṁ jotīyati etāyāti adiṭṭhajotanā. Anumatiyā pucchā anumatipucchā. ‘‘Taṁ kiṁ maññatha, bhikkhave’’tiādipucchāya hi ‘‘kā tumhākaṁ anumatī’’ti anumati pucchitā hoti. Kathetukamyatāti kathetukamyatāya.",
  "tika-abh01t4:3": "Pabhedato dhammānaṁ desananti mātikādesanaṁ āha. Tattha hi purato kusalādike pabhede vatvā pacchato dhammā vuttāti ‘‘pabhedavantadassanattha’’nti niddesaṁ āha. Idaṁ vuttaṁ hoti – mātikāya savisesanā dhammā vuttā, te ca visesitabbattā padhānā, padhānañca itikattabbatāya yujjatīti dhammānameva padhānānaṁ pucchitabbatā vissajjitabbatā ca hoti, tasmā te pucchitabbe dassetuṁ ‘‘katame dhammā’’ti vuttaṁ, te pana visesavanto pucchitāti dassetuṁ puna ‘‘kusalā’’ti vuttanti evaṁ pabhedavantadassanatthaṁ ayaṁ padānukkamo katoti. ‘‘Ime dhammā kusalā’’ti vissajjanepi evameva yojanā kātabbā. ‘‘Pabhedato dhammānaṁ desanaṁ dīpetvā’’ti etassa atthaṁ vivarituṁ ‘‘imasmiñhī’’tiādimāha. Anekappabhedā desetabbāti sambandho. Tasmāti avohāradesanato dhammānameva desetabbattā tesañca ghanavinibbhogapaṭisambhidāñāṇāvahanato pabhedavantānaṁ desetabbattā ‘‘kusalā…pe… dīpetvā’’ti etena sambandho. Evameva hi yathāvuttadīpanassa hetuṁ sakāraṇaṁ pakāsetuṁ puna ‘‘dhammāyevā’’tiādi vuttanti. Dhammāti sāmaññamattavacanena samūhādighanavasena ekattaggahaṇaṁ hotīti ekattavinibbhogakaraṇaṁ ghanavinibbhogañāṇaṁ āvahati pabhedadesanā, tathā kusalādidhammānaṁ abyākatādiatthānañca dīpanato dhammapaṭisambhidādiñāṇañca āvahati. ‘‘Pabhedavantadassanattha’’nti etaṁ vivarituṁ ‘‘idāni ye tenā’’tiādimāha. Pabheda…pe… yujjati itikattabbatāyuttassa visesanattā. Atha vā uddeso dhammappadhāno, pucchā saṁsayitappadhānā, na ca dhammabhāvo saṁsayito, kusalādibhedo pana saṁsayitoti nicchitasaṁsayitavasenāyaṁ padānukkamo kato.",
  "tika-abh01t4:4": "Etthāti etasmiṁ vacane. Kimatthamāha bhagavāti taṁ dassetuṁ āha ‘‘samaye niddisi citta’’nti. Pariyosāneti samaye cittaniddesassa ‘‘yasmiṁ…pe… ārabbhā’’ti etassa pariyosāne. Tasmiṁ samayeti tasmiṁ cittuppādasamaye . Cittena samayaṁ niyametvāna atha pacchā bodhetunti sambandho. Vijjamānepi bhojanagamanādisamayanānatte samavāyādinānatte ca yathāvuttacittaniyamitā visesitā aññasmiṁ samaye yathādhippetānaṁ phassādīnaṁ abhāvā cittaniyamite samaye phassādayo bodhetuṁ visesanameva tāva cittaṁ dassetuṁ samaye cittaṁ niddisīti attho. Visesitabbopi hi samayo attano upakāratthaṁ visesanabhāvaṁ āpajjati, visesanabhūtañca cittaṁ tadupakāratthaṁ visesitabbabhāvanti. Santatighanādīnaṁ ayaṁ viseso – purimapacchimānaṁ nirantaratāya ekībhūtānamiva pavatti santatighanatā, tathā phassādīnaṁ ekasamūhavasena dubbiññeyyakiccabhedavasena ekārammaṇatāvasena ca ekībhūtānamiva pavatti samūhādighanatāti.",
  "tika-abh01t4:5": "Kālañca samayañcāti yuttakālañca paccayasāmaggiñca. Khaṇoti okāso. Tathāgatuppādādiko hi maggabrahmacariyassa okāso tappaccayapaṭilābhahetuttā. Khaṇo eva ca samayo. Yo ‘‘khaṇo’’ti ca ‘‘samayo’’ti ca vuccati, so ekovāti attho. Mahāsamayoti mahāsamūho. Samayopi khoti sikkhāparipūraṇassa hetupi. Samayappavādaketi diṭṭhippavādake. Tattha hi nisinnā titthiyā attano attano samayaṁ pavadantīti. Atthābhisamayāti hitapaṭilābhā. Abhisametabboti abhisamayo, abhisamayo attho abhisamayaṭṭhoti pīḷanādīni abhisamitabbabhāvena ekībhāvaṁ upanetvā vuttāni, abhisamayassa vā paṭivedhassa visayabhūto attho abhisamayaṭṭhoti tāneva tathā ekattena vuttāni. Tattha pīḷanaṁ dukkhasaccassa taṁsamaṅgino hiṁ sanaṁ avipphārikatākaraṇaṁ. Santāpo dukkhadukkhatādibhāvena santāpanaṁ paridahanaṁ.",
  "tika-abh01t4:6": "‘‘Idhā’’ti vacanaṁ akusalesu abyākatesu ca kesuci khaṇassa asambhavato. Nanu kusalānañca navamena khaṇena vinā uppatti hotīti? No na hoti, na pana navamo eva khaṇo, catucakkānipi khaṇoti vuttāni. Sabbantimena paricchedena attasammāpaṇidhikhaṇamantarena natthi kusalassa uppattīti khaṇo idha gahito. Indriyavisayamanasikārādhīnaṁ viññāṇanti evamādi sādhāraṇaphalaṁ daṭṭhabbaṁ. Navamoti aṭṭhakkhaṇe upādāya vuttaṁ. Catucakkaṁ vattatīti puna patirūpadesavāsādisampatti catucakkaṁ viparivattatīti attho. Okāsabhūtānīti attano nibbattiyā ‘‘idāni uppajjantu kusalānī’’ti anumatidānaṁ viya bhūtāni.",
  "tika-abh01t4:7": "Cittakāloti dhammeneva satā kālo visesito, na tassa pavattittha pavattissati pavattatīti etena avatthāvisesena, nāpi tassa vijānanakiccena, tasmā evaṁvidhe dhamme upādāya paññattoti vutto. Kamappavattā visesā eva paṭipāṭīti bījabhāvo ca paṭipāṭīti vattumarahatīti iminādhippāyena ‘‘bījakāloti dhammapaṭipāṭiṁ upādāya paññatto’’ti āha. Dhammapaṭipāṭiṁ vāti aṭṭhakalāpadhamme sandhāyāha. Sañcitā viya gayhamānakālā eva kālasañcayo, yathā vā tathā vā kāloti ekaṁ sabhāvaṁ gahetvā abhinivesaṁ karontassa tadabhinivesanisedhanatthaṁ ‘‘so panesa sabhāvato avijjamānattā paññattimattako’’ti āha. Ñatvā viññeyyoti sambandho. Itaro pana hetūti esa samayo paccayova viññeyyo. Etthāti etasmiṁ adhikāre na hetuhetu sādhāraṇahetu cāti attho. Samavāyo paccayasāmaggī, hetu pana ekeko paccayoti ayametesaṁ viseso veditabbo. Cakkhuviññāṇādīnaṁ anekapaccayadassanena taṁtaṁdvārikānaṁ kusalānañca tappaccayataṁ dasseti.",
  "tika-abh01t4:8": "Pariggaho kato aṭṭhakathācariyehi. Ekakāraṇavādoti pakatikāraṇavādo, issarakāraṇavādo vā. Aññamaññāpekkhoti avayavānaṁ aññamaññāpekkhatāya samudāyo vutto. Apekkhā ca yāva sahāyakāraṇasamāgamo na hoti, tāva phalassa anipphādanaṁ samāgame nipphādanasamatthassa nipphādanañca. Samāgamo ca yesu yujjamānesu nibyāpāresupi phalassa pavatti, tesaṁ sabbhāvoti.",
  "tika-abh01t4:9": "Asāmaggī…pe… pattitoti cakkhurūpālokamanasikārānaṁ asamavetānaṁ cakkhuviññāṇassa ahetubhāve sati samavetānañca taṁsabhāvāvinivattito hetubhāvānāpattitoti attho. Na hi sabhāvantaraṁ aññena sahitaṁ sabhāvantaraṁ hotīti. Ekasminti andhasate ekekasmiṁ andheti adhippāyo. Aññathā yathārutavasena atthe gayhamāne ekassa andhassa dassanāsamatthatā sabbesampi na hoti, nāpi ekassa asamatthatāya sabbesampi asamatthatā vuttā, kintu sabbesaṁ visuṁ asamatthatāya evāti upamāvacanaṁ na yujjeyya, nāpi upamopamitabbasambandho. Na hi upamitabbesu cakkhādīsu ekassa asamatthatāya sabbesampi asamatthatā vuttā, kintu sabbesaṁ visuṁ asamatthatāya sahitānaṁ asamatthatāti. Andhasataṁ passatīti ca andhasataṁ sahitaṁ passatīti adhippāyo aññathā vuttanayena upamitabbāsamānatāpattito. Sādhā…pe… ṭhitabhāvoti yesu vijjamānesu phalappavatti tesaṁ samodhāne, yathā pavattamānesu tesu phalappavatti, tathā pavattimāha. Na yesaṁ kesañci anekesaṁ samodhānamattaṁ sāmaggī. Na hi saddagandharasaphoṭṭhabbasamodhānaṁ cakkhuviññāṇassa, kaṭṭhakapālapāsāṇasamodhānaṁ vā sotaviññāṇassa hetūti. Tanti taṁ dassanaṁ. Asā…pe… siddhoti nāyamattho sādhetabbo visuṁ ahetūnaṁ cakkhādīnaṁ sahitānaṁ hetubhāvassa paccakkhasiddhattāti attho. Na hi paccakkhasiddhe yuttimagganaṁ yuttanti.",
  "tika-abh01t4:10": "Manussattādīnaṁ khaṇāvayavānaṁ sāmaggī khaṇasāmaggī, taṁ vinā so navamacakkasampattisaṅkhāto khaṇo natthi. Sā eva hi khaṇasāmaggī so khaṇoti attho. Khaṇa…pe… dīpeti attano dullabhatāyāti attho. Khaṇattho vā samayasaddo khaṇasaṅkhāto samayoti vutto. So yasmiṁ dullabhe khaṇe satīti imassatthassa vibhāvanavasena tadāyattāya kusaluppattiyā dullabhabhāvaṁ dīpeti. Etenupāyena samavāya…pe… vuttiṁ dīpetīti ettha ito paresu ca yojanā tassa tassa taṁtaṁdīpane kātabbā.",
  "tika-abh01t4:11": "Tassa purisassāti ‘‘seyyathāpi bhikkhave cattāro daḷhadhammā dhanuggahā sikkhitā katahatthā katupāsanā catuddisā ṭhitā assu, atha puriso āgaccheyya ‘ahaṁ imesaṁ…pe… katupāsanānaṁ kaṇḍe khitte khitte appatiṭṭhite pathaviyaṁ gahetvā āharissāmī’’’ti (saṁ. ni. 2.228) evaṁ vuttajavanapurisassa. Tāva parittakoti gamanassādānaṁ devaputtānaṁ heṭṭhupariyāyena paṭimukhaṁ dhāvantānaṁ sirasi pāde ca baddhakhuradhārāsannipātato ca parittataro kālo. Kālasaṅkhāto samayo cittaparicchinno vuccamāno teneva paricchedakacittena ‘‘evaṁ paritto aha’’nti attano parittataṁ dīpeti. Yathā cāhaṁ, evaṁ sabbo kusalacittappavattikāloti tassa parittataṁ dīpeti. Saddassa dīpanā vuttanayānusārena veditabbā.",
  "tika-abh01t4:12": "Pakativādīnaṁ mahato viya aṇuvādīnaṁ dviaṇukassa viya ca ekasseva. Hetu…pe… vuttitaṁ dīpetīti paccayāyattavuttidīpanato tapparabhāvā hetusaṅkhātassa parāyattavuttidīpanatā vuttā. Sati pana paccayāyattabhāve paccayasāmaggīāyattatā samavāyasaṅkhātena dīpiyatīti atapparabhāvato tassa taṁdīpanatā na vuttā. Anena samayena kattubhūtena, anena samayena vā karaṇabhūtena bhagavatā paṭisedhitoti attho. Esa nayo purimāsu dīpanāsu.",
  "tika-abh01t4:13": "Adhikaraṇavasenāti ādhāravasena. Etthāti kālasamūhasaṅkhāte samaye gahiteti attho. Kālopi hi cittaparicchinno sabhāvato avijjamānopi ādhārabhāveneva saññāto ‘‘adhikaraṇa’’nti vutto taṁkhaṇappavattānaṁ tato pubbe parato ca abhāvā. Bhāvoti kiriyā. Kiriyāya kiriyantaralakkhaṇaṁ bhāvenabhāvalakkhaṇaṁ. Yathā gāvīsu duyhamānāsu gato, duddhāsu āgatoti dohanakiriyā gamanakiriyāya lakkhaṇaṁ hoti, evamihāpi ‘‘yasmiṁ samaye tasmiṁ samaye’’ti ca vutte satīti ayamattho viññāyamāno eva hoti aññakiriyāsambandhābhāvena padatthassa sattāvirahābhāvatoti samayassa sattākiriyāya cittuppādakiriyā phassādibhavanakiriyā ca lakkhīyatīti ubhayattha samayasadde bhummaniddeso kato lakkhaṇabhūtabhāvayuttoti.",
  "tika-abh01t4:14": "Uddānatoti uddesato saṅkhepato. Kilesakāmo vatthukāmabhāvaṁ bhajanto kāmanīyavasena bhajati, na kāmanavasenāti kāmanavasena kilesakāmo eva hoti, na vatthukāmo. Duvidhopesoti vacanena duvidhassapi sahitassa avacaraṇappadesaṁ saṅgaṇhāti. Tena vatthukāmasseva pavattideso rūpārūpadhātudvayaṁ apanītaṁ hoti. Nanu ca duvidhopi sahito rūpārūpadhātūsu pavattati rūpārūpāvacaradhammānaṁ vatthukāmattā tadārammaṇānaṁ rūpārūparāgānañca kilesakāmabhāvasiddhitoti? Taṁ na, bahalakilesassa kāmarāgassa kilesakāmabhāvena idha saṅgahitattā. Evañca katvā rūpārūpadhātūsu pavattamānesu kāmāvacaradhammesu nikanti idha na saṅgahitā sukhumattā. ‘‘Uddānato dve kāmā’’ti sabbakāme uddisitvāpi hi ‘‘duvidhopeso’’ti ettha tadekadesabhūtā aññamaññasahitatāparicchinnā kāmarāgatabbatthukadhammāva saṅgahitāti, niravaseso vā kilesakāmo kāmarāgo kāmataṇhārūpataṇhāarūpataṇhānirodhataṇhābhedo idha pavattatīti anavasesappavattitaṁ sandhāya ‘‘duvidhopeso’’ti vuttaṁ, vatthukāmopi ca appako idhāpi na vattati rūpārūpāvacaravipākamatto, tathāpi paripuṇṇavatthukāmattā kāmāvacaradhammāva idha gahitā. Evañca katvā sasatthāvacaropamā yuttā hoti. ‘‘Rūpūpapattiyā maggaṁ bhāvetī’’ti (dha. sa. 163; vibha. 625) ettha rūpabhavo uttarapadalopaṁ katvā ‘‘rūpa’’nti vutto, evamidhāpi uttarapadalopo daṭṭhabbo. Aññathā hi cittaṁ kāmāvacarāvacaranti vucceyyāti. Ārammaṇakaraṇavasenātiādike ‘‘kāmo’’ti sabbaṁ taṇhamāha, tasmā ‘‘kāmañcesā’’tiādi vuttaṁ, ‘‘kāme avacāretīti kāmāvacāra’’nti vattabbe cā-saddassa rassattaṁ kataṁ.",
  "tika-abh01t4:15": "Ruḷhisaddenāti ñāṇasampayuttesu ruḷhena saddena, ñāṇasampayuttesu vā pavattitvā anavajjasukhavipākatāya taṁsadisesu ñāṇavippayuttesu ruḷhena saddena. Atha vā kiñci nimittaṁ gahetvā satipi aññasmiṁ taṁnimittayutte kismiñcideva visaye sammutiyā cirakālatāvasena nimittavirahepi pavatti ruḷhi nāma yathā ‘‘mahiyaṁ setīti mahiṁso, gacchantīti gāvo’’ti, evaṁ kusalasaddassapi ruḷhibhāvo veditabbo. Paññāniddese ‘‘kosalla’’nti abhidhamme (dha. sa. 16) vuttaṁ, tassa ca bhāvā kusalasaddappavattīti kosallayogā kusalanti ayaṁ abhidhammapariyāyo hoti. Kusalanti kusalabhāvaṁ āha.",
  "tika-abh01t4:16": "Vipākādīnaṁ avajjapaṭipakkhatā natthīti kusalameva anavajjalakkhaṇaṁ vuttaṁ. Anavajjalakkhaṇamevāti sukhavipākasabhāvassa lakkhaṇabhāvanivāraṇatthaṁ avadhāraṇaṁ kataṁ, taṁnivāraṇañca tassa paccupaṭṭhānataṁ vatthukāmatāya kataṁ. Sampattiatthena rasena vodānabhāvarasaṁ. Phalaṭṭhena paccupaṭṭhānena iṭṭhavipākapaccupaṭṭhānaṁ. Sabhāvo kakkhaḷādiphusanādiko asādhāraṇo. Sāmaññaṁ sādhāraṇo aniccādisabhāvo. Idha ca kusalalakkhaṇaṁ sabbakusalasādhāraṇasabhāvattā sāmaññaṁ daṭṭhabbaṁ, akusalādīhi asādhāraṇatāya sabhāvo vā. Upaṭṭhānākāroti gahetabbabhāvena ñāṇassa upaṭṭhahanākāro. Phalaṁ pana attano kāraṇaṁ paṭicca tappaṭibimbabhāvena, paṭimukhaṁ vā upaṭṭhātīti paccupaṭṭhānaṁ.",
  "tika-abh01t4:17": "Vijānātīti saññāpaññākiccavisiṭṭhaṁ visayaggahaṇaṁ āha. Sabbacittasādhāraṇattā yattha yattha yathā yathā attho labbhati, tattha tattha tathā tathā gahetabboti. Yaṁ āsevanapaccayabhāvena cinoti, yañca kammunā abhisaṅkhatattā citaṁ, taṁ tathā ‘‘citta’’nti vuttaṁ. Yaṁ pana tathā na hoti, taṁ parittakiriyadvayaṁ antimajavanañca labbhamānacintanavicittatādivasena ‘‘citta’’nti veditabbaṁ. Hasituppādo pana aññajavanagatikova. Cittānaṁ panāti vicitrānanti attho. Tadantogadhattā hi samudāyavohārena avayavopi ‘‘citta’’nti vuccati yathā pabbatanadīsamuddādiekadesesu diṭṭhesu pabbatādayo diṭṭhāti vuccantīti. Caraṇaṁ nāma gahetvā caritabbacittapaṭo. Rūpānīti bimbāni.",
  "tika-abh01t4:18": "Ajjhattikanti indriyabaddhaṁ vadati. Cittakatamevāti cittassa mūlakāraṇataṁ sandhāya vuttaṁ. Kammassa hetaṁ cittaṁ kāraṇanti. Taṁ pana atthaṁ vibhāvetuṁ ‘‘kāyakammādibheda’’ntiādimāha. Liṅganānattanti saṇṭhānanānattaṁ, bhinnasaṇṭhānaṅgapaccaṅgavato sarīrassa vā nānattaṁ. Vohāravasena itthipurisādibhāvena voharitabbesu patthanāvisesā uppajjanti, tato kammavisesā. Evamidaṁ kammanānattaṁ vohāranānattato hoti. Apā…pe… kāditāti evamādīsu ādi-saddehi gatiyā upapattiyā attabhāve lokadhammesu ca nānākaraṇāni suttāgatāni saṅgaṇhāti.",
  "tika-abh01t4:19": "Kammanānattādivasenāti ettha kusalākusalavasena kammanānattaṁ veditabbaṁ. Visadisasabhāvatā hi nānattanti. Kusalakammassa dānādivasena kāyasucaritādibhāvena ca puthuttaṁ, akusalakammassa ca macchariyādīhi kāyaduccaritādīhi ca puthuttaṁ veditabbaṁ. Bahuppakāratā hi puthuttanti . Annadānādivasena dānādīnaṁ pāṇātipātāviratiādivasena kāyasucaritādīnaṁ āvāsamacchariyādivasena macchariyādīnaṁ pāṇātipātādivasena kāyaduccaritādīnañca pabhedo veditabbo. Ekekassa hi pakārassa bhedo pabhedoti. Nānattādīnaṁ vavatthānaṁ tathā tathā vavatthitatā nicchitatā. Etenupāyena liṅganānattādīni veditabbāni. Kammanānattādīhi nibbattāni hi tānīti.",
  "tika-abh01t4:20": "Paccuppannassa liṅgassa kammato pavattiṁ tadanukkamena paccuppannakammassa nipphattiñca dassetvā tato anāgataliṅganānattādinipphattidassanena saṁsāraṁ ghaṭento ‘‘kammanānākaraṇaṁ paṭiccā’’tiādimāha. Tattha purimena kammavacanena avijjāsaṅkhārā, liṅgādivacanena viññāṇādīni bhavapariyosānāni, gatiādivacanena jātijarāmaraṇāni gahitānīti daṭṭhabbāni. Tattha gatīti nirayādayo pañca gatiyo vuccanti, tāsaṁ nānākaraṇaṁ apadādibhāvo. Tā hi tathā bhinnāti. Upapattīti gomahiṁsādikhattiyādicātumahārājikādiupapattiyo, tāsaṁ nānākaraṇaṁ uccāditā. Khattiyo eva hi ekacco kulabhogaissariyādīhi ucco hoti, ekacco nīco. Tehi eva hīnatāya hīno, padhānabhāvaṁ nītatāya paṇīto, aḍḍhatāya sugato, daliddatāya duggato. Kulavasena vā uccanīcatā, issariyavasena hīnapaṇītatā, bhogavasena sugataduggatatā yojetabbā. Suvaṇṇadubbaṇṇatāti odātasāmādivaṇṇasuddhiasuddhivasena vuttaṁ. Sujātadujjātatāti nigrodhaparimaṇḍalādiārohapariṇāhehi lakkhaṇehi vā attabhāvaparipuṇṇāparipuṇṇajātatāvasena. Susaṇṭhitadussaṇṭhitatāti aṅgapaccaṅgānaṁ saṇṭhānavasena.",
  "tika-abh01t4:21": "Aparampi vuttaṁ ajjhattikacittassa yathāvuttassa cittakatabhāvasādhakaṁ suttaṁ ‘‘kammato’’tiādi. Kammañhi cittato nibbattanti tato nipphajjamānaṁ sabbampi cittaṁ cittakatamevāti sādheti. Kammanibbattato liṅgato pavattamānaliṅgasaññā mūlakāraṇato kammato āsannakāraṇato liṅgato ca pavattā hotīti ‘‘kammato…pe… pavattare’’ti āha. Atha vā liṅgañca saññā ca liṅgasaññā, tā yathāsaṅkhyaṁ kammato liṅgato ca pavattareti attho. Saññāto bhedaṁ gacchantīti te itthipurisādiliṅgasaññāto itthipurisādivohārabhedaṁ dhammā gacchanti, tathā tathā voharitabbāti attho. Imāya gāthāya atītapaccuppannaddhapaṭiccasamuppādavasena cittakataṁ cittaṁ dassitaṁ.",
  "tika-abh01t4:22": "Loko eva pajātattā pajāti purimapādassa vivaraṇaṁ pacchimapādo daṭṭhabbo. Yathā rathassa āṇi nibandhanā, evaṁ sattalokarathassa kammaṁ nibandhananti upamāsaṁsandanaṁ veditabbaṁ. Imāya ca gāthāya addhadvayavasena cittassa kammaviññāṇakatatā dassitā. Kittinti parammukhā kittanaṁ patthaṭayasataṁ. Pasaṁsanti sammukhā pasaṁsanaṁ thutiṁ. Kammanānākaraṇanti kammato nibbattanānākaraṇaṁ kammajehi anumiyamānaṁ kammasseva vā nānākaraṇaṁ.",
  "tika-abh01t4:23": "Kammassakāti kammasayā. Kammassa dāyaṁ tena dātabbaṁ ādiyantīti kammadāyādā. Aṇḍajādīnañca yonīnaṁ kammato nibbattattā kammameva yoni attabhāvapaṭilābhanimittaṁ etesanti kammayonī. Bandhanaṭṭhena kammaṁ bandhu etesanti kammabandhū.",
  "tika-abh01t4:24": "Cittassāti kammaviññāṇassa. Tassa pana aladdhokāsatā aññena kammena paṭibāhitattā tadavipaccanokāse puggalassa nibbattattā ca veditabbā. Vijjamānampi aparāpariyavedanīyakammaviññāṇaṁ kālagatipayogādisahakārīpaccayavikalatāya avasesapaccayavekallaṁ daṭṭhabbaṁ. Ekaccacittanti cittena kattabbacitrena ekaccabhūtaṁ tena kattabbacitramāha.",
  "tika-abh01t4:25": "Anubhavitvā bhavitvā ca apagataṁ bhūtāpagataṁ. Anubhūtabhūtatā hi bhūtatāsāmaññena bhūtasaddena vuttā. Sāmaññameva hi upasaggena visesīyatīti. Anubhūtasaddo ca kammavacanicchābhāvato anubhavakavācako daṭṭhabbo. Vikappagāhavasena rāgādīhi tabbipakkhehi ca akusalaṁ kusalañca ārammaṇarasaṁ anubhavati, na vipāko kammavegakkhittattā, nāpi kiriyā ahetukānaṁ atidubbalatāya sahetukānañca khīṇakilesassa chaḷaṅgupekkhāvato uppajjamānānaṁ atisantavuttittā. Ettha ca purimanaye kusalākusalameva vattuṁ adhippāyavasena ‘‘bhūtāpagata’’nti vuttaṁ. Yaṁ ‘‘uppannānaṁ akusalānaṁ dhammānaṁ pahānāya uppannānaṁ kusalānaṁ dhammānaṁ ṭhitiyā’’ti (saṁ. ni. 5.651-662; vibha. 390-391) ettha uppannanti gahetvā taṁsadisānaṁ pahānaṁ, vuddhi ca vuttā, pacchimanaye pana ca-saddena kusalākusalañca ākaḍḍhitvā sabbaṁ saṅkhataṁ vuttaṁ bhūtāpagatabhāvābhidhānādhippāyena.",
  "tika-abh01t4:26": "Vipaccituṁ okāsakaraṇavasena uppatitaṁ atītakammañca tato uppajjituṁ āraddho anāgato vipāko ca ‘‘okāsakatuppanna’’nti vutto. Yaṁ uppannasaddena vināpi viññāyamānaṁ uppannaṁ , taṁ sandhāya ‘‘nāhaṁ, bhikkhave, sañcetanikāna’’ntiādi (a. ni. 10.217, 219) vuttaṁ. Tāsu tāsu bhūmīsūti manussadevādiattabhāvasaṅkhātesu upādānakkhandhesu. Tasmiṁ tasmiṁ santāne anuppattianāpāditatāya asamūhataṁ. Ettha ca laddhabhūmikaṁ ‘‘bhūmiladdha’’nti vuttaṁ aggiāhito viya. Okāsakatuppannasaddepi ca okāso kato etenāti, okāso kato etassāti ca duvidhatthepi evameva katasaddassa paranipāto veditabbo.",
  "tika-abh01t4:27": "Sabbadā avattamānampi gamiyacittaṁ paṭipakkhapaccavekkhaṇāya avikkhambhitattā ‘‘uppanna’’nti vuttaṁ. Antaradhāpetīti vikkhambhikā ānāpānassati vikkhambheti. Antarāyevāti bhūmiladdhe sabhūmiyaṁ abbocchinne vicchinditvāti attho. Anatītaṁ ananāgatañca khaṇattayekadesagatampi uppajjamānaṁ ‘‘khaṇattayagata’’nti vuttaṁ. Desanāya padhānena gahito attho ‘‘sīsa’’nti vuccati. Lokiyadhammañhi desetabbaṁ patvā desanāya cittaṁ pubbaṅgamaṁ hoti, dhammasabhāvaṁ vā sandhāyetaṁ vuttaṁ. Akusalāti sabbepi akusalā dhammā vuttā. Cetanāti keci. Akusalabhāgiyāti rāgādayo ekantaakusalā. Akusalapakkhikāti phassādayopi tappakkhikā. Mano tesaṁ dhammānaṁ paṭhamaṁ uppajjatīti sahajātopi mano sampayutte saṅgaṇhitvā adhipatibhāvena pavattamāno paṭhamaṁ uppanno viya hotīti evaṁ vutto. Sampayuttāpi tadanuvattanatāya anvadeva akusalā dhammāti vuttā, anantarapaccayamanaṁ vā sandhāya manopubbaṅgamatā vuttā. Cittena nīyatīti abhisaṅkhāraviññāṇaṁ sandhāyāha, taṇhāsampayuttaṁ vā. Pabhassaranti sabhāvapaṇḍarataṁ sandhāyāha. Arakkhiteti satiyā anunayapaṭighādīhi arakkhite, rāgādīhi byāpanne, tehi eva avassute. Cittassa pubbaṅgamabhāvasādhane aññamaññaṁ baladānavasena suttānurakkhaṇaṁ, idha vā upasaṁhatānaṁ ābhidhammikehi viññātānaṁ cirakālappavattivasena veditabbaṁ.",
  "tika-abh01t4:28": "Katarapaññaṁ tvantiādi na pāḷiāruḷhaṁ, evaṁ bhagavā pucchatīti aṭṭhakathāyameva vuttaṁ. Paññā pana kimatthiyāti idampi ekaṁ suttaṁ. ‘‘Abhiññatthā pariññatthā pahānatthā’’ti tassa vissajjanaṁ.",
  "tika-abh01t4:29": "Sātanti sabhāvavasena vuttaṁ, madhuranti madhuraṁ viyāti upamāvasena. Ponobbhavikāti punabbhavakaraṇasīlā. Tatratatrābhinandanato nandī, nandibhūto rāgo nandirāgo, nandirāgabhāvena sahagatāti nandirāgasahagatāti na ettha sampayogavasena sahagatabhāvo atthīti sahagatasaddo taṇhāya nandirāgabhāvaṁ joteti. Nandirāgabhūtāti cassa attho. Nissayeti pādake. Rūpārūpārammaṇānanti pathavīkasiṇādiākāsādiārammaṇānaṁ. Saṁsaṭṭheti khīrodakaṁ viya samodite ekībhāvamiva gate. Sahajāteti sampayuttasahajāte, na sahajātamatte. Idhāpīti ‘‘imasmimpi pade ayameva attho adhippeto’’ti imissā aṭṭhakathāya yathādassitasaṁsaṭṭhasaddo sahajāte adhippetoti. Arūpaṁ rūpenāti paṭisandhikkhaṇe vatthunā. Ukkaṭṭhaniddesoti anavasesasaṅgahena kato atisayaniddeso.",
  "tika-abh01t4:30": "Anābhaṭṭhatāyevāti ‘‘diṭṭhaṁ suta’’ntiādīsu diṭṭhatādayo viya abhāsitabbatā anābhaṭṭhatā. Sabbākārena sadisassa dutiyacittassa sasaṅkhārikatāvacanena imassa asaṅkhārikatā viññāyati, tasmā abhāsitabbatāya na gahitoti attho yujjati. Adhippāyo pana pāḷiyaṁ abhāsitattā eva tattha desetabbabhāvena na gahito na saṅgahito na tassatthassa abhāvāti. Atha vā pāḷiyaṁ anābhaṭṭhatāya eva aṭṭhakathāyaṁ na gahito na tassattho vutto. Niyametvāvāti parato evaṁvidhasseva sasaṅkhārikabhāvavacanato idha tadavacaneneva asaṅkhārikabhāvaṁ niyametvā.",
  "tika-abh01t4:31": "Manoviññāṇanti ettha dvāraṁ vatthūti vuttaṁ, dvārena vā taṁsahāyabhūtaṁ hadayavatthu vuttaṁ. Sarasabhāvenāti sakiccabhāvena. Avijjā hi saṅkhārānaṁ paccayabhāvakiccā, aññāsādhāraṇo vā rasitabbo viññātabbo bhāvo sarasabhāvo, avijjāsabhāvo saṅkhārasabhāvoti evamādiko. ‘‘Sarasasabhāvenā’’tipi pāṭho, soyeva attho. Avijjāpaccayāti vā sarasena, saṅkhārāti sabhāvena.",
  "tika-abh01t4:32": "Ekasamuṭṭhānāditā rūpadhammesu eva yojetabbā tesu tabbohārabāhullato. Atītādibhāvo rūpārūpadhammesu, cittacetasikanibbānānampi vā yathāsabhāvaṁ ekadvinakutocisamuṭṭhānatā yojetabbā. Anāpāthagatāti cakkhādīnaṁ agocaragatā sukhumarajādirūpaṁ viya vatthuparittatāya tattāyoguḷe patitodakabindurūpaṁ viya khaṇaparittatāya atidūratāya accāsannāditāya atītānāgatatāya ca. Visayo anaññatthabhāvena, gocaro ca tattha caraṇena vutto, tabbisayanicchayena mano paṭisaraṇaṁ. Ayamattho siddho hoti aññathā tesaṁ dhammārammaṇabhāvena ‘‘nesaṁ gocaravisayaṁ paccanubhotī’’ti vacanassa anupapattito. Dibbacakkhudibbasotaiddhividhañāṇehi yathāvuttanayena anāpāthagatāni rūpādīni ālambiyamānāni na dhammārammaṇanti katthaci vuccamānāni diṭṭhāni, itarathā ca diṭṭhāni ‘‘dibbena cakkhunā rūpaṁ passatī’’tiādīsūti.",
  "tika-abh01t4:33": "Āpāthamāgacchati manasā pañcaviññāṇehi ca gahetabbabhāvūpagamanena. Ghaṭṭetvāti paṭimukhabhāvāpāthaṁ gantvā. Sarabhāṇakassa osārakassa. Pakatiyā diṭṭhādivasena āpāthagamanañca bhojanapariṇāmautubhojanavisesaussāhādīhi kalyaṁ, rogino vātādīhi ca upaddutaṁ vā kāyaṁ anuvattantassa jāgarassa bhavaṅgassa calanapaccayānaṁ kāyikasukhadukkhautubhojanādiupanissayānaṁ cittapaṇidahanasadisāsadisasambandhadassanādipaccayānaṁ, suttassa ca supinadassane dhātukkhobhādipaccayānaṁ vasena veditabbaṁ. Adiṭṭhassa asutassa anāgatabuddharūpādino pasādadātukāmatāvatthussa taṁsadisatāsaṅkhātena diṭṭhasutasambandheneva. Na kevalaṁ taṁsadisatāva ubhayasambandho, kintu tabbipakkhatā tadekadesatā taṁsampayuttatādiko ca veditabbo. Kenaci vutte kismiñci sute avicāretvā saddahanaṁ saddhā, sayameva taṁ vicāretvā rocanaṁ ruci, ‘‘evaṁ vā evaṁ vā bhavissatī’’ti ākāravicāraṇaṁ ākāraparivitakko, vicārentassa katthaci diṭṭhiyā nijjhānakkhamanaṁ diṭṭhinijjhānakkhanti.",
  "tika-abh01t4:34": "Gerukaharitālañjanādidhātūsu. Subhanimittaṁ subhaggahaṇassa nimittaṁ. Taṁ subhanimittattā rañjanīyattā ca lobhassa vatthu. Niyamitassa cittassa vasena niyamitavasena. Evamitaresu dvīsu. Ābhogo ābhujitaṁ. Lūkhapuggalā dosabahulā. Adosabahulā siniddhapuggalā. Tadadhimuttatāti pītininnacittatā. Imehi…pe… veditabbo pītiyā somanassavippayogāsambhavatoti adhippāyo.",
  "tika-abh01t4:35": "Jīvitavuttiyā āyatanabhāvato hatthārohādisippameva sippāyatanaṁ. Kasivāṇijjādikammameva kammāyatanaṁ. Āyuvedādivijjā eva vijjāṭṭhānaṁ. Abyāpajjeti domanassabyāpādarahite rūpabhave. Dhammapadāti dhammakoṭṭhāsā. Pilavantīti upaṭṭhahanti padissanti. Yogāti bhāvanābhiyogā samādhito. Vatthuvisadakiriyāti ajjhattikabāhirānaṁ vatthūnaṁ nimmalabhāvakiriyā. Saddhādīnaṁ indriyānaṁ aññamaññānativattanaṁ indriyasamattapaṭipādanatā. Gambhīrānaṁ ñāṇena caritabbānaṁ, gambhīrañāṇena vā caritabbānaṁ suttantānaṁ paccavekkhaṇā gambhīrañāṇacariyapaccavekkhaṇā.",
  "tika-abh01t4:36": "Vaṁsoti anukkamo. Tantīti santati. Paveṇīti sambandho. Sabbametaṁ cārittakiriyāpabandhassa vacanaṁ. Cārittasīlattā sīlamayaṁ. ‘‘Dassāmī’’ti vacībhedena vatthussa pariṇatattā tato paṭṭhāya dānaṁ āraddhaṁ nāma hoti , yato tassa attano pariṇāmanādīsu āpatti hoti. Vijjamānavatthusmiṁ cintanakālato paṭṭhāya dānaṁ āraddhanti tattha dānamayaṁ kusalaṁ hotīti adhippāyo. Na hi dānavatthuṁ avijjamānakampi saṅkharontassa kusalaṁ na hotīti. Taṁ pana dānamayassa pubbabhāgoti tadeva bhajeyya, vuttaṁ aṭṭhakathāyaṁ. Kulavaṁsādivasenāti udāharaṇamattamevetaṁ. Attanā samādinnavattavasena sappurisavattagāmajanapadavattādivasena ca cārittasīlatā veditabbā.",
  "tika-abh01t4:37": "Savatthukanti bheriādivatthusahitaṁ katvā. Vijjamānakavatthunti bheriādivatthuṁ. Dhammassavanaghosanādīsu ca savatthukaṁ katvā saddassa dānaṁ saddavatthūnaṁ ṭhānakaraṇānaṁ sasaddappavattikaraṇamevāti tassa cintanaṁ vijjamānavatthupariccāgo veditabbo. Bhājetvā dassesi dhammarājā idha ca rūpārammaṇādibhāvaṁ, aññattha ca ‘‘tīṇimāni, bhikkhave, puññakiriyavatthūnī’’ti (dī. ni. 3.305) dānamayādibhāvaṁ, aparattha ca ‘‘katame dhammā kusalā? Tīṇi…pe… taṁsamuṭṭhānaṁ kāyakamma’’ntiādinā kāyakammādibhāvañca vadanto. Apariyāpannā cāti paramatthato avijjamānattā aññāyatanattā ca asaṅgahitā.",
  "tika-abh01t4:38": "Paribhogaraso paribhogapaccayaṁ pītisomanassaṁ. Ayaṁ pana rasasamānatāvasena gahaṇaṁ upādāya rasārammaṇanti vutto, na sabhāvato. Sabhāvena pana gahaṇaṁ upādāya pītisomanassaṁ dhammārammaṇameva hotīti ‘‘sukhā vedanā dhammārammaṇa’’nti vuttaṁ. Ārammaṇameva nibaddhanti rūpārammaṇaṁ…pe… dhammārammaṇanti evaṁ niyametvā vuttaṁ. Kammassa anibaddhattāti kammassa aniyatattā. Yathā hi rūpādīsu ekārammaṇaṁ cittaṁ anaññārammaṇaṁ hoti, na evaṁ kāyadvārādīsu ekadvārikakammaṁ aññasmiṁ dvāre nuppajjati, tasmā kammassa dvāraniyamarahitattā dvārampi kammaniyamarahitanti idha ārammaṇaṁ viya niyametvā na vuttaṁ. Vinā ārammaṇena anuppajjanatoti etassapi cattho ‘‘yathā kāyakammādīsu ekaṁ kammaṁ tena dvārena vinā aññasmiṁ dvāre carati, na evaṁ rūpādīsu ekārammaṇaṁ cittaṁ tenārammaṇena vinā ārammaṇantare uppajjatī’’ti veditabbo. Na hi yathā vacīdvāre uppajjamānampi ‘‘kāyakamma’’nti vuccati, evaṁ saddārammaṇe uppajjamānaṁ ‘‘rūpārammaṇa’’nti vuccati.",
  "tika-abh01t4:39": "Kāmāvacarakusalaṁ",
  "tika-abh01t4:40": "Kāyakammadvārakathāvaṇṇanā",
  "tika-abh01t4:41": "Imassapanatthassāti kammadvārānaṁ aññamaññasmiṁ aniyatatāya ‘‘dvāre caranti kammānī’’tiādinā pakāsanatthaṁ. Pañca viññāṇānīti ettha chaṭṭhassa viññāṇassa tassa ca dvārassa anuddeso dvāradvāravantānaṁ sahābhāvā. Niyatarūparūpavasena catusamuṭṭhānikakāyā vuttāti saddassa vikārarūpādīnañca asaṅgaho.",
  "tika-abh01t4:42": "Paṭhamajavanasamuṭṭhitā vāyodhātu yadipi tasmiṁ khaṇe rūpānaṁ desantaruppattihetubhāvena cāletuṁ na sakkoti, tathāpi viññattivikārasahitāva sā veditabbā. Dasasu hi disāsu yaṁ disaṁ gantukāmo aṅgapaccaṅgāni vā khipitukāmo, taṁdisābhimukhāneva rūpāni sā santhambheti sandhāreti cāti tadabhimukhabhāvavikāravatī hoti, adhippāyasahabhāvī ca vikāro viññattīti. Evañca katvā āvajjanassapi viññattisamuṭṭhāpakabhāvo yathādhippāyavikārarūpuppādanena upapanno hoti, yato bāttiṁsa cittāni rūpiriyāpathaviññattijanakāni vuttānīti. Yojanaṁ gato, dasayojanaṁ gatoti vattabbataṁ āpajjāpeti anekasahassavāraṁ uppannā.",
  "tika-abh01t4:43": "Vāyodhātuyā…pe… paccayo bhavitunti thambhanacalanesu vāyodhātuyā paccayo bhavituṁ samattho cittasamuṭṭhānamahābhūtānaṁ eko ākāraviseso atthi, ayaṁ viññatti nāma. Tesañhi tadākārattā vāyodhātu thambheti cāleti cāti. Na cittasamuṭṭhānāti etena paramatthato abhāvaṁ dasseti. Na hi rūpaṁ appaccayaṁ atthi, na ca nibbānavajjo attho nicco atthīti. Viññattitāyāti viññattivikāratāya. Cittasamuṭṭhānabhāvo viya mahābhūtavikāratāya upādārūpabhāvo ca adhippetoti veditabbo.",
  "tika-abh01t4:44": "Kāyikakaraṇanti kāyadvārappavattaṁ cittakiriyaṁ, adhippāyanti attho. Kāreti maññeti etena vaṇṇaggahaṇānusārena gahitāya viññattiyā yaṁ karaṇaṁ viññātabbaṁ, tassa vijānanena viññattiyā viññātattaṁ dasseti. Na hi viññattirahitesu rukkhacalanādīsu ‘‘idamesa kāretī’’ti vijānanaṁ hotīti. Cakkhuviññāṇassa hi rūpe abhinipātamattaṁ kiccaṁ, na adhippāyasahabhuno calanavikārassa gahaṇaṁ. Cittassa pana lahuparivattitāya cakkhuviññāṇavīthiyā anantaraṁ manoviññāṇena viññātampi calanaṁ cakkhunā diṭṭhaṁ viya maññanti avisesaviduno, tasmā yathā nīlābhinipātavasappavattāya cakkhuviññāṇavīthiyā nīlanti pavattāya manoviññāṇavīthiyā ca antaraṁ na viññāyati, evaṁ aviññāyamānantarena manodvāraviññāṇena gahite tasmiṁ cittena saheva anuparivatte kāyathambhanavikāracopanasaṅkhāte ‘‘idamesa kāreti, ayamassa adhippāyo’’ti vijānanaṁ hoti.",
  "tika-abh01t4:45": "Tālapaṇṇādirūpāni disvā tadanantarappavattāya manodvāravīthiyā aviññāyamānantarāya tālapaṇṇādīnaṁ udakādisahacārippakārataṁ saññāṇākāraṁ gahetvā udakādiggahaṇaṁ viya. Ettha udakaṁ bhavissatītiādinā ca udakādisambandhanākārena rūpaggahaṇānusāraviññāṇena yaṁ udakādi viññātabbaṁ, tassa vijānanena tadākārassa viññātatā vuttāti daṭṭhabbā. Etassa pana kāyikakaraṇaggahaṇassa udakādiggahaṇassa ca purimasiddhasambandhaggahaṇaṁ upanissayo hotīti daṭṭhabbaṁ. Atha pana nālambitāpi viññatti kāyikakaraṇaggahaṇassa ca paccayo purimasiddhasambandhaggahaṇopanissayavasena sādhippāyavikārabhūtavaṇṇaggahaṇānantaraṁ pavattamānassa adhippāyaggahaṇassa adhippāyasahabhūvikārābhāve abhāvato, evaṁ sati vaṇṇaggahaṇānantarena udakādiggahaṇeneva tālapaṇṇādisaññāṇākāro viya vaṇṇaggahaṇānantarena adhippāyaggahaṇeneva viññatti pākaṭā hotīti ‘‘idañcidañca esa kāreti maññe’’ti adhippāyavijānaneneva viññattiyā viññātatā vuttā.",
  "tika-abh01t4:46": "Ayaṁ no paharitukāmoti adhippāyavijānanena viññattiyā pākaṭabhāvaṁ dasseti. Na hi tadapākaṭabhāve adhippāyavijānanaṁ hotīti. Sammukhī…pe… yeva nāma hotīti asammukhībhūtatāya anāpāthagatānaṁ rūpādīnaṁ cakkhuviññeyyādibhāvo viya sabhāvabhūtaṁ taṁ dvidhā viññattibhāvaṁ sādheti. Paraṁ bodhetukāmatāya vināpi abhikkamanādippavattanena so cittasahabhūvikāro adhippāyaṁ viññāpeti, sayañca viññāyatīti dvidhāpi viññattiyevāti veditabbā.",
  "tika-abh01t4:47": "Tasmiṁ dvāre siddhāti tena dvārena viññātabbabhāvato teneva dvārena nāmalābhato tasmiṁ dvāre pākaṭabhāvavasena siddhā. Kusalaṁ vā akusalaṁ vāti ṭhapetabbaṁ. Kasmā? Yasmā paravādino avipākassa kammabhāvo na siddho, itarassa pana siddhoti viññattisamuṭṭhāpakānaṁ ekādasannaṁ kiriyacittānaṁ vasena tikaṁ pūretvā ṭhapetabbaṁ.",
  "tika-abh01t4:48": "Dvāre caranti kammānīti ettha ayamadhippāyo – yadi dvārā dvārantaracārino honti, dvārasambhedā kammasambhedopīti kāyakammaṁ kāyakammadvāranti aññamaññavavatthānaṁ na siyā, kammānampi kammantaracaraṇe eseva nayo. Yadi pana dvārānampi dvārabhāvena kammantaracaraṇaṁ kammānañca dvārantaracaraṇaṁ na siyā, suṭṭhutaraṁ kammadvāravavatthānaṁ siyā. Na pana kammānaṁ dvārantare acaraṇaṁ atthi, kintu dvāre aññasmiñca caranti kammāni aññānipi. Yasmā pana dvāre dvārāni na caranti, tasmā advāracārīhi dvārehi kāraṇabhūtehi kammāni dvārantare carantānipi vavatthitāni. Na kevalaṁ kammāneva, tehi pana dvārānipīti evaṁ kammadvārāni aññamaññaṁ vavatthitāni ‘‘yebhuyyenavuttitāya tabbahulavuttitāya cā’’ti vuccamānāya vavatthānayuttiyā. Tattha dvārāpekkhattā kammānaṁ kāyakammādibhāvassa advāracārīhi dvārehi vavatthānaṁ hoti, na pana dvārantaracārīhi kammehi dvārānaṁ avavatthānaṁ kammānapekkhakāyadvārādibhāvehi dvārehi vavatthitānaṁ kāyakammādīnaṁ kāyakammadvārādivavatthānakarattā. Atha vā dvārantare carantānipi kāyādīhi upalakkhitāneva caranti pāṇātipātādīnaṁ evaṁsabhāvattā āṇattihatthavikārādīhi vuccamānassapi kāyādīhi sādhetabbasabhāvāvabodhato, tasmā na kammantarassa attani carantassapi dvārantaraṁ sanāmaṁ deti, nāpi kammaṁ dvārassa, taṁtaṁdvārameva pana kammassa kammañca dvārantare carantampi attanoyeva dvārassa nāmaṁ detīti siddhaṁ aññamaññavavatthānaṁ. Pubbe pana dvāresu anibaddhatā kammānaṁ dvārantaracaraṇameva sandhāya vuttā, na etaṁ vavatthānanti.",
  "tika-abh01t4:49": "Tatthāti tesu dvārakammesu. Kāyakammassa uppajjanaṭṭhānanti taṁsahajātā viññattiyeva vuccati. Kiñcāpi hi sā tassa kenaci pakārena paccayo na hoti, tathāpi kammassa visesikā viññatti taṁsahajātā hotīti tassa uppattiṭṭhānabhāvena vuttā yathāvuttaniyamena aññavisesanassa kammassa visesanantare uppattiabhāvā. Kāyena pana katattāti kāyaviññattiṁ janetvā tāya jīvitindriyupacchedādinipphādanato attano nipphattivasena ‘‘kāyena kataṁ kamma’’nti vuttaṁ. Kāraṇabhūto hi panettha kāyoti.",
  "tika-abh01t4:50": "Aññamaññaṁvavatthitāti ettha kammunā kāyo kāyakammadvāranti evaṁ vavatthito, na kāyo icceva. Yathā sūcikammunā sūcikammakaraṇanti vavatthitā, na sūci icceva, tathā idampi daṭṭhabbaṁ. Aññamaññaṁ vavatthitāti ca aññamaññaṁ visesitāti attho. Evaṁ santeti yathāvuttaṁ vavatthānaniyamaṁ aggahetvā ‘‘dvāre caranti kammānī’’tiādivacanameva gahetvā codeti. Tattha evaṁ santeti kammānaṁ dvāracaraṇe aññamaññena ca vavatthāne nāmalābhe visesane satīti attho.",
  "tika-abh01t4:51": "Kāyakammadvārakathāvaṇṇanā niṭṭhitā.",
  "tika-abh01t4:52": "Vacīkammadvārakathāvaṇṇanā",
  "tika-abh01t4:53": "Catūhi, bhikkhave, aṅgehi samannāgatāti ettha subhāsitabhāsanasaṅkhātā apisuṇavācā, dhammabhāsanasaṅkhāto asamphappalāpo, piyabhāsanasaṅkhātā apharusavācā, saccabhāsanasaṅkhāto amusāvādo cāti etā vācā tathāpavattā cetanā daṭṭhabbā. Sahasaddā panāti tassa vikārassa saddena saha sambhūtattā vuttaṁ. Cittānuparivattitāya pana so na yāva saddabhāvīti daṭṭhabbo, vitakkavipphārasaddo na sotaviññeyyoti pavattena mahāaṭṭhakathāvādena cittasamuṭṭhānasaddo vināpi viññattighaṭṭanena uppajjatīti āpajjati. ‘‘Yā tāya vācāya viññattī’’ti (dha. sa. 636) hi vacanato asotaviññeyyasaddena saha viññattiyā uppatti natthīti viññāyatīti.",
  "tika-abh01t4:54": "Cittasamuṭṭhānaṁ saddāyatananti ettha ca na koci cittasamuṭṭhāno saddo asaṅgahito nāma atthīti adhippāyena mahāaṭṭhakathāvādaṁ paṭisedheti. Chabbidhena rūpasaṅgahādīsu hi ‘‘sotaviññeyya’’nti ‘‘diṭṭhaṁ suta’’nti ettha ‘‘suta’’nti ca na koci saddo na saṅgayhatīti. Mahāaṭṭhakathāyaṁ pana viññattisahajameva jivhātālucalanādikaravitakkasamuṭṭhitaṁ sukhumasaddaṁ ‘‘dibbasotena sutvā ādisatī’’ti sutte paṭṭhāne ca oḷārikasaddaṁ sandhāya ‘‘sotaviññāṇassa ārammaṇapaccayena paccayo’’ti vuttanti iminā adhippāyena asotaviññeyyatā vuttā siyā. Saddo ca asotaviññeyyo cāti viruddhametanti pana paṭikkhepo veditabbo. Viññattipaccayā ghaṭṭanā viññattighaṭṭanā. Viññatti eva vā. Ghaṭṭanākārappavattabhūtavikāro hi ‘‘ghaṭṭanā’’ti vutto. Saṅghaṭṭanena saheva saddo uppajjati, na pubbāparabhāvena. Pathavīdhātuyāti idaṁ vāyodhātuyā viya cālanaṁ pathavīdhātuyā saṅghaṭṭanaṁ kiccaṁ adhikanti katvā vuttaṁ, vikārassa ca tappaccayabhāvo vuttanayeneva veditabbo. Tabbikārānañhi bhūtānaṁ aññamaññassa paccayabhāvoti. Aññampi sabbaṁ vidhānaṁ kāyaviññattiyaṁ viya veditabbaṁ.",
  "tika-abh01t4:55": "Tisamuṭṭhānikakāyaṁ…pe… na labbhati. Na hi cālanaṁ upādinnaghaṭṭananti. Cālanañhi desantaruppādanaparamparatā, ghaṭṭanaṁ paccayavisesena bhūtakalāpānaṁ āsannataruppādoti. Upatthambhanakiccampi natthīti upatthambhanena vinā paṭhamacittasamuṭṭhānāpi ghaṭṭanākārena pavattatīti ghaṭṭanatthaṁ upatthambhanena payojanaṁ natthi, laddhāsevanena citteneva ghaṭṭanassa balavabhāvato cāti adhippāyo. Upatthambhanaṁ natthi atthīti vicāretvā gahetabbaṁ.",
  "tika-abh01t4:56": "Vacīkammadvārakathāvaṇṇanā niṭṭhitā.",
  "tika-abh01t4:57": "Manokammadvārakathāvaṇṇanā",
  "tika-abh01t4:58": "Ayaṁ nāma cetanā kammaṁ na hotīti na vattabbāti idaṁ yassa dvāraṁ mano, taṁdassanatthaṁ vuttaṁ. Kappetīti ‘‘tvaṁ phusanaṁ karohi, tvaṁ vedayita’’nti evaṁ kappentaṁ viya pavattatīti attho. Pakappanañca tadeva. Kiṁ piṇḍaṁ karotīti āyūhanatthavasena pucchati. Phassādidhamme hi avippakiṇṇe katvā sakiccesu pavattanaṁ āyūhanaṁ, tattheva byāpāraṇaṁ cetayanaṁ, tathākaraṇaṁ abhisaṅkharaṇanti. Tebhūmakasseva gahaṇaṁ lokuttarakammassa kammakkhayakarattā.",
  "tika-abh01t4:59": "Manokammadvārakathāvaṇṇanā niṭṭhitā.",
  "tika-abh01t4:60": "Kammakathāvaṇṇanā",
  "tika-abh01t4:61": "Cetayitvākammaṁ karotīti ettha yasmā purimacetanāya cetayitvā sanniṭṭhānakammaṁ karoti, tasmā cetanāpubbakaṁ kammaṁ taṁcetanāsabhāvamevāti cetanaṁ ahaṁ kammaṁ vadāmīti attho. Atha vā samānakālattepi kāraṇakiriyā pubbakālā viya vattuṁ yuttā, phalakiriyā ca aparakālā viya. Yasmā ca cetanāya cetayitvā kāyavācāhi copanakiriyaṁ manasā ca abhijjhādikiriyaṁ karoti, tasmā tassā kiriyāya kārikaṁ cetanaṁ ahaṁ kammaṁ vadāmīti attho. Kāye vāti kāyaviññattisaṅkhāte kāye vā. Satīti dharamāne, anirodhite vā. Kāyasamuṭṭhāpikā cetanā kāyasañcetanā. Ettha ca sukhadukkhuppādakena kammena bhavitabbaṁ, cetanā ca sukhadukkhuppādikā vuttāti tassā kammabhāvo siddho hoti. Sañcetaniyanti sañcetanasabhāvavantaṁ. Samiddhittherena ‘‘sañcetaniyaṁ, āvuso…pe… manasā sukhaṁ so vedayatī’’ti (ma. ni. 3.300; kathā. 539) avibhajitvā byākato. Sukhavedanīyantiādinā pana vibhajitvā byākātabbo so pañho, tasmā sammā byākato nāma na hoti. Itaradvayepi eseva nayo. Yathā pana suttāni ṭhitāni, tathā copanakiriyānissayabhūtā kāyavācā abhijjhādikiriyānissayo ca manodvārāni, yāya pana cetanāya tehi kāyādīhi karaṇabhūtehi copanābhijjhādikiriyaṁ karonti vāsiādīhi viya chedanādiṁ, sā cetanā kammanti dvārappavattiyampi kammadvārābhedanañca kammadvāravavatthānañca dissati, evañca sati ‘‘kāyena ce kataṁ kamma’’ntiādigāthāyo (dha. sa. aṭṭha. 1 kāyakammadvāra) ativiya yujjanti.",
  "tika-abh01t4:62": "Lokuttaramaggo idha lokiyakammakathāyaṁ anadhippetopi bhajāpiyamāno tīṇi kammāni bhajati. Manena dussīlyanti kāyikavācasikavītikkamavajjaṁ sabbaṁ akusalaṁ saṅgaṇhāti, micchādiṭṭhisaṅkappavāyāmasatisamādhiṁ vā. Tampi cetaṁ ‘‘manasā saṁvaro sādhū’’ti (saṁ. ni. 1.116; dha. pa. 361) vuttassa saṁvarassa paṭipakkhavasena vuttaṁ, na sīlavipattivasena. Na hi sā mānasikā atthīti maggasseva bhajāpanaṁ mahāvisayattā. Bojjhaṅgā hi manokammameva bhajeyyuṁ, na ca na sakkā maggabhajāpaneneva tesaṁ bhajāpanaṁ viññātunti.",
  "tika-abh01t4:63": "Kammapathaṁ appattānampi taṁtaṁdvāre saṁsandanaṁ avarodhanaṁ dvārantare kammantaruppattiyampi kammadvārābhedanañca dvārasaṁsandanaṁ nāma. ‘‘Tividhā, bhikkhave, kāyasañcetanā akusalaṁ kāyakamma’’ntiādinā (kathā. 539) kammapathappattāva sanniṭṭhāpakacetanā kammanti vuttāti purimacetanā sabbā kāyakammaṁ na hotīti vuttaṁ. Āṇāpetvā…pe… alabhantassāti āṇattehi amāritabhāvaṁ sandhāya vuttaṁ, vacīduccaritaṁ nāma hoti akammapathabhāvatoti adhippāyo. ‘‘Ime sattā haññantū’’ti pavattabyāpādavasena cetanāpakkhikā vā bhavanti kāyakammavohāralābhā. Abbohārikā vā manokammavohāravirahā. Sasambhārapathavīādīsu āpādayo ettha nidassanaṁ.",
  "tika-abh01t4:64": "Kulumbassāti gabbhassa, kulasseva vā. Tissopi saṅgītiyo āruḷhatāya ananujānanato ‘‘tava suttassā’’ti vuttaṁ. Dasavidhā iddhi paṭisambhidāmagge iddhikathāya gahetabbā. Bhāvanāmayanti adhiṭṭhāniddhiṁ sandhāya vadati. Ghaṭabhedo viya parūpaghāto, udakavināso viya iddhivināso ca hotīti upamā saṁsandati. Tava pañhoti bhāvanāmayāya parūpaghāto hotīti vutto ñāpetuṁ icchito attho. Āthabbaṇiddhi vijjāmayiddhi hoti. Sattame padeti maṇḍalādito sattame pade.",
  "tika-abh01t4:65": "Vacanantarena gametabbatthaṁ neyyatthaṁ, sayameva gamitabbatthaṁ nītatthaṁ. Kiriyato samuṭṭhāti, udāhu akiriyatoti tenādhippetaṁ sampajānamusāvādaṁ sandhāya pucchati, na uposathakkhandhake vuttaṁ. Tattha avuttameva hi so anariyavohāraṁ vuttanti gahetvā voharatīti. Vācāgiranti vācāsaṅkhātaṁ giraṁ, vācānuccāraṇaṁ vā.",
  "tika-abh01t4:66": "Khandasivādayo seṭṭhāti khandāti kumārā. Sivāti mahessarā, micchādiṭṭhiyā nidassanatthamidaṁ vuttanti daṭṭhabbaṁ. Natthikadiṭṭhādayo eva hi kammapathappattā kammanti. Cetanā panettha abbohārikāti kāyadvāre vacīdvāre ca samuṭṭhitāpi kāyakammaṁ vacīkammanti ca vohāraṁ na labhati abhijjhādippadhānattā. ‘‘Tividhā, bhikkhave, manosañcetanā akusalaṁ manokamma’’nti pana vacanato sabhāveneva sā manokammaṁ, na abhijjhādipakkhikattāti ‘‘abhijjhādipakkhikāvā’’ti na vuttaṁ. Imasmiṁ pana ṭhāne kāyaṅgavācaṅgāni acopetvā cintanakāle cetanāpi cetanāsampayuttadhammāpi manodvāre eva samuṭṭhahanti, tasmā cetanāya abbohārikabhāvo kathañci natthīti adhippāyo.",
  "tika-abh01t4:67": "‘‘Tividhā , bhikkhave, kāyasañcetanā kusalaṁ kāyakamma’’ntiādivacanato (kathā. 539) pāṇātipātādipaṭipakkhabhūtā tabbirativisiṭṭhā cetanāva pāṇātipātaviratiādikā hontīti ‘‘cetanāpakkhikā vā’’ti vuttaṁ, na ‘‘viratipakkhikā’’ti. Rakkhatīti avināsetvā katheti. Bhindatīti vināsetvā katheti.",
  "tika-abh01t4:68": "Kammakathāvaṇṇanā niṭṭhitā.",
  "tika-abh01t4:69": "Cakkhuviññāṇadvāranti cakkhuviññāṇassa dvāraṁ. Cakkhu ca taṁ viññāṇadvārañcāti vā cakkhuviññāṇadvāraṁ. Cakkhu viññāṇadvāranti vā asamāsaniddeso. Taṁ pana cakkhumeva. Esa nayo sesesupi. ‘‘Cakkhunā saṁvaro sādhū’’tiādikāya (dha. pa. 360) gāthāya pasādakāyacopanakāyasaṁvare ekajjhaṁ katvā kāyena saṁvaro vutto, taṁ idha bhinditvā aṭṭha saṁvarā, tappaṭipakkhabhāvena asaṁvarā aṭṭha kathitā. Sīlasaṁvarādayopi pañceva saṁvarā sabbadvāresu uppajjamānāpi, tappaṭipakkhabhāvena dussīlyādīni asaṁvarāti vuttāni. Tattha dussīlyaṁ pāṇātipātādicetanā. Muṭṭhassaccaṁ satipaṭipakkhā akusalā dhammā. Pamādanti keci. Sītādīsu paṭigho akkhanti. Thinamiddhaṁ kosajjaṁ.",
  "tika-abh01t4:70": "Vinā vacīdvārena suddhaṁ kāyadvārasaṅkhātanti idaṁ vacīdvārasallakkhitassa musāvādādinopi kāyadvāre pavattisabbhāvā asuddhatā atthīti taṁnivāraṇatthaṁ vuttaṁ. Na hi taṁ kāyakammaṁ hoti. Suddhavacīdvāropalakkhitaṁ pana vacīkammameva hotīti. Ettha asaṁvaroti etena suddhakāyadvārena upalakkhito asaṁvaro dvārantare uppajjamānopi vutto. Dvārantarānupalakkhitaṁ sabbaṁ taṁdvārikākusalañceti veditabbaṁ. Evañca katvā kammapathasaṁsandane ‘‘copanakāyaasaṁvaradvāravasena uppajjamāno asaṁvaro akusalaṁ kāyakammameva hotī’’tiādi ‘‘akusalaṁ kāyakammaṁ copanakāyaasaṁvaradvāravasena vacīasaṁvaravasena ca uppajjatī’’tiādinā saha aviruddhaṁ hoti. Asaṁvaro hi dvārantare uppajjamānopi sadvāre evāti vuccati, sadvāravasena uppannoti ca, kammaṁ aññadvāre aññadvāravasena cāti evaṁ aviruddhaṁ.",
  "tika-abh01t4:71": "Atha vā etthāti suddhaṁ asuddhanti etaṁ avicāretvā etasmiṁ copaneti vuttaṁ hoti. Evaṁ sati dvārantaropalakkhitaṁ kammapathabhāvappattatāya vacīmanokammaṁ copanakāyaasaṁvaradvāre uppannaṁ, sesaṁ sabbaṁ taṁdvāruppannākusalaṁ viya ‘‘copanakāyaasaṁvaro’’ti vuccati. Kammapathabhāvappattiyā dvārantaruppannaṁ kāyakammañca tathā na vuccatīti kammapathasaṁsandanavirodho siyā, tadavirodhaṁ tattheva vakkhāma. Sīlasaṁvarādayo pañca nikkhepakaṇḍe āvi bhavissanti. Tattha ñāṇasaṁvare paccayasannissitasīlassa, vīriyasaṁvare ca ājīvapārisuddhiyā antogadhatā daṭṭhabbā.",
  "tika-abh01t4:72": "Akusalakammapathakathāvaṇṇanā",
  "tika-abh01t4:73": "Saraseneva ca patanasabhāvassa pāṇassa antarā eva atīva pātanaṁ atipāto, saṇikaṁ patituṁ adatvāva sīghaṁ pātananti attho. Atikkamma vā satthādīhi abhibhavitvā pātanaṁ atipāto. Payogavatthumahantatādīhi mahāsāvajjatā tehi paccayehi uppajjamānāya cetanāya balavabhāvato. Yathāvuttapaccayavipariyāyepi taṁtaṁpaccayehi uppajjamānāya cetanāya balavābalavavaseneva appasāvajjamahāsāvajjatā veditabbā. Iddhimayo kammavipākajiddhimayo dāṭhākoṭikādīnaṁ viya.",
  "tika-abh01t4:74": "Gottarakkhitā sagottehi rakkhitā. Dhammarakkhitā sahadhammikehi rakkhitā. Sasāmikā sārakkhā. Yassā gamane raññā daṇḍo ṭhapito, sā saparidaṇḍā. Atthabhañjakoti kammapathappattaṁ vuttaṁ. Kammapathakathā hesāti. Attano santakaṁ adātukāmatāyātiādi musāvādasāmaññato vuttaṁ. Hasādhippāyena visaṁvādanapurekkhārasseva musāvādo. Suññabhāvanti pītivirahitatāya rittataṁ. Atthavipannatāya na hadayaṅgamā. Aggaṇhanteti asaddahante kammapathabhedo na hoti. Yo koci pana samphappalāpo dvīhi sambhārehi sijjhatīti. Attano pariṇāmanaṁ cittenevāti veditabbaṁ. Micchā passatīti vitathaṁ passati.",
  "tika-abh01t4:75": "Koṭṭhāsatoti phassapañcamakādīsu cittaṅgakoṭṭhāsesu ye koṭṭhāsā honti, tatoti attho. Nanu ca cetanā kammapathesu na vuttāti paṭipāṭiyā sattannaṁ kammapathabhāvo na yuttoti? Na, avacanassa aññahetuttā. Na hi cetanāya akammapathattā kammapatharāsimhi avacanaṁ, kadāci pana kammapatho hoti, na sabbadāti kammapathabhāvassa aniyatattā avacanaṁ. Yadā pana kammapatho hoti, tadā kammapatharāsisaṅgaho na nivāritoti. ‘‘Pañca sikkhāpadā parittārammaṇā evā’’ti etena adinnādānādīnaṁ sattārammaṇabhāvavirodhaṁ ‘‘sattasaṅkhāte saṅkhāre eva ārabbha pavattito’’ti sayameva pariharissati. ‘‘Natthi sattā opapātikā’’ti pavattamānā diṭṭhi tebhūmakadhammavisayāvāti saṅkhārārammaṇatā vuttā. Vipākanissandaphalāni yathākkamaṁ nirayādivipākaduggatatādīni.",
  "tika-abh01t4:76": "Akusalakammapathakathāvaṇṇanā niṭṭhitā.",
  "tika-abh01t4:77": "Kusalakammapathakathāvaṇṇanā",
  "tika-abh01t4:78": "Pāṇātipātādīhi pana viratiyoti etaṁ yāhi viratīhi sampayuttā cetanā ‘‘kāyavacīkammānī’’ti vuccanti, tāsañca kammapathabhāvo yuttoti katvā vuttaṁ. Tathā hi vakkhati ‘‘paṭipāṭiyā satta cetanāpi vaṭṭanti viratiyopī’’ti. Allasasamaṁsanti jīvamānakasasamaṁsaṁ. Voropetā hutvā nābhijānāmi. Dussīlyādārammaṇā tadārammaṇā. Jīvitindriyādiārammaṇā kathaṁ dussīlyādīni pajahantīti taṁ dassetuṁ ‘‘yathā panā’’tiādi vuttaṁ. Anabhijjhā…pe… viramantassāti abhijjhaṁ pajahantassāti attho. Na hi manoduccaritā virati atthi anabhijjhādīheva tappahānato.",
  "tika-abh01t4:79": "Kammapathasaṁsandanakathāvaṇṇanā",
  "tika-abh01t4:80": "Kammapathappattānaṁ dussīlyādīnaṁ asaṁvarānaṁ tathā duccaritānañca akusalakammapathehi kammapathappattānameva ca susīlyādīnaṁ saṁvarānaṁ tathā sucaritānañca kusalakammapathehi atthato nānattābhāvadassanaṁ. Atha vā tesaṁ phassadvārādīhi avirodhabhāvena dīpanaṁ kammapathasaṁsandananti keci vadanti , tadetaṁ vicāretabbaṁ. Na hi pañcaphassadvārapañcaasaṁvaradvārapañcasaṁvaradvāresu uppannānaṁ asaṁvarānaṁ saṁvarānañca kammapathatā atthi pāṇātipātādīnaṁ parasantakavatthulobhaparasattārammaṇabyāpādaahetukadiṭṭhiādīnañca tesu dvāresu anuppattito. Tividhakaāyaduccaritādīni ca kammapathāti pākaṭā evāti kiṁ tesaṁ kammapathehi nānattābhāvadassanena, na ca duccaritānaṁ sucaritānañca phassadvārādivasena uppatti dīpitā, nāpi asaṁvarānaṁ saṁvarānañca yato tesaṁ phassadvārādīhi avirodhabhāvena dīpanā siyā, kevalaṁ pana phassadvārādivasena uppannānaṁ asaṁvarānaṁ saṁvarānañca kāyakammāditā dīpitā. Yadi ca ettakaṁ kammapathasaṁsandanaṁ, ‘‘akusalaṁ kāyakammaṁ pañcaphassadvāravasena nuppajjatī’’tiādi kammapathasaṁsandanaṁ na siyā. Esāpi chaphassadvārādīhi avirodhadīpanāti ce, vuttameva pakārantarena dassetuṁ ‘‘atha vā’’ti na vattabbaṁ. Samuccayatthe ca atha vā-sadde kammapathappattāneva dussīlyādīni kāyakammādināmehi vadantehi manokammassa chaphassadvāravasena uppatti na vattabbā. Na hi taṁ cakkhudvārādivasena uppajjatīti. Yadi ca kammapathappattā eva asaṁvarādayo gahitā, duccaritehi aññesaṁ asaṁvarānaṁ abhāvā tesañca taṁtaṁkammabhāvassa vuttattā ‘‘copanakāyaasaṁvaradvāravasena uppanno asaṁvaro akusalaṁ kāyakammameva hotī’’tiādi na vattabbaṁ siyā. Vuccamāne hi tasmiṁ saṅkaro siyā, vacīmanokammānipi hi kāyadvāre uppajjanti, tathā sesadvāresupi kammantarānīti.",
  "tika-abh01t4:81": "Atha pana dvārantare uppajjamānaṁ kammantarampi taṁdvārikakammameva siyā, ‘‘tividhaṁ kāyaduccaritaṁ akusalaṁ kāyakammamevā’’tiādi, ‘‘akusalaṁ kāyakammaṁ copanakāyaasaṁvaradvāravasena vācāasaṁvaradvāravasena ca uppajjatī’’tiādi ca virujjheyya. Duccaritānañhi aññadvāracaraṇaṁ atthi, na cassa dvārantaruppannaṁ kammantaraṁ hotīti. Tasmā heṭṭhā kammapathappattānaṁ eva kāyakammādibhāvassa vuttattā sesānañca taṁtaṁdvāruppannānaṁ kusalākusalānaṁ dvārasaṁsandane taṁtaṁdvārapakkhikabhāvassa katattā idha kammapathaṁ appattānañca cetanābhāvato akammānañca asaṁvarānaṁ saṁvarānañca bhajāpiyamānānaṁ kammapathānaṁ viya kāyakammāditādīpanaṁ, kammapathappattānaṁ tividhakāyaduccaritādīnaṁ tividhakāyasucaritādīnañca dvārantaracaraṇepi kāyakammādibhāvāvijahanadīpanaṁ, yathāpakāsitānañca kammapathabhāvaṁ pattānaṁ apattānañca akusalakāyakammādīnañca kusalakāyakammādīnañca phassadvārādīhi uppattipakāsanañca kammapathasaṁsandanaṁ nāma. Kasmā? Akammapathānaṁ kammapathesu kammapathānañca akammapathesu samānanāmatāvasena, kammapathānaṁ kammapathesu sāmaññanāmāvijahanavasena, ubhayesañca uppattivasena dvāresu ettha saṁsanditattā.",
  "tika-abh01t4:82": "Tattha tividhakammadvāravasena uppannānaṁ kammānaṁ ñātakammabhāvatāya taṁtaṁkammabhāvassa avacanīyattā kammadvāresu tesaṁ uppattiyā ca vuttattā pañcaviññāṇadvāravasena asaṁvarādīnaṁ uppattipariyāyavacanābhāvato ca kammadvāraviññāṇadvārāni virajjhitvā ‘‘pañcaphassadvāravasena hi uppanno’’tiādi vuttaṁ. ‘‘Yampidaṁ cakkhusamphassapaccayā uppajjati sukhaṁ vā’’tiādinā ‘‘cakkhusamphassapaccayā vedanākkhandho atthi kusalo’’tiādinā ca pañcaphassadvāravasena asaṁvarādīnaṁ uppattipariyāyo vutto, na ca ‘‘yamidaṁ cakkhuviññāṇapaccayā’’tiādivacanaṁ atthīti. Vuttampi cetaṁ ‘‘cakkhuviññāṇasahajāto hi phasso cakkhusamphasso’’tiādi (dha. sa. 1 kammakathā; mahāni. aṭṭha. 86). Tena hi asaṁvarānaṁ saṁvarānañca cakkhusamphassādīhi asahajātattā manosamphassasahajātānañca cakkhusamphassadvārādivasena uppatti dīpitāti. ‘‘So hi kāyadvāre copanaṁ patto akusalaṁ kāyakammaṁ hotī’’tiādinā ‘‘copanakāyaasaṁvaradvāravasena uppanno akusalaṁ kāyakammameva hotī’’tiādinā ca vacīkammādīnañca kammapathappattānaṁ asaṁvarabhūtānaṁ kāyakammādibhāve āpanne ‘‘catubbidhaṁ vacīduccaritaṁ akusalaṁ vacīkammameva hotī’’tiādinā apavādena nivatti daṭṭhabbā. Evañca katvā pubbe dassitesu asaṁvaravinicchayesu dutiyavinicchayesu ca na koci virodho. Na hi vacīkammādibhūto copanakāyaasaṁvaro kāyakammādi hotīti.",
  "tika-abh01t4:83": "Akusalaṁ manokammaṁ pana chaphassadvāravasena uppajjati, taṁ kāyavacīdvāresu copanaṁ pattaṁ akusalaṁ kāyavacīkammaṁ hotīti ettha kiṁ taṁ akusalaṁ manokammaṁ nāma, heṭṭhā dassitanayena ca kāyavacīdvāresu uppannaṁ tividhaṁ manoduccaritaṁ copanaṁ appattaṁ sabbākusalañca. Yadi evaṁ tassa kāyavacīkammabhāvo natthīti ‘‘copanappattaṁ kāyavacīkammaṁ hotī’’ti na yujjatīti ? No na yujjati copanappattaṁ kāye vācāya ca akusalaṁ kammaṁ hotīti atthasiddhito. Kammaṁ pana hontaṁ kiṁ kammaṁ hotīti? Manokammameva hotīti. Idaṁ vuttaṁ hoti – copanappattaṁ akusalaṁ kāyadvāre vacīdvāre ca manokammaṁ hotīti. Atha vā taṁ-saddassa manokammena sambandhaṁ akatvā chaphassadvāravasena yaṁ uppajjati, tanti yathāvuttauppādamattaparicchinnena sambandho kātabbo. Kiṁ pana tanti? Kammakathāya pavattamānattā kammanti viññāyati, tañca manosamphassadvāre uppajjamānampi tividhaṁ kammaṁ hotīti. Yathā taṁ hoti, taṁ dassetuṁ ‘‘kāyavacīdvāresu copanaṁ patta’’ntiādimāha. Tattha niyamassa akatattā copanappatti upalakkhaṇabhāvena kāyavacīkammanāmasādhikāva, na pana sabbampi copanappattaṁ kāyavacīkammameva, nāpi kusalapakkhe copanaṁ appattaṁ kāyavacīkammaṁ na hotīti ayamattho siddhova hotīti.",
  "tika-abh01t4:84": "Atha vā tanti taṁ chaphassadvāravasena uppajjamānaṁ manokammanti sabbaṁ manasāpi nipphajjamānaṁ kammaṁ manokammanti codakādhippāyena gahetvā vadati, na pubbe dassitamanokammanti. Yo hi parassa adhippāyo ‘‘manasā nipphattito sabbena manokammeneva bhavitabbaṁ, na kāyavacīkammenā’’ti, taṁ nivattetvā kammattayaniyamaṁ dassetuṁ idamāraddhaṁ ‘‘taṁ kāyavacīdvāresu copanaṁ patta’’ntiādi. Ettha ca saṅkarābhāvo purimanayeneva veditabbo. Atha vā kammanti avisesena kammasaddamattena sambandhaṁ katvā yathāvutto kammappabhedo yathā hoti, taṁ pakāraṁ dasseti. Asaṅkaro ca vuttanayova. Yaṁ pana vadanti ‘‘kāyavacīkammasahajātā abhijjhādayo yadā cetanāpakkhikā honti, tadā tāni manokammāni kāyavacīkammāni hontī’’ti, tañca na, cetanāpakkhikānaṁ manokammattābhāvā. Abbohārikatte ca manokammatā suṭṭhutaraṁ natthi. Vuttampi cetaṁ ‘‘abbohārikā vā’’ti. Tasmā manokammassa kāyavacīkammatā na vattabbā. Abhijjhādikiriyākārikāya eva cetanāya sampayuttā abhijjhādayo manokammaṁ, na pāṇātipātādikāyavacīkiriyākārikāyāti bhiyyopi tesaṁ manokammatāti na tesaṁ manokammānaṁ sataṁ kāyavacīkammatā vattabbāti. Evaṁ kammānaṁ dvāresu dvārānañca kammesu aniyatattā dvāranibandhanaṁ na kataṁ. Idāni akatepi ca dvāranibandhane yesaṁ dvārānaṁ vasena idaṁ cittaṁ uppajjati, tesaṁ taṁtaṁdvārakammapathānañca vasena uppattiyā yathābhaṭṭhapāḷiyā vuttāya ca dīpanatthaṁ ‘‘tattha kāmāvacara’’ntiādimāha. Cittaṁ tividhakammadvāravasena uppajjatīti idaṁ manokammadvārabhūtassa tena sabhāvena uppattiṁ gahetvā vuttaṁ. Yathā vā cittaṁ cittādhipateyyanti sampayuttavasena vuccati, evamidhāpīti veditabbaṁ. Copanadvayarahitassa manopabandhassa manokammadvārabhāve pana vattabbameva natthi.",
  "tika-abh01t4:85": "Kammapathasaṁsandanakathāvaṇṇanā niṭṭhitā.",
  "tika-abh01t4:86": "Dvārakathāvaṇṇanā niṭṭhitā.",
  "tika-abh01t4:87": "Ayaṁ yojanāti ‘‘rūpārammaṇaṁ vā…pe… dhammārammaṇaṁ vā’’ti etena saha ‘‘yaṁ yaṁ vā panā’’ti etassa ayaṁ sambandhoti attho. Ko panāyaṁ sambandhoti? Yena vacanāni aññamaññaṁ sambajjhanti, taṁ pubbāparavacane payojanaṁ sambandho. Idha ca sabbārammaṇatādidassanaṁ ‘‘rūpārammaṇaṁ vā…pe… dhammārammaṇaṁ vā’’ti etassa anantaraṁ ‘‘yaṁ yaṁ vā panā’’ti etassa vacane payojanaṁ yojanā daṭṭhabbaṁ. Tattha ‘‘rūpārammaṇaṁ vā…pe… dhammārammaṇaṁ vā ārabbhā’’ti ettakena āpannaṁ dosaṁ dassetvā tannivattanavasena ‘‘yaṁ yaṁ vā panā’’ti etassa payojanaṁ dassetuṁ ‘‘heṭṭhā’’tiādimāha. Dutiye atthavikappe ‘‘yaṁ yaṁ vāpanā’’ti etena appadhānampi rūpādiṁ ākaḍḍhati. Na hi padhānassa cittassa attanoyeva ārammaṇabhāvo atthīti. Heṭṭhā vuttanayenāti sabbārammaṇatādinayena. ‘‘Heṭṭhā gahitameva gahitanti vatvā tassa vacane payojanaṁ dassetuṁ ‘rūpaṁ vā…pe… idaṁ vā idaṁ vā ārabbhā’ti kathetuṁ idaṁ vutta’’nti vuttaṁ. Tattha idaṁ vā idaṁ vāti etaṁ sabbārammaṇatādiṁ sandhāya kathitanti veditabbaṁ.",
  "tika-abh01t4:88": "Dhammuddesavārakathā",
  "tika-abh01t4:89": "Phassapañcamakarāsivaṇṇanā",
  "tika-abh01t4:90": "Ācariyānanti revatācariyassa. Na panetaṁ sārato daṭṭhabbaṁ. Na hi phassādīnaṁ kāmāvacarādibhāvadassanatthaṁ idamāraddhaṁ, kintu tasmiṁ samaye phassādisabhāvadassanatthanti.",
  "tika-abh01t4:91": "Cittassa paṭhamābhinipātattāti sabbe cetasikā cittāyattā cittakiriyābhāvena vuccantīti phasso ‘‘cittassa paṭhamābhinipāto’’ti vutto. Kāmaṁ uppannaphasso puggalo cittacetasikarāsi vā ārammaṇena phuṭṭho phassasahajātāya vedanāya taṁsamakālameva vedeti, phasso pana obhāsassa padīpo viya vedanādīnaṁ paccayaviseso hotīti purimakālo viya vutto. Gopānasīnaṁ upari tiriyaṁ ṭhapitakaṭṭhaṁ pakkhapāso. Kaṭṭhadvayādi viya ekadesena ekapassena anallīyamānopi rūpena saha phassassa sāmaññaṁ anallīyamānaṁ saṅghaṭṭanameva, na visayabhāvo, saṅghaṭṭanañca phassassa cittārammaṇānaṁ sannipatanabhāvo eva. Vatthārammaṇasannipātena sampajjatīti saṅghaṭṭanasampattiko phasso. Pāṇidvayassa sannipāto viya cittārammaṇasannipāto phasso cittassa ārammaṇe sannipatitappavattiyā paccayo hotīti kiccaṭṭheneva rasena saṅghaṭṭanaraso. Tathā paccayabhāvo hi tassa phassassa saṅghaṭṭanakiccanti. Yathā hi pāṇiyā pāṇimhi saṅghaṭṭanaṁ tabbisesabhūtā rūpadhammā, evaṁ cittassa ārammaṇe saṅghaṭṭanaṁ tabbisesabhūto eko cetasikadhammo daṭṭhabbo. Citteyevāti etena cetasikasabhāvataṁ vatthārammaṇehi asaṁsaṭṭhaṁ saṅghaṭṭanaṁ vedanāya dasseti, na pana vatthunissayataṁ paṭikkhipati. Tassa phassassa kāraṇabhūto tadanurūpo samannāhāro tajjāsamannāhāro. Indriyassa tadabhimukhabhāvo āvajjanāya ca ārammaṇakaraṇaṁ visayassa parikkhatatā abhisaṅkhatatā viññāṇassa visayabhāvakaraṇanti attho.",
  "tika-abh01t4:92": "Sukhavedanāyameva labbhati assādabhāvatoti adhippāyo. Vissavitāyāti arahatāya. Anekatthattā hi dhātūnaṁ arahattho vipubbo susaddo. Vissavaṁ vā sajanaṁ vasitā kāmakāritā vissavitā. Ārammaṇarasekadesameva anubhavantīti idaṁ phusanādikiccaṁ ekadesānubhavanamiva hotīti katvā vuttaṁ. Vedayitasabhāvo eva hi anubhavananti. Phusanādibhāvena vā ārammaṇaggahaṇaṁ ekadesānubhavanaṁ, vedayitabhāvena gahaṇaṁ yathākāmaṁ sabbānubhavanaṁ. Evaṁ sabhāvāneva tāni gahaṇānīti na vedanāya viya phassādīnampi yathāsakakiccakaraṇena sāmibhāvānubhavanaṁ codetabbaṁ. Ayaṁ idhāti etena pañcasu vedanāsu imasmiṁ citte adhippetaṁ somanassavedanaṁ vadati, tasmā asomanassavedanaṁ apanetvā gahitāya somanassavedanāya samānā iṭṭhākārasambhogarasatā vuttāti veditabbā.",
  "tika-abh01t4:93": "Nimittena punasañjānanakiccā paccābhiññāṇarasā. Punasañjānanassa paccayo punasañjānanapaccayo, tadeva nimittaṁ puna…pe… nimittaṁ, tassa karaṇaṁ puna…pe… karaṇaṁ. Punasañjānanapaccayabhūtaṁ vā nimittakaraṇaṁ puna…pe… karaṇaṁ, tadassā kiccanti attho. Punasañjānanapaccayanimittakaraṇaṁ nimittakārikāya nimittena sañjānantiyā ca sabbāya saññāya samānaṁ veditabbaṁ. Ñāṇameva anuvattati, tasmā abhinivesakārikā viparītaggāhikā ca na hotīti adhippāyo. Etenupāyena samādhisampayuttāya aciraṭṭhānatā ca na hotīti daṭṭhabbā.",
  "tika-abh01t4:94": "Abhisandahatīti pabandhati pavatteti. Cetanābhāvo byāpārabhāvo. Diguṇussāhāti na diguṇaṁ vīriyayogaṁ sandhāya vuttaṁ, attano eva pana byāpārakiccassa mahantabhāvaṁ dīpeti. Ussāhanabhāvenāti ādarabhāvena. Sā hi sayaṁ ādarabhūtā sampayutte ādarayatīti.",
  "tika-abh01t4:95": "Vijānanaṁ ārammaṇassa upaladdhi. Sandahanaṁ cittantarassa anuppabandhanaṁ. Cakkhunā hi diṭṭhanti cakkhunā daṭṭhabbaṁ. Yathā ‘‘diṭṭhaṁ sutaṁ mutaṁ viññāta’’nti daṭṭhabbādi vuccati, evamidhāpi veditabbaṁ. Cakkhunā hītiādīsu cakkhunā…pe… manasā dvārenāti attho. Nagaraguttikassa viya cittassa ārammaṇavibhāvanamattaṁ upadhāraṇamattaṁ upaladdhimattaṁ kiccaṁ, ārammaṇapaṭivedhanapaccābhiññāṇādi pana kiccaṁ paññāsaññādīnanti veditabbaṁ. Purimaniddiṭṭhanti samayavavatthāne niddiṭṭhaṁ. Bhāvento viya na na uppajjati, kintu uppajjatīti dassetuṁ ‘‘cittaṁ hotī’’ti vuttanti etaṁ hoti-saddassa uppajjati-saddassa ca samānatthatte sati yujjeyya, tadatthatte ca tattha uppannaṁ hotīti na vucceyya. Na hi yuttaṁ uppannaṁ uppajjatīti vattuṁ. Cittassa ca uppannatā samayavavatthāne vuttā evāti kiṁ tassa puna uppattidassanena. Yena ca samayavavatthānaṁ kataṁ, tassa niddeso na na sakkā kātunti kiṁ taṁ niddesatthaṁ uddesena dutiyena, niddeseneva ca phassādīhi ca aññattaṁ cittassa sijjhatīti kiṁ tadatthena puna vacanena, aññappayojanattā pana purimassa cittavacanassa pacchimaṁ vuttaṁ. Purimañhi samayavavatthānatthameva vuttaṁ, na vavatthitasamaye vijjamānadhammadassanatthaṁ, itarañca tasmiṁ samaye vijjamānadhammadassanatthaṁ vuttaṁ, na samayavavatthānatthaṁ, na ca aññadatthaṁ vacanaṁ aññadatthaṁ vadati, na ca lesena vuttoti katvā mahākāruṇiko atthaṁ pākaṭaṁ na karotīti.",
  "tika-abh01t4:96": "Phassapañcamakarāsivaṇṇanā niṭṭhitā.",
  "tika-abh01t4:97": "Jhānaṅgarāsivaṇṇanā",
  "tika-abh01t4:98": "Vitakketīti dhammato aññassa kattunivattanatthaṁ dhammameva kattāraṁ niddisati. Tassa pana vasavattibhāvanivāraṇatthaṁ ‘‘vitakkanaṁ vā’’ti bhāvaniddeso. Rūpaṁ rūpanti pathavī pathavīti vā ākoṭento viya hotīti ākoṭanalakkhaṇo. Ādito, abhimukhaṁ vā hananaṁ āhananaṁ, parito, parivattetvā vā āhananaṁ pariyāhananaṁ. Vicārato oḷārikaṭṭhena vicārasseva pubbaṅgamaṭṭhena anuravato oḷāriko tassa ca pubbaṅgamo ghaṇṭābhighāto viya hoti vitakko. So yathā ghaṇṭābhighāto paṭhamābhinipāto hoti, evaṁ ārammaṇābhimukhaniropanaṭṭhena paṭhamābhinipāto hoti. Vipphāravāti vicalanayutto. Anuppabandhena pavattiyanti upacāre vā appanāyaṁ vā santānena pavattiyaṁ. Tattha hi vitakko niccalo hutvā ārammaṇaṁ anupavisitvā pavattati. Maṇḍalanti khalamaṇḍalaṁ.",
  "tika-abh01t4:99": "Piṇayatīti tappeti, vaḍḍheti vā. Pharaṇarasāti paṇītarūpehi kāyassa byāpanarasā. Udaggabhāvo odagyaṁ. Khuddikā lahuṁ lomahaṁsanamattaṁ katvā bhinnā na puna uppajjati. Khaṇikā bahulaṁ uppajjati. Ubbegato pharaṇā niccalattā ciraṭṭhitikattā ca paṇītatarā. Passaddhiyā nimittabhāvena gabbhaṁ gaṇhantī. Appanāsampayuttāva pīti appanāsamādhipūrikāti katvā sā ṭhapitā. Itarā dve khaṇikopacārasamādhipūrikā pītī.",
  "tika-abh01t4:100": "Samādhicittenāti samādhisahitacittena. Avisāro attano eva avisaraṇasabhāvo. Avikkhepo sampayuttānaṁ avikkhittatā. Yena sampayuttā avikkhittā honti, so dhammo avikkhepoti. Visesatoti yebhuyyena. Sukhavirahitopi hi atthi samādhīti. Padīpanidassanena santānaṭṭhitibhāvaṁ samādhissa dasseti.",
  "tika-abh01t4:101": "Jhānaṅgarāsivaṇṇanā niṭṭhitā.",
  "tika-abh01t4:102": "Indriyarāsivaṇṇanā",
  "tika-abh01t4:103": "Saddahanti etāyāti saddahanakiriyāya pavattamānānaṁ dhammānaṁ tattha ādhipaccabhāvena saddhāya paccayataṁ dasseti. Tassā hi dhammānaṁ tathāpaccayabhāve sati ‘‘puggalo saddahatī’’ti vohāro hoti. Pasādanīyaṭṭhānesu pasādassa paṭipakkhabhūtaṁ akusalaṁ assaddhiyaṁ micchādhimokkho ca. Pasādabhūto nicchayo vatthugato adhimokkhalakkhaṇaṁ, na yevāpanakādhimokkhoti. Indaṭṭhaṁ kāretīti ‘‘maṁ antarena tumhākaṁ adhimuccanaṁ natthi, mayā saddahathā’’ti viya attānaṁ anuvatteti sampayuttadhamme. Evaṁ sesesupi. Pakkhandananti saṁsīdanaṁ. Paṅko kaddamato ghanībhūto hoti. Paṇakaṁ picchilaṁ udakamalaṁ. Pītaṁ udakaṁ. Okappanalakkhaṇāti anupavisitvā evametanti kappanalakkhaṇā. Akalusabhāvo akālusiyaṁ, anāvilabhāvoti attho. Buddhādivatthūni saddheyyāni. Sappurisūpasevanasaddhammasavanayonisomanasikāradhammānudhammapaṭipattiyo sotāpattiyaṅgāni. Kusaladhammānaṁ ādāne hattho viya, sabbasampattinipphādane vittaṁ viya, amatakasiphalaphalane bījaṁ viya daṭṭhabbā.",
  "tika-abh01t4:104": "Vīrabhāvoti yena vīro nāma hoti, so dhammoti attho. Anubalappadānaṁ paggaho. Maggo gantabbo hoti, maggo gato, kammaṁ kattabbaṁ, kammaṁ kataṁ, appamattako ābādho uppanno, gilānā vuṭṭhito hoti aciravuṭṭhito gelaññā, gāmaṁ vā nigamaṁ vā piṇḍāya caranto na labhati lūkhassa vā paṇītassa vā bhojanassa yāvadatthaṁ pāripūriṁ, labhati…pe… pāripūrinti etāni anurūpapaccavekkhaṇāsahitāni aṭṭha vīriyārambhavatthūni taṁmūlakāni vā paccavekkhaṇāni.",
  "tika-abh01t4:105": "Cirakatādiārammaṇaṁ upagantvā ṭhānaṁ, anissajjanaṁ vā ārammaṇassa upaṭṭhānaṁ. Udake alābu viya ārammaṇaṁ pilavitvā gantuṁ appadānaṁ pāsāṇassa viya niccalassa ārammaṇassa ṭhapanaṁ sāraṇaṁ asammuṭṭhatākaraṇaṁ apilāpanaṁ. Apilāpe karoti apilāpeti. Gatiyoti nipphattiyo sambhavato phalato ca. Aparo nayoti rasādidassanatthaṁ āraddhaṁ. Sammosapaccanīkaṁ kiccaṁ asammoso, na sammosābhāvamattaṁ. Satiyā vatthubhūtā kāyādayo kāyādisatipaṭṭhānā, satiyoyeva vā purimā pacchimānaṁ padaṭṭhānaṁ.",
  "tika-abh01t4:106": "Vikkhepassa uddhaccassa. Paññāpetīti pakārehi jānāpeti. Ekālokā hotīti vipassanupakkilesobhāsaṁ sandhāyāha. Manate vijānāti etenāti vā mano, evañca katvā ‘‘manañca paṭicca dhamme cā’’ti (ma. ni. 1.204, 400; 3.421, 425) kāraṇabhāvena mano vutto. Sabbo hi mano attano anantarassa viññāṇassa kāraṇanti. Vijānātīti paricchinnopaladdhivasena jānāti, na saññāpaññā viya sañjānanapaṭivijjhanavasena.",
  "tika-abh01t4:107": "Pītisomanassasampayogatoti vutte yena yogā sumano hoti, taṁ somanassanti vuccatīti pītiyā ca somanassabhāvo āpajjati, tasmā vināpi kāyena vatthunā sātavedanāsampayogatoti yojetabbaṁ. Evañca nippītikaṁ somanassañca saṅgahitaṁ hoti, pītiupalakkhitaṁ vā somanassaṁ sappītikaṁ nippītikañca somanassanti attho daṭṭhabbo.",
  "tika-abh01t4:108": "Pavattasantatādhipateyyanti pavattasaṅkhātāya santatiyā adhipatibhūtaṁ. Jīvitindriyassa hi attano vijjamānakkhaṇe anupālentassa anantarañca sānupālanānaṁ uppattiyā hetubhūtassa vasena pavattaṁ ciraṭṭhitikaṁ hoti, taṁtaṁkammavisesena visesayuttaṁ yāva cuti avisesena vā yāva parinibbānaṁ avicchinnaṁ pavattati jīvamānatāvisesayuttañcāti rūpārūpajīvitindriyānaṁ samānalakkhaṇādiṁ vattuṁ ‘‘attanā avinibhuttadhammāna’’nti āha. Anupāletabbānaṁ atthikkhaṇeyeva. Asati hi anupāletabbe uppalādimhi kiṁ udakaṁ anupāleyyāti. Tassa tassāti anupālanādikassa. Sādhanatoti sādhanena. Taṁsādhanañca jīvamānavisesapaccayabhāvato.",
  "tika-abh01t4:109": "Indriyarāsivaṇṇanā niṭṭhitā.",
  "tika-abh01t4:110": "Maggaṅgarāsivaṇṇanā",
  "tika-abh01t4:111": "Sammāti aviparītaniyyānikabhāvena. Pasatthatā ca evameva daṭṭhabbā.",
  "tika-abh01t4:112": "Balarāsivaṇṇanā",
  "tika-abh01t4:113": "Assaddhiyeti assaddhiyakāraṇā. Ubhayapadavasenāti saddhāpadaṁ balapadanti evamādipadadvayavasena. Niyakajjhattaṁ jātiādisamuṭṭhānaṁ etissāti ajjhattasamuṭṭhānā. Garunā kismiñci vutte gāravavasena patissavanaṁ patissavo, saha patissavena sappatissavaṁ, patissavabhūtaṁ taṁsabhāgañca yaṁkiñci gāravanti attho. Jātiādimahattapaccavekkhaṇena uppajjamānā ca hirī tattha gāravavasena pavattatīti ‘‘sappatissavalakkhaṇā’’ti vuccati. Vajjaṁ bhāyati tañca bhayato passatīti vajjabhīrukabhayadassāvī. Evaṁsabhāvaṁ ottappaṁ. Hirī pāpadhamme gūthaṁ viya passati, ottappaṁ uṇhaṁ viya. Dāyajjaṁ navalokuttaradhammādi. Ajjhattasamuṭṭhānāditā ca hirīottappānaṁ tattha tattha pākaṭabhāvena vuttā, na pana tesaṁ kadāci aññamaññaṁ vippayogā. Na hi lajjanaṁ nibbhayaṁ pāpabhayaṁ vā alajjanaṁ hotīti.",
  "tika-abh01t4:114": "Mūlarāsivaṇṇanā",
  "tika-abh01t4:115": "Agedho anabhijjhanaṁ anabhikaṅkhanaṁ. Anallīno bhāvo adhippāyo etassāti anallīnabhāvo, evañhi upamāya sameti. Anukūlamitto anuvattako. Vinayarasoti vinayanaraso. Adoso dussīlyamalassāti idaṁ dussīlyassa dosasamuṭṭhānataṁ dosūpanissayatañca sandhāya vuttaṁ. Abhāvanāyāti ‘‘tattha jātānaṁ dhammānaṁ anativattanaṭṭhena bhāvanāindriyānaṁ ekarasaṭṭhena bhāvanā tadupagavīriyavāhanaṭṭhena bhāvanā āsevanaṭṭhena bhāvanā’’ti evaṁ vuttāya paññāsādhanāya bhāvanāya appavatti, tappaṭipakkhabhūtā vā akusalā abhāvanā. Nigguṇepi guṇaggahaṇaṁ adhikaggahaṇaṁ. Vijjamānampi guṇaṁ viddhaṁsetvā gahaṇaṁ ūnaggahaṇaṁ. Catuvipallāsaggahaṇaṁ viparītaggahaṇaṁ.",
  "tika-abh01t4:116": "Yāthāvasabhāveti ‘‘ettako etassa guṇo, ettako doso’’ti guṇadosānaṁ sabhāve ‘‘jarādhammo jīrati, taṁ kutettha labbhā mā jīrī’’ti evamādipaccavekkhaṇasambhavato. Alobhena ca gahaṭṭhānaṁ khettavatthādīsu vivādābhāvato. Amohena pabbajitānaṁ diṭṭhigatavivādābhāvato. Kāmarāgābhinivesavinibandhā hi gahaṭṭhā gahaṭṭhehi vivadanti, diṭṭhirāgābhinivesavinibandhā samaṇā samaṇehīti. Rāgavasena mittasanthavo dosavasena virodho ca tabbisesena upagamāpagamā, ārammaṇe vā rūpādimhi anurodhavirodhā. Amajjhattabhāvassa paṭighānunayasaṅkhātassa mohena pavatti. Sukhavipariṇāme dukkhasamāyoge ca paṭighapavattiyaṁ vedanāpariggaho na sijjhatīti adosānubhāvena vedanāsatipaṭṭhānaṁ sijjhati. Dibbavihārassāti catunnaṁ jhānānaṁ. Ariyavihāro phalasamāpatti. Mohena avicārento udāsīnapakkhesupi sattasaṅkhāresu sabbesu abhisaṅgaṁ karotīti amūḷhassa tadabhāvo veditabbo. Dukkhadassanassa āsannapaṭipakkhattā dosassa tappaṭipakkhena adosena dukkhadassanaṁ hoti.",
  "tika-abh01t4:117": "Kammapatharāsivaṇṇanā",
  "tika-abh01t4:118": "Sukhādīni attano na byāpādeti na vināseti parassa cāti daṭṭhabbaṁ. Kammapathatātaṁsabhāgatāhi kammapathavasena.",
  "tika-abh01t4:119": "Passaddhādiyugalavaṇṇanā",
  "tika-abh01t4:120": "Daratho sārambho, dukkhadomanassapaccayānaṁ uddhaccādikānaṁ kilesānaṁ catunnaṁ vā khandhānaṁ etaṁ adhivacanaṁ. Uddhaccappadhānā kilesā uddhaccādikilesā, uddhaccaṁ vā ādiṁ katvā sabbakilese saṅgaṇhāti. Suvaṇṇavisuddhi viyāti yathā suvaṇṇavisuddhi alaṅkāravikativiniyogakkhamā, evaṁ ayampi hitakiriyāviniyogakkhamā.",
  "tika-abh01t4:121": "Samaṁ , samantato vā pakārehi jānanaṁ sampajaññaṁ. Cetiyavandanādiatthaṁ abhikkamādīsu atthānatthapariggaṇhanaṁ sātthakasampajaññaṁ. Sati ca atthe sappāyāsappāyarūpādipariggaṇhanaṁ sappāyasampajaññaṁ. Gocaragāmābhikkamanādīsu kammaṭṭhānāvijahanaṁ gocarasampajaññaṁ. Abhikkamanādīnaṁ dhātuādivasena pavicayo asammohasampajaññaṁ. Sabbakammaṭṭhānabhāvanānuyuttānaṁ sabbayogīnaṁ sabbadā upakārakā ime dve dhammā pāripanthakaharaṇato bhāvanāvaḍḍhanato ca. Yathāha ‘‘dve dhammā bahukārā sati ca sampajaññañcā’’ti (dī. ni. 3.352). Yuge naddhā viyāti yuganaddhā, aññamaññaṁ nimittabhāvena samaṁ pavattāti attho. ‘‘Puna caparaṁ, āvuso, bhikkhu samathavipassanaṁ yuganaddhaṁ bhāvetī’’ti (a. ni. 4.170; paṭi. ma. 2.1) hi sutte etesaṁ yuganaddhatā vuttā. Sabbakusaladhammesu līnuddhaccābhāvo etehi dvīhi samaṁ yuttehīti ‘‘vīriyasamādhiyojanatthāyā’’ti āha, yogavacanatthāyāti attho.",
  "tika-abh01t4:122": "Yevāpanakavaṇṇanā",
  "tika-abh01t4:123": "Rūpābhāvenāti ruppanābhāvena. Dhammāti etassa attho sabhāvato upalabbhamānāti. Mettāpubbabhāgoti appanāppattāya mettāya pubbabhāgo , parikammamettā etasmiṁ citte atthīti attho. Virativasenāti vacīpavattiyā na pūreti, kintu viratiyogenāti attho. Apaṇṇakaṅgānīti aviraddhaṅgāni. Yathā tathā vā ārammaṇe vinicchayanaṁ adhimuccanaṁ. Na hi anadhimuccanto pāṇātipātādīsu dānādīsu vā pavattati, saddhā pana pasādanīyesu pasādādhimokkhoti ayametesaṁ viseso. Dārakassa viya ito cito ca saṁsappanassa karissāmi na karissāmīti avinicchayassa paṭipakkhakiriyā asaṁsappanaṁ. Purimamanatoti bhavaṅgato. Visadisaṁ vīthijavanaṁ manaṁ karotīti manasikārasāmaññena vīthijavanapaṭipādake dasseti. Tesu dhammesūti cittacetasikadhammesu. Atadārammaṇattepi hi tesu samappavattesu udāsīnabhāvato tatramajjhattatāti vuccati. Alīnānuddhatappavattipaccayattā ūnādhikanivāraṇarasā. Kāyaduccaritādivatthūnanti pāṇādīnaṁ. Amaddanā maddanapaṭipakkhabhāvova.",
  "tika-abh01t4:124": "Taṁtaṁrāsikiccavasena vibhāgarahitā avibhattikā. Etthāti etesu savibhattikesu dutiyaṭṭhānādīsupi bhājiyamānesu apubbaṁ natthīti attho. Padaṁ pūritanti jhānādipadaṁ pañcakādivasena pūritaṁ. Pañca hi aṅgāni jhānapadassa attho, tesu ekasmiñca ūne jhānapadaṁ ūnaṁ hotīti. Padasamūho padakoṭṭhāso vā taṁ tameva vā padaṁ, avuttaṁ hāpitaṁ nāma hotīti vuttaṁ ‘‘pūrita’’nti. Vuttasmiññeva vuccamāne anekesaṁ purisasaddānaṁ viya koci sambandho natthīti maññamāno āha ‘‘ananusandhikā kathā’’ti. Antarantarā vuttasmiññeva vuccamāne anukkamena dhammā kathitā na hontīti āha ‘‘uppaṭipāṭiyā’’ti. Phassapañcamakarāsi sabbacittuppādasādhāraṇavasena catukkhandhatappaccayasaṅgahavasena ca vutto. Yathāvuttesu pana rāsīsu ekarāsikiccassapi abhāvā chandādayo yevāpanakavasena vuttā. Vuttānampi ca dhammānaṁ yathā vedanādīnaṁ jhānaṅgādibhāvo vutto, na evaṁ sovacassatākalyāṇamittatādiviseso vuttoti tassa saṅgaṇhanatthaṁ keci dhamme visuṁ ṭhapetvā te ca tañca visesaṁ ‘‘ye vā panā’’ti āha. Veneyyajjhāsayavasena vā sāvasese dhamme vatvā ‘‘ye vā panā’’ti vuttaṁ.",
  "tika-abh01t4:125": "Yevāpanakavaṇṇanā niṭṭhitā.",
  "tika-abh01t4:126": "Dhammuddesavārakathāvaṇṇanā niṭṭhitā."
}