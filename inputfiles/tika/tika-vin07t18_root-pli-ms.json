{
  "tika-vin07t18:0": "3. Vassūpanāyikakkhandhako",
  "tika-vin07t18:1": "Vassūpanāyikaanujānanakathādivaṇṇanā",
  "tika-vin07t18:2": "184. Vassūpanāyikakkhandhake aparasmiṁ divaseti dutiye pāṭipadadivase.",
  "tika-vin07t18:3": "185.Aññattha aruṇaṁ uṭṭhāpanena vāti sāpekkhassa akaraṇīyena gantvā aññattha aruṇaṁ uṭṭhāpanena vā. Parihānīti guṇaparihāni.",
  "tika-vin07t18:4": "187. Pāḷiyaṁ sattāhaṁ sannivatto kātabboti sakalaṁ sattāhaṁ bahi eva avītināmetvā sattāhapariyosānabhūtaṁ aruṇuṭṭhānakālaṁ puna vihāreva sambandhavasena sattāhaṁ vihāre sannivattaṁ kātabbaṁ. Sattāhapariyosānakālo hi idha sattāha-saddena vutto, tadapekkhāya ca ‘‘sannivatto’’ti pulliṅgena vuttaṁ. Tīṇi parihīnānīti bhikkhunīnaṁ vaccakuṭiādīnaṁ paṭikkhittattā parihīnāni.",
  "tika-vin07t18:5": "189.Na palujjatīti aññesaṁ appaguṇattā, mama ca maraṇena na vinassati.",
  "tika-vin07t18:6": "Vassūpanāyikaanujānanakathādivaṇṇanā niṭṭhitā.",
  "tika-vin07t18:7": "Pahiteyevaanujānanakathāvaṇṇanā",
  "tika-vin07t18:8": "199.Bhikkhūhi saddhiṁ vasanakapurisoti anaññagatikoti dasseti. Gantabbanti saṅghakaraṇīyena appahitepi gantabbaṁ. Ettha ca anupāsakehipi sāsanabhāvaṁ ñātukāmehi pahite tesaṁ pasādavaḍḍhiṁ sampassantehipi sattāhakaraṇīyena gantuṁ vaṭṭatīti gahetabbaṁ.",
  "tika-vin07t18:9": "Ratticchedavinicchayoti sattāhakaraṇīyena gantvā bahiddhā aruṇuṭṭhāpanasaṅkhātassa ratticchedassa vinicchayo. Gantuṁ vaṭṭatīti antoupacārasīmāyaṁ ṭhiteneva sattāhakaraṇīyanimittaṁ sallakkhetvā iminā nimittena gantvā ‘‘antosattāhe āgacchissāmī’’ti ābhogaṁ katvā gantuṁ vaṭṭati. Purimakkhaṇe ābhogaṁ katvā gamanakkhaṇe vissaritvā gatepi doso natthi ‘‘sakaraṇīyo pakkamatī’’ti (mahāva. 207) vuttattā. Sabbathā pana ābhogaṁ akatvā gatassa vassacchedoti vadanti. Yo pana sattāhakaraṇīyanimittābhāvepi ‘‘sattāhabbhantare āgamissāmī’’ti ābhogaṁ katvā gantvā sattāhabbhantare āgacchati, tassa āpattiyeva, vassacchedo natthi sattāhassa sannivattattāti vadanti. Vīmaṁsitvā gahetabbaṁ. Bhaṇḍakanti cīvarabhaṇḍaṁ. Sampāpuṇituṁ na sakkoti, vaṭṭatīti tadaheva āgamane saussāhattā vassacchedo vā āpatti vā na hotīti adhippāyo. Ācariyanti agilānampi nissayācariyañca dhammācariyañca, pageva upasampadācariyaupajjhāyesu. Vadati, vaṭṭatīti sattāhātikkame āpattiabhāvaṁ sandhāya vuttaṁ, vassacchedo pana hoti eva.",
  "tika-vin07t18:10": "Pahiteyevaanujānanakathāvaṇṇanā niṭṭhitā.",
  "tika-vin07t18:11": "Antarāyeanāpattivassacchedakathāvaṇṇanā",
  "tika-vin07t18:12": "200. Pāḷiyaṁ gaṇhiṁsūti gahetvā khādiṁsu. Paripātiṁsūti palāpesuṁ, anubandhiṁsūti attho.",
  "tika-vin07t18:13": "201.Sattāhavārena aruṇo uṭṭhāpetabboti ettha chadivasāni bahiddhā vītināmetvā sattame divase purāruṇā eva antoupacārasīmāya pavisitvā aruṇaṁ uṭṭhāpetvā punadivase sattāhaṁ adhiṭṭhāya gantabbanti adhippāyo. Keci pana ‘‘sattame divase āgantvā aruṇaṁ anuṭṭhāpetvā tadaheva divasabhāgepi gantuṁ vaṭṭatī’’ti vadanti, taṁ na gahetabbaṁ ‘‘aruṇo uṭṭhāpetabbo’’ti vuttattā. Sattame divase tattha aruṇuṭṭhāpanameva hi sandhāya pāḷiyampi ‘‘sattāhaṁ sannivatto kātabbo’’ti vuttaṁ. Aruṇaṁ anuṭṭhāpetvā gacchanto anto appavisitvā bahiddhāva sattāhaṁ vītināmentena samucchinnavasso eva bhavissati aruṇassa bahi eva uṭṭhāpitattā. Itarathā ‘‘aruṇo uṭṭhāpetabbo’’ti vacanaṁ niratthakaṁ siyā ‘‘sattāhavārena antovihāre pavisitvā aruṇaṁ anuṭṭhāpetvāpi gantabba’’nti vattabbato. Aññesu ca ṭhānesu aruṇuṭṭhāpanameva vuccati. Vakkhati hi cīvarakkhandhake ‘‘ekasmiṁ vihāre vasanto itarasmiṁ sattāhavārena aruṇameva uṭṭhāpetī’’ti (mahāva. aṭṭha. 364).",
  "tika-vin07t18:14": "Athāpi yaṁ te vadeyyuṁ ‘‘sattame divase yadā kadāci paviṭṭhena taṁdivasanissito atītaaruṇo uṭṭhāpito nāma hotīti imamatthaṁ sandhāya aṭṭhakathāyaṁ vutta’’nti, taṁ saddagatiyāpi na sameti. Na hi uṭṭhite aruṇe pacchā paviṭṭho tassa payojako uṭṭhāpako bhavitumarahati. Yadi bhaveyya, vassaṁ upagantvā panassa aruṇaṁ anuṭṭhāpetvā tadaheva sattāhakaraṇīyena pakkantassāpīti ettha ‘‘aruṇaṁ anuṭṭhāpetvā’’ti vacanaṁ virujjheyya, tenapi taṁdivasasannissitassa aruṇassa uṭṭhāpitattā. Āraññakassāpi hi bhikkhuno sāyanhasamaye aṅgayuttaṁ araññaṭṭhānaṁ gantvā tadā eva nivattantassa aruṇo uṭṭhāpito dhutaṅgañca visodhitaṁ siyā, na cetaṁ yuttaṁ aruṇuggamanakāle eva aruṇuṭṭhāpanassa vuttattā. Vuttañhi ‘‘kālasseva pana nikkhamitvā aṅgayutte ṭhāne aruṇaṁ uṭṭhāpetabbaṁ. Sace aruṇuṭṭhānavelāyaṁ tesaṁ ābādho vaḍḍhati, tesaṁ eva kiccaṁ kātabbaṁ, na dhutaṅgavisuddhikena bhavitabba’’nti (visuddhi. 1.31). Tathā pārivāsikādīnampi aruṇaṁ anuṭṭhāpetvā vattaṁ nikkhipantānaṁ ratticchedo vutto. ‘‘Uggate aruṇe nikkhipitabba’’nti (cūḷava. 97) hi vuttaṁ. Sahaseyyasikkhāpadepi anupasampannehi saha nivutthabhāvaparimocanatthaṁ ‘‘purāruṇā nikkhamitvā’’tiādi vuttaṁ. Evaṁ cīvaravippavāsādīsu ca sabbattha rattipariyosāne āgāmiaruṇavaseneva aruṇuṭṭhāpanaṁ dassitaṁ, na atītāruṇavasena. Tasmā vuttanayenevettha aruṇuṭṭhāpanaṁ veditabbaṁ aññathā vassacchedattā.",
  "tika-vin07t18:15": "Yaṁ pana vassaṁ upagatassa tadaheva aruṇaṁ anuṭṭhāpetvā sakaraṇīyassa pakkamanavacanaṁ, taṁ vassaṁ upagatakālato paṭṭhāya yadā kadāci nimitte sati gamanassa anuññātattā yuttaṁ, na pana sattāhavārena gatassa aruṇaṁ anuṭṭhāpetvā tadaheva gamanaṁ ‘‘aruṇo uṭṭhāpetabbo’’ti vuttattā eva. Yathā vā ‘‘sattāhaṁ anāgatāya pavāraṇāya sakaraṇīyo pakkamati, āgaccheyya vā so, bhikkhave, bhikkhu taṁ āvāsaṁ, na vā āgaccheyyā’’tiādinā (mahāva. 207) pacchimasattāhe anāgamane anuññātepi aññasattāhesu na vaṭṭati. Evaṁ paṭhamasattāhe aruṇaṁ anuṭṭhāpetvā gamane anuññātepi tato paresu sattāhesu āgatassa aruṇaṁ anuṭṭhāpetvā gamanaṁ na vaṭṭatīti niṭṭhamettha gantabbaṁ. Idha āhaṭanti vihārato bahi āgataṭṭhāne ānītaṁ.",
  "tika-vin07t18:16": "Antarāyeanāpattivassacchedakathāvaṇṇanā niṭṭhitā.",
  "tika-vin07t18:17": "Vajādīsu vassūpagamanakathāvaṇṇanā",
  "tika-vin07t18:18": "203.Upagantuṁ 68 na vaṭṭatīti kuṭikādīnaṁ abhāvena ‘‘idha vassaṁ upemī’’ti evaṁ vacībhedaṁ katvā upagantuṁ na vaṭṭati.",
  "tika-vin07t18:19": "204. Pāḷiyaṁ pisācillikāti pisācadārakā. Pavisanadvāraṁ yojetvāti sakavāṭadvāraṁ katvā. Rukkhaṁ chinditvāti susiraṭṭhānassa uparibhāgaṁ chinditvā. Khāṇumatthaketi susirakhāṇumatthake. Ṭaṅkitamañco nāma dīghe mañcapāde vijjhitvā aṭaniyo pavesetvā kato, so heṭṭhupariyavasena paññattopi purimasadisova hoti, taṁ susāne, devatāṭhāne ca ṭhapenti. Catunnaṁ pāsāṇānaṁ upari pāsāṇaphalake attharitvā katagehampi ‘‘ṭaṅkitamañco’’ti vuccati.",
  "tika-vin07t18:20": "Vajādīsuvassūpagamanakathāvaṇṇanā niṭṭhitā.",
  "tika-vin07t18:21": "Adhammikakatikādikathāvaṇṇanā",
  "tika-vin07t18:22": "205.Mahāvibhaṅgeti catutthapārājikavaṇṇanāyaṁ. Parato senāsanakkhandhakepi adhammikaṁ katikavattaṁ āvi bhavissati eva.",
  "tika-vin07t18:23": "207. Yasmā nānāsīmāyaṁ dvīsu āvāsesu vassaṁ upagacchantassa ‘‘dutiye vasissāmī’’ti upacārato nikkhantamatte paṭhamo senāsanaggāho paṭippassambhati. Tasmā pāḷiyaṁ ‘‘tassa, bhikkhave, bhikkhuno purimikā ca na paññāyatī’’ti paṭhamaṁ senāsanaggāhaṁ sandhāya vuttaṁ. Dutiye senāsanaggāhe pana purimikā paññāyateva, tattheva temāsaṁ vasanto purimavassaṁvuttho eva hoti, tato vā pana dutiyadivasādīsu ‘‘paṭhamasenāsane vasissāmī’’ti upacārātikkame purimikāpi na paññāyatīti daṭṭhabbaṁ.",
  "tika-vin07t18:24": "208. Pāḷiyaṁ ‘‘so sattāhaṁ anāgatāya pavāraṇāya sakaraṇīyo pakkamatī’’ti vuttattā pavāraṇādivasepi sattāhakaraṇīyaṁ vinā gantuṁ na vaṭṭatīti veditabbaṁ. Komudiyā cātumāsiniyāti pacchima-kattikapuṇṇamāya. Sā hi tasmiṁ kāle kumudānaṁ atthitāya komudī, catunnaṁ vassikamāsānaṁ pariyosānattā cātumāsinīti ca vuccati.",
  "tika-vin07t18:26": "Adhammikakatikādikathāvaṇṇanā niṭṭhitā.",
  "tika-vin07t18:27": "Vassūpanāyikakkhandhakavaṇṇanānayo niṭṭhito."
}