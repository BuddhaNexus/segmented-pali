{
  "tika-s0101t9:0": "9. Poṭṭhapādasuttavaṇṇanā",
  "tika-s0101t9:1": "Poṭṭhapādaparibbājakavatthuvaṇṇanā",
  "tika-s0101t9:2": "406.Sāvatthiyanti samīpatthe bhummanti āha ‘‘sāvatthiṁ upanissāyā’’ti. Jetassa kumārassa vaneti jetena nāma rājakumārena ropite upavane. Nivāsaphāsutādinā pabbajitā āramanti etthāti ārāmo, vihāro. Phoṭo pādesu jātoti poṭṭhapādo. Vatthacchāyāchādanapabbajūpagatattā channaparibbājako. Brāhmaṇamahāsāloti mahāvibhavatāya mahāsāratāpatto brāhmaṇo. Samayanti sāmaññaniddeso, taṁ taṁ samayanti attho. Pavadantīti pakārato vadanti, attanā attanā uggahitaniyāmena yathā tathā samayaṁ vadantīti attho. ‘‘Pabhutayo’’ti iminā todeyyajāṇusoṇīsoṇadaṇḍādike saṅgaṇhāti, paribbājakādayoti ādi-saddena channaparibbājakādike. Tindukācīramettha atthīti tindukācīro, ārāmo. Tathā ekā sālā etthāti ekasālako, tasmiṁ tindukācīre ekasālake.",
  "tika-s0101t9:3": "Anekākārānavasesañeyyatthavibhāvanato, aparāparuppattito ca bhagavato ñāṇaṁ tattha patthaṭaṁ viya hotīti vuttaṁ ‘‘sabbaññutaññāṇaṁ pattharitvā’’ti, yato tassa ñāṇajālatā vuccati, veneyyānaṁ tadantogadhatā heṭṭhā vuttāyeva. Veneyyasattapariggaṇhanatthaṁ samannāhāre kate paṭhamaṁ nesaṁ veneyyabhāveneva upaṭṭhānaṁ hoti, atha saraṇagamanādivasena kiccanipphatti vīmaṁsīyatīti āha ‘‘kiṁ nu kho bhavissatīti upaparikkhanto’’ti . Nirodhanti saññānirodhaṁ. Nirodhā vuṭṭhānanti tato nirodhato vuṭṭhānaṁ saññuppattiṁ. Sabbabuddhānaṁ ñāṇena saṁsanditvāti yathā te nirodhaṁ, nirodhato vuṭṭhānañca byākariṁsu, byākarissanti ca, tathā byākaraṇavasena saṁsanditvā. Hatthisāriputtoti hatthisārino putto. ‘‘Yugandharapabbataṁ parikkhipitvā’’ti idaṁ parikappavacanaṁ ‘‘tādisaṁ atthi ce, taṁ viyā’’ti. Meghavaṇṇanti rattameghavaṇṇaṁ, sañjhāppabhānurañjitameghasaṅkāsanti attho. Paccagghanti abhinavaṁ ādito tathāladdhavohārena , anaññaparibhogatāya , tathā vā satthu adhiṭṭhānena so patto sabbakālaṁ ‘‘paccagghaṁ’’ tveva vuccati, silādivuttaratanalakkhaṇūpapattiyā vā so patto ‘‘paccaggha’’nti vuccati.",
  "tika-s0101t9:4": "407.Attano rucivasena saddhammaṭṭhitijjhāsayavasena, na parena ussāhitoti adhippāyo. ‘‘Atippagabhāvameva disvā’’ti idaṁ bhūtakathanaṁ na tāva bhikkhācāravelā sampattāti dassanatthaṁ. Bhagavā hi tadā kālasseva vihārato nikkhanto ‘‘vāsanābhāgiyāya dhammadesanāya poṭṭhapādaṁ anuggaṇhissāmī’’ti. Yannūnāhanti aññattha saṁsayaparidīpano, idha pana saṁsayaparidīpano viya. Kasmāti āha ‘‘buddhāna’’ntiādi. Saṁsayo nāma natthi bodhimūle eva samugghāṭitattā. Parivitakkapubbabhāgoti adhippetakiccassa pubbabhāgaparivitakko eva. Buddhānaṁ labbhatīti ‘‘karissāma, na karissāmā’’tiādiko esa cittacāro buddhānaṁ labbhati sambhavati vicāraṇavasena pavattanato, na pana saṁsayavasena. Tenāhāti yena buddhānampi labbhati, tenevāha bhagavā ‘‘yannūnāha’’nti. Parikappane vāyaṁ nipāto. ‘‘Upasaṅkameyya’’nti kiriyāpadena vuccamāno eva hi attho ‘‘yannūnā’’ti nipātapadena jotīyati. Ahaṁ yannūna upasaṅkameyyanti yojanā. Yadi panāti idampi tena samānatthanti āha ‘‘yadi panāhanti attho’’ti.",
  "tika-s0101t9:5": "408. Yathā unnatappāyo saddo unnādo, evaṁ vipulabhāvena uparūpari pavattopi unnādoti tadubhayaṁ ekajjhaṁ katvā pāḷiyaṁ ‘‘unnādiniyā’’ti vatvā puna vibhāgena dassetuṁ ‘‘uccāsaddamahāsaddāyā’’ti vuttanti tamatthaṁ vivaranto ‘‘uccaṁ nadamānāyā’’tiādimāha. Assāti parisāya. Uddhaṁgamanavasenāti unnatabahulatāya uggantvā uggantvā pavattanavasena. Disāsu patthaṭavasenāti vipulabhāvena bhūtaparamparāya sabbadisāsu pattharaṇavasena. Idāni paribbājakaparisāya uccāsaddamahāsaddatāya kāraṇaṁ, tassa ca pavattiākāraṁ dassento ‘‘tesañhī’’tiādimāha. Kāmassādo nāma kāmaguṇassādo. Kāmabhavādigato assādo bhavassādo.",
  "tika-s0101t9:6": "409.Saṇṭhapesīti saṁyamanavasena sammadeva ṭhapesi, saṇṭhapanañcettha tiracchānakathāya aññamaññasmiṁ agāravassa jahāpanavasena ācārassa sikkhāpanaṁ, yathāvuttadosassa nigūhanañca hotīti āha ‘‘sikkhāpesī’’tiādi. Appasaddanti nissaddaṁ, uccāsaddamahāsaddābhāvanti adhippāyo. Nappamajjantīti na agāravaṁ karonti.",
  "tika-s0101t9:7": "410.Noāgate ānandoti bhagavati āgate no amhākaṁ ānando pīti hoti. Piyasamudācārāti piyālāpā. ‘‘Paccuggamanaṁ akāsī’’ti vatvā na kevalamayameva, atha kho aññepi pabbajitā yebhuyyena bhagavato apacitiṁ karontevāti dassetuṁ ‘‘bhagavantañhī’’tiādiṁ vatvā, tattha kāraṇamāha ‘‘uccākulīnatāyā’’ti, tena sāsane appasannāpi kulagāravena bhagavati apacitiṁ karonte vāti dasseti. Etasmiṁantare kā nāma kathāti etasmiṁ yathāvuttaparicchedabbhantare kathā kā nāma. Vippakatā āraddhā hutvā apariyositā. ‘‘Kā kathā vippakatā’’ti vadanto atthato tassā pariyosāpanaṁ paṭijānāti nāma. ‘‘Kā kathā’’ti ca avisesacodanāti yassā tassā sabbassāpi kathāya pariyosāpanaṁ paṭiññātañca hoti, tañca paresaṁ asabbaññūnaṁ avisayanti āha ‘‘pariyantaṁ netvā demīti sabbaññupavāraṇaṁ pavāresī’’ti.",
  "tika-s0101t9:8": "Abhisaññānirodhakathāvaṇṇanā",
  "tika-s0101t9:9": "411.Sukāraṇanti sundaraṁ atthāvahaṁ hitāvahaṁ kāraṇaṁ. Nānātitthesu nānāladdhīsu niyuttāti nānātitthikā, te eva nānātitthiyā ka-kārassa ya-kāraṁ katvā. Kutūhalamettha atthīti kotūhalā, sā eva sālāti kotūhalasālā, tenāha ‘‘kotūhaluppattiṭṭhānato’’ti. Saññānirodheti saññāsīsenāyaṁ desanā, tasmā saññāsahagatā sabbepi dhammā saṅgayhanti, tattha pana cittaṁ padhānanti āha ‘‘cittanirodhe’’ti. Accantanirodhassa pana tehi anadhippetattā, avisayattā ca ‘‘khaṇikanirodhe’’ti āha. Kāmaṁ sopi tesaṁ avisayova, atthato pana nirodhakathā vuccamānā tattheva tiṭṭhatīti tathā vuttaṁ. Kittighosoti ‘‘aho buddhānubhāvo bhavantarapaṭicchannaṁ kāraṇaṁ evaṁ hatthāmalakaṁ viya paccakkhato dasseti, sāvake ca edise saṁvarasamādāne patiṭṭhāpetī’’ti thutighoso yāva bhavaggā pattharati. Paṭibhāgakiriyanti paḷāsavasena paṭibhāgabhūtaṁ payogaṁ karonto. Bhavantarasamayanti tatra tatra vuṭṭhanasamayaṁ abhūtaparikappitaṁ kiñci uppādiyaṁ vatthuṁ attano samayaṁ katvā. Kiñcideva sikkhāpadanti ‘‘elamūgena bhavitabbaṁ , ettakaṁ, velaṁ ekasmiṁyeva ṭhāne nisīditabba’’nti evamādikaṁ kiñcideva kāraṇaṁ sikkhākoṭṭhāsaṁ katvā paññapenti. Nirodhakathanti nirodhasamāpattikathaṁ.",
  "tika-s0101t9:10": "Tesūti kotūhalasālāyaṁ sannipatitesu titthiyasamaṇabrāhmaṇesu. Ekacceti eke. Purimoti ‘‘ahetū appaccayā’’ti evaṁvādī. Yvāyaṁ idha uppajjatīti yojanā. Samāpattinti asaññabhāvāvahaṁ samāpattiṁ. Nirodheti saññānirodhe. Hetuṁ apassantoti yena hetunā asaññabhave saññāya nirodho sabbaso anuppādo, yena ca tato cutassa idha pañcavokārabhave tassā uppādo, taṁ avisayatāya apassanto.",
  "tika-s0101t9:11": "Nanti paṭhamavādiṁ. Nisedhetvāti ‘‘na kho nāmetaṁ bho evaṁ bhavissatī’’ti evaṁ paṭikkhipitvā. Asaññikabhāvanti muñchāpattiyā kiriyamayasaññāvasena vigatasaññibhāvaṁ. Vakkhati hi ‘‘visaññī hutvā’’ti. Vikkhambhanavasena kilesānaṁ santāpanena attantapo. Ghoratapoti dukkaratāya bhīmatapo. Parimāritindriyoti nibbisevanabhāvāpādanena sabbaso milāpitacakkhādindriyo. Bhaggoti bhañjitakusalajjhāsayo. Evamāhāti ‘‘evaṁ saññā hi bho purisassa attā’’tiādiākārena saññānirodhamāha. Iminā nayena ito paresu dvīsu ṭhānesu yathārahaṁ yojanā veditabbā.",
  "tika-s0101t9:12": "Āthabbaṇapayoganti āthabbaṇavedavihitaṁ āthabbaṇikānaṁ visaññibhāvāpādanapayogaṁ. Āthabbaṇaṁ payojetvāti āthabbaṇavede āgataaggijuhanapubbakaṁ mantajappanaṁ payojetvā sīsacchinnatādidassanena saññānirodhamāha. Tassāti yassa sīsacchinnatādi dassitaṁ, tassa.",
  "tika-s0101t9:13": "Yakkhadāsīnanti devadāsīnaṁ, yā ‘‘devatābhatiyotipi’’ vuccanti. Madaniddanti surāmadanimittakaṁ supanaṁ devatūpahāranti naccanagāyanādinā devatānaṁ pūjaṁ. Surāpātinti pātipuṇṇaṁ suraṁ. Divāti atidivā ussūre.",
  "tika-s0101t9:14": "Elamūgakathā viyāti imesaṁ paṇḍitamānīnaṁ kathā andhabālakathāsadisī. Cattāro nirodheti aññamaññavidhure cattāro nirodhe ete paññapenti. Na ca aññamaññaviruddhanānāsabhāvena tena bhavitabbaṁ, atha kho ekasabhāvena, tenāha ‘‘iminā cā’’tiādi. Aññenevāti imehi vuttākārato aññākāreneva bhavitabbaṁ. ‘‘Ayaṁ nirodho, ayaṁ nirodho’’ti āmeḍitavacanaṁ satthā attano desanāvilāsena anekākāravokāraṁ nirodhaṁ vibhāvessatīti dassanatthaṁ kataṁ aho nūnāti ettha ahoti acchariye, nūnāti anussaraṇe nipāto. Tasmā aho nūna bhagavā anaññasādhāraṇadesanattā nirodhampi aho acchariyaṁ katvā katheyya maññeti adhippāyo. ‘‘Aho nūna sugato’’ti etthāpi eseva nayo. Acchariyavibhāvanato eva cettha dvikkhattuṁ vacanaṁ, acchariyatthopi cettha aho-saddo. So yasmā anussaraṇamukheneva tena gahito, tasmā vuttaṁ ‘‘aho nūnāti anussaraṇatthe’’ti. Kālapuggalādivibhāgena bahubhedattā imesaṁ nirodhadhammānanti bahuvacanaṁ, kusala-saddayogena sāmivacanaṁ bhummatthe daṭṭhabbaṁ. Ciṇṇavasitāyāti nirodhasamāpattiyaṁ vasībhāvassa ciṇṇattā. Sabhāvaṁ jānātīti nirodhassa sabhāvaṁ yāthāvato jānāti.",
  "tika-s0101t9:15": "Ahetukasaññuppādanirodhakathāvaṇṇanā",
  "tika-s0101t9:16": "412.Gharamajjheyevapakkhalitāti gharato bahi gantukāmā purisā maggaṁ anotaritvā gharājirena samatale vivaṭaṅgaṇe eva pakkhalanaṁ pattā, evaṁ sampadamidanti attho. Asādhāraṇo hetu, sādhāraṇo paccayoti evamādi vibhāgena idha payojanaṁ natthi saññāya akāraṇabhāvapaṭikkhepattā codanāyāti vuttaṁ ‘‘kāraṇasseva nāma’’nti.",
  "tika-s0101t9:17": "Pāḷiyaṁ ‘‘uppajjantipi nirujjhantipī’’ti vuttaṁ, tattha ‘‘sahetū sappaccayā saññā uppajjanti, uppannā pana nirujjhantiyeva, na tiṭṭhantī’’ti dassanatthaṁ ‘‘nirujjhantī’’ti vacanaṁ, na nirodhassa sahetusappaccayabhāvadassanatthaṁ. Uppādo hi sahetuko , na nirodho. Yadi hi nirodhopi sahetuko siyā, tassa nirodhenāpi bhavitabbaṁ aṅkurādīnaṁ viya, na ca tassa nirodho atthi. Tasmā vuttanayeneva pāḷiyā attho veditabbo. Ayañca nayo khaṇanirodhavasena vutto. Yo pana yathāparicchinnakālavasena sabbasova anuppādanirodho, so ‘‘sahetuko’’ti veditabbo tathārūpāya paṭipattiyā vinā abhāvato. Tenāha bhagavā ‘‘sikkhā ekā saññā nirujjhatī’’ti. (Dī. ni. 1.412) tato eva ca idhāpi vuttaṁ ‘‘saññāya sahetukaṁ uppādanirodhaṁ dīpetu’’nti.",
  "tika-s0101t9:18": "Sikkhā ekāti ettha sikkhāti karaṇe paccattavacanaṁ, eka-saddo aññapariyāyo ‘‘ittheke abhivadanti sato vā pana sattassā’’tiādīsu (dī. ni. 1.85 ādayo; ma. ni. 3.21) viya, na saṅkhyāvācīti āha ‘‘sikkhā ekā saññā uppajjantīti sikkhāya ekaccā saññā jāyantī’’ti. Sesapadesupi eseva nayo.",
  "tika-s0101t9:19": "413.Tatthāti tassaṁ uparidesanāyaṁ. Sammādiṭṭhisammāsaṅkappavasena pariyāpannattā āgatāti sabhāvato upakārato ca paññākkhandhe pariyāpannattā saṅgahitattā tatiyā adhipaññāsikkhā sammādiṭṭhisammāsaṅkappavasena āgatā. Tathā hi vuttaṁ ‘‘yā cāvuso visākha sammādiṭṭhi, yo ca sammāsaṅkappo, ime dhammā paññākkhandhe saṅgahitā’’ti (ma. ni. 1.462) kāmañcettha vuttanayena tissopi sikkhā āgatā eva, tathāpi adhicittasikkhāya eva abhisaññānirodho dassito, itarā tassa sambhārabhāvena ānītā.",
  "tika-s0101t9:20": "Pañcakāmaguṇikarāgoti pañcakāmakoṭṭhāse ārabbha uppajjanakarāgo. Asamuppannakāmacāroti vattamānuppannatāvasena asamuppanno yo koci kāmacāro yā kāci lobhuppatti. Purimo visayavasena niyamitattā kāmaguṇārammaṇova lobho daṭṭhabbo, itaro pana jhānanikantibhavarāgādippabhedo sabbopi lobhacāro kāmanaṭṭhena kāmesu pavattanato. Sabbepi hi tebhūmakā dhammā kāmanīyaṭṭhena kāmāti. Ubhayesampi kāmasaññātināmatā sahacaraṇañāyenāti ‘‘kāmasaññā’’ti paduddhāraṁ katvā tadubhayaṁ niddiṭṭhaṁ.",
  "tika-s0101t9:21": "‘‘Tatthā’’tiādi asamuppannakāmacārato pañcakāmaguṇikarāgassa visesadassanaṁ. Kāmaṁ pañcakāmaguṇikarāgopi asamuppanno eva maggena samugghāṭīyati, tasmiṁ pana samugghāṭitepi na sabbo rāgo samugghāṭaṁ gacchati, tasmā pañcakāmaguṇikarāgaggahaṇena na itarassa sabbassa rāgassa gahaṇaṁ hotīti ubhayasādhāraṇena pariyāyena ubhayaṁ saṅgahetvā dassetuṁ pāḷiyaṁ kāmasaññāggahaṇaṁ katanti tadubhayaṁ sarūpato visesato ca dassetvā sabbasaṅgāhikabhāvato ‘‘asamuppannakāmacāropana imasmiṁ ṭhāne vaṭṭatī’’ti vuttaṁ.",
  "tika-s0101t9:22": "Sadisattāti kāmasaññādibhāvena samānattā, etena pāḷiyaṁ ‘‘purimā’’ti sadisakappanāvasena vuttanti dasseti. Anāgatā hi idha ‘‘nirujjhatī’’ti vuttā anuppādassa adhippetattā, tenāha ‘‘anuppannāva nuppajjatī’’ti.",
  "tika-s0101t9:23": "Nīvaraṇavivekato jātattā vivekajehi paṭhamajjhānapītisukhehi saha akkhātabbā, taṁkoṭṭhāsikā vāti vivekajaṁ pītisukhasaṅkhātā. Nānattasaññāpaṭighasaññāhi nipuṇatāya sukhumabhūtatāya sukhumasaññā bhūtā sukhumabhāvena, paramatthabhāvena aviparītasabhāvā. Jhānaṁ taṁsampayuttadhammānaṁ bhāvanāsiddhā saṇhasukhumatā nīvaraṇavikkhambhanavasena viññāyatīti āha ‘‘kāmacchandādioḷārikaṅgappahānavasena sukhumā’’ti. Bhūtatāyāti vijjamānatāya. Sabbatthāti sabbavāresu.",
  "tika-s0101t9:24": "Samāpajjanādhiṭṭhānāni viya vuṭṭhānaṁ jhāne pariyāpannampi hoti yathā taṁ dhammānaṁ bhaṅgakkhaṇo dhammesu, na āvajjanapaccavekkhaṇānīti ‘‘paṭhamajjhānaṁ samāpajjanto adhiṭṭhahanto vuṭṭhahanto ca sikkhatī’’ti vuttaṁ, na ‘‘āvajjanto paccavekkhanto’’ti. Tanti paṭhamajjhānaṁ. Tenāti hetumhi karaṇavacanaṁ, tasmā paṭhamajjhānena hetubhūtenāti attho. Hetubhāvo cettha jhānassa yathāvuttasaññāya uppattiyā sahajātādipaccayabhāvo kāmasaññāya nirodhassa upanissayatāva, tañca kho suttantapariyāyena. Tathā ceva saṁvaṇṇitaṁ ‘‘tathārūpāya paṭipattiyā vinā abhāvato’’ti. Etenupāyenāti yvāyaṁ paṭhamajjhānatappaṭipakkhasaññāvasena ‘‘sikkhā ekā saññā uppajjati, sikkhā ekā saññā nirujjhatī’’ti ettha attho vutto, etena nayena. Sabbatthāti sabbavāresu.",
  "tika-s0101t9:25": "414. Yasmā panettha samāpattivasena taṁtaṁsaññānaṁ uppādanirodhe vuccamāne aṅgavasena so vuttoti āha ‘‘yasmā panā’’tiādi. ‘‘Aṅgato sammasana’’nti anupadadhammavipassanāya lakkhaṇavacanaṁ. Anupadadhammavipassanañhi karonto samāpattiṁ patvā aṅgato sammasanaṁ karoti, na ca saññā samāpattiyā kiñci aṅgaṁ hoti. Vuttañca ‘‘idañca saññā saññāti evaṁ aṅgato sammasanaṁ uddhaṭa’’nti. Aṅgatoti vā avayavatoti attho, anupadadhammatoti vuttaṁ hoti. Tadevāti ākiñcaññāyatanameva.",
  "tika-s0101t9:26": "Yato khoti paccatte nissakkavacananti āha ‘‘yo nāmā’’ti yathā ‘‘ādimhī’’ti etasmiṁ atthe ‘‘ādito’’ti vuccati itaravibhattitopi to-saddassa labbhanato. Sakasmiṁ attanā adhigate saññā sakasaññā, sā etassa atthīti sakasaññī, tenāha ‘‘attano paṭhamajjhānasaññāya saññavā’’ti. Sakasaññīti cettha upari vuccamānanirodhapādakatāya sātisayāya jhānasaññāya atthibhāvajotako ī-kāro daṭṭhabbo, tenevāha ‘‘anupubbena saññaggaṁ phusatī’’tiādi. Tasmā tattha tattha sakasaññitāggahaṇena tasmiṁ tasmiṁ jhāne sabbaso suciṇṇavasībhāvo dīpitoti veditabbaṁ.",
  "tika-s0101t9:27": "Lokiyānanti niddhāraṇe sāmivacanaṁ, sāmiatthe eva vā. Yadaggena hi taṁ tesu seṭṭhaṁ, tadaggena tesampi seṭṭhanti. ‘‘Lokiyāna’’nti visesanaṁ lokuttarasamāpattīhi tassa aseṭṭhabhāvato. ‘‘Kiccakārakasamāpattīna’’nti visesanaṁ akiccakārakasamāpattito tassa aseṭṭhabhāvato. Akiccakārakatā cassā paṭusaññākiccābhāvavacanato viññāyati. Yatheva hi tattha saññā, evaṁ phassādayo pīti. Yadaggena hi tattha saṅkhārāvasesasukhumabhāvappattiyā pakativipassakānaṁ sammasituṁ asakkuṇeyyarūpena ṭhitā, tadaggena heṭṭhimasamāpattidhammā viya paṭukiccakaraṇasamatthāpi na hontīti. Svāyamattho paramatthamañjusāyaṁ visuddhimaggasaṁvaṇṇanāyaṁ āruppakathāyaṁ (visuddhi. ṭī. 1.286) savisesaṁ vutto, tasmā tattha vuttanayena veditabbo. Keci pana ‘‘yathā heṭṭhimā heṭṭhimā samāpattiyo uparimānaṁ uparimānaṁ adhiṭṭhānakiccaṁ sādhenti, na evaṁ nevasaññānāsaññāyatanasamāpatti kassacipi adhiṭṭhānakiccaṁ sādheti, tasmā sā akiccakārikā, itarā kiccakārikā vuttā’’ti vadanti, tadayuttaṁ tassāpi vipassanācittaparidamanādīnaṁ adhiṭṭhānakiccasādhanato. Tasmā purimoyeva attho yutto.",
  "tika-s0101t9:28": "Pakappetīti saṁvidahati. Jhānaṁ samāpajjanto hi jhānasukhaṁ attani saṁvidahati nāma. Abhisaṅkharotīti āyūhati, sampiṇḍetīti attho. Sampiṇḍanattho hi samudayaṭṭho. Yasmā nikantivasena cetanākiccassa matthakappatti, tasmā phalūpacārena kāraṇaṁ dassento ‘‘nikantiṁ kurumāno abhisaṅkharoti nāmā’’ti vuttaṁ. Imā idāni me labbhamānā ākiñcaññāyatanasaññā nirujjheyyuṁ taṁsamatikkameneva uparijhānatthāya cetanābhisaṅkharaṇasambhavato. Aññāti ākiñcaññāyatanasaññāhi aññā. Tato thūlatarabhāvato oḷārikā. Kā pana tāti āha ‘‘bhavaṅgasaññā’’ti. Ākiñcaññāyatanato vuṭṭhāya eva hi uparijhānatthāya cetanābhisaṅkharaṇāni bhaveyyuṁ, vuṭṭhānañca bhavaṅgavasena hoti. Yāva ca upari jhānasamāpajjanaṁ, tāva antarantarā bhavaṅgappavattīti āha ‘‘bhavaṅgasaññā uppajjeyyu’’nti.",
  "tika-s0101t9:29": "Cetentovāti nevasaññānāsaññāyatanajjhānaṁ ekaṁ dve cittavāre samāpajjanto eva. Na ceteti tathā heṭṭhimajjhānesu viya vā pubbābhogābhāvato pubbābhogavasena hi jhānaṁ pakappento idha ‘‘cetetī’’ti vutto. Yasmā ‘‘ahametaṁ jhānaṁ nibbattemi upasampādemi samāpajjāmī’’ti evaṁ abhisaṅkharaṇaṁ tattha sālayasseva hoti, na anālayassa, tasmā ekaṁ cittakkhaṇikampi jhānaṁ pavattento tattha appahīnanikantikatāya abhisaṅkharonto evāti attho. Yasmā panassa tathā heṭṭhimajjhānesu viya vā tattha pubbābhogo natthi, tasmā ‘‘na abhisaṅkharotī’’ti vuttaṁ. ‘‘Imassa bhikkhuno’’tiādi vuttassevatthassa vivaraṇaṁ. ‘‘Svāyamattho’’tiādinā tamevatthaṁ upamāya paṭipādeti.",
  "tika-s0101t9:30": "Pacchābhāgeti pitugharassa pacchābhāge. Tato puttagharato. Laddhagharamevāti yato anena bhikkhā laddhā, tameva gharaṁ puttagehameva. Āsanasālā viya ākiñcaññāyatanasamāpatti tato pitugharaputtagharaṭṭhāniyānaṁ nevasaññānāsaññāyatananirodhasamāpattīnaṁ upagantabbato. Pitugharaṁ amanasikaritvāti pavisitvā samatikkantampi pitugharaṁ na manasi katvā. Puttagharasseva ācikkhanaṁ viya ekaṁ dve cittavāre samāpajjitabbampi nevasaññānāsaññāyatanaṁ na manasi katvā parato nirodhasamāpattiatthāya eva manasikāro. Evaṁ amanasikārasāmaññena, manasikārasāmaññena ca upamupameyyatā veditabbā ācikkhanenapi manasikārasseva jotitattā. Na hi manasikārena vinā ācikkhanaṁ sambhavati.",
  "tika-s0101t9:31": "Tā jhānasaññāti tā ekaṁ dve cittavāre pavattā nevasaññānāsaññāyatanasaññā. Nirujjhantīti padeseneva nirujjhanti, pubbābhisaṅkhāravasena pana upari anuppādo. Yathā ca jhānasaññānaṁ, evaṁ itarasaññānaṁ pīti āha ‘‘aññā ca oḷārikā bhavaṅgasaññā nuppajjantī’’ti, yathāparicchinnakālanti adhippāyo. So evaṁ paṭipanno bhikkhūti so evaṁ yathāvutte saññāgge ṭhito arahatte, anāgāmiphale vā patiṭṭhito bhikkhu dvīhi phalehi samannāgamo, tiṇṇaṁ saṅkhārānaṁ paṭippassaddhi, soḷasavidhā ñāṇacariyā, navavidhā samādhicariyāti imesaṁ vasena nirodhapaṭipādanapaṭipattiṁ paṭipanno. Phusatīti ettha phusanaṁ nāma vindanaṁ paṭiladdhīti āha ‘‘vindati paṭilabhatī’’ti. Atthato pana yathāparicchinnakālaṁ cittacetasikānaṁ sabbaso appavatti eva.",
  "tika-s0101t9:32": "Abhīti upasaggamattaṁ niratthakaṁ, tasmā ‘‘saññā’’ icceva attho. Nirodhapadena anantarikaṁ katvā samāpattipade vattabbe tesaṁ dvinnaṁ antare sampajānapadaṁ ṭhapitanti āha ‘‘nirodhapadena anantarikaṁ katvā vutta’’nti, tenāha ‘‘anupaṭi…pe… attho’’ti. Tatrāpīti tasmimpi tathā padānupubbiṭhapanepi ayaṁ visesatthoti yojanā. Sampajānantassāti taṁ taṁ samāpattiṁ samāpajjitvā vuṭṭhāya tattha tattha saṅkhārānaṁ sammasanavasena pajānantassa. Anteti yathāvuttāya nirodhapaṭipattiyā pariyosāne. Dutiyavikappe sampajānantassāti sampajānakārinoti attho, tena nirodhasamāpajjanakassa bhikkhuno ādito paṭṭhāya sabbapāṭihārikapaññāya saddhiṁ atthasādhikā paññā kiccato dassitā hoti, tenāha ‘‘paṇḍitassa bhikkhuno’’ti.",
  "tika-s0101t9:33": "Sabbākārenāti ‘‘samāpattiyā sarūpaviseso, samāpajjanako, samāpajjanassa ṭhānaṁ, kāraṇaṁ, samāpajjanākāro’’ti evamādi sabbappakārena. Tatthāti visuddhimagge. (Visuddhī. 2.867) kathitatovāti kathitaṭṭhānato eva gahetabbā, na idha taṁ vadāma punaruttibhāvatoti adhippāyo.",
  "tika-s0101t9:34": "Evaṁ kho ahanti ettha ākārattho evaṁ-saddo uggahitākāradassananti katvā. Evaṁ poṭṭhapādāti ettha pana sampaṭicchanattho, tenāha ‘‘suuggahitaṁ tayāti anujānanto’’ti.",
  "tika-s0101t9:35": "415. Saññā aggā etthāti saññāggaṁ, ākiñcaññāyatanaṁ. Aṭṭhasu samāpattīsupi saññāggaṁ atthi upalabbhatīti cintetvā. ‘‘Puthū’’ti pāḷiyaṁ liṅgavipallāsaṁ dassento āha ‘‘bahūnipī’’ti. ‘‘Yathā’’ti iminā pakāraviseso karaṇappakāro gahito, na pakārasāmaññanti āha ‘‘yena yena kasiṇenā’’ti, pathavīkasiṇena karaṇabhūtenā’’ti ca. Jhānaṁ tāva yutto karaṇabhāvo saññānirodhaphusanassa sādhakatamabhāvato, kathaṁ kasiṇānanti? Tesampi so yutto eva. Yadaggena hi jhānānaṁ nirodhaphusanassa sādhakataṁ abhāvo, tadaggena kasiṇānampi tadavinābhāvato. Anekakaraṇāpi kiriyā hotiyeva yathā ‘‘assena yānena dīpikāya gacchatī’’ti.",
  "tika-s0101t9:36": "Ekavāranti sakiṁ. Purimasaññānirodhanti kāmasaññādipurimasaññāya nirodhaṁ, na nirodhasamāpattisaññitaṁ saññānirodhaṁ. Ekaṁ saññāgganti ekaṁ saññābhūtaṁ aggaṁ seṭṭhanti attho heṭṭhimasaññāya ukkaṭṭhabhāvato. Saññā ca sā aggañcāti saññāggaṁ, na saññāsu agganti. Dve vāreti dvikkhattuṁ. Sesakasiṇesūti kasiṇānaṁyeva gahaṇaṁ nirodhakathāya adhikatattā. Tato eva cettha jhānaggahaṇena kasiṇajjhānāni eva gahitānīti veditabbaṁ. ‘‘Paṭhamajjhānena karaṇabhūtenā’’ti ārammaṇaṁ anāmasitvā vadati yathā ‘‘yena yena kasiṇenā’’ti ettha jhānaṁ anāmasitvā vuttaṁ. ‘‘Itī’’tiādinā vuttamevatthaṁ saṅgahetvā nigamanavasena vadati. Sabbampīti sabbaṁ ekavāraṁ samāpannajhānaṁ. Saṅgahetvāti sañjānanalakkhaṇena taṁsabhāvāvisesato ekajjhaṁ saṅgahetvā. Aparāparanti punappunaṁ.",
  "tika-s0101t9:37": "416. Jhānapadaṭṭhānaṁ vipassanaṁ vaḍḍhentassa puggalassa vasena saññāñāṇāni dassitāni paṭhamanaye . Dutiyanaye pana yasmā vipassanaṁ ussukkāpetvā maggena ghaṭentassa maggañāṇaṁ uppajjati, tasmā vipassanāmaggavasena saññāñāṇāni dassitāni. Yasmā pana paṭhamanayo lokiyattā oḷāriko, dutiyanayo missako tasmā tadubhayaṁ asambhāvetvā accantasukhumaṁ subhaṁ thiraṁ nibbattitalokuttarameva dassetuṁ maggaphalavasena saññāñāṇāni dassitāni tatiyanaye. Tayopete nayā maggasodhanavasena dassitā.",
  "tika-s0101t9:38": "‘‘Ayaṁ panettha sāro’’ti vibhāvetuṁ tipiṭakamahāsivattheravādo ābhato. Nirodhaṁ pucchitvā tasmiṁ kathite tadanantaraṁ saññāñāṇuppattiṁ pucchanto atthato nirodhato vuṭṭhānaṁ pucchati nāma, nirodhato ca vuṭṭhānaṁ arahattaphaluppattiyā vā siyā anāgāmiphaluppattiyā vā, tattha saññā padhānā, tadanantarañca paccavekkhaṇañāṇanti tadubhayaṁ niddhārento thero ‘‘kiṁ ime bhikkhū bhaṇantī’’tiādimāha . Tattha ‘‘kiṁ ime bhikkhū bhaṇantī’’ti tadā dīghanikāyatantiṁ parivattante imaṁ ṭhānaṁ patvā yathāvuttena paṭipāṭiyā tayo naye kathente bhikkhū sandhāya vadati.",
  "tika-s0101t9:39": "Yassa yathā maggavīthiyaṁ maggaphalañāṇesu uppannesu niyamato maggaphalapaccavekkhaṇañāṇāni honti, evaṁ phalasamāpattiyaṁ phalapaccavekkhaṇañāṇanti āha ‘‘pacchā paccavekkhaṇañāṇa’’nti. ‘‘Idaṁ arahattaphala’’nti idaṁ paccavekkhaṇañāṇassa pavattiākāradassanaṁ. Phalasamādhisaññāpaccayāti phalasamādhisahagatasaññāpaccayā. Kira-saddo anussaraṇattho. Yathādhigatadhammānussaraṇapakkhiyā hi paccavekkhaṇā. Samādhisīsena cettha sabbaṁ arahattaphalaṁ gahitaṁ sahacaraṇañāyena, tasmiṁ asati paccavekkhaṇāya asambhavo evāti āha ‘‘idappaccayā’’ti.",
  "tika-s0101t9:40": "Saññāattakathāvaṇṇanā",
  "tika-s0101t9:41": "417. Desanāya saṇhabhāvena sārambhamakkhissādimalavisodhanato sutamayañāṇaṁ nhāpitaṁ viya, sukhumabhāvena tanulepanavilittaṁ viya, tilakkhaṇabbhāhatatāya kuṇḍalādialaṅkāravibhūsitaṁ viya ca hoti, tadanupasevato ñāṇassa ca tathābhāvo taṁsamaṅgino puggalassa tathābhāvāpatti, nirodhakathāya nivesanañcassa sirisayanappavesanasadisanti āha ‘‘saṇhasukhuma…pe… āropitopī’’ti. Tatthāti tassaṁ nirodhakathāyaṁ. Sukhaṁ avindanto mandabuddhitāya alabhanto. Malavidūsitatāya gūthaṭṭhānasadisaṁ. Attano laddhiṁ attadiṭṭhiṁ. Anumatiṁ gahetvāti anuññaṁ gahetvā ‘‘ediso me attā’’ti anujānāpetvā, attano laddhiyaṁ patiṭṭhapetvāti attho. Kaṁ panāti oḷāriko, manomayo, arūpīti tiṇṇaṁ attavādānaṁ vasena tividhesu katamanti attho. Pariharantoti viddhaṁsanato pariharanto, nigūhantoti adhippāyo. Yasmā catusantatirūpappabandhaṁ ekattavasena gahetvā rūpībhāvato ‘‘oḷāriko attā’’ti pacceti attavādī, annapānopadhānatañcassa parikappetvā ‘‘sassato’’ti maññati, rūpībhāvato eva ca saññāya aññattaṁ ñāyāgatameva, yaṁ vedavādino ‘‘annamayo, pānamayo’’ti ca dvidhā voharanti, tasmā paribbājako taṁ sandhāyā ‘‘oḷārikaṁ kho’’ti āha.",
  "tika-s0101t9:42": "Tattha yadi attā rūpī, na saññī, saññāya arūpabhāvattā, rūpadhammānañca asañjānanasabhāvattā, rūpī ca samāno yadi tava matena nicco, saññā aparāparaṁ pavattanato tattha tattha bhijjatīti bhedasabbhāvato aniccā, evampi ‘‘aññā saññā, añño attā’’ti saññāya abhāvato acetanoti na kammassa kārako, phalassa ca na upabhuñjakoti āpannameva, tenāha ‘‘oḷāriko ca hi te’’tiādi. Paccāgacchatoti paccāgacchantassa , jānatoti attho. ‘‘Aññā ca saññā uppajjanti, aññā ca saññā nirujjhantī’’ti kasmā vuttaṁ, nanu uppādapubbako nirodho, na ca uppannaṁ anirujjhakaṁ nāma atthīti codanaṁ sandhāyāha ‘‘catunnañca khandhāna’’ntiādi.",
  "tika-s0101t9:43": "418-420.Manomayanti jhānamanaso vasena manomayaṁ. Yo hi bāhirapaccayanirapekkho, so manasāva nibbattoti manomayo. Rūpaloke nibbattasarīraṁ sandhāya vadati, yaṁ vedavādino ānandamayo, viññāṇamayoti ca dvidhā voharanti. Tatrāpīti ‘‘manomayo attā’’ti imasmimpi pakkhe. Dose dinneti ‘‘aññāva saññā bhavissatī’’tiādinā dose dinne. Idhāpi purimavāde vuttanayeneva dosadassanaṁ veditabbaṁ. Ayaṁ pana viseso – yadi attā manomayo, sabbaṅgapaccaṅgī, ahīnindriyo ca bhaveyya, evaṁ sati ‘‘rūpaṁ attā siyā, na ca saññī’’ti pubbe viya vattabbaṁ. Tenāha – ‘‘manomayo ca hi te’’tiādi. Kasmā panāyaṁ paribbājako paṭhamaṁ oḷārikaṁ attānaṁ paṭijānitvā taṁ laddhiṁ vissajjetvā puna manomayaṁ attānaṁ paṭijānāti, tañca vissajjetvā arūpiṁ attānaṁ paṭijānātīti? Kāmañcettha kāraṇaṁ heṭṭhā vuttameva, tathāpi ime titthiyā nāma anavaṭṭhitacittā thusarāsimhi nikhātakhāṇuko viya cañcalāti dassetuṁ ‘‘yathā nāma ummattako’’tiādi vuttaṁ. Tattha saññāyāti pakatisaññāya. Uppādanirodhaṁ icchati aparāparaṁ pavattāya saññāya udayavayadassanato. Tathāpi ‘‘saññā saññā’’ti pavattasamaññaṁ ‘‘attā’’ti gahetvā tassa ca avicchedaṁ parikappento sassataṁ maññati, tenāha ‘‘attānaṁ pana sassataṁ maññatī’’ti.",
  "tika-s0101t9:44": "Tathevāti yathā ‘‘rūpī attā’’ti, ‘‘manomayo attā’’ti ca vādadvaye saññāya attato aññatā, tathā cassa acetanatādidosappasaṅgo dunnivāro , tatheva imasmiṁ vāde doso. Tenāha ‘‘tathevassa dosaṁ dassento’’ti. Micchādassanenāti attadiṭṭhisaṅkhātena micchābhinivesena. Abhibhūtattāti anādikālabhāvitabhāvena ajjhotthaṭattā nivāritañāṇacārattā. Taṁ nānattaṁ ajānantoti yena santatighanena, samūhaghanena ca vañcito bālo pabandhavasena pavattamānaṁ dhammasamūhaṁ micchāgāhavasena ‘‘attā’’ti, ‘‘nicco’’ti ca abhinivissa voharati, taṁ ekattasaññitaṁ ghanaggahaṇaṁ vinibhujja yāthāvato jānanaṁ ghanavinibbhogo, sabbena sabbaṁ titthiyānaṁ so natthīti ayampi paribbājako tādisassa ñāṇassa paripākassa abhāvato vuccamānampi nāññāsi. Tena vuttaṁ ‘‘bhagavatā vuccamānampi taṁ nānattaṁ ajānanto’’ti. Saññā nāmāyaṁ nānārammaṇā nānākkhaṇe uppajjati, veti cāti saññāyauppādanirodhaṁ passantopi saññāmayaṁ saññābhūtaṁ attānaṁ parikappetvā yathāvuttaghanavinibbhogābhāvato niccameva katvā maññati diṭṭhimaññanāya. Tathābhūtassa ca tassa saṇhasukhumaparamagambhīradhammatā na ñāyatevāti vuttaṁ ‘‘dujjānaṁ kho’’tiādi.",
  "tika-s0101t9:45": "Diṭṭhiādīsu ‘‘evameta’’nti dassanaṁ abhinivisanaṁ diṭṭhi. Tassā eva pubbabhāgabhūtaṁ ‘‘evameta’’nti nijjhānavasena khamanaṁ khanti. Tathā rocanaṁ ruci. ‘‘Aññathā’’tiādi tesaṁ diṭṭhiādīnaṁ vibhajitvā dassanaṁ. Tattha aññathāti yathā ariyavinaye antadvayaṁ anupaggamma majjhimā paṭipadāvasena dassanaṁ hoti, tato aññathāyeva. Aññadevāti yaṁ paramatthato vijjati khandhāyatanādi, tassa ca aniccatādi, tato aññadeva paramatthato avijjamānaṁ attānaṁ sassatādi te khamati ceva ruccati ca. Āyuñjanaṁ anuyuñjanaṁ āyogo, tenāha ‘‘yuttapayuttatā’’ti. Paṭipattiyāti paramattacintanādiparibbājakapaṭipattiyā . Dujjānametaṁ dhammataṁ tvaṁ ‘‘ayaṁ paramattho, ayaṁ sammutī’’ti imassa vibhāgassa dubbibhāgattā. ‘‘Yadi etaṁ dujjānaṁ, taṁ tāva tiṭṭhatu, imaṁ panatthaṁ bhagavantaṁ pucchissāmī’’ti cintetvā yathā paṭipajji, taṁ dassetuṁ ‘‘atha paribbājako’’tiādi vuttaṁ. Añño vā saññatoti saññāsabhāvato añño sabhāvo vā attā hotūti attho. Assāti attano.",
  "tika-s0101t9:46": "Lokīyati dissati ettha puññapāpaṁ, tabbipāko cāti loko, attā. So hissa kārako, vedako cāti icchito. Diṭṭhigatanti ‘‘sassato attā ca loko cā’’tiādi (dī. ni. 1.31; udā. 55) nayappavattaṁ diṭṭhigataṁ. Na hesa diṭṭhābhiniveso diṭṭhadhammikādiatthanissito tadasaṁvattanato. Yo hi tadāvaho, so taṁnissitoti vattabbataṁ labheyya yathā taṁ puññañāṇasambhāro. Eteneva tassa na dhammanissitatāpi saṁvaṇṇitā daṭṭhabbā. Ādibrahmacariyassāti ādibrahmacariyaṁ, tadeva ādibrahmacariyakaṁ yathā ‘‘vinayo eva venayiko’’ti, (pārā. aṭṭha. 21) tenāha ‘‘sikkhattayasaṅkhātassā’’tiādi. Diṭṭhābhinivesassa saṁsāravaṭṭe nibbidāvirāganirodhupasamāsaṁvattanaṁ vaṭṭantogadhattā, tassa vaṭṭasambandhanato ca. Tathā abhiññāsambodhanibbānāsaṁvattanañca daṭṭhabbaṁ. Abhijānanāyāti ñātapariññāvasena abhijānanatthāya. Sambujjhanatthāyāti tīraṇapahānapariññāvasena sambodhanatthāyāti vadanti. Abhijānanāyāti abhiññāpaññāvasena jānanāya, taṁ pana vaṭṭassa paccakkhakaraṇameva hotīti āha ‘‘paccakkhakiriyāyā’’ti. Sambujjhanatthāyāti pariññābhisamayavasena paṭivedhāya.",
  "tika-s0101t9:47": "Kāmaṁ taṇhāpi dukkhasabhāvā, tassā pana samudayabhāvena visuṁ gahitattā ‘‘taṇhaṁ ṭhapetvā’’ti vuttaṁ. Pabhāvanato uppādanato. Dukkhaṁ pabhāventīpi taṇhā avijjādipaccayantarasahitā eva pabhāveti, na kevalāti āha ‘‘sappaccayā’’ti. Ubhinnaṁ appavattīti ubhinnaṁ appavattinimittaṁ, nappavattanti ettha dukkhasamudayā etasmiṁ vā adhigateti appavatti. Dukkhanirodhaṁ nibbānaṁ gacchati adhigacchati, tadatthaṁ paṭipadā cāti dukkhanirodhagāminīpaṭipadā. Maggapātubhāvoti aggamaggasamuppādo. Phalasacchikiriyāti asekkhaphalādhigamo. Ākāranti taṁ gamanaliṅgaṁ.",
  "tika-s0101t9:48": "421. Samantato niggaṇhanavasena todanaṁ vijjhanaṁ sannitodakaṁ, vācāyāti ca paccatte karaṇavacananti āha ‘‘vacanapatodenā’’ti. Sajjhabbharitanti samantato bhusaṁ aritaṁ akaṁsūti satamattehi tuttakehi viya tiṁsasatamattā paribbājakā vācāpatodanehi tudiṁsu sabhāvato vijjamānanti paramatthasabhāvato upalabbhamānaṁ, napakatiādi viya anupalabbhamānaṁ. Tacchanti saccaṁ. Tathanti aviparītaṁ lokuttaradhammesūti visaye bhummaṁ te dhamme visayaṁ katvā. Ṭhitasabhāvanti avaṭṭhitasabhāvaṁ, taduppādakanti attho. Lokuttaradhammaniyāmatanti lokuttaradhammasampāpananiyāmena niyataṁ, tenāha ‘‘buddhānañhī’’tiādi. Edisāti ‘‘dhammaṭṭhitata’’ntiādinā vuttappakārā.",
  "tika-s0101t9:49": "Cittahatthisāriputtapoṭṭhapādavatthuvaṇṇanā",
  "tika-s0101t9:50": "422.Sukhumesu atthantaresūti khandhāyatanādīsu sukhumañāṇagocaresu dhammesu. Kusaloti pubbe buddhasāsane kataparicayatāya cheko ahosi. Gihibhāve ānisaṁsakathāyakathitattā sīlavantassa bhikkhuno tathā kathanena vibbhamane niyojitattā idāni sayampi sīlavā eva hutvā cha vāre (dha. pa. aṭṭha. 37; jā. aṭṭha. 1.1.69) vibbhami. Kammasarikkhakena hi phalena bhavitabbaṁ. Mahāsāvakassa kathiteti mahāsāvakassa mahākoṭṭhikattherassa apasādanakathitanimittaṁ. Patiṭṭhātuṁ asakkontoti sāsane patiṭṭhaṁ laddhuṁ asakkonto.",
  "tika-s0101t9:51": "423.Paññācakkhuno natthitāyāti suvuttaduruttasamavisamadassanasamatthapaññācakkhuno abhāvena . Cakkhumāti ettha yādisena cakkhunā puriso ‘‘cakkhumā’’ti vutto, taṁ dassetuṁ ‘‘subhāsitā’’tiādi vuttaṁ. Ekakoṭṭhāsāti ekantikā, nibbānāvahabhāvena nicchitāti adhippāyo. Ṭhapitāti vavatthāpitā. Na ekakoṭṭhāsā na ekantikā, na nibbānāvahabhāvena nicchitā vaṭṭantogadhabhāvatoti adhippāyo.",
  "tika-s0101t9:52": "Ekaṁsikadhammavaṇṇanā",
  "tika-s0101t9:53": "425. ‘‘Kasmā ārabhī’’ti kāraṇaṁ pucchitvā ‘‘aniyyānikabhāvadassanattha’’nti payojanaṁ vissajjitaṁ. Sati hi phalasiddhiyaṁ hetusiddhoyeva hotīti. Paññāpitaniṭṭhāyāti paveditavimuttimaggassa, vaṭṭadukkhapariyosānaṁ gacchati etāyāti ‘‘niṭṭhā’’ti vimutti vuttā. Niṭṭhāmaggo hi idha uttarapadalopena ‘‘niṭṭhā’’ti vutto. Tassa hi aniyyānikatā, niyyānikatā ca vuccati, na niṭṭhāya. Niyyānaṁ vā niggamanaṁ nissaraṇaṁ, vaṭṭadukkhassa vupasamoti attho. Niyyānameva niyyānikaṁ, na niyyānikaṁ aniyyānikaṁ, so eva bhāvo aniyyānikabhāvo, tassa dassanatthanti yojetabbaṁ. ‘‘Eva’’nti ‘‘nibbānaṁ nibbāna’’nti vacanamattasāmaññaṁ gahetvā vadati, na pana paramatthato tesaṁ samaye nibbānapaññāpanassa labbhanato, tena vuttaṁ ‘‘sā ca na niyyānikā’’tiādi. Lokathūpikādivasenāti ettha ādi-saddena ‘‘añño puriso, aññā pakatī’’ti pakatipurisantarāvabodho mokkho, buddhiādiguṇavinimuttassa attano sakattani avaṭṭhānaṁ mokkho, kāyapavattigatijātibandhānaṁ appamajjanavasena appavatto mokkho, yaññehi jutena parena purisena salokatā mokkho, samīpatā mokkho, sahayogo mokkhoti evamādīnaṁ saṅgaho daṭṭhabbo. Yathāpaññattāti paññattappakārā hutvā na niyyāti, yenākārena ‘‘niṭṭhā pāpuṇīyatī’’ti tehi paveditā, tenākārena tassā appattabbato na niyyāti. Paṇḍitehi paṭikkhittāti ‘‘nāyaṁ niṭṭhā paṭipadā vaṭṭassa anatikkamanato’’ti buddhādīhi paṇḍitehi paṭikkhittā. Nivattatīti paṭikkhepassa kāraṇavacanaṁ, tasmā tehi paññattā niṭṭhā paṭipadā na niyyāti, aññadatthu taṁsamaṅginaṁ puggalaṁ saṁsāre eva paribbhamāpentī nivattati.",
  "tika-s0101t9:54": "Padhānaṁ jānanaṁ nāma paccakkhato jānanaṁ tassa pamāṇajeṭṭhabhāvato, itarassa saṁsayānubaddhattāti vuttaṁ ‘‘jānaṁ passa’’nti. Tenettha dassanena jānanaṁ viseseti. Idaṁ vuttaṁ hoti – tumhākaṁ ekantasukhe loke paccakkhato ñāṇadassanaṁ atthīti. Jānanti vā tassa lokassa anumānavisayataṁ pucchati, passanti paccakkhato gocarataṁ. Ayañhettha attho – api tumhākaṁ loko paccakkhato ñāto, udāhu anumānatoti.",
  "tika-s0101t9:55": "Yasmā loke paccakkhabhūto attho indriyagocarabhāvena pākaṭo, tasmā vuttaṁ ‘‘diṭṭhapubbānī’’tiādi. Diṭṭhapubbānīti diṭṭhavā, dassanabhūtena, tadanugatena ca ñāṇena gahitapubbānīti attho. Evañca katvā ‘‘sarīrasaṇṭhānādīnī’’ti vacanaṁ samatthitaṁ hoti. ‘‘Appāṭihīraka ta’’nti anunāsikalopaṁ katvā niddesoti āha ‘‘appāṭihīrakaṁ ta’’nti ‘‘appāṭihīraṁ kata’’nti evamettha vaṇṇenti. Paṭipakkhaharaṇato paṭihāriyaṁ, tadeva pāṭihāriyaṁ, uttaravirahitaṁ vacanaṁ. Pāṭihāriyamevettha ‘‘pāṭihīraka’’nti vā vuttaṁ. Na pāṭihīrakaṁ appāṭihīrakaṁ parehi vuccamānauttarehi sauttarattā, tenāha ‘‘paṭiharaṇavirahita’’nti. Sauttarañhi vacanaṁ tena uttarena paṭihārīyati ativiparivattīyati. Tato eva niyyānassa paṭiharaṇamaggassa abhāvato ‘‘aniyyānika’’nti vattabbataṁ labhati.",
  "tika-s0101t9:56": "426.Vilāso līḷā. Ākappo kesabandhavatthaggahaṇaṁ ādiākāraviseso, vesasaṁvidhānaṁ vā. Ādi-saddena bhāvādīnaṁ saṅgaho daṭṭhabbo. ‘‘Bhāvo’’ti ca cāturiyaṁ veditabbaṁ.",
  "tika-s0101t9:57": "Tayoattapaṭilābhavaṇṇanā",
  "tika-s0101t9:58": "428. Āhito ahaṁ māno etthāti attā, attabhāvoti āha ‘‘attapaṭilābhoti attabhāvapaṭilābho’’ti. Kāmabhavaṁ dasseti tassa itaradvayattabhāvato oḷārikattā. Rūpabhavaṁ dasseti jhānamanena nibbattaṁ hutvā rūpībhāvena upalabbhanato. Saṁkilesikā dhammā nāma dvādasa akusalacittuppādā tadabhāve kassaci saṁkilesassāpi asambhavato. Vodāniyā dhammā nāma samathavipassanā tāsaṁ vasena sabbaso cittavodānassa sijjhanato.",
  "tika-s0101t9:59": "429. Paṭipakkhadhammānaṁ asamucchede pana na kadācipi anavajjadhammānaṁ pāripūrī, vepullaṁ vā sambhavati, samucchede pana sati eva sambhavatīti maggapaññāphalapaññā-ggahaṇaṁ. Tā hi sakiṁ paripuṇṇā paripuṇṇā eva aparihānadhammattā. Taruṇapītīti uppannamattā aladdhāsevanā dubbalā pīti. Balavatuṭṭhīti punappunaṁ uppattiyā laddhāsevanā uparivisesādhigamassa paccayabhūtā thiratarā pīti. ‘‘Yaṁ avocumhā’’tiādīsu ayaṁ saṅkhepattho – yaṁ vohāraṁ ‘‘saṁkilesikavodāniyadhammānaṁ pahānābhivuddhiniṭṭhaṁ paññāya pāripūrivepullabhūtaṁ imasmiṁyeva attabhāve aparappaccayena ñāṇena paccakkhato sampādetvā viharissatī’’ti kathayimha. Tattha tasmiṁ vihāre tassa mama ovādakarassa bhikkhuno evaṁ vuttappakārena viharaṇanimittaṁ pamodappabhāvitā pīti ca bhavissati, tassā ca paccayabhūtaṁ passaddhidvayaṁ sammadeva upaṭṭhitā sati ca ukkaṁsagataṁ ñāṇañca tathābhūto ca so vihāro. Santapaṇītatāya atappako anaññasādhāraṇo sukhavihāroti vattabbataṁ arahatīti.",
  "tika-s0101t9:60": "Paṭhamajjhāne paṭiladdhamatte hīnabhāvato pīti dubbalā pāmojjapakkhikā, suvibhāvite pana tasmiṁ paguṇe sā paṇītā balavabhāvato paripuṇṇakiccā pītīti vuttaṁ ‘‘paṭhamajjhāne pāmojjādayo chapi dhammā labbhantī’’ti. ‘‘Sukho vihāro’’ti iminā samādhi gahito. Sukhaṁ gahitanti apare, tesaṁ matena santasukhatāya upekkhā catutthajjhāne ‘‘sukha’’nti icchitā, tenāha ‘‘tathā catutthe’’tiādi. Pāmojjaṁ nivattatīti dubbalapītisaṅkhātaṁ pāmojjaṁ chasu dhammesu nivattati hāyati. Vitakkavicārakkhobhavirahena dutiyajjhāne sabbadā pīti balavatī eva hoti, na paṭhamajjhāne viya kadāci dubbalā. Suddhavipassanā pādakajjhānamevāti upari maggaṁ akathetvā kevalaṁ vipassanāpādakajjhānaṁ kathitaṁ. Catūhi maggehi saddhiṁ vipassanā kathitāti vipassanāya pādakabhāvena jhānāni kathetvā tato paraṁ vipassanāpubbakā cattāropi maggā kathitāti attho. Catutthajjhānikaphalasamāpatti kathitāti paṭhamajjhānikādikā phalasamāpattiyo akathetvā catutthajjhānikā eva phalasamāpatti kathitā. Pītivevacanameva katvāti dvinnaṁ pītīnaṁ ekasmiṁ cittuppāde anuppajjanato pāmojjaṁ pītivevacanameva katvā. Pītisukhānaṁ apariccattattā, ‘‘sukho ca vihāro’’ti sātisayassa sukhavihārassa gahitattā ca dutiyajjhānikaphalasamāpatti nāma kathitā. Kāmaṁ paṭhamajjhānepi pītisukhāni labbhanti, tāni pana vitakkavicārakkhobhena na santapaṇītāni, santapaṇītāni ca idhādhippetāni.",
  "tika-s0101t9:61": "432-437.Vibhāvanatthoti pakāsanattho sarūpato nirūpanattho, tenāha ‘‘ayaṁ so’’tiādi. Nanti oḷārikaṁ attapaṭilābhaṁ. Sappaṭiharaṇanti parena coditavacanena saparihāraṁ sauttaraṁ. Tucchoti musā abhūto. Svevāti so eva attapaṭilābho. Tasmiṁ samaye hotīti tasmiṁ paccuppannasamaye vijjamāno hoti. Attapaṭilābhotveva niyyātesi, na naṁ sarūpato nīharitvā dassesi. Rūpādayo cettha dhammāti rūpavedanādayo eva ettha loke sabhāvadhammā. Attapaṭilābhoti pana te rūpādike pañcakkhandhe upādāya paññatti, tenāha ‘‘nāmamattameta’’nti. Nāmapaṇṇattivasenāti nāmabhūtapaññattimattatāvasena.",
  "tika-s0101t9:62": "438.Evañcapana vatvāti ‘‘attapaṭilābhoti rūpādike upādāya paññattimatta’’nti imamatthaṁ ‘‘yasmiṁ citta samaye’’tiādinā vatvā. Paṭipucchitvā vinayanatthanti yathā pare puccheyyuṁ, tenākārena kālavibhāgato paṭipadāni pucchitvā tassa atthassa ñāpanavasena vinayanatthaṁ. Tasmiṁ samaye sacco ahosīti tasmiṁ atītasamaye upādānassa vijjamānatāya saccabhūto vijjamāno viya vattabbo ahosi, na pana anāgato idāni paccuppanno vā attapaṭilābho tadupādānassa tadā avijjamānattā. Ye te atītā dhammā atītasamaye atītattapaṭilābhassa upādānabhūtā rūpādayo. Te etarahi natthi niruddhattā. Tato eva ahesunti saṅkhyaṁ gatā. Tasmāti tasmiṁyeva samaye labbhanato. Sopi tadupādāno me attapaṭilābho tasmiṁyeva atītasamaye sacco bhūto vijjamāno viya ahosi. Anāgatapaccuppannānanti anāgatānañceva paccuppannānañca rūpadhammānaṁ upādānabhūtānaṁ tadā tasmiṁ atītasamaye abhāvā tadupādāno anāgato paccuppanno ca attapaṭilābho tasmiṁ atītasamaye mogho tuccho musā natthīti attho. Nāmamattamevāti samaññāmattameva. Attapaṭilābhaṁ paṭijānāti paramatthato anupalabbhamānattā.",
  "tika-s0101t9:63": "‘‘Eseva nayo’’ti iminā ye te anāgatā dhammā, te etarahi natthi, ‘‘bhavissantī’’ti pana saṅkhyaṁ gamissanti, tasmā sopi me attapaṭilābho tasmiṁyeva samaye sacco bhavissati. Atītapaccuppannānaṁ pana dhammānaṁ tadā abhāvā tasmiṁ samaye mogho atīto mogho paccuppanno. Ye ime paccuppannā dhammā, te etarahi atthi, tasmā yoyaṁ me attapaṭilābho, so idāni sacco. Atītānāgatānaṁ pana dhammānaṁ idāni abhāvā tasmiṁ samaye mogho atīto mogho anāgatoti evaṁ atthato nāmamattameva attapaṭilābhaṁ paṭijānātīti imamatthaṁ atidisati.",
  "tika-s0101t9:64": "439-443.Saṁsanditunti samānetuṁ. Yasmiṁ samaye khīraṁ hotīti yasmiṁ kāle bhūtupādāyasaññitaṁ upādānavisesaṁ upādāya khīrapaññatti hoti. Na tasmiṁ…pe… gacchati khīrapaññattiupādānassa dadhiādipaññattiyā anupādānato. Paṭiniyatavatthukā hi ekā lokasamaññā, tenāha ‘‘ye dhamme upādāyā’’tiādi. Tattha saṅkhāyati etāyāti saṅkhā, paññatti. Niddhāretvā vacanti vadanti etāyāti nirutti. Namanti etenāti nāmaṁ. Voharanti etenāti vohāro, paññattiyeva. Esa nayo sabbatthāti ‘‘yasmiṁ samaye’’tiādinā khīre vuttanayaṁ dadhiādīsu atidisati.",
  "tika-s0101t9:65": "Samanujānanamattakānīti ‘‘idaṁ khīraṁ, idaṁ dadhī’’tiādinā tādise bhūtupādāyarūpavisese loke paramparābhataṁ paññattiṁ appaṭikkhipitvā samanujānanaṁ viya paccayavisesavisiṭṭhaṁ rūpādikhandhasamūhaṁ upādāya ‘‘oḷāriko attapaṭilābho’’ti ca ‘‘manomayo attapaṭilābho’’ti ca ‘‘arūpo attapaṭilābho’’ti ca tathā tathā samanujānanamattakāni, na ca tabbinimutto upādānato añño koci attho atthīti attho. Niruttimattakānīti saddaniruttiyā gahaṇūpāyamattakāni. ‘‘Satto phassoti hi saddaggahaṇuttarakālaṁ tadanuviddhapaṇṇattiggahaṇamukheneva tadatthāvabodho. Vacanapathamattakānīti tasseva vevacanaṁ. Vohāramattakānīti tathā tathā vohāramattakāni. Nāmapaṇṇattimattakānīti tasseva vevacanaṁ, taṁtaṁnāmapaññāpanamattakāni. Sabbametanti ‘‘attapaṭilābho’’ti vā ‘‘satto’’ti vā ‘‘poso’’ti vā sabbametaṁ vohāramattakaṁ paramatthato anupalabbhanato, tenāha ‘‘yasmā paramatthato satto nāma natthī’’tiādi.",
  "tika-s0101t9:66": "Yadi evaṁ kasmā taṁ buddhehipi vuccatīti āha ‘‘buddhānaṁ pana dve kathā’’tiādi. Sammutiyā vohārassa kathanaṁ sammutikathā. Paramatthassa sabhāvadhammassa kathanaṁ paramatthakathā. Aniccādikathāpi paramatthasannissitakathā paramatthakathāti katvā paramatthakathā. Paramatthadhammo hi ‘‘anicco, dukkho, anattā’’ti ca vuccati , na sammutidhammo. Kasmā panevaṁ duvidhā buddhānaṁ kathāpavattīti tattha kāraṇamāha ‘‘tattha yo’’tiādinā. Yasmā paramatthakathāya saccasampaṭivedho, ariyasaccakathā ca sikhāppattā desanā, tasmā vineyyapuggalavasena sammutikathaṁ kathentopi bhagavā paramatthakathaṁyeva kathetīti āha ‘‘tassa bhagavā āditova…pe… kathetī’’ti, tenāha ‘‘tathā’’tiādi, tenassa katthaci sammutikathāpubbikā paramatthakathā hoti puggalajjhāsayavasena, katthaci paramatthakathāpubbikā sammutikathā. Iti vineyyadamanakusalassa satthu vineyyajjhāsayavasena tathā tathā desanāpavattīti dasseti. Sabbattha pana bhagavā dhammataṁ avijahanto eva sammutiṁ anuvattati, sammutiṁ apariccajantoyeva dhammataṁ vibhāveti, na tattha abhinivesātidhāvanāni. Vuttañhetaṁ ‘‘janapadaniruttiṁ nābhiniviseyya, samaññaṁ nātidhāveyyā’’ti.",
  "tika-s0101t9:67": "Paṭhamaṁ sammutiṁ katvā kathanaṁ pana veneyyavasena yebhuyyena buddhānaṁ āciṇṇanti taṁ kāraṇena saddhiṁ dassento ‘‘pakatiyā panā’’tiādimāha. Nanu ca sammuti nāma paramatthato avijjamānattā abhūtā, taṁ kathaṁ buddhā kathentīti āha ‘‘sammutikathaṁ kathentāpī’’tiādi. Saccamevāti tathameva. Sabhāvamevāti sammutibhāvena taṁsabhāvameva, tenāha ‘‘amusāvā’’ti. Paramatthassa pana saccādibhāve vattabbameva natthi.",
  "tika-s0101t9:68": "Imesaṁ pana sammutiparamatthānaṁ ko viseso? Yasmiṁ bhinne, buddhiyā vā avayavavinibbhoge kate na taṁsaññā, so ghaṭapaṭādippabhedo sammuti, tabbipariyāyato paramattho. Na hi kakkhaḷaphusanādisabhāve ayaṁ nayo labbhati. Evaṁ santepi vuttanayena sammutipi saccasabhāvā evāti āha ‘‘duve saccāni akkhāsī’’tiādi.",
  "tika-s0101t9:69": "Idāni nesaṁ saccasabhāvaṁ kāraṇena dassento ‘‘saṅketavacanaṁ saccanti gāthamāha. Tattha saṅketavacanaṁ saccaṁ visaṁvādanābhāvato. Tattha hetumāha ‘‘lokasammutikāraṇa’’nti. Lokasiddhā hi sammuti saṅketavacanassa avisaṁvādanatāya kāraṇaṁ. Paramo uttamo attho paramattho, dhammānaṁ yathābhūtasabhāvo. Tassa vacanaṁ saccaṁ yāthāvato avisaṁvādanavasena ca pavattanato. Tattha kāraṇamāha ‘‘dhammānaṁ bhūtalakkhaṇa’’nti, sabhāvadhammānaṁ yo bhūto aviparīto sabhāvo, tassa lakkhaṇaṁ aṅganaṁ ñāpananti katvā.",
  "tika-s0101t9:70": "Yadi tathāgato paramatthasaccaṁ sammadeva abhisambujjhitvā ṭhitopi lokasamaññaṁ gahetvāva vadati, ko ettha lokiyamahājanehi visesoti āha. ‘‘Yāhi tathāgato voharati aparāmāsa’’ntiādi. Lokiyamahājano appahīnaparāmāsattā ‘‘etaṁ mamā’’tiādinā parāmasanto voharati, tathāgato pana sabbaso pahīnaparāmāsattā aparāmasanto yasmā lokasamaññāhi vinā lokiyo attho loke kenaci duviññeyyo, tasmā tāhi taṁ voharati. Tathā voharanto eva ca attano desanāvilāsena veneyyasatte paramatthasacce patiṭṭhapeti. Desanaṁ vinivaṭṭetvāti heṭṭhā pavattitakathāya vinivaṭṭetvā vivecetvā desanaṁ ‘‘aparāmāsa’’nti taṇhāmānaparāmāsappahānakittanena arahattanikūṭena niṭṭhāpesi. Yaṁ yaṁ panettha atthato na vibhattaṁ, taṁ suviññeyyameva.",
  "tika-s0101t9:71": "Poṭṭhapādasuttavaṇṇanāya līnatthappakāsanā."
}