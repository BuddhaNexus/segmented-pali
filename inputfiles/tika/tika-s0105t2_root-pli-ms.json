{
  "tika-s0105t2:0": "4. Soṇadaṇḍasuttavaṇṇanā",
  "tika-s0105t2:1": "300. Evaṁ ambaṭṭhasuttaṁ saṁvaṇṇetvā idāni soṇadaṇḍasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, ambaṭṭhasuttassānantaraṁ saṅgītassa suttassa soṇadaṇḍasuttabhāvaṁ vā pakāsetuṁ ‘‘evaṁ me sutaṁ…pe… aṅgesūti soṇadaṇḍasutta’’nti āha. Sundarabhāvena sātisayāni aṅgāni etesamatthīti aṅgā. Taddhitapaccayassa atisayavisiṭṭhe atthitāatthe pavattito, padhānato rājakumārā, ruḷhivasena pana janapadoti vuttaṁ ‘‘aṅgā nāmā’’tiādi. Idhāpi adhippetā, na ambaṭṭhasutte eva. ‘‘Tadā kirā’’tiādi tassā cārikāya kāraṇavacanaṁ. Āgamane ādīnavaṁ dassetvā paṭikkhipanavasena āgantuṁ na dassanti, nānujānissantīti adhippāyo.",
  "tika-s0105t2:2": "Nīlāsokakaṇikārakoviḷārakundarājarukkhādisammissatāya taṁ campakavanaṁ nīlādipañcavaṇṇakusumapaṭimaṇḍitaṁ, na campakarukkhānaññeva nīlādipañcavaṇṇakusumatāyāti vadanti, tathārūpāya pana dhātuyā campakarukkhāva nīlādipañcavaṇṇampi kusumaṁ pupphanti. Idānipi hi katthaci dese dissanti, evañca yathārutampi aṭṭhakathāvacanaṁ upapannaṁ hoti. Kusumagandhasugandheti vuttanayena sammissakānaṁ, suddhacampakānaṁ vā kusumānaṁ gandhehi sugandhe. Evaṁ pana vadanto na māpanakāleyeva tasmiṁ nagare campakarukkhā ussannā, atha kho aparabhāgepīti dasseti. Māpanakāle hi campakarukkhānamussannatāya taṁ nagaraṁ ‘‘campā’’ti nāmaṁ labhi. Issarattāti adhipatibhāvato. Senā etassa atthīti seniko, sveva seniyo. Bahubhāvavisiṭṭhā cettha atthitā taddhitapaccayena jotitāti vuttaṁ ‘‘mahatiyā senāya samannāgatattā’’ti. Sārasuvaṇṇasadisatāyāti uttamajātisuvaṇṇasadisatāya. Cūḷadukkhakkhandhasuttaṭṭhakathāyaṁ pana evaṁ vuttaṁ ‘‘seniyo’’ti tassa nāmaṁ, bimbīti attabhāvassa nāmaṁ vuccati, so tassa sārabhūto dassanīyo pāsādiko attabhāvasamiddhiyā bimbisāroti vuccatī’’ti (ma. ni. aṭṭha. 1.180).",
  "tika-s0105t2:3": "301-2.Saṁhatāti sannipatanavasena saṅghaṭitā, sannipatitāti vuttaṁ hoti. Ekekissāya disāyāti ekekāya padesabhūtāya disāya. Pāḷiyaṁ brāhmaṇagahapatikānamadhippetattā ‘‘saṅghino’’ti vattabbe ‘‘saṅghī’’ti puthutte ekavacanaṁ vuttanti dasseti ‘‘etesa’’nti iminā. Evaṁ ācariyena (dī. ni. ṭī. 1.301, 302) vuttaṁ, saṅghīti pana dīghavasena bahuvacanampi dissati. Agaṇāti asamūhabhūtā agaṇabandhā, ‘‘agaṇanā’’tipi pāṭho, ayamevattho, saṅkhyātthassa ayuttattā. Na hi tesaṁ saṅkhyā atthīti. Idaṁ vuttaṁ hoti – pubbe antonagare agaṇāpi pacchā bahinagare gaṇaṁ bhūtā pattāti gaṇībhūtāti. Abhūtatabbhāve hi karāsabhūyoge a-kārassa ī-kārādeso, īpaccayo vā. Rājarājaññādīnaṁ daṇḍadharo purisova tato tato khattiyānaṁ tāyanato rakkhaṇato khattā niruttinayena. So hi yattha tehi pesito, tattha tesaṁ dosaṁ pariharanto yuttapattavasena pucchitamatthaṁ katheti. Tenāha ‘‘pucchitapañhe byākaraṇasamattho’’ti. Kulāpadesādinā mahatī mattā pamāṇametassāti mahāmatto.",
  "tika-s0105t2:4": "Soṇadaṇḍaguṇakathāvaṇṇanā",
  "tika-s0105t2:5": "303. Ekassa rañño āṇāpavattiṭṭhānāni rajjāni nāma, visiṭṭhāni rajjāni virajjāni, tāneva verajjāni, nānāvidhāni verajjāni tathā, tesu jātātiādinā tidhā taddhitanibbacanaṁ. Vicitrā hi taddhitavuttīti. Yaññānubhavanatthanti yassa kassaci yaññassa anubhavanatthaṁ. Teti nānāverajjakā brāhmaṇā. Tassāti soṇadaṇḍabrāhmaṇassa. Uttamabrāhmaṇoti abhijanasampattiyā, vittasampattiyā, vijjāsampattiyā ca uggatataro, uḷāro vā brāhmaṇo. Āvaṭṭanīmāyā vuttāva. Lābhamaccherena nippīḷitatāya asannipāto bhavissati.",
  "tika-s0105t2:6": "Aṅgeti gameti attano phalaṁ ñāpeti, sayaṁ vā aṅgīyati gamīyati ñāyatīti aṅgaṁ, hetu. Tenāha ‘‘kāraṇenā’’ti. Lokadhammatānussaraṇena aparānipi kāraṇāni āhaṁsūti dassento ‘‘eva’’ntiādimāha.",
  "tika-s0105t2:7": "Dvīhi pakkhehīti mātupakkhena, pitupakkhena cāti dvīhi ñātipakkhehi. ‘‘Ubhato sujāto’’ti hi etthakeyeva vutte yehi kehici dvīhi bhāgehi sujātattaṁ vijāneyya, sujātasaddo ca ‘‘sujāto cārudassano’’tiādīsu (ma. ni. 2.399) ārohasampattipariyāyopi hotīti jātivaseneva sujātattaṁ vibhāvetuṁ ‘‘mātito ca pitito cā’’ti vuttaṁ. Tenāha ‘‘bhoto mātā brāhmaṇī’’tiādi. Evanti vuttappakārena, mātupakkhato ca pitupakkhato ca paccekaṁ tividhena ñātiparivaṭṭenāti vuttaṁ hoti. ‘‘Saṁsuddhagahaṇiko’’ti imināpi ‘‘mātito ca pitito cā’’ti vuttamevatthaṁ samatthetīti āha ‘‘saṁsuddhā te mātugahaṇī’’ti, saṁsuddhāva anaññapurisasādhāraṇāti attho. Anorasaputtavasenāpi hi loke mātāpitusamaññā dissati, idha panassa orasaputtavaseneva icchitāti dassetuṁ ‘‘saṁsuddhagahaṇiko’’ti vuttaṁ. Gabbhaṁ gaṇhāti dhāretīti gahaṇī, tatiyāvaṭṭasaṅkhāto gabbhāsayasaññito mātukucchipadeso samavepākiniyāti samavipācaniyā. Etthāti mahāsudassanasutte. Yathābhuttamāhāraṁ vipācanavasena gaṇhāti na chaḍḍetīti gahaṇī, kammajatejodhātu, yā ‘‘udaraggī’’ti loke paññāyati.",
  "tika-s0105t2:8": "Pitupitāti pituno pitā. Pitāmahoti āmaha-paccayena taddhitasiddhi. ‘‘Catuyuga’’ntiādīsu viya taṁ tadatthe yujjitabbato kālaviseso yugaṁ nāma. Etaṁ yugasaddena āyuppamāṇavacanaṁ abhilāpamattaṁ lokavohāravacanamattameva, adhippetatthato pana pitāmahoyeva pitāmahayugasaddena vutto tasseva padhānabhāvena adhippetattāti adhippāyo. Tato uddhanti pitāmahato upari. Tenāha ‘‘pubbapurisā’’ti, tadavasesā pubbakā cha purisāti attho. Purisaggahaṇañcettha ukkaṭṭhaniddesena katanti daṭṭhabbaṁ. Evañhi ‘‘mātito’’ti pāḷivacanaṁ samatthitaṁ hoti.",
  "tika-s0105t2:9": "Tatrāyamaṭṭhakathāmuttakanayo – mātā ca pitā ca pitaro, pitūnaṁ pitaro pitāmahā, tesaṁ yugo dvando pitāmahayugo, tasmā, yāva sattamā pitāmahayugā pitāmahadvandāti attho veditabbo, evañca pitāmahaggahaṇeneva mātāmahopi gahito. Yugasaddo cettha ekaseso ‘‘yugo ca yugo ca yugo’’ti, ato tattha tattha ñātiparivaṭṭe pitāmahadvandaṁ gahitaṁ hotīti.",
  "tika-s0105t2:10": "‘‘Yāva sattamā pitāmahayugā’’ti idaṁ kākāpekkhanamiva ubhayattha sambandhagatanti āha ‘‘eva’’ntiādi. Yāva sattamo puriso, tāva akkhitto anupakuṭṭho jātivādenāti sambandho. Akkhittoti appattakhepo. Anavakkhittoti saddhathālipākādīsu na chaḍḍito. Na upakuṭṭhoti na upakkosito. ‘‘Jātivādenā’’ti idaṁ hetumhi karaṇavacananti dassetuṁ ‘‘kena kāraṇenā’’tiādi vuttaṁ. Itipīti imināpi kāraṇena. Ettha ca ‘‘ubhato…pe… yugā’’ti etena brāhmaṇassa yonidosābhāvo dassito saṁsuddhagahaṇikabhāvakittanato, ‘‘akkhitto’’ti etena kiriyāparādhābhāvo. Kiriyāparādhena hi sattā khepaṁ pāpuṇanti. ‘‘Anupakuṭṭho’’ti etena ayuttasaṁsaggābhāvo. Ayuttasaṁsaggañhi paṭicca sattā akkosaṁ labhantīti.",
  "tika-s0105t2:11": "Issaroti ādhipateyyasaṁvattaniyakammabalena īsanasīlo, sā panassa issaratā vibhavasampattipaccayā pākaṭā jātā, tasmā aḍḍhabhāvapariyāyena dassento ‘‘aḍḍhoti issaro’’ti āha. Mahantaṁ dhanamassa bhūmigataṁ, vehāsagatañcāti mahaddhano. Tassāti tassa tassa guṇassa, ayameva ca pāṭho adhunā dissati. Aguṇaṁyeva dassemāti anvayato tassa guṇaṁ vatvā byatirekato bhagavato anupasaṅkamanakāraṇaṁ aguṇameva dassema.",
  "tika-s0105t2:12": "Adhikarūpoti visiṭṭharūpo uttamasarīro. Dassanaṁ arahatīti dassanīyoti āha ‘‘dassanayoggo’’ti. Pasādaṁ āvahatīti pāsādiko. Tenāha ‘‘pasādajananato’’ti. Pokkharasaddo idha sundaratthe, sarīratthe ca niruḷho. Vaṇṇassāti vaṇṇadhātuyā. Pakāsaniyena parisuddhanimittena vaṇṇasaddassa vaṇṇadhātuyaṁ pavattanato tannimittameva vaṇṇatā, sā ca vaṇṇanissitāti abhedavasena vuttaṁ ‘‘uttamena parisuddhena vaṇṇenā’’ti. Sarīraṁ pana sannivesavisiṭṭhaṁ karacaraṇagīvāsīsādisamudāyaṁ, tañca avayavabhūtena saṇṭhānanimittena gayhati, tasmā tannimittameva pokkharatāti vuttaṁ ‘‘sarīrasaṇṭhānasampattiyā’’ti, uttamāya sarīrasaṇṭhānasampattiyātipi yojetabbaṁ. Atthavasā hi liṅgavibhattivipariṇāmo. Sabbesu vaṇṇesu suvaṇṇavaṇṇova uttamoti āha ‘‘parisuddhavaṇṇesupi seṭṭhena suvaṇṇavaṇṇena samannāgato’’ti. Tathā hi buddhā, cakkavattino ca suvaṇṇavaṇṇāva honti. Yasmā pana vacchasasaddo sarīrābhe pavattati, tasmā brahmavacchasīti uttamasarīrābho, suvaṇṇābho icceva attho. Imameva hi atthaṁ sandhāya ‘‘mahābrahmuno sarīrasadiseneva sarīrena samannāgato’’ti vuttaṁ, na brahmujugattataṁ. Okāsoti sabbaṅgapaccaṅgaṭṭhānaṁ. Ārohapariṇāhasampattiyā, avayavapāripūriyā ca dassanassa okāso na khuddakoti attho. Tenāha ‘‘sabbānevā’’tiādi.",
  "tika-s0105t2:13": "Sīlanti yamaniyamalakkhaṇaṁ sīlaṁ, taṁ panassa rattaññutāya vuddhaṁ vaddhitanti visesato ‘‘vuddhasīlī’’ti vuttaṁ. Vuddhasīlenāti sabbadā sammāyogato vuddhena dhuvasīlena. Evañca katvā padattayampetaṁ adhippetatthato visiṭṭhaṁ hoti, saddatthamattaṁ pana sandhāya ‘‘idaṁ vuddhasīlīpadasseva vevacana’’nti vuttaṁ. Pañcasīlato paraṁ tattha sīlassa abhāvato, tesamajānanato ca ‘‘pañcasīlamattamevā’’ti āha.",
  "tika-s0105t2:14": "Vācāya parimaṇḍalapadabyañjanatā eva sundarabhāvoti vuttaṁ ‘‘sundarā parimaṇḍalapadabyañjanā’’ti. Ṭhānakaraṇasampattiyā, sikkhāsampattiyā ca kassacipi anūnatāya parimaṇḍalapadāni byañjanāni akkharāni etissāti parimaṇḍalapadabyañjanā. Akkharameva hi taṁtadatthavācakabhāvena paricchinnaṁ padaṁ. Atha vā padameva atthassa byañjakattā byañjanaṁ, sithiladhanitādiakkharapāripūriyā ca padabyañjanassa parimaṇḍalatā, parimaṇḍalaṁ padabyañjanametissāti tathā. Apica pajjati attho etenāti padaṁ, nāmādi, yathādhippetamatthaṁ byañjetīti byañjanaṁ, vākyaṁ, tesaṁ paripuṇṇatāya parimaṇḍalapadabyañjanā. Atthaviññāpane sādhanatāya vācāva karaṇaṁ vākkaraṇanti tulyādhikaraṇataṁ dassetuṁ ‘‘udāharaṇaghoso’’ti vuttaṁ, vacībhedasaddoti attho. Tassa brāhmaṇassa, tena vā bhāsitabbassa atthassa guṇaparipuṇṇabhāvena pūre guṇehi paripuṇṇabhāve bhavāti porī. Puna pureti rājadhānīmahānagare. Bhavattāti saṁvaḍḍhattā. Sukhumālattanenāti sukhumālabhāvena, iminā tassā vācāya mudusaṇhattamāha. Apalibuddhāyāti pittasemhādīhi apariyonaddhāya, hetugabbhapadametaṁ. Tato eva hi yathāvuttadosābhāvoti. Ḍaṁsetvā viya ekadesakathanaṁ sandiṭṭhaṁ, saṇikaṁ cirāyitvā kathanaṁ vilambitaṁ, ‘‘sanniddhavilambitādī’’tipi pāṭho. Saddena ajanakaṁ vacinaṁ, mammakasaṅkhātaṁ vā ekakkharameva dvattikkhattumuccāraṇaṁ sanniddhaṁ. Ādisaddena dukkhalitānukaḍḍhitādīni saṅgaṇhāti. Eḷāgaḷenāti eḷāpaggharaṇena. ‘‘Eḷā gaḷantī’’ti vuttasseva dvidhā atthaṁ dassetuṁ ‘‘lālā vā paggharantī’’tiādi vuttaṁ. ‘‘Passe’ḷamūgaṁ uragaṁ dujivha’’ntiādīsu (jā. 1.7.49) viya hi eḷāsaddo lālāya, kheḷe ca pavattati. Kheḷaphusitānīti kheḷabindūni.",
  "tika-s0105t2:15": "Tatrāyamaṭṭhakathāmuttakanayo – elanti doso vuccati ‘‘yā sā vācā nelā kaṇṇasukhā’’tiādīsu (dī. ni. 1.8, 194) viya. Duppaññā ca sadosameva kathaṁ kathentā elaṁ paggharāpenti, tasmā tesaṁ vācā elagaḷā nāma hoti, tabbiparītāyāti attho. ‘‘Ādimajjhapariyosānaṁ pākaṭaṁ katvā’’ti iminā tassā vācāya atthapāripūriṁ vadati. Viññāpanasaddena etassa sambandho.",
  "tika-s0105t2:16": "Jarājiṇṇatāya jiṇṇoti khaṇḍiccapāliccādibhāvamāpādito. Vuddhimariyādappattoti vuddhiyā paricchedaṁ pariyantaṁ patto. Jātimahallakatāyāti upapattiyā mahallakabhāvena. Tenāha ‘‘cirakālappasuto’’ti. Addhasaddo addhānapariyāyo dīghakālavācako. Kittako pana soti āha ‘‘dve tayo rājaparivaṭṭe’’ti, dvinnaṁ tiṇṇaṁ rājūnaṁ rajjapasāsanapaṭipāṭiyoti attho. ‘‘Addhagato’’ti vatvāpi kataṁ vayogahaṇaṁ osānavayāpekkhanti vuttaṁ ‘‘pacchimavayaṁ sampatto’’ti. Pacchimo tatiyabhāgoti vassasatassa tidhā katesu bhāgesu tatiyo osānabhāgo. Paccekaṁ tettiṁsavassato ca adhikamāsapakkhādipi vibhajīyati, tasmā sattasaṭṭhime vasse yathārahaṁ labbhamānamāsapakkhadivasato paṭṭhāya pacchimavayo veditabbo. Ācariyasāriputtattherenapi hi imamevatthaṁ sandhāya ‘‘sattasaṭṭhivassato paṭṭhāya pacchimavayo koṭṭhāso’’ti (sārattha. ṭī. 1.verañjakaṇḍavaṇṇanā) vuttaṁ. Itarathā hi ‘‘pacchimavayo nāma vassasatassa pacchimo tatiyabhāgo’’ti aṭṭhakathāvacanena virodho bhaveyyāti.",
  "tika-s0105t2:17": "Evaṁ kevalajātivasena paṭhamavikappaṁ vatvā guṇamissakavasenapi dutiyavikappaṁ vadantena ‘‘apicā’’tiādi āraddhaṁ. Tattha nāyaṁ jiṇṇatā vayomattena, atha kho kulaparivaṭṭena purāṇatāti āha ‘‘jiṇṇoti porāṇo’’tiādi. Cirakālappavattakulanvayoti cirakālaṁ pavattakulaparivaṭṭo, tenāssa kulavasena uditoditabhāvamāha. ‘‘Vayoanuppatto’’ti iminā jātivuddhiyā vakkhamānattā, guṇavuddhiyā ca tato sātisayattā ‘‘vuddhoti sīlācārādiguṇavuddhiyā yutto’’ti vuttaṁ. Vakkhamānaṁ pati pārisesaggahaṇañhetaṁ. Tathā jātimahallakatāyapi teneva padena vakkhamānattā, vibhavamahattatāya ca anavasesitattā ‘‘mahallakoti vibhavamahantatāya samannāgato’’ti āha. Maggapaṭipannoti brāhmaṇānaṁ yuttapaṭipattivīthiṁ avokkamma caraṇavasena upagatoti atthaṁ dasseti ‘‘brāhmaṇāna’’ntiādinā. Jātivuddhabhāvamanuppatto, tampi antimavayaṁ pacchimavayameva anuppattoti sādhippāyayojanā. Iminā hi pacchimavayavasena jātivuddhabhāvaṁ dassetīti.",
  "tika-s0105t2:18": "Buddhaguṇakathāvaṇṇanā",
  "tika-s0105t2:19": "304. Tādisehi mahānubhāvehi saddhiṁ yugaggāhavasena ṭhapanampi na mādisānaṁ paṇḍitajātīnamanucchavikaṁ, kuto pana ukkaṁsavasena ṭhapananti idaṁ brāhmaṇassa na yuttarūpanti dassento ‘‘na kho pana meta’’ntiādimāha. Tattha yepi guṇā attano guṇehi sadisā, tepi guṇe uttaritareyeva maññamāno pakāsetīti sambandho. Sadisāti ca ekadesena sadisā. Na hi buddhānaṁ guṇehi sabbathā sadisā kecipi guṇā aññesu labbhanti. ‘‘Ko cāha’’ntiādi uttaritarākāradassanaṁ. Ahañca kīdiso nāma hutvā sadiso bhavissāmi, samaṇassa…pe… guṇā ca kīdisā nāma hutvā sadisā bhavissantīti sādhippāyayojanā. Keci navaṁ pāṭhaṁ karonti, ayameva mūlapāṭho yathā taṁ ambaṭṭhasutte ‘‘ko cāhaṁ bho gotama sācariyako, kā ca anuttarā vijjācaraṇasampadā’’ti. Itareti attano guṇehi asadise guṇe, ‘‘pakāsetī’’ti imināva sambandho. Ekantenevāti sadisaguṇānaṁ viya pasaṅgābhāvena.",
  "tika-s0105t2:20": "Evaṁ niyāmento soṇadaṇḍo idaṁ atthajātaṁ dīpeti. Yathā hīti ettha hi-saddo kāraṇe. Tenāha ‘‘tasmā mayameva arahāmā’’ti. Gopadakanti gāviyā khuraṭṭhāne ṭhitaudakaṁ. Guṇeti sadisaguṇepi, pageva asadisaguṇe.",
  "tika-s0105t2:21": "Saṭṭhikulasatasahassanti saṭṭhisahassādhikaṁ kulasatasahassaṁ. Dhammapadaṭṭhakathādīsu (dha. pa. aṭṭha. 16) pana katthaci bhagavato asītikulasahassatāvacanaṁ ekekapakkhameva sandhāyāti veditabbaṁ.",
  "tika-s0105t2:22": "Sudhāmaṭṭhapokkharaṇiyoti sudhāya parikammakatā pokkharaṇiyo. Sattaratanānanti sattahi ratanehi. Pūrayoge hi karaṇatthe bahulaṁ chaṭṭhīvacanaṁ. Pāsādaniyūhādayoti uparipāsāde ṭhitatulāsīsādayo. ‘‘Sattaratanāna’’nti adhikāro, abhedepi bhedavohāro esa. Kulapariyāyenāti suddhodanamahārājassa asambhinnakhattiyakulānukkamena. Tesupīti catūsu nidhīsupi. Gahitaṁ gahitaṁ ṭhānaṁ pūratiyeva dhanena pākatikameva hoti, na ūnaṁ.",
  "tika-s0105t2:23": "Bhaddakenāti sundarena. Pacchimavaye vuttanayena paṭhamavayo veditabbo. Mātāpitūnaṁ anicchāya pabbajjāva anādaro tena yutte atthe sāmivacananti vuttaṁ hoti. Etesanti mātāpitūnaṁ. Kanditvāti ‘‘kahaṁ piyaputtakā’’tiādinā paridevitvā.",
  "tika-s0105t2:24": "Aparimāṇoyevāti ‘‘ettako eso’’ti kenaci paricchinditumasakkuṇeyyatāya aparicchinnoyeva. Dve veḷū adhokaṭimattakameva hontīti āha ‘‘dvinnaṁ veḷūnaṁ upari kaṭimattamevā’’ti. Pāramitānubhāvena brāhmaṇassa eva paññāyati, bhagavā pana tadā pakatippamāṇovāti dassetuṁ ‘‘paññāyamāno’’ti vuttamiva dissati, vīmaṁsitvā gahetabbaṁ. ‘‘Na hī’’tiādinā pāramitābaleneva evaṁ aparimāṇatā, na iddhibalenāti dassetī’’ti vadanti. Atuloti asadiso. ‘‘Dhammapade gāthamāhā’’ti katthaci pāṭho ayuttova. Na hi dhammapade ayaṁ gāthā dissati. Sudhāpiṇḍiyattherāpadānādīsu (apa. 1.10.sudhāpiṇḍiyattherāpadāna) panāyaṁ gāthā āgatā, sā ca kho aññavatthusmiṁ eva, na imasmiṁ vatthumhi, tasmā pāḷivasena saṅgītimanāruḷhā pakiṇṇakadesanāyevāyaṁ gāthāti daṭṭhabbaṁ.",
  "tika-s0105t2:25": "Tattha te tādiseti pariyāyavacanametaṁ ‘‘appaṁ vassasataṁ āyu, idānetarahi vijjatī’’tiādīsu (bu. vaṁ. 27.21) viya, ‘‘etādise’’tipi paṭhanti, tadasundaraṁ apadānādīsu tathā adissanato. Kilesaparinibbānena parinibbute kutocipi abhaye te tādise pūjayato ettha idaṁ puññaṁ kenaci mahānubhāvena api saṅkhātuṁ na sakkāti attho.",
  "tika-s0105t2:26": "Bāhantaranti dvinnaṁ bāhūnamantaraṁ. Dvādasa yojanasatānīti dvādasādhikāni yojanasatāni. Bahalantarenāti samantā sarīrapariṇāhappamāṇena. Puthulatoti vitthārato. Aṅgulipabbānīti ekekāni aṅgulipabbāni. Bhamukantaranti dvinnaṁ bhamukānamantaraṁ. Mukhaṁ vitthārato dviyojanasataṁ parimaṇḍalato visuṁ vuttattā. ‘‘Ediso bhagavā’’ti yā parehi vuttā kathā, tassā anurūpanti yathākathaṁ, iminā aññehi vuttaṁ bhagavato vaṇṇakathaṁ sutvā oloketukāmatāya āgatoti dasseti, yathākathanti vā kīdisaṁ. ‘‘Yathākathaṁ pana tumhe bhikkhave samaggā sammodamānā avivadamānā phāsukaṁ vassaṁ vasitthā’’tiādīsu (pārā. 194) viya hi pucchāyaṁ esa nipātasamudāyo, eko vā nipāto.",
  "tika-s0105t2:27": "Gandhakuṭipariveṇeti gandhakuṭiyā pariveṇe, gandhakuṭito bahi pariveṇabbhantareti attho. Tatthāti mañcake. ‘‘Sīhaseyyaṁ kappesī’’ti yathā rāhu asurindo āyāmato, vitthārato, ubbedhato ca bhagavato rūpakāyassa paricchedaṁ gahetuṁ na sakkoti, tathā rūpaṁ iddhābhisaṅkhāraṁ abhisaṅkharonto sīhaseyyaṁ kappesī’’ti (dī. ni. ṭī. 1.304) evaṁ ācariyena vuttaṁ, ‘‘tadetaṁ ‘na mayā asurinda adhomukhena pāramiyo pūritā, uddhaggameva katvā dānaṁ dinna’’nti aṭṭhakathāvacanena accantameva viruddhaṁ hoti. Etañhi gandhakuṭidvāravivaraṇādīsu viya pāramitānubhāvasiddhidassanaṁ, aññathā tadeva vacanaṁ vattabbaṁ bhaveyyā’’ti vadanti, vīmaṁsitvā sampaṭicchitabbaṁ. Adhomukhenāti osakkitavīriyataṁ sandhāya vuttaṁ, uddhaggamevāti anosakkitavīriyataṁ, ubbhakoṭikaṁ katvāti attho. Tadā rāhu upāsakabhāvaṁ paṭivedesīti āha ‘‘taṁ divasa’’ntiādi.",
  "tika-s0105t2:28": "Kilesehi ārakattā ariyaṁ niruttinayena, atoyeva uttamatā parisuddhatāti vuttaṁ ‘‘uttamaṁ parisuddha’’nti. Anavajjaṭṭhena kusalaṁ, na sukhavipākaṭṭhena tassa arahatamasambhavato. Kusalasīlenāti anavajjeneva viddhastasavāsanakilesena sīlena. Evañca katvā padacatukkampetaṁ adhippetatthato visiṭṭhaṁ hoti, saddatthamattaṁ pana sandhāya ‘‘idamassa vevacana’’nti vuttaṁ.",
  "tika-s0105t2:29": "Katthaci caturāsītipāṇasahassāni, katthaci aparimāṇāpi devamanussāti atthaṁ sandhāya ‘‘bhagavatoekekāya dhammadesanāyā’’tiādimāha. Mahāsamayasutta (dī. ni. 2.331 ādayo) maṅgalasutta- (khu. pā. 5.1 ādayo; su. ni. 261 ādayo) desanādīsu hi catuvīsatiyā ṭhānesu asaṅkhyeyyā aparimeyyā devamanussā maggaphalāmataṁ piviṁsu. Koṭisatasahassādiparimāṇenapi bahū eva, nidassanavasena panevaṁ vuttaṁ. Tasmā anuttarasikkhāpakabhāvena bhagavā bahūnaṁ ācariyo, tesaṁ ācariyabhūtānaṁ sāvakānamācariyabhāvena sāvakaveneyyānaṁ pācariyo. Bhagavatā hi dinnanaye ṭhatvā sāvakā veneyyaṁ vinenti, tasmā bhagavāva tesaṁ padhāno ācariyoti.",
  "tika-s0105t2:30": "Vadantassādhippetova attho pamāṇaṁ, na lakkhaṇahārādivisayoti āha ‘‘brāhmaṇo panā’’tiādi. ‘‘Imassa vā pūtikāyassā’’ti pāṭhāvasāne peyyālaṁ katvā ‘‘kelanā paṭikelanā’’ti vuttaṁ. Ayañhi khuddakavatthuvibhaṅgapāḷi (vibha. 854) ‘‘bāhirānaṁ vā parikkhārānaṁ maṇḍanā’’tiādi peyyālavasena gayhati. Tattha imassa vā pūtikāyassāti imassa vā manussasarīrassa. Yathā hi tadahujātopi siṅgālo ‘‘jarasiṅgālo’’ tveva, ūruppamāṇāpi ca galocilatā ‘‘pūtilatā’’ tveva saṅkhyaṁ gacchati, evaṁ suvaṇṇavaṇṇopi manussasarīro ‘‘pūtikāyo’’ tveva, tassa maṇḍanāti attho. Kelanāti kīḷanā. ‘‘Kelāyanā’’tipi paṭhanti. Paṭikelanāti paṭikīḷanā. Capalassa bhāvo cāpalyaṁ, cāpallaṁ vā, yena samannāgato puggalo vassasatikopi samāno tadahujātadārako viya hoti, tassedamadhivacananti veditabbaṁ.",
  "tika-s0105t2:31": "Apāpe pure karoti, na vā pāpaṁ pure karotīti apāpapurekkhāroti yuttāyuttasamāsena duvidhamatthaṁ dassetuṁ ‘‘apāpe navalokuttaradhamme’’tiādi vuttaṁ. Apāpeti ca pāpapaṭipakkhe, pāpavirahite vā. Brahmani seṭṭhe bhagavati bhavā tassa dhammadesanāvasena ariyāya jātiyā jātattā, brahmuno vā bhagavato apaccaṁ garukaraṇādinā, yathānusiṭṭhaṁ paṭipattiyā ca, brahmaṁ vā seṭṭhaṁ ariyamaggaṁ jānātīti brahmaññā, ariyasāvakasaṅkhātā pajā. Tenāha ‘‘sāriputtamoggallānā’’tiādi. Brāhmaṇapajāyāti bahitapāpapajāya. ‘‘Apāpapurekkhāro’’ti ettha ‘‘purekkhāro’’ti padamadhikāroti dasseti ‘‘etissāyaca pajāya purekkhāro’’ti iminā. Ca-saddo samuccayattho ‘‘na kevalaṁ apāpapurekkhāro eva, atha kho brahmaññāya ca pajāya sambandhabhūtāya purekkhāro’’ti. ‘‘Ayañhī’’tiādi adhippāyamattadassanaṁ. ‘‘Apāpapurekkhāro’’ti idaṁ ‘‘brahmaññāya pajāyā’’ti imināva sambandhitabbaṁ, na ca paccekamatthadīpakaṁ, pakatibrāhmaṇajātivasenapi cetassa attho veditabboti dassento ‘‘apicā’’tiādimāha. Ayuttasamāso cāyaṁ. Pāpanti pāpakammaṁ, ahitaṁ dukkhanti attho. Tassa sambandhipekkhattā kassā apāpapurekkhāroti pucchāya evamāhāti dassetuṁ ‘‘kassā’’tiādi vuttaṁ. ‘‘Attanā’’tiādi tadatthavivaraṇaṁ. Brāhmaṇapajāyāti brāhmaṇajātipajāya.",
  "tika-s0105t2:32": "Rañjanti aṭṭaṁ bhajanti rājāno etenāti raṭṭhaṁ, ekassa rañño rajjabhūtakāsikosalādimahājanapadā. Janā pajjanti sukhajīvikaṁ pāpuṇanti etthāti janapado, ekassa rañño rajje ekekakoṭṭhāsabhūtā uttarapathadakkhiṇapathādikhuddakajanapadā. Tatthāti tathā āgatesu. Pucchāyāti attanā abhisaṅkhatāya pucchāya. Vissajjanāsampaṭicchaneti vissajjanāya attano ñāṇena sampaṭiggahaṇe. Kesañci upanissayasampattiṁ, ñāṇaparipākaṁ, cittācārañca ñatvā bhagavāva pucchāya ussāhaṁ janetvā vissajjetīti adhippāyo.",
  "tika-s0105t2:33": "‘‘Tattha katamaṁ sākhalya’’ntiādi nikkhepakaṇḍapāḷi (dha. sa. 1350). Addhānadarathanti dīghamaggāgamanaparissamaṁ. Assāti bhagavato, mukhapadumanti sambandho. Bālātapasamphassanenevāti abhinavuggatasūriyaraṁsisamphassanena iva. Tathā hi sūriyo ‘‘padmabandhū’’ti loke pākaṭo, cando pana ‘‘kumudabandhū’’ti. Puṇṇacandassa siriyā samānā sirī etassāti puṇṇacandasassirikaṁ. Kathaṁ nikkujjitasadisatāti āha ‘‘sampattāyā’’tiādi. Ettha pana ‘‘ehi svāgatavādī’’ti iminā sukhasambhāsapubbakaṁ piyavāditaṁ dasseti, ‘‘sakhilo’’ti iminā saṇhavācataṁ, ‘‘sammodako’’ti iminā paṭisandhārakusalataṁ, ‘‘abbhākuṭiko’’ti iminā sabbattheva vippasannamukhataṁ, ‘‘uttānamukho’’ti iminā sukhasallāpataṁ, ‘‘pubbabhāsī’’ti iminā dhammānuggahassa okāsakaraṇena hitajjhāsayataṁ dassetīti veditabbaṁ.",
  "tika-s0105t2:34": "Yatthakirāti ettha kira-saddo arucisūcane –",
  "tika-s0105t2:35": "‘‘Khaṇavatthuparittattā, āpāthaṁ na vajanti ye;",
  "tika-s0105t2:36": "Te dhammārammaṇā nāma, ye’saṁ rūpādayo kirā’’ti. –",
  "tika-s0105t2:37": "Ādīsu (abhidhammāvatāra-aṭṭhakathāyaṁ ārammaṇavibhāge chaṭṭhaanucchede – 77) viya, tena bhagavatā adhivutthapadese na devatānubhāvena manussānaṁ anupaddavatā, atha kho buddhānubhāvenāti dasseti. Buddhānubhāveneva hi tā ārakkhaṁ gaṇhanti. Paṁsupisācakādayoti paṁsunissitapisācakādayo . Ādisaddena bhūtarakkhasādīnaṁ gahaṇaṁ. Idāni buddhānubhāvameva pākaṭaṁ katvā dassetuṁ ‘‘apicā’’tiādi vuttaṁ.",
  "tika-s0105t2:38": "Anusāsitabbo saṅgho nāma sabbopi veneyyajanasamūho. Sayaṁ uppādito saṅgho nāma nibbattitaariyapuggalasamūho. ‘‘Tādiso’’ti iminā ‘‘sayaṁ vā uppādito’’ti vuttavikappo eva paccāmaṭṭho anantarassa vidhi paṭisedhovāti katvā, tasmā ‘‘purimapadasseva vā’’ti vikappantaragahaṇanti ācariyena (dī. ni. ṭī. 1.304) vuttaṁ. Tatrāyamadhippāyo – kāmaṁ ‘‘gaṇī’’ti idaṁ ‘‘saṅghī’’ti padasseva vevacanaṁ, atthamattaṁ pana dassetuṁ yathāvuttavikappadvaye dutiyavikappameva paccāmasitvā ‘‘tādisovassa gaṇo atthī’’ti vuttattā avasiṭṭhassapi paṭhamavikappassa saṅgahaṇatthaṁ ‘‘purimapadasseva vā vevacanameta’’nti vuttanti. Evampi vadanti – dhammasenāpatittherādīnaṁ paccekagaṇīnaṁ gaṇaṁ, suttantikādigaṇaṁ vā sandhāya ‘‘tādiso’’tiādi vuttaṁ. Tatthāpi hi sabbova bhikkhugaṇo anusāsitabbo nāma, nibbattitaariyagaṇo pana sayaṁ uppādito nāma, tasmā ‘‘tādiso’’ti iminā vikappadvayassāpi paccāmasanaṁ upapannaṁ hoti. Evaṁ padadvayassa visesatthataṁ dassetvā sabbathā samānatthataṁ dassetuṁ ‘‘purimapadassevā’’tiādi vuttanti. Pūraṇamakkhaliādīnaṁ bahūnaṁ titthakarānaṁ, niddhāraṇe cetaṁ sāmivacanaṁ. Acelakādimattakenapi kāraṇenāti niccoḷatādimattakenapi appicchasantuṭṭhatādisamāropanalakkhaṇena kāraṇena.",
  "tika-s0105t2:39": "Navakāti abhinavā. Pāhunakāti paheṇakaṁ paṭiggaṇhitumanucchavikā, etena duvidhesu āgantukesu puretaramāgatavasena idha atithino, na bhojanavelāyamāgatavasena abbhāgatāti dasseti. Pariyāpuṇāmīti paricchindituṁ jānāmi, dhātvatthamattaṁ pana dassetuṁ ‘‘jānāmī’’ti vuttaṁ.",
  "tika-s0105t2:40": "Kappampīti āyukappampi, bhaṇeyya ceti sambandho. Ciraṁ cirakāle kappo khīyetha, dīghamantare dīghakālantarepi tathāgatassa vaṇṇo na khīyethāti yojanā. ‘‘Cira’’nti cettha vattabbepi chandahānibhayā rassatthaṁ niggahitalopo, atidīghakālaṁ vā sandhāya ‘‘ciradīghamantare’’ti vuttaṁ, ubhayattha sambandhitabbametaṁ, kiriyārahādiyoge viya ca antarayoge adhikakkharapādo anupavajjo, ayañca gāthā abhūtaparikappanāvasena aṭṭhakathāsu (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; bu. vaṁ. aṭṭha. 4.4; cariyā. aṭṭha. nidānakathā, pakiṇṇakakathā; apa. aṭṭha. 2.7.20) vuttā tathā bhāsamānassa abhāvato.",
  "tika-s0105t2:41": "305.Nanti ācariyaṁ. Alaṁ-saddo idha arahattho ‘‘alameva nibbinditu’’ntiādīsu (dī. ni. 2.272; saṁ. ni. 2.134, 143) viyāti āha ‘‘yuttamevā’’ti. Puṭena netvā asitabbato paribhuñjitabbato puṭosaṁ vuccati pātheyyaṁ. Itthambhūtalakkhaṇe karaṇavacanaṁ dasseti ‘‘taṁ gahetvā’’ti iminā. Pāḷiyaṁ puṭaṁsenapi kulaputtenāti sambandhaṁ dassetuṁ ‘‘tena puṭaṁsenā’’ti vuttaṁ. ‘‘Aṁsenā’’tiādi adhippāyamattadassanaṁ, vahantena kulaputtena upasaṅkamituṁ alamevāti attho.",
  "tika-s0105t2:42": "Soṇadaṇḍaparivitakkavaṇṇanā",
  "tika-s0105t2:43": "306-7. Na idha tiro-saddo ‘‘tirokuḍḍe vā tiropākāre vā chaḍḍeyya vā chaḍḍāpeyya vā’’tiādīsu (pāci. 825) viya bahiatthoti āha ‘‘antovanasaṇḍe gatassā’’ti. Tattha vihāropi vanasaṇḍapariyāpannoti dasseti ‘‘vihārabbhantaraṁ paviṭṭhassā’’ti iminā. Ete añjaliṁ paṇāmetvā nisinnā micchādiṭṭhivasena ubhatopakkhikā, ‘‘itare pana sammādiṭṭhivasena ekatopakkhikā’’ti atthato āpanno hoti. Daliddattā, ñātipārijuññādinā jiṇṇattā ca nāmagottavasena apākaṭā hutvā pākaṭā bhavitukāmā evamakaṁsūti adhippāyo. Kerāṭikāti saṭhā. Tatthāti dvīsu janesu. Tatoti vissāsato, dānato vā.",
  "tika-s0105t2:44": "Brāhmaṇapaññattivaṇṇanā",
  "tika-s0105t2:45": "309. Anonatakāyavasena thaddhagatto, na mānavasena. Tena pāḷiyaṁ vakkhati ‘‘abbhunnāmetvā’’ti. Cetovitakkaṁ sandhāya cittasīsena ‘‘cittaṁ aññāsī’’ti vuttaṁ. Vighātanti cittadukkhaṁ.",
  "tika-s0105t2:46": "311.Sakasamayeti brāhmaṇaladdhiyaṁ. Mīyamānoti mariyamāno. Diṭṭhisañjānanenevāti attano laddhisañjānaneneva. Sujanti homadabbiṁ, nibbacanaṁ vuttameva. Gaṇhantesūti juhanatthaṁ gaṇhanakesu, iruvijjesūti attho. Iruvedavasena homakaraṇato hi yaññayajakā ‘‘iruvijjā’’ti vuccanti. Paṭhamo vāti tattha sannipatitesu sujākiriyāyaṁ sabbapadhāno vā. Dutiyovāti tadanantariko vā. ‘‘Suja’’nti idaṁ karaṇatthe upayogavacananti āha ‘‘sujāyā’’ti. Aggihuttamukhatāya yaññassa yaññe diyyamānaṁ sujāmukhena diyyati. Vuttañca ‘‘aggihuttamukhā yaññā, sāvittī chandaso mukha’’nti (ma. ni. 2.400). Tasmā ‘‘diyyamāna’’nti ayaṁ pāṭhaseso viññāyatīti ācariyena (dī. ni. ṭī. 1.311) vuttaṁ. Apica sujāya diyyamānaṁ sujanti taddhitavasena atthaṁ dassetuṁ evamāha. Porāṇāti aṭṭhakathācariyā. Purimavāde cettha dānavasena paṭhamo vā dutiyo vā, pacchimavāde ādānavasenāti ayametesaṁ viseso. Visesatoti vijjācaraṇavisesato, na brāhmaṇehi icchitavijjācaraṇamattato. Uttamabrāhmaṇassāti anuttaradakkhiṇeyyatāya ukkaṭṭhabrāhmaṇassa. Yathādhippetassa hi vijjācaraṇavisesadīpakassa ‘‘katamaṁ pana taṁ brāhmaṇasīlaṁ, katamā sā paññā’’tiādivacanassa okāsakaraṇatthameva ‘‘imesaṁ pana brāhmaṇa pañcannaṁ aṅgāna’’ntiādivacanaṁ bhagavā avoca, tasmā padhānavacanānurūpamanusandhiṁ dassetuṁ ‘‘bhagavā panā’’tiādi vuttanti daṭṭhabbaṁ.",
  "tika-s0105t2:47": "313.Apavadatīti vaṇṇādīni apanetvā vadati, atthamattaṁ pana dassetuṁ ‘‘paṭikkhipatī’’ti vuttaṁ. Idanti ‘‘mā bhavaṁ soṇadaṇḍo evaṁ avacā’’tiādivacanaṁ. Brāhmaṇasamayanti brāhmaṇasiddhantaṁ. Mā bhindīti mā vināsesi.",
  "tika-s0105t2:48": "316. Samoyeva hutvā samoti samasamo, sabbathā samoti attho. Pariyāyadvayañhi atisayatthadīpakaṁ yathā ‘‘dukkhadukkhaṁ, rūparūpa’’nti. Ekadesamattato pana aṅgakena māṇavena tesaṁ samabhāvato taṁ nivattento ‘‘ṭhapetvā ekadesamatta’’ntiādimāha. Kulakoṭiparidīpananti kulassa ādiparidīpanaṁ. Yasmā attano bhaginiyā…pe… na jānissati, tasmā na tassa mātāpitumattaṁ sandhāya vadati, kulakoṭiparidīpanaṁ pana sandhāya vadatīti adhippāyo. ‘‘Atthabhañjanaka’’nti iminā kammapathapattaṁ vadati. Guṇeti yathāvutte pañcasīle. Athāpi siyāti yadipi tumhākaṁ evaṁ parivitakko siyā, bhinnasīlassāpi puna pakatisīle ṭhitassa brāhmaṇabhāvaṁ vaṇṇādayo sādhentīti evaṁ siyāti attho. ‘‘Sādhetī’’ti pāṭhe ‘‘vaṇṇo’’ti kattā ācariyena (dī. ni. ṭī. 1.316) ajjhāhaṭo, nidassanañcetaṁ. Mantajātīsupi hi eseva nayo. Sīlamevāti puna pakatibhūtaṁ sīlameva brāhmaṇabhāvaṁ sādhessati, kasmāti ce ‘‘tasmiṁ hi…pe… vaṇṇādayo’’ti. Tattha sammohamattaṁ vaṇṇādayoti vaṇṇamantajātiyo brāhmaṇabhāvassa aṅganti sammohamattametaṁ, asamavekkhitvā kathitamidaṁ.",
  "tika-s0105t2:49": "Sīlapaññākathāvaṇṇanā",
  "tika-s0105t2:50": "317.Kathitobrāhmaṇena pañhoti ‘‘sīlavā ca hotī’’tiādinā dvinnameva aṅgānaṁ vasena yathāpucchito pañho yāthāvato vissajjito. Etthāti yathāvissajjite atthe, aṅgadvaye vā. Tassāti soṇadaṇḍassa. Yadi ekamaṅgaṁ ṭhapeyya, atha patiṭṭhātuṁ na sakkuṇeyya. Yadi pana na ṭhapeyya, atha sakkuṇeyya, kiṁ panesa tathā sakkhissati nu kho, noti vīmaṁsanatthameva evamāha, na tu ekassa aṅgassa ṭhapanīyattāti vuttaṁ hoti. Tathā cāha ‘‘evametaṁ brāhmaṇā’’tiādi. Dhovitattāva parisujjhananti āha ‘‘sīlaparisuddhā’’ti, sīlasampattiyā sabbaso suddhā anupakkiliṭṭhāti attho. Kuto dussīle paññā asamāhitattā tassa. Kuto vā paññārahite jaḷe eḷamūge sīlaṁ sīlavibhāgassa, sīlaparisodhanūpāyassa ca ajānanato. Eḷā mukhe gaḷati yassāti eḷamūgo kha-kārassa ga-kāraṁ katvā, elamukho, elamūko vā. Iti bahudhā pāṭhoti bhayabheravasuttaṭṭhakathāyaṁ (ma. ni. aṭṭha. 1.48) vutto. Pakaṭṭhaṁ ukkaṭṭhaṁ ñāṇaṁ paññāṇanti katvā pākatikaṁ ñāṇaṁ nivattetuṁ ‘‘paññāṇa’’nti vuttaṁ. Vipassanādiñāṇañhi idhādhippetaṁ, tadetaṁ pakārehi jānanato paññāvāti āha ‘‘paññāyevā’’ti.",
  "tika-s0105t2:51": "Catupārisuddhisīlenadhotāti samādhipadaṭṭhānena catupārisuddhisīlena sakalasaṁkilesamalavisuddhiyā dhovitā visuddhā. Tenāha ‘‘kathaṁ panā’’tiādi. Tattha dhovatīti sujjhati. Saṭṭhiasītivassānīti saṭṭhivassāni vā asītivassāni vā. Maraṇakālepi, pageva aññasmiṁ kāle. Mahāsaṭṭhivassatthero viyāti saṭṭhivassamahāthero viya. Vedanāpariggahamattampīti ettha vedanāpariggaho nāma yathāuppannaṁ vedanaṁ sabhāvasarasato upadhāretvā puna padaṭṭhānato ‘‘ayaṁ vedanā phassaṁ paṭicca uppajjati, so ca phasso anicco dukkho vipariṇāmadhammo’’ti lakkhaṇattayaṁ āropetvā pavattitavipassanā. Evaṁ passantena hi sukhena sakkā sā vedanā adhivāsetuṁ ‘‘vedanā eva vedayatī’’ti. Vedanaṁ vikkhambhetvāti yathāuppannaṁ dukkhavedanaṁ anuvattitvā vipassanaṁ ārabhitvā vīthipaṭipannāya vipassanāya taṁ vinodetvā. Saṁsumārapatitenāti kumbhīlena viya bhūmiyaṁ urena nipajjamānena. ‘‘Nāha’’ntiādiṁ tathā sīlarakkhaṇameva dukkaranti katvā vadati. Sīle patiṭṭhitassa hi arahattaṁ hatthagataṁyeva. Yathāha ‘‘sīle patiṭṭhāya…pe… vijaṭaye jaṭa’’nti (saṁ. ni. 1.23, 192; peṭako. 22; mi. pa. 2.9) catūsu puggalesu ugghāṭitaññuno evāyaṁ visayoti āha ‘‘ugghāṭitaññutāyā’’ti. Paññāya sīlaṁ dhovitvāti sīlaṁ ādimajjhapariyosānesu akhaṇḍādibhāvāpādanena paññāya suvisodhitaṁ katvā. Santatimahāmattavatthu dhammapade (dha. pa. aṭṭha. 2.santimahāmattavatthu).",
  "tika-s0105t2:52": "318.‘‘Kasmā āhā’’ti uparidesanāya kāraṇaṁ pucchati. Lajjā nāma ‘‘sīlassa ca jātiyā ca guṇadosappakāsanena samaṇena gotamena pucchitapañhaṁ vissajjesī’’ti parisāya paññātatā, sā tathā vissajjitumasamatthatāya bhijjissatīti attho, paṭhamaṁ alajjamānopi idāni lajjissāmīti vuttaṁ hoti. Paramanti pamāṇaṁ. ‘‘Ettakaparamā maya’’nti padānaṁ tulyādhikaraṇataṁ dassetuṁ ‘‘te maya’’nti vuttaṁ. Idaṁ vuttaṁ hoti – ‘‘sīlapaññāṇa’’nti vacanameva amhākaṁ paramaṁ, tadatthabhūtāni pañcasīlāni, vedattayavibhāvanaṁ paññañca lakkhaṇādito niddhāretvā jānanaṁ natthi, kevalaṁ tattha vacīparamāva mayanti. Ayaṁ panettha aṭṭhakathāmuttakanayo – ettakaparamāti ettakaukkaṁsakoṭikā, paṭhamaṁ pañhāvissajjanāva amhākaṁ ukkaṁsakoṭīti attho. Tenāha ‘‘mayā sakasamayavasena pañho vissajjito’’ti. Paranti atirekaṁ. Bhāsitassāti vacanassa saddassa.",
  "tika-s0105t2:53": "Ayaṁ pana visesoti sīlaniddese niyyātanamattaṁ apekkhitvā vuttaṁ. Tenāha ‘‘sīlamicceva niyyātita’’nti. Sāmaññaphalasutte (dī. ni. 1.150) hi sīlaṁ niyyātetvāpi puna sāmaññaphalamicceva niyyātitaṁ. Sabbesampi mahaggatacittānaṁ ñāṇasampayuttattā, jhānānañca taṁ sampayogato ‘‘atthato paññāsampadā’’ti vuttaṁ. Paññāniddese hi jhānapaññaṁ adhiṭṭhānaṁ katvā paṭhamaṁ vipassanāpaññā niyyātitā. Tenāha ‘‘vipassanāpaññāyā’’tiādi.",
  "tika-s0105t2:54": "Soṇadaṇḍaupāsakattapaṭivedanākathāvaṇṇanā",
  "tika-s0105t2:55": "321.Daharo yuvāti ettha daharavacanena paṭhamayobbanabhāvaṁ dasseti. Paṭhamayobbanakālagato hi ‘‘daharo’’ti vuccati. Puttassa putto nattā nāma. Nappahotīti na sampajjati, puttanattappamāṇopi na hotīti attho. ‘‘Āsanā me taṁ vuṭṭhāna’’nti etassa atthāpattiṁ dassetuṁ ‘‘mama agāravenā’’tiādi vuttaṁ. Etanti añjalipaggahaṇaṁ. Ayañhi yathā tathā attano mahājanassa sambhāvanaṁ uppādetvā kohaññena pare vimhāpetvā lābhuppādanaṁ nijigīsanto vicarati, tasmāssa ativiya kuhakabhāvaṁ dassento ‘‘iminā kirā’’tiādiṁ vadati . Agāravaṁ nāma natthīti agāravavacanaṁ nāma natthi, nāyaṁ bhagavati agāravena ‘‘ahañceva kho panā’’tiādimāha, atha kho attano lābhaparihānibhayenevāti vuttaṁ hoti.",
  "tika-s0105t2:56": "322.Taṅkhaṇānurūpāyāti yādisī tadā tassa ajjhāsayappavatti, tadanurūpāyāti majjhepadalopena attho. Tadā tassa vivaṭṭasannissitassa tādisassa ñāṇaparipākassa abhāvato kevalaṁ abbhudayasannissito eva attho dassitoti āha ‘‘diṭṭhadhammikasamparāyikaṁ atthaṁ sandassetvā’’ti, paccakkhato vibhāvetvāti attho. Kusale dhammeti tebhūmake kusaladhamme, ayamettha nippariyāyato attho. Pariyāyato pana ‘‘catubhūmake’’tipi vattuṁ vaṭṭati lokuttarakusalassapi āyatiṁ labbhamānattā. Tathā hi vakkhati ‘‘āyatiṁ nibbānatthāya, vāsanābhāgiyāya vā’’ti. Tatthāti kusale dhamme yathāsamādapite. Nanti soṇadaṇḍabrāhmaṇaṁ. Samuttejetvāti sammadeva uparūpari nisānetvā puññakiriyāya tikkhavisadabhāvamāpādetvā. Taṁ pana atthato tattha ussāhajananameva hotīti āha ‘‘saussāhaṁ katvā’’ti. Tāya ca saussāhatāyāti evaṁ puññakiriyāya saussāhatā niyamato diṭṭhadhammikādiatthasampādanīti yathāvuttāya saussāhatāya ca sampahaṁsetvāti sambandho. Aññehi ca vijjamānaguṇehīti evarūpā te guṇasamaṅgitā ca ekantena diṭṭhadhammikādiatthanipphādanīti tasmiṁ vijjamānehi, aññehi ca guṇehi sampahaṁsetvā sammadeva haṭṭhatuṭṭhabhāvamāpādetvāti attho.",
  "tika-s0105t2:57": "Yadi bhagavā dhammaratanavassaṁ vassi, atha kasmā so visesaṁ nādhigacchīti codanaṁ sodhetuṁ ‘‘brāhmaṇo panā’’tiādi vuttaṁ. Kuhakatāyāti vuttanayena kohaññakattā, iminā payogasampattiabhāvaṁ dasseti. Yajjevaṁ kasmā bhagavā tassa tathā dhammaratanavassaṁ vassīti paṭicodanampi sodhento ‘‘kevalamassā’’tiādimāha. Tattha kevalanti nibbedhāsekkhabhāgiyena asammissaṁ. Nibbānatthāyāti nibbānādhigamatthāya, parinibbānatthāya vā. Āyatiṁ visesādhigamanūpāyabhūtā puññakiriyāsu paricayasaṅkhātā vāsanā eva bhāgo, tasmiṁ upāyabhāvena pavattāti vāsanābhāgiyā. Na hi bhagavato niratthakā catuppadikagāthāmattāpi dhammadesanā atthi. Tenāha ‘‘sabbā purimapacchimakathā’’ti. Ādito cettha pabhuti yāva brāhmaṇassa vissajjanāpariyosānaṁ, tāva purimakathā, bhagavato pana sīlapaññāvissajjanā pacchimakathā. Brāhmaṇena vuttāpi hi buddhaguṇādipaṭisaññuttā kathā āyatiṁ nibbānatthāya vāsanābhāgiyā evāti. Sesaṁ suviññeyyameva.",
  "tika-s0105t2:58": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā soṇadaṇḍasuttavaṇṇanāya līnatthapakāsanā.",
  "tika-s0105t2:59": "Soṇadaṇḍasuttavaṇṇanā niṭṭhitā."
}