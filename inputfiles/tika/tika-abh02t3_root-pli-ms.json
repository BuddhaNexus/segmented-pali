{
  "tika-abh02t3:0": "4. Saccavibhaṅgo",
  "tika-abh02t3:1": "1. Suttantabhājanīyaṁ",
  "tika-abh02t3:2": "Uddesavaṇṇanā",
  "tika-abh02t3:3": "189.Sāsanakkamoti ariyasaccāni vuccanti ariyasaccadesanā vā. Sakalañhi sāsanaṁ bhagavato vacanaṁ saccavinimuttaṁ natthīti saccesu kamati, sīlasamādhipaññāsaṅkhātaṁ vā sāsanaṁ etesu kamati, tasmā kamati etthāti kamo, kiṁ kamati? Sāsanaṁ, sāsanassa kamo sāsanakkamoti saccāni sāsanapavattiṭṭhānāni vuccanti, taṁdesanā ca tabbohārenāti.",
  "tika-abh02t3:4": "Tathāti taṁsabhāvāva. Avitathāti amusāsabhāvā. Anaññathāti aññākārarahitā. Dukkhadukkhatātaṁnimittatāhi aniṭṭhatā pīḷanaṭṭho, dvidhāpi paridahanaṁ, kilesadāhasamāyogo vā santāpaṭṭhoti ayametesaṁ viseso. Puggalahiṁsanaṁ vā pīḷanaṁ, attano eva tikhiṇabhāvo santāpanaṁ santāpoti. Ettha ca pīḷanaṭṭho dukkhassa saraseneva āvibhavanākāro, itare yathākkamaṁ samudayamagganirodhadassanehi āvibhavanākārāti ayaṁ catunnampi viseso. Tatratatrābhinandanavasena byāpetvā ūhanaṁ rāsikaraṇaṁ dukkhanibbattanaṁ āyūhanaṁ, samudayato āgacchatīti vā āyaṁ, dukkhaṁ. Tassa ūhanaṁ pavattanaṁ āyūhanaṁ, sarasāvibhāvanākāro eso. Nidadāti dukkhanti nidānaṁ, ‘‘idaṁ taṁ dukkha’’nti sampaṭicchāpentaṁ viya samuṭṭhāpetīti attho. Dukkhadassanena cāyaṁ nidānaṭṭho āvi bhavati. Saṁyogapalibodhaṭṭhā nirodhamaggadassanehi, te ca saṁsārasaṁyojanamagganivāraṇākārā daṭṭhabbā.",
  "tika-abh02t3:5": "Nissaranti ettha sattā, sayameva vā nissaṭaṁ visaṁyuttaṁ sabbasaṅkhatehi sabbupadhipaṭinissaggabhāvatoti nissaraṇaṁ. Ayamassa sabhāvena āvibhavanākāro. Vivekāsaṅkhatāmataṭṭhā samudayamaggadukkhadassanāvibhavanākārā, samudayakkhayaappaccayaavināsitā vā. Saṁsārato niggamanaṁ niyyānaṁ. Ayamassa sarasena pakāsanākāro, itare samudayanirodhadukkhadassanehi. Tattha palibodhupacchedavasena nibbānādhigamova nibbānanimittatā hetvaṭṭho. Paññāpadhānattā maggassa nibbānadassanaṁ, catusaccadassanaṁ vā dassanaṭṭho. Catusaccadassane kilesadukkhasantāpavūpasamane ca ādhipaccaṁ karonti maggaṅgadhammā sampayuttadhammesūti so maggassa adhipateyyaṭṭhoti. Visesato vā ārammaṇādhipatibhūtā maggaṅgadhammā honti ‘‘maggādhipatino dhammā’’ti vacanatoti so tesaṁ ākāro adhipateyyaṭṭho. Evamādi āhāti sambandho. Tattha abhisamayaṭṭhoti abhisametabbaṭṭho, abhisamayassa vā visayabhūto attho abhisamayaṭṭho, abhisamayasseva vā pavattiākāro abhisamayaṭṭho, so cettha abhisametabbena pīḷanādinā dassitoti daṭṭhabbo.",
  "tika-abh02t3:6": "Kucchitaṁ khaṁ dukkhaṁ. ‘‘Samāgamo sameta’’ntiādīsu kevalassa āgama-saddassa eta-saddassa ca payoge saṁyogatthassa anupalabbhanato saṁ-saddassa ca payoge upalabbhanato ‘‘saṁyogaṁ dīpetī’’ti āha, evaṁ ‘‘uppannaṁ udita’’nti etthāpi. Aya-saddo gatiatthasiddho hetu-saddo viya kāraṇaṁ dīpeti attano phalanipphādanena ayati pavattati, eti vā etasmā phalanti ayoti, saṁyoge uppattikāraṇaṁ samudayoti ettha visuṁ payujjamānāpi upasagga-saddā sadhātukaṁ saṁyogatthaṁ uppādatthañca dīpenti kiriyāvisesakattāti veditabbā.",
  "tika-abh02t3:7": "Abhāvo ettha rodhassāti nirodhoti etena nibbānassa dukkhavivekabhāvaṁ dasseti. Samadhigate tasmiṁ tadadhigamavato puggalassa rodhābhāvo pavattisaṅkhātassa rodhassa paṭipakkhabhūtāya nivattiyā adhigatattāti etasmiñcatthe abhāvo etasmiṁ rodhassāti nirodhoicceva padasamāso. Dukkhābhāvo panettha puggalassa, na nibbānasseva. Anuppādo eva nirodho anuppādanirodho. Āyatibhavādīsu appavatti, na pana bhaṅgoti bhaṅgavācakaṁ nirodha-saddaṁ nivattetvā anuppādavācakaṁ gaṇhāti. Etasmiṁ atthe kāraṇe phalopacāraṁ katvā nirodhapaccayo nirodhoti vutto. Paṭipadā ca hoti puggalassa dukkhanirodhappattiyā. Nanu sā eva dukkhanirodhappattīti tassā eva sā paṭipadāti na yujjatīti? Na, puggalādhigamassa yehi so adhigacchati, tesaṁ kāraṇabhūtadhammānañca pattibhāvena paṭipadābhāvena ca vuttattā. Sacchikiriyāsacchikaraṇadhammānaṁ aññattābhāvepi hi puggalasacchikiriyadhammabhāvehi nānattaṁ katvā niddeso kato. Atha vā dukkhanirodhappattiyā niṭṭhānaṁ phalanti tassā dukkhanirodhappattiyā paṭipadatā daṭṭhabbā.",
  "tika-abh02t3:8": "Buddhādayo ariyā paṭivijjhantīti ettha paṭividdhakāle pavattaṁ buddhādivohāraṁ ‘‘agamā rājagahaṁ buddho’’tiādīsu (su. ni. 410) viya purimakālepi āropetvā ‘‘buddhādayo’’ti vuttaṁ. Te hi buddhādayo catūhi maggehi paṭivijjhantīti. Ariyapaṭivijjhitabbāni saccāni ariyasaccānīti cettha purimapade uttarapadalopo daṭṭhabbo. Ariyā imanti paṭivijjhitabbaṭṭhena ekattaṁ upanetvā ‘‘ima’’nti vuttaṁ. Tasmāti tathāgatassa ariyattā tassa saccānīti ariyasaccānīti vuccantīti attho. Tathāgatena hi sayaṁ adhigatattā, teneva pakāsitattā, tato eva ca aññehi adhigamanīyattā tāni tassa hontīti. Ariyabhāvasiddhitopīti ettha ariyasādhakāni saccāni ariyasaccānīti pubbe viya uttarapadalopo daṭṭhabbo. Ariyāni saccānītipīti ettha avitathabhāvena araṇīyattā adhigantabbattā ariyāni, ariyavohāro vā ayaṁ avisaṁvādako avitatharūpo daṭṭhabbo.",
  "tika-abh02t3:9": "Bādhanalakkhaṇanti ettha dukkhadukkhatannimittabhāvo bādhanā, udayabbayapīḷitatā vā. Bhavādīsu jātiādivasena cakkhurogādivasena ca anekadhā dukkhassa pavattanameva puggalassa santāpanaṁ, tadassa kiccaṁ raso. Pavattinivattīsu saṁsāramokkhesu pavatti hutvā gayhatīti pavattipaccupaṭṭhānaṁ. Pabhavati etasmā dukkhaṁ paṭisandhiyaṁ nibbattati purimabhavena pacchimabhavo ghaṭito saṁyutto hutvā pavattatīti pabhavo. ‘‘Evampi taṇhānusaye anūhate nibbattatī dukkhamidaṁ punappuna’’nti (dha. pa. 338) evaṁ punappunaṁ uppādanaṁ anupacchedakaraṇaṁ. Bhavanissaraṇanivāraṇaṁ palibodho. Rāgakkhayādibhāvena sabbadukkhasantatā santi. Accutirasanti accutisampattikaṁ. Cavanaṁ vā kiccanti tadabhāvaṁ kiccamiva voharitvā accutikiccanti attho. Acavanañca sabhāvassāpariccajanaṁ avikāratā daṭṭhabbā. Pañcakkhandhanimittasuññatāya aviggahaṁ hutvā gayhatīti animittapaccupaṭṭhānaṁ. Anusayupacchedanavasena saṁsāracārakato niggamanūpāyabhāvo niyyānaṁ. Nimittato pavattato ca cittassa vuṭṭhānaṁ hutvā gayhatīti vuṭṭhānapaccupaṭṭhānaṁ.",
  "tika-abh02t3:10": "Asuvaṇṇādi suvaṇṇādi viya dissamānaṁ māyāti vatthusabbhāvā tassā viparītatā vuttā. Udakaṁ viya dissamānā pana marīci upagatānaṁ tucchā hoti, vatthumattampi tassā na dissatīti visaṁvādikā vuttā. Marīcimāyāattānaṁ vipakkho bhāvo tacchāviparītabhūtabhāvo. Ariyañāṇassāti avitathagāhakassa ñāṇassa, tena paṭivedhapaccavekkhaṇāni gayhanti, tesañca gocarabhāvo paṭivijjhitabbatāārammaṇabhāvo ca daṭṭhabbo. Aggilakkhaṇaṁ uṇhattaṁ. Tañhi katthaci kaṭṭhādiupādānabhedepi visaṁvādakaṁ viparītaṁ abhūtaṁ vā kadāci na hoti. ‘‘Byādhidhammā jarādhammā, atho maraṇadhammino’’ti (a. ni. 3.39; 5.57) ettha vuttā jātiādikā lokapakati. Manussānaṁ uddhaṁ dīghatā, ekaccānaṁ tiracchānānaṁ tiriyaṁ dīghatā, vuddhiniṭṭhaṁ pattānaṁ puna avaḍḍhanaṁ evamādikā cāti vadanti. Tacchāviparītabhūtabhāvesu pacchimo tathatā, paṭhamo avitathatā, majjhimo anaññathatāti ayametesaṁ viseso.",
  "tika-abh02t3:11": "Dukkhā aññaṁ na bādhakanti kasmā vuttaṁ, nanu taṇhāpi jāti viya dukkhanimittatāya bādhikāti? Na, bādhakapabhavabhāvena visuṁ gahitattā. Jātiādīnaṁ viya vā dukkhassa adhiṭṭhānabhāvo dukkhadukkhatā ca bādhakatā, na dukkhassa pabhavakatāti natthi taṇhāya pabhavakabhāvena gahitāya bādhakattappasaṅgo. Tenāha ‘‘dukkhā aññaṁ na bādhaka’’nti. Bādhakattaniyāmenāti dukkhaṁ bādhakameva, dukkhameva bādhakanti evaṁ dvidhāpi bādhakattāvadhāraṇenāti attho. Taṁ vinā nāññatoti satipi avasesakilesaavasesākusalasāsavakusalamūlāvasesasāsavakusaladhammānaṁ dukkhahetubhāve na taṇhāya vinā tesaṁ dukkhahetubhāvo atthi, tehi pana vināpi taṇhāya dukkhahetubhāvo atthi kusalehi vinā akusalehi, rūpāvacarādīhi vinā kāmāvacarādīhi ca taṇhāya dukkhanibbattakattā. Tacchaniyyānabhāvattāti dvidhāpi niyamena taccho niyyānabhāvo etassa, na micchāmaggassa viya viparītatāya, lokiyamaggassa viya vā anekantikatāya atacchoti tacchaniyyānabhāvo, maggo. Tassa bhāvo tacchaniyyānabhāvattaṁ, tasmā tacchaniyyānabhāvattā. Sabbattha dvidhāpi niyamena tacchāviparītabhūtabhāvo vuttoti āha ‘‘iti tacchāvipallāsā’’tiādi.",
  "tika-abh02t3:12": "Sacca-saddassa sambhavantānaṁ atthānaṁ uddharaṇaṁ, sambhavante vā atthe vatvā adhippetatthassa uddharaṇaṁ atthuddhāro. Viratisacceti musāvādaviratiyaṁ. Na hi aññaviratīsu sacca-saddo niruḷhoti. ‘‘Idameva saccaṁ, moghamañña’’nti gahitā diṭṭhi diṭṭhisaccaṁ. ‘‘Amosadhammaṁ nibbānaṁ , tadariyā saccato vidū’’ti (su. ni. 763) amosadhammattā nibbānaṁ paramatthasaccaṁ vuttaṁ. Tassa pana taṁsampāpakassa ca maggassa pajānanā paṭivedho avivādakāraṇanti dvayampi ‘‘ekañhi saccaṁ na dutiyamatthi, yasmiṁ pajā no vivade pajāna’’nti (su. ni. 890; mahāni. 119) missā gāthāya saccanti vuttaṁ.",
  "tika-abh02t3:13": "Netaṁ dukkhaṁ ariyasaccanti āgaccheyya, netaṁ ṭhānaṁ vijjatīti etena jātiādīnaṁ dukkhaariyasaccabhāve aviparītataṁ dasseti, aññaṁ dukkhaṁ ariyasaccanti āgaccheyya, netaṁ ṭhānaṁ vijjatīti iminā dukkhaariyasaccabhāvassa jātiādīsu niyatataṁ. Sacepi kathañci koci evaṁcitto āgaccheyya, paññāpane pana sahadhammena paññāpane attano vādassa ca paññāpane samattho natthīti dassetuṁ ‘‘ahametaṁ…pe… paññāpessāmīti āgaccheyya, netaṁ ṭhānaṁ vijjatī’’ti vuttaṁ. Jātiādīnaṁ anaññathatā aññassa ca tathābhūtassa abhāvoyevettha ṭhānābhāvo. Sacepi koci āgaccheyya, āgacchatu, ṭhānaṁ pana natthīti ayamettha suttattho. Esa nayo dutiyasuttepi. Tattha pana sampattatā paccakkhatā ca paṭhamatā, taṁnimittatā dutiyatā, tadupasamatā tatiyatā, taṁsampāpakatā catutthatāti daṭṭhabbā.",
  "tika-abh02t3:14": "Nibbutikāmena parijānanādīhi aññaṁ kiñci kiccaṁ kātabbaṁ natthi, dhammañāṇakiccaṁ vā ito aññaṁ natthi, pariññeyyādīni ca etapparamānevāti cattāreva vuttāni. Taṇhāya ādīnavadassāvīnaṁ vasena ‘‘taṇhāvatthuādīnaṁ etaṁparamatāyā’’ti vuttaṁ. Tathā ālaye pañcakāmaguṇasaṅkhāte, sakalavatthukāmasaṅkhāte, bhavattayasaṅkhāte vā dukkhe dosadassāvīnaṁ vasena ‘‘ālayādīnaṁ etaṁparamatāyā’’ti vuttaṁ.",
  "tika-abh02t3:15": "Sahetukena dukkhenāti etena dukkhassa abbocchinnatādassanena atisaṁvegavatthutaṁ dasseti.",
  "tika-abh02t3:16": "Na paṭivedhañāṇaṁ viya sakideva bujjhati, atha kho anu anu bujjhanato anubodho, anussavākāraparivitakkadiṭṭhinijjhānakkhantianugato vā bodho anubodho. Na hi so paccakkhato bujjhati, anussavādivasena pana kappetvā gaṇhātīti. Kiccatoti parijānanādito. Taṁkiccakaraṇeneva hi tāni tassa pākaṭāni. Vivaṭṭānupassanāya hi saṅkhārehi patilīyamānamānasassa uppajjamānaṁ maggañāṇaṁ visaṅkhāraṁ dukkhanissaraṇaṁ ārammaṇaṁ katvā dukkhaṁ paricchindati, dukkhagatañca taṇhaṁ pajahati, nirodhañca phusati ādicco viya pabhāya, sammāsaṅkappādīhi saha uppannaṁ taṁ maggaṁ bhāveti, na ca saṅkhāre amuñcitvā pavattamānena ñāṇena etaṁ sabbaṁ sakkā kātuṁ nimittapavattehi avuṭṭhitattā, tasmā etāni kiccāni karontaṁ taṁ ñāṇaṁ dukkhādīni vibhāveti tattha sammohanivattanenāti ‘‘cattāripi saccāni passatī’’ti vuttaṁ.",
  "tika-abh02t3:17": "Dukkhasamudayampi so passatīti kālantaradassanaṁ sandhāya vuttanti ce? Na, ‘‘yo nu kho, āvuso, dukkhaṁ passati, dukkhasamudayampi so passatī’’tiādinā (saṁ. ni. 5.1100) ekadassino aññattayadassitāvicāraṇāya tassā sādhanatthaṁ gavaṁpatittherena imassa suttassa āharitattā paccekañca saccesu dissamānesu aññattayadassanassa yojitattā. Aññathā anupubbābhisamaye purimadiṭṭhassa pacchā adassanato samudayādidassino dukkhādidassanatā na yojetabbā siyāti. Suddhasaṅkhārapuñjamattadassanato sakkāyadiṭṭhipariyuṭṭhānaṁ nivāreti. ‘‘Lokasamudayaṁ kho, kaccāna, yathābhūtaṁ sammappaññāya passato yā loke natthitā, sā na hotī’’ti vacanato samudayadassanaṁ hetuphalappabandhāvicchedadassanavasena ucchedadiṭṭhipariyuṭṭhānaṁ nivatteti. ‘‘Lokanirodhaṁ kho…pe… passato yā loke atthitā, sā na hotī’’ti (saṁ. ni. 2.15) vacanato nirodhadassanaṁ hetunirodhā phalanirodhadassanavasena sassatadiṭṭhipariyuṭṭhānaṁ nivāreti. Attakārassa paccakkhadassanato maggadassanena ‘‘natthi attakāre, natthi parakāre, natthi purisakāre’’tiādikaṁ (dī. ni. 1.168) akiriyadiṭṭhipariyuṭṭhānaṁ pajahati. ‘‘Natthi hetu, natthi paccayo sattānaṁ saṁkilesāya, ahetū appaccayā sattā saṁkilissanti. Natthi hetu…pe… visuddhiyā, ahetū appaccayā sattā visujjhantī’’tiādikā ahetukadiṭṭhi ca idha akiriyadiṭṭhiggahaṇena gahitāti daṭṭhabbā. Sāpi hi visuddhimaggadassanena pahīyatīti.",
  "tika-abh02t3:18": "Dukkhañāṇaṁ samudayaphalassa dukkhassa adhuvādibhāvaṁ passatīti phale vippaṭipattiṁ nivatteti. ‘‘Issaro lokaṁ pavatteti nivatteti cā’’ti issarakāraṇino vadanti, padhānato āvi bhavati, tattheva ca patilīyatīti padhānakāraṇino. ‘‘Kālavaseneva pavattati nivattati cā’’ti kālavādino. ‘‘Sabhāveneva sambhoti vibhoti cā’’ti sabhāvavādino. Ādi-saddena aṇūhi loko pavattati, sabbaṁ pubbekatahetūti evamādi akāraṇapariggaho daṭṭhabbo. Rāmudakāḷārādīnaṁ viya arūpaloke, nigaṇṭhādīnaṁ viya lokathupikāya apavaggo mokkhoti gahaṇaṁ . Ādi-saddena padhānassa appavatti, guṇaviyuttassa attano sakattani avaṭṭhānaṁ, brahmunā salokatā, diṭṭhadhammanibbānavādāti evamādiggahaṇañca daṭṭhabbaṁ. Ettha guṇaviyuttassāti buddhisukhadukkhaicchādosapayattadhammādhammasaṅkhārehi navahi attaguṇehi vippayuttassāti kaṇādabhakkhavādo. Indriyatappanaputtamukhadassanādīhi vinā apavaggo natthīti gahetvā tathāpavattanaṁ kāmasukhallikānuyogo.",
  "tika-abh02t3:19": "Ajjhattikabāhiresu dvādasasu āyatanesu kāmabhavavibhavataṇhāvasena dvādasa tikā chattiṁsa taṇhāvicaritāni. Khuddakavatthuvibhaṅge vā āgatanayena kālavibhāgaṁ anāmasitvā vuttāni. Vīmaṁsiddhipādādayo bodhipakkhiyā kiccanānattena vuttā, atthato ekattā sammādiṭṭhimukhena tattha antogadhā. Tayo nekkhammavitakkādayoti lokiyakkhaṇe alobhamettākaruṇāsampayogavasena bhinnā maggakkhaṇe lobhabyāpādavihiṁsāsamucchedavasena tayoti ekopi vutto. Esa nayo sammāvācādīsu. Appicchatāsantuṭṭhitānaṁ pana bhāve sammāājīvasambhavato tena tesaṁ saṅgaho daṭṭhabbo. Bhavantarepi jīvitahetupi ariyehi avītikkamanīyattā ariyakantānaṁ sammāvācādisīlānaṁ gahaṇena yena saddhāhatthena tāni pariggahetabbāni, so saddhāhattho gahitoyeva hotīti tato anaññāni saddhindriyasaddhābalāni tattha antogadhāni honti. Tesaṁ atthitāyāti saddhindriyasaddhābalachandiddhipādānaṁ atthitāya sīlassa atthibhāvato tividhenapi sīlena te tayopi gahitāti tattha antogadhā. Cittasamādhīti cittiddhipādaṁ vadati. ‘‘Cittaṁ paññañca bhāvaya’’nti (saṁ. ni. 1.23, 192) hi cittamukhena samādhi vuttoti samādhimukhena cittampi vattabbataṁ arahati. Cittiddhipādabhāvanāya pana samādhipi adhimatto hotīti vīmaṁsiddhipādādivacanaṁ viya cittiddhipādavacanaṁ avatvā idha ‘‘cittasamādhī’’ti vuttaṁ. ‘‘Pītimanassa kāyo passambhati, passaddhakāyo sukhaṁ vedeti, sukhino cittaṁ samādhiyatī’’ti (dī. ni. 3.359; saṁ. ni. 5.376; a. ni. 3.96; 11.12) vacanato samādhiupakārā pītipassaddhiyo, tasmā samādhiggahaṇena gahitā, upekkhā pana samādhiupakārakato taṁsadisakiccato ca, tasmā sammāsamādhivasena etesaṁ antogadhatā daṭṭhabbā.",
  "tika-abh02t3:20": "Bhāro viya vighātakattā. Dubbhikkhamiva bādhakattā. ‘‘Nibbānaparamaṁ sukha’’nti (ma. ni. 2.215, 217; dha. pa. 203, 204) sukhabhāvato subhikkhamiva. Aniṭṭhabhāvato sāsaṅkasappaṭibhayato ca dukkhaṁ verīvisarukkhabhayaorimatīrūpamaṁ.",
  "tika-abh02t3:21": "Tathatthenāti tathasabhāvena, pariññeyyabhāvenāti attho. Etena ariyasaccadvayaṁ siyā dukkhaṁ, na ariyasaccaṁ, siyā ariyasaccaṁ, na dukkhanti imamatthaṁ dasseti. Ariyasacca-saddaparā hi dukkhādisaddā pariññeyyādibhāvaṁ vadanti. Teneva ariyasacca-saddānapekkhaṁ dukkha-saddaṁ sandhāya maggasampayuttasāmaññaphaladhammānaṁ ādipadasaṅgaho vutto, tadapekkhaṁ sandhāya catutthapadasaṅgaho. Samudayādīsu avasesakilesādayo samudayo, na ariyasaccaṁ, saṅkhāranirodho nirodhasamāpatti ca nirodho, na ariyasaccaṁ, ariyamaggato aññāni maggaṅgāni maggo, na ariyasaccanti iminā nayena yojanā kātabbā. Dukkhaṁ vedanīyampi santaṁ vedakarahitaṁ, kevalaṁ pana tasmiṁ attano paccayehi pavattamāne dukkhaṁ vedetīti vohāramattaṁ hoti. Evaṁ itaresupi.",
  "tika-abh02t3:22": "Kiriyāva vijjatīti samudayameva vadati, tassa vā dukkhapaccayabhāvaṁ. Maggo atthīti vattabbe ‘‘maggamatthī’’ti okārassa abhāvo katoti daṭṭhabbo. Gamakoti gantā. Sāsavatā asubhatāti katvā nirodhamaggā subhā eva. Dukkhādīnaṁ pariyāyena samudayādibhāvo ca atthi, na pana nirodhabhāvo, nirodhassa vā dukkhādibhāvoti na aññamaññasamaṅgitāti āha ‘‘nirodhasuññāni vā’’tiādi. Samudaye dukkhassābhāvatoti ponobbhavikāya taṇhāya punabbhavassa abhāvato. Yathā vā pakativādīnaṁ vikārāvibhāvato pubbe paṭippalīnā ca pakatibhāveneva tiṭṭhanti, na evaṁ samudayasampayuttampi dukkhaṁ samudayabhāvena tiṭṭhatīti āha ‘‘samudaye dukkhassābhāvato’’ti. Yathā avibhattehi vikārehi mahantā visesindriyabhūtavisesehi pakatibhāveneva ṭhitehi pakati sagabbhā pakativādīnaṁ, evaṁ na phalena sagabbho hetūti attho. Dukkhasamudayānaṁ nirodhamaggānañca asamavāyāti etaṁ vivaranto āha ‘‘na hetusamavetaṁ hetuphala’’ntiādi. Tattha idha tantūsu paṭo, kapālesu ghaṭo, biraṇesu kaṭo, dvīsu aṇūsu dviaṇukantiādinā idha buddhivohārajanako avisuṁ siddhānaṁ sambandho samavāyo, tena samavāyena kāraṇesu dvīsu aṇūsu dviaṇukaṁ phalaṁ samavetaṁ ekībhūtamiva sambandhaṁ, tīsu aṇūsu tiaṇukanti evaṁ mahāpathavimahāudakamahāaggimahāvātakkhandhapariyantaṁ phalaṁ attano kāraṇesu samavetanti samavāyavādino vadanti. Evaṁ pana vadantehi aparimāṇesu kāraṇesu mahāparimāṇaṁ ekaṁ phalaṁ samavetaṁ attano antogadhehi kāraṇehi sagabbhaṁ asuññanti vuttaṁ hoti, evamidha samavāyābhāvā phale hetu natthīti hetusuññaṁ phalanti attho.",
  "tika-abh02t3:23": "Pavattibhāvatoti saṁsārassa pavattibhāvato. Catuāhārabhedatoti iminā cattāro āhārabhede tehi bhinne tappaccayadhammabhede ca saṅgaṇhāti. Rūpābhinandanādibhedo rūpādikhandhavasena, ārammaṇavasena vā. Upādānehi upādīyatīti upādi, upādānakkhandhapañcakaṁ. Nibbānañca taṁnissaraṇabhūtaṁ tassa vūpasamo taṁsantīti katvā tassa yāva pacchimaṁ cittaṁ, tāva sesataṁ, tato parañca anavasesataṁ upādāya ‘‘saupādisesanibbānadhātu anupādisesanibbānadhātū’’ti dvidhā voharīyatīti. ‘‘Sammādiṭṭhi sammāsaṅkappo vipassanā, itare samatho’’ti vadanti. Sīlampi hi samathassa upakārakattā samathaggahaṇena gayhatīti tesaṁ adhippāyo. Atha vā yānadvayavasena laddho maggo samatho vipassanāti āgamanavasena vuttoti daṭṭhabbo. Sappadesattāti sīlakkhandhādīnaṁ ekadesattāti attho. Sīlakkhandhādayo hi sabbalokiyalokuttarasīlādisaṅgāhakā, ariyamaggo lokuttaroyevāti tadekadeso hoti.",
  "tika-abh02t3:24": "Onatasahāyo viya vāyāmo paggahakiccasāmaññato. Aṁsakūṭaṁ datvā ṭhitasahāyo viya sati apilāpanavasena niccalabhāvakaraṇasāmaññato. Sajātitoti savitakkasavicārādibhedesu samānāya samādhijātiyāti attho. Kiriyatoti samādhianurūpakiriyato. Tato eva hi ‘‘cattāro satipaṭṭhānā samādhinimittā, cattāro sammappadhānā samādhiparikkhārā’’ti (ma. ni. 1.462) sativāyāmānaṁ samādhissa nimittaparikkhārabhāvo vuttoti.",
  "tika-abh02t3:25": "Ākoṭentena viyāti ‘‘aniccaṁ anicca’’ntiādinā paññāsadisena kiccena samantato ākoṭentena viya ‘‘aniccaṁ khayaṭṭhena, dukkhaṁ bhayaṭṭhenā’’tiādinā parivattantena viya ca ādāya ūhitvā dinnameva paññā paṭivijjhati. Dvinnaṁ samānakālattepi paccayabhāvena saṅkappassa purimakālassa viya niddeso kato. Sajātitoti ‘‘dukkhe ñāṇa’’ntiādīsu samānāya paññājātiyā. Kiriyatoti ettha paññāsadisakiccaṁ kiriyāti vuttaṁ, pubbe pana samādhiupakārakaṁ tadanurūpaṁ kiccanti ayamettha viseso. ‘‘Sabbaṁ, bhikkhave, abhiññeyya’’nti (saṁ. ni. 4.46) vacanato cattāripi abhimukhaṁ paccakkhato ñātabbāni, abhivisiṭṭhena vā ñāṇena ñātabbānīti abhiññeyyāni.",
  "tika-abh02t3:26": "Durabhisambhavataranti abhisambhavituṁ sādhetuṁ asakkuṇeyyataraṁ, sattivighātena duradhigamanti attho. Bādhakapabhavasantiniyyānalakkhaṇehi vavatthānaṁ salakkhaṇavavatthānaṁ. Duravagāhatthena gambhīrattāti oḷārikā dukkhasamudayā. Tiracchānagatānampi hi dukkhaṁ āhārādīsu ca abhilāso pākaṭo, pīḷanādiāyūhanādivasena pana ‘‘idaṁ dukkhaṁ, idamassa kāraṇa’’nti yāthāvato ogāhituṁ asakkuṇeyyattā gambhīrā, saṇhasukhumadhammattā nirodhamaggā sabhāvato eva gambhīrattā duravagāhā, teneva uppanne magge natthi nirodhamaggānaṁ yāthāvato anavagāhoti. Nibbānampi maggena adhigantabbattā tassa phalanti apadissatīti āha ‘‘phalāpadesato’’ti. Vuttañhi ‘‘dukkhanirodhe ñāṇaṁ atthapaṭisambhidā’’ti (vibha. 719). Maggopi nirodhassa sampāpakabhāvato hetūti apadissatīti āha ‘‘hetuapadesato’’ti. Vuttampi cetaṁ ‘‘dukkhanirodhagāminiyā paṭipadāya ñāṇaṁ dhammapaṭisambhidā’’ti (vibha. 719). Iti vijaññāti iti-saddena vijānanakkamaṁ dasseti. Evaṁ pakārehīti evaṁ-saddena vijānanakāraṇabhūte naye.",
  "tika-abh02t3:27": "Uddesavaṇṇanā niṭṭhitā.",
  "tika-abh02t3:28": "1. Dukkhasaccaniddeso",
  "tika-abh02t3:29": "Jātiniddesavaṇṇanā",
  "tika-abh02t3:30": "190.Tattha…pe… ayaṁ mātikāti niddesavāraādimhi vutte jātiādiniddese tesaṁ jātiādīnaṁ niddesavasena dukkhassa ariyasaccassa kathanatthāya, tesu vā jātiādīsu tesañca dukkhaṭṭhe veditabbe jātiādīnaṁ niddesavasena dukkhassa ariyasaccassa kathanatthāya dukkhadukkhantiādikā dukkhamātikā veditabbāti attho. Atha vā tatthāti tasmiṁ niddesavāre. ‘‘Jātipi dukkhā…pe… saṁkhittena pañcupādānakkhandhā dukkhā’’ti ayaṁ dukkhassa ariyasaccassa kathanatthāya mātikāti yathādassitassa jātiādiniddesassa mātikābhāvaṁ dīpeti. Taṁ dīpetvā puna yasmiṁ padadvaye ṭhatvā dukkhaṁ ariyasaccaṁ kathetabbaṁ, tassa niddhāraṇatthaṁ sabbaṁ dukkhaṁ saṅkaḍḍhento āha ‘‘idañhi dukkhaṁ nāmā’’tiādi.",
  "tika-abh02t3:31": "Sabhāvatoti dukkhavedayitasabhāvato. Nāmatoti teneva sabhāvena laddhanāmato. Tena na aññena pariyāyena idaṁ dukkhaṁ nāma, atha kho dukkhattāyevāti sabhāvena nāmaṁ viseseti. Atha vā nāmatoti udayabbayavantatāya laddhanāmato. Yathā aññe udayabbayavanto dhammā na sabhāvato dukkhā, na evaṁ idaṁ, atha kho sabhāvato dukkhā, bhūtamevedaṁ dukkhanti purimena dukkha-saddena pacchimaṁ viseseti. Vipariṇāmavantatāya sukhaṁ aniṭṭhameva hotīti dukkhaṁ nāma jātaṁ. Tenevāha ‘‘dukkhuppattihetuto’’ti. Kaṇṇasūlādīhi abhibhūtassa nitthunanādīhi dukkhābhibhūtatāya viññāyamānāyapi kiṁ tava rujjatīti pucchitvāva kaṇṇasūlādidukkhaṁ jānitabbaṁ hotīti paṭicchannadukkhatā tassa vuttā. Upakkamassa ca pākaṭabhāvatoti kāraṇāvasena dukkhavisesassa pākaṭabhāvaṁ dasseti.",
  "tika-abh02t3:32": "Sabhāvaṁ muñcitvā pakārantarena dukkhanti vuccamānaṁ pariyāyadukkhaṁ. Kathetabbattā paṭiññātaṁ yathā kathetabbaṁ, taṁpakāradassanatthaṁ ‘‘ariyasaccañca nāmeta’’ntiādimāha. Saṅkhepo sāmaññaṁ, sāmaññañca visese antokaritvā pavattatīti tattha ubhayathāpi kathetuṁ vaṭṭati. Vitthāro pana viseso jātiādiko, viseso ca visesantaranivattakoti jātiādīsu jarādīnaṁ saṅkhipanaṁ na sakkā kātunti tattha vitthāreneva kathetabbaṁ.",
  "tika-abh02t3:33": "191. ‘‘Aparassa aparassā’’ti dīpanaṁ aparatthadīpanaṁ. Sāmiatthepi hi aparattha-saddo sijjhatīti. Tesaṁ tesanti vā sāmivasena vuttaṁ atthaṁ bhummavasena vattukāmatāya āha ‘‘aparatthadīpana’’nti, aparasmiṁ aparasmiṁ dīpananti attho. Aparassa aparassa vā jātisaṅkhātassa atthassa dīpanaṁ aparatthadīpanaṁ. Pañcagativasena ekekāyapi gatiyā khattiyādibhummadevādihatthiādijātivasena cāti gatijātivasena.",
  "tika-abh02t3:34": "Tiṇākāro tiṇajāti, so ca upādāpaññattīti ‘‘paññattiya’’nti āha. Tadupādāyāti taṁ paṭhamaṁ viññāṇaṁ upādāya ayaṁ jāti, nāssa kutoci niggamanaṁ upādāya. Yasmā ca evaṁ, tasmā sāvassa jāti paṭhamaviññāṇasaṅkhātāti attho. Atha vā tadupādāya sajātoti vuccatīti sāvassa jāti paṭhamaviññāṇasaṅkhātāti attho. Viññāṇamukhena ca pañcapi khandhā vuttā hontīti ‘‘paṭisandhiya’’nti āha. Ariyabhāvakaraṇattā ariyasīlanti pātimokkhasaṁvaro vuccati. Jātiādīnipi lakkhaṇāni dhammānaṁ ākāravikārāti katvā sahuppādakā sahavikārakāti vuttā. Jāyanaṭṭhenātiādi āyatanavasena yonivasena ca dvīhi dvīhi padehi sabbasatte pariyādiyitvā jātiṁ dassetuṁ vuttaṁ. Purimanaye pana ekekeneva padena sabbasatte pariyādiyitvā jāti dassitāti ayaṁ viseso. Keci pana ‘‘purimanaye kattuniddeso, pacchimanaye bhāvaniddeso kato’’ti vadanti, ‘‘tesaṁ tesaṁ sattānaṁ jātī’’ti pana kattari sāminiddesassa katattā ubhayatthāpi bhāvaniddesova yutto. Sampuṇṇā jāti sañjāti. Pākaṭā nibbatti abhinibbatti. ‘‘Tesaṁ tesaṁ sattānaṁ…pe… abhinibbattī’’ti sattavasena pavattattā sammutikathā.",
  "tika-abh02t3:35": "Tatra tatrāti ekacatuvokārabhavesu dvinnaṁ dvinnaṁ, sese rūpadhātuyaṁ paṭisandhikkhaṇe uppajjamānānaṁ pañcannaṁ, kāmadhātuyaṁ vikalāvikalindriyānaṁ vasena sattannaṁ navannaṁ dasannaṁ puna dasannaṁ ekādasannañca āyatanānaṁ vasena saṅgaho veditabbo. Ekabhavapariyāpannassa khandhasantānassa paṭhamābhinibbattibhūtā paṭisandhikkhandhāti āha ‘‘paṭhamābhinibbattilakkhaṇā’’ti. Tameva santānaṁ niyyātentaṁ viya ‘‘handa gaṇhathā’’ti paṭicchāpentaṁ viya pavattatīti niyyātanarasā. Santatiyā eva ummujjanaṁ hutvā gayhatīti ummujjanapaccupaṭṭhānā. Dukkharāsissa vicittatā dukkhavicittatā, dukkhavisesā vā tadavayavā, taṁ paccupaṭṭhāpeti phalatīti dukkhavicittatāpaccupaṭṭhānā.",
  "tika-abh02t3:36": "Pariyāyanippariyāyadukkhesu yaṁ dukkhaṁ jāti hoti, taṁ dukkhabhāvoyeva tassā dukkhaṭṭho. Yadi akkhānena pāpuṇitabbaṁ siyā, bhagavā ācikkheyya. Bhagavatāpi –",
  "tika-abh02t3:37": "‘‘Taṁ kiṁ maññatha, bhikkhave, katamo nu kho mahantataro? Yo cāyaṁ mayā paritto pāṇimatto pāsāṇo gahito, yo ca himavā pabbatarājāti. Appama…pe… gahito, himavantaṁ pabbatarājānaṁ upanidhāya saṅkhampi na upeti, kalabhāgampi na upeti, upanidhampi na upeti. Evameva kho, bhikkhave, yaṁ so puriso tīhi sattisatehi haññamāno tatonidānaṁ dukkhaṁ domanassaṁ paṭisaṁvedeti, taṁ nerayikassa dukkhassa upanidhāya saṅkhampi…pe… upanidhampi na upetī’’ti (ma. ni. 3.250) –",
  "tika-abh02t3:38": "Upamāvasena pakāsitaṁ āpāyikadukkhaṁ. Sukhuppattikāraṇāni sucīni uppalādīnīti katvā tattha nibbattinivāraṇena jātiyā dukkhavatthubhāvaṁ dasseti ‘‘atha kho’’tiādinā. Dukkhuppattikāraṇe nibbattanena gabbhapariharaṇūpakkamena vinā mātukucchisambhavameva dukkhaṁ gabbhokkantimūlakaṁ aññānapekkhattā, upakkamanibbattaṁ pana pariharaṇamūlakaṁ okkantimattānapekkhattā. Ayametesaṁ viseso.",
  "tika-abh02t3:39": "Attano abhimukhaṁ kaḍḍhanaṁ ākaḍḍhanaṁ, parito sabbatobhāgena kaḍḍhanaṁ parikaḍḍhanaṁ. Adho dhunanaṁ odhunanaṁ, tiriyaṁ, sabbato vā dhunanaṁ nidhunanaṁ. Tacchetvā khārapakkhipanaṁ khārāpaṭicchakaṁ.",
  "tika-abh02t3:40": "Sakalasarīranhāpanaṁ nhāpanaṁ, ekadesadhovanaṁ dhovanaṁ, sūriyābhimukhapavattanena ātāpanaṁ, pañcaggitāpena paritāpanaṁ daṭṭhabbaṁ. Sabboyeva vā tāpo dvidhāpi vutto.",
  "tika-abh02t3:41": "Kuhiṁ nu patiṭṭhaṁ labhetha, jātiyā vinā na tassa dukkhassa patiṭṭhānaṁ atthīti attho, jātiyā vā vinā so satto kuhiṁ nu patiṭṭhaṁ, kattha nu patiṭṭhanto taṁ dukkhaṁ labhethāti attho. Tattha tiracchānesu kathaṁ dukkhaṁ bhaveyya tahiṁ tiracchānesu jātiṁ vinā. Na cassāti na ce assa. Nanu nevatthīti sambandho kātabbo, nanu āhāti vā. Yadatoti yasmā nevatthi, tasmā āhāti attho.",
  "tika-abh02t3:42": "Jarāniddesavaṇṇanā",
  "tika-abh02t3:43": "192. Jīraṇameva jīraṇatā, jīraṇassa vā ākāro tā-saddena vutto.",
  "tika-abh02t3:44": "Yathāpure asallakkhenteti gāravakaraṇaupaṭṭhānādīni asallakkhente taṁnimittaṁ domanassaṁ uppajjatīti attho.",
  "tika-abh02t3:45": "Satādīnanti satisutavīriyapaññādīnaṁ vippavāsanimittaṁ attanā apasādetabbehipi attano puttadārehi apasādanīyato. Avasavattaṅgapaccaṅgatāya suciasuciādivicāraṇavirahena ca bālakumārakakālo viya jiṇṇakālo hotīti āha ‘‘bhiyyo bālattappattiyā’’ti.",
  "tika-abh02t3:46": "Maraṇaniddesavaṇṇanā",
  "tika-abh02t3:47": "193. ‘‘Kālassa antakassa kiriyā’’ti yā loke vuccati, sā cuti, maraṇanti attho. Cavanakāloyeva vā anatikkamanīyattā visesena kāloti vutto, tassa kiriyā cutikkhandhānaṁ bhedappattiyeva. Maccu maraṇanti etthāpi samāsaṁ akatvā yo maccu vuccati bhedo, yañca maraṇaṁ pāṇacāgo, idaṁ vuccati maraṇanti visuṁ sambandho na na yujjati.",
  "tika-abh02t3:48": "Yassa khandhabhedassa pavattattā ‘‘tisso mato, phusso mato’’ti vohāro hoti, so khandhappabandhassa anupacchinnatāya ‘‘sammutimaraṇa’’nti vutto, pabandhasamucchedo ca ‘‘samucchedamaraṇa’’nti. Maraṇampi dukkhanti imasmiṁ panatthe dukkhasaccakathā vaṭṭakathāti katvā ‘‘sammutimaraṇaṁ adhippeta’’nti āha. Tasseva nāmanti tabbhāvato tadekadesabhāvato ca maraṇa-saddabahutte asammohatthaṁ vuttaṁ. Cutilakkhaṇanti ‘‘cavanatā’’ti nidassitacavanalakkhaṇameva vadati. Sampattibhavakhandhehi viyojetīti viyogarasaṁ, viyogakiriyābhūtatāya vā ‘‘viyogarasa’’nti vuttaṁ. Sattassa purimabhavato vippavāso hutvā upaṭṭhātīti vippavāsapaccupaṭṭhānaṁ.",
  "tika-abh02t3:49": "Maraṇantikāti maraṇassa āsannā. Yadi maraṇaṁ na bhavissati, yathāvuttaṁ kāyikaṁ cetasikañca dukkhaṁ na bhavissatīti āha ‘‘dvinnampi dukkhānaṁ vatthubhāvenā’’ti.",
  "tika-abh02t3:50": "Pāpakammādinimittanti pāpakammanimittaṁ pāpagatinimittañcāti attho, kammampi vā ettha ‘‘nimitta’’nti vuttaṁ upapattinimittabhāvena upaṭṭhānato. Tadupaṭṭhānepi hi ‘‘akataṁ vata me kalyāṇa’’ntiādinā anappakaṁ domanassaṁ uppajjatīti. Bhaddassāti kalyāṇakammassāti attho. Avisesatoti ‘‘sabbesa’’nti etena yojetabbaṁ. Sabbesanti ca yesaṁ kāyikaṁ dukkhaṁ uppajjati, teyeva sabbe gahitā ‘‘vitujjamānamammāna’’nti visesitattā. Sandhīnaṁ bandhanāni sandhibandhanāni , tesaṁ chedanena nibbattaṁ dukkhaṁ ‘‘sandhibandhanacchedana’’nti vuttaṁ. Ādi-saddo vā kāraṇattho, sandhibandhanacchedanamūlakanti attho.",
  "tika-abh02t3:51": "Anayabyasanāpādanaṁ viyāti anayabyasanāpatti viyāti attho. Vāḷādīhi kate hi anayabyasanāpādane antogadhā anayabyasanāpatti ettha nidassananti.",
  "tika-abh02t3:52": "Sokaniddesavaṇṇanā",
  "tika-abh02t3:53": "194. Sukhakāraṇaṁ hitaṁ, tassa phalaṁ sukhaṁ. Ñātikkhayoti bhogādīhi ñātīnaṁ parihāni maraṇañca. Ayaṁ pana visesoti bhogabyasanādipadatthavisesaṁ rogabyasanādīsu samāsavisesañca sandhāyāha. Ñātibhogā paññattimattā tabbināsāvāti iminā adhippāyena aparinipphannataṁ sandhāya ‘‘anipphannānī’’ti āha. Aparinipphannataṁyeva hi sandhāya visuddhimagge (visuddhi. 2.447 ādayo) ca ‘‘dasa rūpāni anipphannānī’’ti vuttaṁ. Rūpakaṇḍavaṇṇanāyañhi (dha. sa. aṭṭha. 975 pakiṇṇakakathā) ni ‘‘aparinipphannānī’’ti vuttāni. Khandhavibhaṅge ca nipphādetabbassa nirodhasamāpattiādikassa nipphannatā vuttāti asabhāvadhammassa ca nipphannatā, nibbānasseva anipphannatāti.",
  "tika-abh02t3:54": "Dhamma-saddo hetuatthoti āha ‘‘dukkhassa uppattihetunā’’ti. Jhāmanti daḍḍhaṁ. Pubbe vuttalakkhaṇādikā domanassavedanā sokoti tassa puna lakkhaṇādayo na vattabbā siyuṁ, tathāpi domanassavisesattā sokassa ca visiṭṭhā lakkhaṇādayo vattabbāti ‘‘kiñcāpī’’tiādimāha. Visārarahitaṁ anto eva saṅkucitaṁ cintanaṁ, sukkhanaṁ vā antonijjhānaṁ. Parinijjhāyanaṁ dahanaṁ. Ñātibyasanādianurūpaṁ socanaṁ anusocanaṁ, taṁ taṁ vā guṇaṁ dosañca anugantvā socanaṁ tappanaṁ anusocanaṁ.",
  "tika-abh02t3:55": "Javanakkhaṇeti manodvārajavanakkhaṇe. Tathā hi taṁ dassento ‘‘ettakā me’’tiādimāha. Kāyaviññāṇādivīthiyampi pana javanakkhaṇe domanassassa paccayo hoti eva. Teneva ‘‘javanakkhaṇe cā’’ti āha. Aññathā kāyikacetasikadukkhānaṁ kāyavatthukamanodvārappavattānameva paccayoti gaṇheyya tattha visesena kāyikacetasikasaddappavattito.",
  "tika-abh02t3:56": "Tujjatīti ‘‘tudatī’’ti vattabbe byattayavasena vuttanti veditabbaṁ.",
  "tika-abh02t3:57": "Paridevaniddesavaṇṇanā",
  "tika-abh02t3:58": "195.Ādevanti etenāti ādevoti ādevana-saddaṁ katvā assuvimocanādivikāraṁ āpajjantānaṁ tabbikārāpattiyā so saddo karaṇabhāvena vuttoti. Vīhipalāpādayo viya tucchaṁ vacanaṁ palāpo. Guṇadose kitteti bodhetīti guṇadosakittanaraso lālappa-saddo. Atthānatthe hiriyitabbajane ca avicāretvā puggalassa sambhamabhāvo hutvā paridevana-saddo upaṭṭhātīti ‘‘sambhamapaccupaṭṭhāno’’ti vutto, sokavatthuavighātena vā sambhamo, na uttāsasambhamo, so ca paridevana-saddena pākaṭo hotīti paridevo ‘‘sambhamapaccupaṭṭhāno’’ti vutto.",
  "tika-abh02t3:59": "Sokābhibhūto paridevananimittaṁ muṭṭhipothanādīni karoti, paridevananimittameva ca ñātiabbhatthaṅgamanādīni cintetīti paridevassa dukkhadomanassānaṁ vatthubhāvo vutto.",
  "tika-abh02t3:60": "Bhiyyoti yena vinā na hoti, tato paridevasamuṭṭhāpakadomanassato, pubbe vuttadukkhato vā bhiyyo, kaṇṭhoṭṭhatāluādisosajatopi vā bhiyyoti aññañca kāyikaṁ cetasikaṁ taṁnidānadukkhaṁ saṅgaṇhāti.",
  "tika-abh02t3:61": "Dukkhadomanassaniddesavaṇṇanā",
  "tika-abh02t3:62": "196-7. Kāyikaṁ dukkhaṁ kāyikassa dukkhassa upanissayapaccayoti ‘‘dukkhitassa dukkhaṁ uppajjatī’’ti vuttaṁ. Etena dukkhena abhibhūtattā nakkhattaṁ kīḷituṁ na labhāmīti balavadomanassaṁ uppajjatīti dukkhassa domanassavatthutā hoti.",
  "tika-abh02t3:63": "Attano pavattikkhaṇaṁ sandhāya ‘‘pīḷetī’’ti vuttaṁ kāyikadukkhaṁ, tadupanissayato vā.",
  "tika-abh02t3:64": "Āvaṭṭantīti parivaṭṭanti. Vivaṭṭantīti pabbhāre khittatthambho viya ludhanti. Mūlacchinnarukkho viya chinnapapātaṁ papatanti, paridayhamānacittā purimadomanassupanissayavasena cintenti, vigate domanasse tathācintanaṁ natthīti.",
  "tika-abh02t3:65": "Upāyāsaniddesavaṇṇanā",
  "tika-abh02t3:66": "198. Sabbavisayappaṭipattinivāraṇavasena samantato sīdanaṁ saṁsīdanaṁ, uṭṭhetumpi asakkuṇeyyatākaraṇavasena atibalavaṁ, virūpaṁ vā sīdanaṁ visīdanaṁ. Aññaṁ visayaṁ agantvā ñātibyasanādīsu virūpo āsaṅgo tattheva avabandhatā byāsatti. Nitthunanakaraṇato nitthunanaraso. Visīdanaṁ visādo.",
  "tika-abh02t3:67": "Sayaṁ na dukkho dosattā saṅkhārakkhandhapariyāpannadhammantarattā vā. Ye pana domanassameva upāyāsoti vadeyyuṁ, te ‘‘upāyāso tīhi khandhehi ekenāyatanena ekāya dhātuyā sampayutto, ekena khandhena ekenāyatanena ekāya dhātuyā kehici sampayutto’’ti (dhātu. 249) imāya pāḷiyā paṭikkhipitabbā. Visādappattiyā sukhadukkhakāraṇaṁ agaṇayitvā dukkhaṭṭhānādīni karontānaṁ upāyāso kāyikadukkhassa vatthu hoti, visādanavaseneva ñātivināsādīni cintentānaṁ domanassassa. Attano pavattikkhaṇeyeva upāyāso domanassasampayogato cittaṁ paridahati, avipphārikatākaraṇavasena kāyaṁ visādeti, tadubhayakaraṇeneva tato paraṁ taṁnimittaṁ kāyikaṁ cetasikañca adhimattaṁ dukkhaṁ janayatīti dukkho vutto.",
  "tika-abh02t3:68": "Appiyasampayoganiddesavaṇṇanā",
  "tika-abh02t3:69": "199.Na appiyantīti na gamiyanti, na pavesīyantīti attho. Anatthanti byasanaṁ, dukkhaṁ vā. Ahitanti tassa hetuṁ. Dutiye atthavikappe atthaṁ na kāmentīti anatthakāmātiādi asamatthasamāsopi yojito. ‘‘Asūriyapassāni mukhānī’’tiādīsu viya hi yena samāso, na tassāyaṁ paṭisedhako a-kāroti. Yasmiṁ kismiñci nibbhaye yogakkhema-saddo niruḷho dukkhayogato khemattā.",
  "tika-abh02t3:70": "Saṅgatiādīsu saṅkhāravasena yaṁ labbhati, taṁ gahetabbaṁ. Na hi saṅkhārānaṁ ṭhānanisajjādayo bhojanādikiccesu vā sahakaraṇaṁ vijjatīti pacchimadvayaṁ tadatthavasena labbhatīti na sakkā vattunti. Yaṁ labbhatīti vā yaṁ atthajātaṁ labbhatīti attho. Tena yathā labbhati saṅgatiādīsu attho, tathā yojetabbo. Puggalassa hi saṅgati gantvā saṅkhārehi saṁyogo hoti, āgatehi ca tehi, puggalassa ca attano ṭhānādīsu saṅkhārehi sahabhāvo hoti, sabbakiriyāsu ca missībhāvoti. Anatthabhāvo upaddavabhāvo.",
  "tika-abh02t3:71": "Aniṭṭhānaṁ āpāthagamanamattaṁ taṁgahaṇamattañca appiyasampayogo, na pana pathaviphassādayo viya appiyasampayogo nāma eko dhammo atthīti āha ‘‘so atthato eko dhammo nāma natthī’’ti. Aniṭṭhāni kaṇṭakādīni amittā ca usuādīhi vijjhanādidukkhaṁ uppādenti.",
  "tika-abh02t3:72": "Idhāti imasmiṁ loke dukkhaṁ hotīti vā idha imasmiṁ dukkhasaccaniddese dukkho vuttoti vā yojetabbaṁ.",
  "tika-abh02t3:73": "Piyavippayoganiddesavaṇṇanā",
  "tika-abh02t3:74": "200.Minantīti nāḷiyādīsu dhaññaṁ viya anto pakkhipanti, na bahi karontīti attho. Amā-saddo sahabhāvadīpako. Ñāyanti vā ajjhattikāicceva. Ñātibyasanādiko hutvā upaṭṭhātīti byasanapaccupaṭṭhāno. Sokuppādaneneva sarīraṁ sosenti, kisaṁ karonti, akisampi nirojatākaraṇena milāpenti, tato ca kāyikaṁ dukkhaṁ uppajjatīti taduppādakatā vuttā.",
  "tika-abh02t3:75": "Sokasarasamappitāti etena cetasikadukkhaṁ dasseti, vitujjantīti etena kāyikaṁ dukkhaṁ.",
  "tika-abh02t3:76": "Icchāniddesavaṇṇanā",
  "tika-abh02t3:77": "201. Yasmiṁ kāle jātiyā na āgantabbaṁ, taṁ kālaṁ gahetvā āha ‘‘parinibbutesu ca vijjamānaṁ jātiyā anāgamana’’nti. Yampīti yenapīti attho vutto. Yadāpi pana yaṁ-saddo ‘‘iccha’’nti etaṁ apekkhati, tadāpi alābhavisiṭṭhā icchā vuttā hoti. Yadā ‘‘na labhatī’’ti etaṁ apekkhati, tadā icchāvisiṭṭho alābho vutto hoti. So panatthato añño dhammo natthi, tathāpi alabbhaneyyaicchāva vuttā hoti. Apāpuṇitabbesu pavattattā eva ‘‘appattipaccupaṭṭhānā’’ti vuttā. Yattha hi sā icchā pavattā, taṁ vatthuṁ apāpuṇantī hutvā gayhatīti.",
  "tika-abh02t3:78": "Chinnabhinnagaṇenāti nillajjena dhuttagaṇena, kappaṭikagaṇena vā.",
  "tika-abh02t3:79": "Vighātamayanti cittavighātamayaṁ domanassaṁ cittavighātato eva uppannaṁ ubbandhanajarātisārādikāyikaṁ dukkhañca. Icchitālābhanti alabbhaneyyaicchameva vadati.",
  "tika-abh02t3:80": "Upādānakkhandhaniddesavaṇṇanā",
  "tika-abh02t3:81": "202. Vitthiṇṇassa dukkhassa ettakanti dassanaṁ dukkhassa saṅkhepo, taṁ kātuṁ na sakkā vitthārassa anantattā. Dukkhavitthāragataṁ pana desanāvitthāraṁ pahāya yattha sabbo dukkhavitthāro samodhānaṁ gacchati, tattha desanāya vavatthānaṁ saṅkhepo, taṁ kātuṁ sakkā tādisassa vatthuno sabbhāvā.",
  "tika-abh02t3:82": "Desaṁ jānanto maggakkhāyikapuriso desako. Bhagavāpi dukkhassa desako. ‘‘Dukkhantadesakenā’’ti vā pāṭho, dukkhantakkhāyikoti attho.",
  "tika-abh02t3:83": "Pāvakādayo yathā indhanādīni bādhenti, evaṁ bādhayamānā. Māraṇantikadukkhābhighātenāti iminā atipākaṭena jātijarādukkhavighātajasokādayo dasseti. Tatoti paridevato uddhaṁ. Kaṇṭha sosādi sandhi bandhacchedanādi janaka dhātukkhobha samāyogato kāyassa ābādhanadukkhaṁ dukkhaṁ. Yesu kesucīti tissassa vā phussassa vā upādānakkhandhesu sabbampi cakkhurogādidukkhaṁ sabbasattagataṁ evaṁpakāramevāti saṅkhipitvā dassentoti attho.",
  "tika-abh02t3:84": "Dukkhasaccaniddesavaṇṇanā niṭṭhitā.",
  "tika-abh02t3:85": "2. Samudayasaccaniddesavaṇṇanā",
  "tika-abh02t3:86": "203. Uttarapadalopaṁ katvā ‘‘punabbhavakaraṇaṁ punobbhavo’’tiāha. ‘‘Manosamphasso’’ti ettha mano viya ca purimapadassa okārantatā daṭṭhabbā. Atha vā sīlaṭṭhena ika-saddena gamiyatthattā kiriyāvācakassa saddassa adassanaṁ daṭṭhabbaṁ yathā ‘‘apūpabhakkhanasīlo āpūpiko’’ti. ‘‘Taddhitā’’iti bahuvacananiddesā vicittattā vā taddhitānaṁ abhidhānalakkhaṇattā vā ‘‘punabbhavaṁ detī’’tiādīsu atthesu ponobbhavikasaddasiddhi daṭṭhabbā. Tattha kammasahajātā punabbhavaṁ deti, kammasahāyabhūtā tadasahajātā punabbhavāya saṁvattati, duvidhāpi punappunaṁ bhave nibbatteti. Tenevāha ‘‘punabbhavassa dāyikāpī’’tiādi. Ponobbhavikāyevāti nāmaṁ labhatīti punabbhavaṁ dāyikāpi adāyikāpi punabbhavaṁ deticceva ponobbhavikāti samānavipākāti nāmaṁ labhati samānasabhāvattā tadānubhāvattā ca. Evaṁ itaresu daṭṭhabbaṁ. Tattha upadhimhi yathānibbatte attabhāve vipaccanakammaṁ etissāti upadhivepakkā. Nandanaṭṭhena nandī, rañjanaṭṭhena rāgo. Yo ca nandirāgo, yā ca taṇhā, ubhayametaṁ ekatthaṁ, byañjanameva nānanti taṇhā ‘‘nandirāgena saddhiṁ atthato ekattaṁ gatā’’ti vuttā. Rāgasambandhena ‘‘uppannassā’’ti vuttaṁ. Rūpārūpabhavarāgo visuṁ vakkhatīti kāmabhave eva bhavapatthanāuppatti vuttāti veditabbā.",
  "tika-abh02t3:87": "Tasmiṁ tasmiṁ piyarūpe paṭhamuppattivasena ‘‘uppajjatī’’ti vuttā, punappunaṁ pavattivasena ‘‘nivisatī’’ti, pariyuṭṭhānānusayavasena vā uppattinivesā yojetabbā. Sampattiyanti manussasobhagge devatte ca. Attano cakkhunti savatthukaṁ cakkhumāha, sapasādaṁ vā maṁsapiṇḍaṁ. Vippasannapañcapasādanti parisuddhanīlapītalohitakaṇhaodātavaṇṇapasādaṁ. Rajatapanāḷikaṁ viya chiddaṁ abbhantare odātattā. Pāmaṅgasuttaṁ viya lambakaṇṇabaddhaṁ. Tuṅgā uccā dīghā nāsikā tuṅganāsikā, evaṁ laddhavohāraṁ attano ghānaṁ. ‘‘Laddhavohārā’’ti vā pāṭho. Tasmiṁ sati tuṅgā nāsikā yesaṁ, te tuṅganāsikā. Evaṁ laddhavohārā sattā attano ghānanti yojanā kātabbā. Jivhaṁ…pe… maññanti vaṇṇā saṇṭhānato kiccato ca. Manaṁ…pe… uḷāraṁ maññanti atītādiatthavicinanasamatthaṁ. Attanā paṭiladdhānīti ajjhattañca sarīragandhādīni bahiddhā ca vilepanagandhādīni. Uppajjamānā uppajjatīti yadā uppajjamānā hoti, tadā ettha uppajjatīti sāmaññena gahitā uppādakiriyā lakkhaṇabhāvena vuttā, visayavisiṭṭhā lakkhitabbabhāvena. Na hi sāmaññavisesehi nānattavohāro na hotīti. Uppajjamānāti vā anicchito uppādo hetubhāvena vutto. Uppajjatīti nicchito phalabhāvena ‘‘yadi uppajjamānā hoti, ettha uppajjatī’’ti. So hi tena upayojito viya hoti.",
  "tika-abh02t3:88": "Samudayasaccaniddesavaṇṇanā niṭṭhitā.",
  "tika-abh02t3:89": "3. Nirodhasaccaniddesavaṇṇanā",
  "tika-abh02t3:90": "204.Anūhateti anuddhate, appahīneti attho.",
  "tika-abh02t3:91": "Sīho vedhake paṭipajjati, na usumhi, suvāno leḍḍumhi paṭipajjati, na pahārake. Khayagamanavasena virajjati, appavattigamanavasena nirujjhati. Anapekkhatāya cajanavasena hānivasena ca cajīyati, puna yathā na pavattati, tathā dūrakhipanavasena paṭinissajjīyati, bandhanabhūtāya mocanavasena muccati, asaṁkilesavasena na allīyati. Āyūhanaṁ samudayo, tappaṭipakkhavasena anāyūhanaṁ.",
  "tika-abh02t3:92": "Apaññattinti apaññāpanaṁ, ‘‘tittaalābu atthī’’ti vohārābhāvaṁ vā. Tittaalābuvalliyā appavattiṁ icchanto puriso viya maggo daṭṭhabbo, tassa tassā appavattininnacittassa mūlacchedanaṁ viya maggassa nibbānārammaṇassa taṇhāpahānaṁ. Tadāppavatti viya taṇhāya appavattibhūtaṁ nibbānaṁ daṭṭhabbaṁ. Dutiyūpamāya dakkhiṇadvāraṁ viya nibbānaṁ, coraghātakā viya maggo daṭṭhabbo, purimā vā upamā maggena niruddhāya piyarūpasātarūpesu niruddhāti vattabbatādassanatthaṁ vuttā, pacchimā nibbānaṁ āgamma niruddhāyapi.",
  "tika-abh02t3:93": "Nirodhasaccaniddesavaṇṇanā niṭṭhitā.",
  "tika-abh02t3:94": "4. Maggasaccaniddesavaṇṇanā",
  "tika-abh02t3:95": "205.Aññamaggapaṭikkhepanatthanti titthiyehi kappitassa maggassa dukkhanirodhagāminipaṭipadābhāvaṁ paṭikkhepetunti attho, aññassa vā maggabhāvapaṭikkhepo aññamaggapaṭikkhepo. Puggalassa ariyabhāvakarattā ariyaṁ karotīti ariyo, ariyaphalapaṭilābhakarattā ariyaṁ labhāpeti janetīti ariyo. Attano kiccavasena phalavasena ca ariyanāmalābho eva vuttoti daṭṭhabbo. Aṭṭha aṅgāni assāti aññapadatthasamāsaṁ akatvā ‘‘aṭṭhaṅgāni assa santīti aṭṭhaṅgiko’’ti padasiddhi daṭṭhabbā.",
  "tika-abh02t3:96": "Caturaṅgasamannāgatā vācā janaṁ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena jane sampayutte ca pariggaṇhanakiccavatī hotīti ‘‘pariggahalakkhaṇā’’ti vuttā. Yathā cīvarakammādiko kammanto ekaṁ kātabbaṁ samuṭṭhāpeti nipphādeti, taṁtaṁkiriyānipphādako vā cetanāsaṅkhāto kammanto hatthapādacalanādikaṁ kiriyaṁ samuṭṭhāpeti, evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjasamuṭṭhāpanakiccavā hoti, sampayuttadhamme ca samuṭṭhāpento eva pavattatīti ‘‘samuṭṭhāpanalakkhaṇo’’ti vutto. Kāyavācānaṁ khandhasantānassa ca saṁkilesabhūtamicchāājīvappahānena sammāājīvo ‘‘vodāpanalakkhaṇo’’ti vutto.",
  "tika-abh02t3:97": "Attano paccanīkakilesā diṭṭhekaṭṭhā avijjādayo. Passatīti pakāsetīti attho. Teneva hi aṅgena tattha paccavekkhaṇā pavattatīti. Tathevāti attano paccanīkakilesehi saddhinti attho.",
  "tika-abh02t3:98": "Kiccatoti pubbabhāgehi dukkhādiñāṇehi kattabbakiccassa idha nipphattito, imasseva vā ñāṇassa dukkhādippakāsanakiccato. Tīṇi nāmāni labhati kāmasaṅkappādippahānakiccanipphattito. Sikkhāpadavibhaṅge (vibha. 703 ādayo) ‘‘viraticetanā sabbe sampayuttadhammā ca sikkhāpadānī’’ti vuttāti tattha padhānānaṁ viraticetanānaṁ vasena ‘‘viratiyopi honti cetanāyopī’’ti āha. Musāvādādīhi viramaṇakāle vā viratiyo subhāsitādivācābhāsanādikāle ca cetanāyo yojetabbā, maggakkhaṇe viratiyova cetanānaṁ amaggaṅgattā ekassa ñāṇassa dukkhādiñāṇatā viya ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito, taṁsiddhiyañca aṅgattayattāsiddhito ca.",
  "tika-abh02t3:99": "Pubbabhāgepi maggakkhaṇepi sammāsamādhi evāti yadipi samādhiupakārakānaṁ abhiniropanānumajjanasampiyāyanabrūhanasantasukhānaṁ vitakkādīnaṁ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṁ, sati viya ca asubhāsukhāniccānattesu kāyādīsu subhādisaññāpahānacatusatikiccaṁ, eko samādhi catukkajjhānasamādhikiccaṁ na sādhetīti pubbabhāgepi paṭhamajjhānasamādhicitte jhānasamādhi paṭhamajjhānasamādhi eva maggakkhaṇepi, tathā pubbabhāgepi catutthajjhānasamādhicitte jhānasamādhi catutthajjhānasamādhi eva maggakkhaṇepīti attho.",
  "tika-abh02t3:100": "Vacībhedassa upakārako vitakko sāvajjānavajjavacībhedanivattanapavattanakarāya sammāvācāyapi upakārako evāti ‘‘svāya’’ntiādimāha. Vacībhedaniyāmikā vācā kāyikakiriyāniyāmakassa sammākammantassa upakārikā. Idaṁ vīriyanti catusammappadhānavīriyaṁ. Gatiyoti nipphattiyo, kiccādisabhāve vā. Samanvesitvāti upadhāretvā.",
  "tika-abh02t3:101": "Purimāni dve saccāni uggaṇhitvāti sambandho. Iṭṭhaṁ kantanti nirodhamaggesu ninnabhāvaṁ dasseti, na abhinandanaṁ, tanninnabhāvoyeva ca tattha kammakaraṇaṁ daṭṭhabbaṁ.",
  "tika-abh02t3:102": "Kiccatoti pariññādito. Ārammaṇapaṭivedhoti sacchikiriyāpaṭivedhamāha. Sabbampi paṭivedhañāṇaṁ lokuttaranti kasmā vuttaṁ, nanu uggahādipaṭivedho ca paṭivedhova, na ca so lokuttaroti? Na, kevalena paṭivedha-saddena uggahādipaṭivedhānaṁ avacanīyattā, paṭivedhanimittattā vā uggahādivasena pavattaṁ dukkhādīsu pubbabhāge ñāṇaṁ ‘‘paṭivedho’’ti vuttaṁ, na paṭivedhattā, paṭivedhabhūtameva pana ñāṇaṁ sandhāyāha ‘‘sabbampi paṭivedhañāṇaṁ lokuttara’’nti. Uggahaparipucchāñāṇānipi savanañāṇe eva avarodhaṁ gacchantīti ‘‘savanadhāraṇasammasanañāṇaṁ lokiya’’nti tividhameva ñāṇamāha. Uggahādīhi saccapariggaṇhanaṁ pariggaho.",
  "tika-abh02t3:103": "Payogoti kiriyā, vāyāmo vā. Tassa mahantatarassa icchitabbataṁ dukkarataratañca upamāhi dasseti ‘‘bhavaggagahaṇattha’’ntiādinā.",
  "tika-abh02t3:104": "Padaghātanti ettha gatamaggo ‘‘pada’’nti vuccati. Yena cupāyena kāraṇena kāmavitakko uppajjati, so tassa gatamaggoti tassa ghāto padaghāto. Ussukkāpetvāti uddhaṁ uddhaṁ santivisesayuttaṁ katvā, vaḍḍhetvāti attho.",
  "tika-abh02t3:105": "Pāḷiyaṁ vibhattesūti katarapāḷiyaṁ? Dhammasaṅgahe tāva aṭṭha kasiṇāni dasa asubhā cattāro brahmavihārā cattāri āruppāni vibhattāni, āgamesu dasa anussatiyo āhāre paṭikūlasaññā catudhātuvavatthānanti imāni cāti tattha tattha vibhattaṁ. Imesu tīsūti kāmādīsu tīsu ṭhānesu.",
  "tika-abh02t3:106": "Micchāvācāsaṅkhātāyāti etena ekāya cetanāya pahātabbaekattaṁ dasseti. Idha ariyasāvako sakalyāṇaputhujjanako sekkho. Kāyadvāravītikkamāti ājīvahetukato pāṇātipātādito visuṁ visuṁ viramaṇaṁ yojetabbaṁ.",
  "tika-abh02t3:107": "Ayaṁ panassāti maggabhāvena catubbidhampi ekattena gahetvā assa maggassa ayaṁ jhānavasena sabbasadisasabbāsadisaekaccasadisatā viseso. Pādakajjhānaniyāmena hotīti idha pādakajjhānaniyāmaṁ dhuraṁ katvā āha, aṭṭhasāliniyaṁ pana vipassanāniyāmaṁ tattha sabbavādāvirodhato, idha pana sammasitajjhānapuggalajjhāsayavādanivattanato pādakajjhānaniyāmaṁ. Vipassanāniyāmo pana sādhāraṇattā idhāpi na paṭikkhittoti daṭṭhabbo. Aññe cācariyavādā vakkhamānā vibhajitabbāti yathāvuttameva tāva pādakajjhānaniyāmaṁ vibhajanto āha ‘‘pādakajjhānaniyāmena tāvā’’ti.",
  "tika-abh02t3:108": "Āruppe catukkapañcaka…pe… vuttaṁ aṭṭhasāliniyanti adhippāyo. Nanu tattha ‘‘āruppe tikacatukkajjhānaṁ uppajjatī’’ti vuttaṁ, na ‘‘catukkapañcakajjhāna’’nti? Saccaṁ, yesu pana saṁsayo atthi, tesaṁ uppattidassanena, tenatthato catukkapañcakajjhānaṁ uppajjatīti vuttameva hotīti evamāhāti veditabbaṁ. Samudāyañca apekkhitvā ‘‘tañca lokuttaraṁ, na lokiya’’nti āha. Catutthajjhānameva hi lokiyaṁ tattha uppajjati, na catukkaṁ pañcakañcāti. Etthakathanti pādakajjhānassa abhāvā kathaṁ daṭṭhabbanti attho. Taṁjhānikāva tassa tattha tayo maggā uppajjanti tajjhānikaṁ paṭhamaphalādiṁ pādakaṁ katvā uparimaggabhāvanāyāti adhippāyo, tikacatukkajjhānikaṁ pana maggaṁ bhāvetvā tatthuppannassa arūpajjhānaṁ tajjhānikaṁ phalañca pādakaṁ katvā uparimaggabhāvanāya aññajhānikāpi uppajjantīti jhānaṅgādiniyāmikā pubbābhisaṅkhārasamāpatti pādakaṁ, na sammasitabbāti phalassapi pādakatā daṭṭhabbā.",
  "tika-abh02t3:109": "Dukkhañāṇādīnaṁ rūpādichaḷārammaṇattā nekkhammasaṅkappādīnaṁ kasiṇāditaṁtaṁkusalārammaṇārammaṇattā sammāvācādīnaṁ aṅgānaṁ taṁtaṁviramitabbādiārammaṇattā ‘‘yathānurūpa’’nti āha. Tadanurūpoti avippaṭisārakarasīlaṁ vāyāmassa visesapaccayoti sīlānurūpatā vāyāmassa vuttā sampayuttassapi, sampayuttasseva ca vacanato ‘‘sīlabhūmiyaṁ patiṭṭhitassā’’ti avatvā ‘‘patiṭṭhamānassā’’ti vuttaṁ. Cetaso asammosoti ‘‘ekārakkho’’ti ettha vuttena satārakkhena cetaso rakkhitatā. Tenāha ‘‘iti…pe… suvihitacittārakkhassā’’ti.",
  "tika-abh02t3:110": "Āsavakkhayañāṇassa vijjābhāvo vuttoti āsavakkhayasaṅkhāte magge tīhi khandhehi saṅgahite paññākkhandho vijjā, sīlassa catunnañca jhānānaṁ caraṇabhāvo vuttoti itare dve khandhā caraṇaṁ. Yanti etena nibbānaṁ gacchantīti yānaṁ, vipassanāva yānaṁ vipassanāyānaṁ. Sīlaṁ samādhissa visesapaccayo, samādhi vipassanāyāti samathassa upakārattā sīlakkhandho ca samathayānena saṅgahito. Vipassanāyānena kāmesu ādīnavaṁ vibhāvento samathayānena nirāmisaṁ jhānasukhaṁ apariccajanto antadvayakummaggaṁ vivajjeti. Paññā viya mohassa, sīlasamādhayo ca dosalobhānaṁ ujuvipaccanīkā adosālobhehi sādhetabbattā. Sīlasamādhipaññāyogato ādimajjhapariyosānakalyāṇaṁ. Sīlādīni hi sāsanassa ādimajjhapariyosānanti. Yasmiṁ ṭhito maggaṭṭho phalaṭṭho ca ariyo hoti, taṁ maggaphalasaṅkhātaṁ khandhattayasaṅgahitaṁ sāsanaṁ ariyabhūmi.",
  "tika-abh02t3:111": "Maggasaccaniddesavaṇṇanā niṭṭhitā.",
  "tika-abh02t3:112": "Suttantabhājanīyavaṇṇanā niṭṭhitā.",
  "tika-abh02t3:113": "2. Abhidhammabhājanīyavaṇṇanā",
  "tika-abh02t3:114": "206-214.Ariyasacca-saddo samudaye vattamāno pariññeyyabhāvarahite ekantapahātabbe taṇhāsaṅkhāte samudaye pavattati, na pahātabbapariññeyyesu avasesakilesāvasesākusalesu appahātabbesu ca sāsavakusalamūlāvasesasāsavakusalesūti sappadeso tattha samudayo hoti, kevalaṁ saccasadde nippadesoti āha ‘‘nippadesato samudayaṁ dassetu’’nti. Dukkhanirodhā pana ariyasaccadesanāyaṁ dhammato nippadesā eva. Na hi tato añño dhammo atthi, yo saccadesanāyaṁ dukkhaṁ nirodhoti ca vattabbo siyā, maggopi aṭṭhaṅgikapañcaṅgikavāresu apubbo natthi, tasmā samudayameva ‘‘nippadesato dassetu’’nti vadati tassa sabbattha tīsupi vāresu apubbassa dassitattā. Apubbasamudayadassanatthāyapi hi saccadesanāyaṁ ‘‘tattha katamo dukkhasamudayo? Taṇhā’’ti vacanaṁ kevalāya taṇhāya sacca-saddassa pavattidassanatthanti. Desanāvasena pana taṁ taṁ samudayaṁ ṭhapetvā dukkhaṁ tassa tassa pahānavasena nirodho aṭṭhaṅgikapañcaṅgikasabbalokuttarakusalavasena maggo ca ariyasaccadesanāyaṁ na vuttoti dukkhādīni ca tattha sappadesāni dassitāni hontīti tāni ca nippadesāni dassetuṁ saccadesanā vuttāti vattuṁ vaṭṭati. Paccayasaṅkhātanti kammakilesavasena jātiādidukkhassa mūlabhūtanti attho.",
  "tika-abh02t3:115": "Nirodhasaccaṁ…pe… pañcahākārehi niddiṭṭhanti ariyasaccadesanato saccadesanāya visesaṁ dasseti. Tattha ‘‘tiṇṇannañca kusalamūlānaṁ avasesānañca sāsavakusalānaṁ pahāna’’nti idaṁ tesaṁ paccayānaṁ avijjātaṇhāupādānānaṁ pahānavasena, avijjādīsu vā pahīnesu tesaṁ appavattivasena vuttanti veditabbaṁ. Na hi kusalā pahātabbāti. Pahānanti ca maggakiccavasena tadadhigamanīyaṁ nirodhaṁ dasseti, nirodhasseva vā taṇhādīnaṁ appavattibhāvo pahānanti daṭṭhabbaṁ.",
  "tika-abh02t3:116": "Yadipi ‘‘pubbeva kho panassa kāyakammaṁ vacīkammaṁ ājīvo suparisuddho hoti, evamassāyaṁ ariyo aṭṭhaṅgiko maggo bhāvanāpāripūriṁ gacchatī’’ti (ma. ni. 3.431) lokuttaramaggakkhaṇe aṭṭhaṅgikamaggapāripūriyā upanissayadassanatthaṁ idaṁ vuttaṁ, tathāpi ‘‘pubbeva kho panā’’ti vacanaṁ kāyakammādisuddhiyā dūratarupanissayataṁ, cakkhādīsu asārajjantassa asaṁyuttassa asammūḷhassa ādīnavānupassino viharato tāyeva vuṭṭhānagāminiyā vipassanāya āyatiṁ pañcupādānakkhandhesu apacayaṁ gacchantesu sabbasaṅkhāresu vivaṭṭanavasena, ponobbhavikataṇhāya pahīyamānāya kilesadūrībhāvena, kāyikacetasikadarathasantāpapariḷāhesu pahīyamānesu passaddhakāyacittavasena kāyikacetasikasukhe paṭisaṁvediyamāne ‘‘yā tathābhūtassa diṭṭhi, sāssa hoti sammādiṭṭhī’’tiādinā (ma. ni. 3.431) vuttānaṁ vuṭṭhānagāminivipassanākkhaṇe pavattānaṁ pañcannaṁ sammādiṭṭhādīnaṁ aṅgānaṁ āsannatarupanissayatañca dassetīti āsannatarupanissayavasena pañcaṅgikaṁ maggaṁ sukhaṁ bujjhantānaṁ puggalānaṁ ajjhāsayavasena pañcaṅgikamaggadesanāya pavattataṁ dīpeti. Tenāha ‘‘pubbeva kho…pe… suparisuddho hotīti vacanato’’tiādi. Evamidaṁ vacanatoti nissakkavacanaṁ desanupāyassa ñāpakanidassanaṁ hoti, vacanatoti vā attano vacanānurūpaṁ pañcaṅgikopi maggo paṭipadā evāti bhagavatā desitoti attho. Katthāti? Devapure, tasmā taṁ desitanayaṁ dassetuṁ pañcaṅgikavāropi niddiṭṭho dhammasaṅgāhakehi. Atha vā ‘‘pubbeva kho panassā’’ti vacaneneva ajjhāsayavisesakāraṇanidassakena puggalajjhāsayavasena pañcaṅgiko maggopi paṭipadā evāti desito hotīti āha ‘‘pubbeva kho pana…pe… vacanato pana…pe… desito’’ti, tasmā taṁ suttante desitanayaṁ dassetuṁ pañcaṅgikavāropi niddiṭṭho bhagavatā devapureti attho.",
  "tika-abh02t3:117": "Jhānehi desanāpaveso, bhāvanāpaveso vā jhānābhiniveso. Ekekasmiṁ koṭṭhāse catunnaṁ catunnaṁ nayasahassānaṁ dassanaṁ gaṇanāsukhatthanti veditabbaṁ. Yathā pana pāḷi ṭhitā, tathā ekekissā paṭipadāya suññatādīsu ca pañca pañca koṭṭhāse yojetvā pāḷigamanaṁ katanti viññāyati. Tattha aṭṭhaṅgikavāre dutiyajjhānādīsu tasmiṁ samaye sattaṅgiko maggo hotīti yojanā kātabbā, sabbasaṅgāhikavāre ca yathā vijjamānadhammavasenāti.",
  "tika-abh02t3:118": "Abhidhammabhājanīyavaṇṇanā niṭṭhitā.",
  "tika-abh02t3:119": "3. Pañhapucchakavaṇṇanā",
  "tika-abh02t3:120": "215.Evaṁpurimesupi dvīsūti kasmā vuttaṁ, nanu suttantabhājanīye dukkhanirodhagāminipaṭipadāniddese lokiyalokuttaramissako maggo vutto. Tassa hi aṭṭhakathāyaṁ (vibha. aṭṭha. 205) ‘‘catūsu saccesu uggahādivasena pubbabhāgañāṇuppattiṁ sandhāya idaṁ ‘dukkhe ñāṇa’ntiādi vuttaṁ, paṭivedhakkhaṇe pana ekameva ñāṇaṁ hotī’’ti sammādiṭṭhiyā, tathā sammāsaṅkappādīnañca lokiyalokuttaramissakatā dassitā ‘‘apicesā sammādiṭṭhi nāma pubbabhāge nānākkhaṇā nānārammaṇā hoti, maggakkhaṇe ekakkhaṇā ekārammaṇā’’tiādinā cāti? Saccametaṁ, evaṁ pana āgamanavasena tatthāpi catusaccakammaṭṭhānadassanādimukhena ariyova aṭṭhaṅgiko maggo dassito. Evañca katvā ‘‘paṭivedhakkhaṇe pana ekameva ñāṇaṁ hotī’’ti maggañāṇassa ekasseva dukkhañāṇāditā, ‘‘maggakkhaṇe pana…pe… ekova kusalasaṅkappo uppajjati, ayaṁ sammāsaṅkappo nāmā’’tiādinā maggasaṅkappādīnaṁ sammāsaṅkappāditā ca niddhāritā, pāḷiyañca aṭṭhaṅgikaṁ maggaṁ uddisitvā tameva niddisituṁ ‘‘dukkhe ñāṇa’’ntiādi vuttaṁ. Tena suttantabhājanīyepi dvinnaṁ lokiyatā, dvinnaṁ lokuttaratā vuttā ‘‘evaṁ purimesupi dvīsūti etenāti.",
  "tika-abh02t3:121": "Pañhapucchakavaṇṇanā niṭṭhitā.",
  "tika-abh02t3:122": "Saccavibhaṅgavaṇṇanā niṭṭhitā."
}