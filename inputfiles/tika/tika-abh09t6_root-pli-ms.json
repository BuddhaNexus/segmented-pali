{
  "tika-abh09t6:0": "7. Paṭṭhānamātikā",
  "tika-abh09t6:1": "Hetupaccayo ārammaṇapaccayo adhipatipaccayo anantarapaccayo samanantarapaccayo sahajātapaccayo aññamaññapaccayo nissayapaccayo upanissayapaccayo purejātapaccayo pacchājātapaccayo āsevanapaccayo kammapaccayo vipākapaccayo āhārapaccayo indriyapaccayo jhānapaccayo maggapaccayo sampayuttapaccayo vippayuttapaccayo atthipaccayo natthipaccayo vigatapaccayo avigatapaccayoti (paṭṭhā. 1.1.paccayuddesa).",
  "tika-abh09t6:2": "Paṭṭhānamātikā niṭṭhitā.",
  "tika-abh09t6:3": "Nigamanaṃ",
  "tika-abh09t6:4": "Sattappakaraṇanāmato , abhidhammamadesayi;",
  "tika-abh09t6:5": "Devātidevo devānaṃ, devalokamhi taṃ pure.",
  "tika-abh09t6:6": "Tassāyaṃ mātikā sabbā, sakalassāpi uddharā;",
  "tika-abh09t6:7": "Ciraṭṭhitatthaṃ dhammassa, taṃ paggaṇhantu sādhavo.",
  "tika-abh09t6:8": "Dvāvīsati tikā ceva, tatheva hetugocchakaṃ;",
  "tika-abh09t6:9": "Cūḷantaradukā satta, gocchakā ca tato paraṃ.",
  "tika-abh09t6:10": "Mahantaradukā cāpi, tato cuddasa niddise;",
  "tika-abh09t6:11": "Gocchakāni duve piṭṭhi-dukāniṭṭhārasedisā.",
  "tika-abh09t6:12": "Dvācattālīsa suttanta-dukā tevanti pañcadhā;",
  "tika-abh09t6:13": "Sattappakaraṇikā bhinnā, dhammasaṅgaṇimātikā.",
  "tika-abh09t6:14": "Abhidhammamātikāpāḷi niṭṭhitā.",
  "tika-abh09t6:15": " Namo tassa bhagavato arahato sammāsambuddhassa",
  "tika-abh09t6:16": "Mohavicchedanī",
  "tika-abh09t6:17": "Ganthārambhakathā",
  "tika-abh09t6:18": "1. Kāruññabhāvitaṃ yassa, ñāṇacakkhu mahodayaṃ.",
  "tika-abh09t6:19": "Andhabhūtassa lokassa, jātaṃ sāmaññalocanaṃ.",
  "tika-abh09t6:20": "2. Taṃ buddhaṃ sugataṃ dhīraṃ, sasaddhammaṃ sasāvakaṃ.",
  "tika-abh09t6:21": "Vanditvānussaritvā ca, thometvā ca vināyakaṃ.",
  "tika-abh09t6:22": "3. There ca thirasīlādi-guṇālaṅkārasobhite.",
  "tika-abh09t6:23": "Sāsanujjotake dhīre, pubbake vaṃsapālake.",
  "tika-abh09t6:24": "4. Visuddhidevadevo yaṃ, devānaṃ tidasālaye.",
  "tika-abh09t6:25": "Paññāya desayī tassa, abhidhammassa mātikā.",
  "tika-abh09t6:26": "5. Yā tassā vipulatthāya, dhammasaṅgaṇiādihi.",
  "tika-abh09t6:27": "Anekehi pakārehi, pāḷiaṭṭhakathāhi ca.",
  "tika-abh09t6:28": "6. Attho vinicchayo ceva,",
  "tika-abh09t6:29": "Vibhatto sāgarūpamo;",
  "tika-abh09t6:30": "Anantanayavokiṇṇo,",
  "tika-abh09t6:31": "Dukkhogāho yato tato.",
  "tika-abh09t6:32": "7. Samāsenābhidhammatthaṃ, mātikāmukhatokhilaṃ.",
  "tika-abh09t6:33": "Ñātukāmehi suddhehi, antevāsīhi yācito.",
  "tika-abh09t6:34": "8. Saṅkaḍḍhitvāna nayato, pāḷiaṭṭhakathāgataṃ.",
  "tika-abh09t6:35": "Atthaṃ vinicchayañceva, samāsena nirākulaṃ.",
  "tika-abh09t6:36": "9. Sāmatthiyagataṃ atthaṃ, nikāyantaranissaṭaṃ.",
  "tika-abh09t6:37": "Mahāvihāravāsīnaṃ, kamābhatanayānugaṃ.",
  "tika-abh09t6:38": "10. Dīpayanto nayaññūnaṃ, sadā sammodakāriniṃ.",
  "tika-abh09t6:39": "Mohavicchedaniṃ nāma, karissāmatthavaṇṇananti.",
  "tika-abh09t6:40": "Ganthārambhakathā niṭṭhitā."
}