{
  "tika-abh06t11:0": "11. Ekādasamo paricchedo",
  "tika-abh06t11:1": "Nibbānaniddeso",
  "tika-abh06t11:2": "768.",
  "tika-abh06t11:3": " Rūpānantaramuddiṭṭhaṁ , nibbānaṁ yaṁ panādito;",
  "tika-abh06t11:4": "Tassidāni anuppatto, vibhāvananayakkamo.",
  "tika-abh06t11:5": "769.",
  "tika-abh06t11:6": " Tasmāhaṁ tassa dassetuṁ, dukkarassa yathābalaṁ;",
  "tika-abh06t11:7": "Dubbodhassa pavakkhāmi, vibhāvanamito paraṁ.",
  "tika-abh06t11:8": "Tattha nibbānanti bhavābhavaṁ vinanato vānaṁ vuccati taṇhā, vānato nikkhantattā nibbānanti ca pavuccati amataṁ asaṅkhataṁ paramaṁ sukhaṁ. Vuttaṁ hetaṁ ‘‘yo so sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbāna’’nti.",
  "tika-abh06t11:9": "770.",
  "tika-abh06t11:10": " Yassa cādhigamā sabba-kilesānaṁ khayo bhave;",
  "tika-abh06t11:11": "Nibbānamiti niddiṭṭhaṁ, nibbānakusalena taṁ.",
  "tika-abh06t11:12": "Etaṁ ca nibbānaṁ nāma tayidaṁ santilakkhaṇaṁ, accutirasaṁ, assāsakaraṇarasaṁ vā, animittapaccupaṭṭhānaṁ, nissaraṇapaccupaṭṭhānaṁ vāti veditabbaṁ.",
  "tika-abh06t11:13": "Etthāha – na paramatthato nibbānaṁ nāma eko sabhāvo atthi, titthiyānaṁ attā viya, sasavisāṇaṁ viya ca anupalabbhanīyatoti? Na, paññācakkhunā upaparikkhiyamānānaṁ hitagavesīnaṁ yathānurūpāya paṭipattiyā upalabbhanīyato. Yaṁ hi puthujjanā nopalabbhanti, taṁ ‘‘natthī’’ti na vattabbaṁ. Athāyasmatā sāriputtattherena dhammasenāpatinā ‘‘katamaṁ nu kho, āvuso, nibbāna’’nti nibbānaṁ puṭṭhena ‘‘yo kho, āvuso, rāgakkhayo dosakkhayo mohakkhayo’’ti rāgādīnaṁ khayova dassito, tasmā rāgādīnaṁ khayamattameva nibbānanti ce? Taṁ na. Kasmā? Arahattassāpi rāgādīnaṁ khayamattapasaṅgadosāpattito. Kathaṁ? Nibbānaṁ pucchānantarameva ‘‘katamaṁ nu kho, āvuso, arahatta’’nti puṭṭhena ‘‘yo kho, āvuso, rāgakkhayo dosakkhayo mohakkhayo’’ti rāgādīnaṁ khayova vutto, tasmā tava matena arahattaphalassāpi rāgādīnaṁ khayamattatā bhaveyya, na cetaṁ yuttaṁ anuttarassa lokuttaraphalacittassa rāgānaṁ khayamattatāpajjanaṁ, tasmā mā evaṁ byañjanacchāyāya vadesi, ubhinnaṁ pana suttānaṁ attho upaparikkhitabbo.",
  "tika-abh06t11:14": "Yassa pana dhammassādhigamena rāgādīnaṁ khayo hoti, so dhammo rāgādīnaṁ khayassa upanissayattā akkhayopi samāno ‘‘rāgādīnaṁ khayo nibbāna’’nti khayopacārena vutto, ‘‘tipusaṁ jaro guḷo semho’’tiādīsu viya phalūpacārena vuttanti veditabbaṁ. Arahattaṁ pana khayante uppannattā ‘‘khayo’’ti vuttaṁ. Yadi rāgādīnaṁ khayamattaṁ nibbānaṁ bhaveyya, sabbe bālaputhujjanāpi samadhigatanibbānā sacchikatanirodhā bhaveyyuṁ. Kiñca bhiyyo – nibbānassa bahuttādidosāpattito ca. Evañhi sati rāgādikkhayānaṁ bahubhāvato nibbānassāpi bahubhāvo bhaveyya, saṅkhatalakkhaṇañca nibbānaṁ bhaveyya, saṅkhatalakkhaṇattā saṅkhatapariyāpannañca, saṅkhatapariyāpannattā aniccaṁ dukkhaṁ nibbānaṁ bhaveyyāti.",
  "tika-abh06t11:15": "Kiñca bhiyyo – yadi khayo nibbānaṁ bhaveyya, gotrabhuvodānamaggaphalacittānaṁ kiṁ nu ārammaṇaṁ vadesi, vada bhadramukhāti? Rāgādīnaṁ khayameva vadāmīti. Kiṁ pana rāgādayo gotrabhuādīnaṁ khaṇe khīyanti, udāhu khīyissanti, atha khīṇāti? Kiṁ panettha ‘‘khīṇesveva khayaṁ vadāmī’’ti. Suṭṭhu upadhāretvā vada bhadramukhāti, yadi khīṇesveva khayaṁ vadesi, na gotrabhucittādīnaṁ nibbānārammaṇatā sijjhatīti. Kiṁ kāraṇaṁ? Gotrabhukkhaṇe rāgādayo khīyissanti, tathā vodānakkhaṇe, maggakkhaṇe pana khīyanti, na khīṇā, phalakkhaṇe khīṇā. Evaṁ sante bhavato matena phalameva khayārammaṇaṁ, na itare, itaresaṁ pana kimārammaṇaṁ vadesīti ? Addhā so ārammaṇaṁ apassanto niruttaro bhavissati. Apica kilesakkhayo nāma sappurisehi karīyati, yathānurūpāya paṭipattiyā uppādīyatīti attho. Nibbānaṁ pana na kenaci karīyati na uppādīyati, tasmā nibbānamamatamasaṅkhataṁ. Tamakataṁ jānātīti ariyasāvako ‘‘akataññū’’ti pavuccati. Vuttañcetaṁ –",
  "tika-abh06t11:16": "771.",
  "tika-abh06t11:17": " ‘‘Asaddho akataññū ca,",
  "tika-abh06t11:18": "Sandhicchedo ca yo naro;",
  "tika-abh06t11:19": "Hatāvakāso vantāso,",
  "tika-abh06t11:20": "Sa ve uttamaporiso’’ti.",
  "tika-abh06t11:21": "Apica ‘‘nissaraṇa’’nti bhagavatā vuttattā ca. ‘‘Nissaraṇa’’nti hi nibbānassetaṁ nāmaṁ. Yathāha ‘‘tayo khome, bhikkhave, dhammā duppaṭivijjhā. Katame tayo dhammā duppaṭivijjhā? Tisso nissaraṇadhātuyo. Kāmānametaṁ nissaraṇaṁ, yadidaṁ nekkhammaṁ. Rūpānametaṁ nissaraṇaṁ, yadidaṁ arūpaṁ. Yaṁ kho pana kiñci bhūtaṁ saṅkhataṁ paṭiccasamuppannaṁ, nirodho tassa nissaraṇa’’nti hi vuttaṁ. Evaṁ vuttassa tassa nibbānassa abhāvapattidosato paṭhamajjhānākāsānañcāyatanānampi abhāvo bhaveyya, tasmā ayuttaṁ akkhayassa nibbānassa khayadosāpajjananti, na tu khayo nibbānaṁ.",
  "tika-abh06t11:22": "‘‘Atthi nissaraṇaṁ loke, paññāya me suphusita’’nti ca ‘‘atthi, bhikkhave, ajātaṁ abhūtaṁ akataṁ asaṅkhata’’nti ca dhammasāminā tathāgatena sammāsambuddhena anekesu suttantesu paramatthavasena vuttattā ‘‘atthi nibbānaṁ nāma eko dhammo’’ti niṭṭhamettha gantabbaṁ. Apica parittattike ‘‘katame dhammā appamāṇā’’ti padamuddharitvā – ‘‘cattāro maggā apariyāpannā cattāri ca sāmaññaphalāni nibbānañca, ime dhammā appamāṇā’’ti vuttattā rāgādīnaṁ khayassa appamāṇattaṁ kathaṁ yujjati, tasmā paramatthato atthiyeva nibbānaṁ nāma eko sabhāvoti. Taṁ pana pakativādīnaṁ pakati viya, titthiyānaṁ attā viya ca sasavisāṇaṁ viya ca nāvijjamānaṁ.",
  "tika-abh06t11:23": "Atha paññattimattaṁ nibbānanti ce, tampi ayuttaṁ. Kasmā? Nibbānārammaṇānaṁ cittacetasikānaṁ navattabbārammaṇattā. Kathaṁ? Parittārammaṇattike ca pana ‘‘katame dhammā appamāṇārammaṇā’’ti padamuddharitvā ‘‘cattāro maggā apariyāpannā cattāri ca sāmaññaphalāni , ime dhammā appamāṇārammaṇā’’ti hi vuttaṁ. Yadi panetesaṁ paññattiārammaṇaṁ siyā, appamāṇārammaṇatā na yujjeyya, navattabbārammaṇapakkhaṁ bhajeyyuṁ. ‘‘Navattabbārammaṇā pana rūpāvacarattikacatukkajjhānā kusalato ca vipākato ca kiriyato ca, catutthassa jhānassa vipāko, ākāsānañcāyatanaṁ ākiñcaññāyatanaṁ kusalato ca vipākato ca kiriyato ca, ime dhammā navattabbārammaṇā’’ti hi vuttaṁ, tasmā na paññattimattaṁ nibbānaṁ. Yasmā ca paṇṇattibhāvo nibbānassa na yujjati, tasmā maggaphalānaṁ ārammaṇapaccayabhūtaṁ uppādādīnamabhāvato niccaṁ, rūpasabhāvābhāvato arūpaṁ, papañcābhāvato nippapañcaṁ nibbānaṁ nāma atthīti upagantabbanti.",
  "tika-abh06t11:24": "772.",
  "tika-abh06t11:25": " Accantamanantaṁ santaṁ, amataṁ apalokitaṁ;",
  "tika-abh06t11:26": "Paṇītaṁ saraṇaṁ khemaṁ, tāṇaṁ leṇaṁ parāyaṇaṁ.",
  "tika-abh06t11:27": "773.",
  "tika-abh06t11:28": " Sivañca nipuṇaṁ saccaṁ, dukkhakkhayamanāsavaṁ;",
  "tika-abh06t11:29": "Sududdasaṁ paraṁ pāraṁ, nibbānamanidassanaṁ.",
  "tika-abh06t11:30": "774.",
  "tika-abh06t11:31": " Taṇhākkhayaṁ dhuvaṁ dīpaṁ, abyāpajjhamanītikaṁ;",
  "tika-abh06t11:32": "Anālayamarūpañca, padamaccutamakkharaṁ.",
  "tika-abh06t11:33": "775.",
  "tika-abh06t11:34": " Virāgañca nirodhañca, vimutti mokkhameva ca;",
  "tika-abh06t11:35": "Imehi pana nāmehi, nibbānaṁ tu kathīyati.",
  "tika-abh06t11:36": "776.",
  "tika-abh06t11:37": " Evañca pana viññāya, nibbānampi ca accutaṁ;",
  "tika-abh06t11:38": "Tassa cādhigamūpāyo, kattabbo viññunā sadā.",
  "tika-abh06t11:39": "777.",
  "tika-abh06t11:40": " Saddhābuddhikaraṁ tathāgatamate sammohaviddhaṁsanaṁ,",
  "tika-abh06t11:41": "Paññāsambhavasampasādanakaraṁ jānāti yo ce imaṁ;",
  "tika-abh06t11:42": "Atthabyañjanasālinaṁ sumadhuraṁ sāraññuvimhāpanaṁ,",
  "tika-abh06t11:43": "Gambhīre nipuṇābhidhammapiṭake so yābhiniṭṭhaṁ padaṁ.",
  "tika-abh06t11:44": "Iti abhidhammāvatāre nibbānaniddeso nāma",
  "tika-abh06t11:45": "Ekādasamo paricchedo."
}