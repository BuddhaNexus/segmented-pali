{
  "tika-abh02t8:0": "9. Iddhipādavibhaṅgo",
  "tika-abh02t8:1": "1. Suttantabhājanīyavaṇṇanā",
  "tika-abh02t8:2": "431.Iddhi-saddassa paṭhamo kattuattho, dutiyo karaṇattho vutto, pāda-saddassa eko karaṇamevattho vutto. Pajjitabbāva iddhi vuttā, na ca ijjhantī pajjitabbā ca iddhi pajjanakaraṇena pādena samānādhikaraṇā hotīti ‘‘paṭhamenatthena iddhi eva pādo iddhipādo’’ti na sakkā vattuṁ, tathā iddhikiriyākaraṇena sādhetabbā ca vuddhisaṅkhātā iddhi pajjanakiriyākaraṇena pajjitabbāti dvinnaṁ karaṇānaṁ na asamānādhikaraṇatā sambhavatīti ‘‘dutiyenatthena iddhiyā pādo iddhipādo’’ti ca na sakkā vattuṁ, tasmā paṭhamenatthena iddhiyā pādo iddhipādo, dutiyenatthena iddhi eva pādo iddhipādoti evaṁ yojanā yujjati.",
  "tika-abh02t8:3": "‘‘Chandaṁ ce…pe… ayaṁ vuccati chandasamādhī’’ti imāya pāḷiyā chandādhipati samādhi chandasamādhīti adhipati-saddalopaṁ katvā samāso vuttoti viññāyati, adhipati-saddatthadassanavasena pana ‘‘chandahetuko chandādhiko vā samādhi chandasamādhī’’ti aṭṭhakathāyaṁ vuttanti veditabbaṁ. Padhānabhūtāti vīriyabhūtāti keci vadanti. Saṅkhatasaṅkhārādinivattanatthañhi padhānaggahaṇanti. Atha vā taṁ taṁ visesaṁ saṅkharotīti saṅkhāro, sabbaṁ vīriyaṁ. Tattha catukiccasādhakato aññassa nivattanatthaṁ padhānaggahaṇanti padhānabhūtā seṭṭhabhūtāti attho. Catubbidhassa pana vīriyassa adhippetattā bahuvacananiddeso kato. Adhiṭṭhānaṭṭhenāti duvidhatthāyapi iddhiyā adhiṭṭhānatthena. Pādabhūtanti iminā visuṁ samāsayojanāvasena pana yo pubbe iddhipādattho pāda-saddassa upāyatthataṁ gahetvā yathāyutto vutto, so vakkhamānānaṁ paṭilābhapubbabhāgānaṁ kattukaraṇiddhibhāvaṁ, uttaracūḷabhājanīye vā vuttehi chandādīhi iddhipādehi sādhetabbāya iddhiyā kattiddhibhāvaṁ, chandādīnañca karaṇiddhibhāvaṁ sandhāya vuttoti veditabbo.",
  "tika-abh02t8:4": "Vīriyiddhipādaniddese ‘‘vīriyasamādhipadhānasaṅkhārasamannāgata’’nti dvikkhattuṁ vīriyaṁ āgataṁ. Tattha purimaṁ samādhivisesanaṁ ‘‘vīriyādhipati samādhi vīriyasamādhī’’ti, dutiyaṁ samannāgamaṅgadassanaṁ. Dveyeva hi sabbattha samannāgamaṅgāni samādhi padhānasaṅkhāro ca, chandādayo samādhivisesanāni, padhānasaṅkhāro pana padhānavacaneneva visesito, na chandādīhīti na idha vīriyādhipatitā padhānasaṅkhārassa vuttā hoti. Vīriyañca samādhiṁ visesetvā ṭhitameva samannāgamaṅgavasena padhānasaṅkhāravacanena vuttanti nāpi dvīhi vīriyehi samannāgamo vutto hotīti. Yasmā pana chandādīhi visiṭṭho samādhi, tathā visiṭṭheneva ca tena sampayutto padhānasaṅkhāro sesadhammā ca, tasmā samādhivisesanānaṁ vasena cattāro iddhipādā vuttā. Visesanabhāvo ca chandādīnaṁ taṁtaṁavassayanavasena hotīti ‘‘chandasamādhi…pe… iddhipāda’’nti ettha nissayatthepi pāda-sadde upāyatthena chandādīnaṁ iddhipādatā vuttā hoti. Teneva uttaracūḷabhājanīye ‘‘cattāro iddhipādā chandiddhipādo’’tiādinā chandādīnameva iddhipādatā vuttā. Pañhapucchake ca ‘‘cattāro iddhipādā idha bhikkhu chandasamādhī’’tiādināva (vibha. 462) uddesaṁ katvāpi puna chandādīnaṁyeva kusalādibhāvo vibhattoti. Upāyiddhipādadassanatthameva hi nissayiddhipādadassanaṁ kataṁ, aññathā catubbidhatā na hotīti ayamettha pāḷivasena atthavinicchayo veditabbo.",
  "tika-abh02t8:5": "433.Rathadhureti rathassa purato. Hīnajātiko caṇḍālo upaṭṭhānādiguṇayogepi senāpatiṭṭhānādīni na labhatīti āha ‘‘jātiṁ sodhetvā…pe… jātiṁ avassayatī’’ti. Amantanīyoti hitāhitamantane na araho.",
  "tika-abh02t8:6": "Raṭṭhapālatthero chande sati kathaṁ nānujānissantīti sattapi bhattāni abhuñjitvā mātāpitaro anujānāpetvā pabbajitvā chandameva avassāya lokuttaradhammaṁ nibbattesīti āha ‘‘raṭṭhapālatthero viyā’’ti.",
  "tika-abh02t8:7": "Mogharājatthero vīmaṁsaṁ avassayīti tassa bhagavā ‘‘suññato lokaṁ avekkhassū’’ti (su. ni. 1125) suññatākathaṁ kathesi, paññānissitamānaniggahatthañca dvikkhattuṁ pucchito pañhaṁ na kathesi. Tattha punappunaṁ chanduppādanaṁ tosanaṁ viya hotīti chandassa upaṭṭhānasadisatā vuttā, thāmabhāvato vīriyassa sūrattasadisatā, ‘‘chadvārādhipati rājā’’ti (dha. pa. aṭṭha. 2.181 erakapattanāgarājavatthu) vacanato pubbaṅgamattā cittassa visiṭṭhajātisadisatā.",
  "tika-abh02t8:8": "Abhedatoti chandādike tayo tayo dhamme sampiṇḍetvā, iddhiiddhipāde amissetvā vā kathananti attho. Tattha chandavīriyādayo visesena ijjhanti etāyāti iddhīti vuccanti, ijjhatīti iddhīti avisesena samādhipadhānasaṅkhārāpīti.",
  "tika-abh02t8:9": "Chandiddhipādasamādhiddhipādādayo visiṭṭhā, pādo sabbiddhīnaṁ sādhāraṇattā avisiṭṭho, tasmā visiṭṭhesveva pavesaṁ avatvā avisiṭṭhe ca pavesaṁ vattuṁ yuttanti dassetuṁ sabbattha ‘‘pāde patiṭṭhātipi vattuṁ vaṭṭatī’’ti āha. Tatthevāti chandasamādhipadhānasaṅkhāraiddhipādesu, catūsu chandādikesvevāti attho. ‘‘Chandavato ko samādhi na ijjhissatī’’ti samādhibhāvanāmukhena bhāvitā samādhibhāvitā.",
  "tika-abh02t8:10": "Ettha panāti bhedakathāyaṁ abhedakathanato abhinavaṁ natthīti attho. Ye hi tayo dhammā abhedakathāyaṁ iddhiiddhipādotveva vuttā, te eva bhedakathāyaṁ iddhīpi honti iddhipādāpi, sesā iddhipādā evāti evaṁ abhinavābhāvaṁ dassento ‘‘chando samādhī’’tiādimāha. Ime hi tayo…pe… na vinā, tasmā sesā sampayuttakā cattāro khandhā tesaṁ tiṇṇaṁ ijjhanena iddhi nāma bhaveyyuṁ, na attano sabhāvenāti te iddhipādā eva honti, na iddhīti evamidaṁ purimassa kāraṇabhāvena vuttanti veditabbaṁ. Atha vā tiṇṇaṁ iddhitā iddhipādatā ca vuttā, sesānañca iddhipādatāva, taṁ sabbaṁ sādhetuṁ ‘‘ime hi tayo…pe… na vinā’’ti āha. Tena yasmā ijjhanti, tasmā iddhi. Ijjhamānā ca yasmā sampayuttakehi saheva ijjhanti, na vinā, tasmā sampayuttakā iddhipādā, tadantogadhattā pana te tayo dhammā iddhipādāpi hontīti dasseti. Sampayuttakānampi pana khandhānaṁ iddhibhāvapariyāyo atthīti dassetuṁ ‘‘sampayuttakā panā’’tiādimāha. Catūsu khandhesu ekadesassa iddhitā, catunnampi ‘‘iddhiyā pādo iddhipādo’’ti iminā atthena iddhipādatā, punapi catunnaṁ khandhānaṁ ‘‘iddhi eva pādo iddhipādo’’ti iminā atthena iddhipādatā ca dassitā, na aññassāti katvā āha ‘‘na aññassakassaci adhivacana’’nti. Iminā ‘‘iddhi nāma anipphannā’’ti idaṁ vādaṁ paṭisedheti.",
  "tika-abh02t8:11": "Paṭilābhapubbabhāgānaṁ paṭilābhasseva ca iddhiiddhipādatāvacanaṁ apubbanti katvā pucchati ‘‘kenaṭṭhena iddhi, kenaṭṭhena pādo’’ti. Paṭilābho pubbabhāgo cāti vacanaseso. Upāyo ca upāyabhāveneva attano phalassa patiṭṭhā hotīti āha ‘‘patiṭṭhānaṭṭheneva pādo’’ti. Chandoyeva…pe… vīmaṁsāva vīmaṁsiddhipādoti kathitaṁ, tasmā na cattāro khandhā iddhiyā samānakālikā nānākkhaṇikā vā iddhipādā, jeṭṭhakabhūtā pana chandādayo eva sabbattha iddhipādāti ayameva tesaṁ aṭṭhakathācariyānaṁ adhippāyo. Suttantabhājanīye hi abhidhammabhājanīye ca samādhivisesanavasena dassitānaṁ upāyabhūtānaṁ iddhipādānaṁ pākaṭakaraṇatthaṁ uttaracūḷabhājanīyaṁ vuttanti. Kecīti uttaravihāravāsitherā kira.",
  "tika-abh02t8:12": "Suttantabhājanīyavaṇṇanā niṭṭhitā.",
  "tika-abh02t8:13": "2. Abhidhammabhājanīyavaṇṇanā",
  "tika-abh02t8:14": "444. Abhidhammabhājanīye ‘‘iddhipādoti tathābhūtassa phasso…pe… paggāho avikkhepo’’ti (vibha. 447) iddhiiddhipādatthadassanatthaṁ paggāhāvikkhepā vuttā, cittapaññā ca saṅkhipitvāti. Cattāri nayasahassāni vibhattānīti idaṁ sādhipativārānaṁ paripuṇṇānaṁ abhāvā vicāretabbaṁ. Na hi adhipatīnaṁ adhipatayo vijjanti, ekekasmiṁ pana iddhipādaniddese ekeko adhipativāro labbhatīti soḷasa soḷasa nayasatāni labbhanti.",
  "tika-abh02t8:15": "Abhidhammabhājanīyavaṇṇanā niṭṭhitā.",
  "tika-abh02t8:16": "3. Pañhapucchakavaṇṇanā",
  "tika-abh02t8:17": "Nanu ca cattāropi adhipatayo ekakkhaṇe labbhanti, aññamaññassa pana adhipatayo na bhavanti ‘‘cattāro iddhipādā na maggādhipatino’’ti vuttattā. Rājaputtopamāpi hi etamatthaṁ dīpetīti? Na, ekakkhaṇe dutiyassa adhipatino abhāvato eva, ‘‘na maggādhipatino’’ti vuttattā rājaputtopamā adhipatiṁ na karontīti imamevatthaṁ dīpeti, na adhipatīnaṁ sahabhāvaṁ. Taṁ kathaṁ jānitabbanti? Paṭikkhittattā. Adhipatipaccayaniddese hi aṭṭhakathāyaṁ (paṭṭhā. aṭṭha. 1.3) vuttā ‘‘kasmā pana yathā hetupaccayaniddese ‘hetū hetusampayuttakāna’nti vuttaṁ, evamidha ‘adhipatī adhipatisampayuttakāna’nti avatvā ‘chandādhipati chandasampayuttakāna’ntiādinā nayena desanā katāti? Ekakkhaṇe abhāvato’’ti. Sati ca catunnaṁ adhipatīnaṁ sahabhāve ‘‘ariyamaggasamaṅgissa vīmaṁsādhipateyyaṁ maggaṁ bhāventassā’’ti visesanaṁ na kattabbaṁ siyā avīmaṁsādhipatikassa maggassa abhāvā. Chandādīnaṁ aññamaññādhipatikaraṇabhāve ca ‘‘vīmaṁsaṁ ṭhapetvā taṁsampayutto’’tiādinā chandādīnaṁ vīmaṁsādhipatikattavacanaṁ na vattabbaṁ siyā. Tathā ‘‘cattāro ariyamaggā siyā maggādhipatino, siyā na vattabbā maggādhipatino’’ti (dha. sa. 1429) evamādīhipi adhipatīnaṁ sahabhāvo paṭikkhitto evāti.",
  "tika-abh02t8:18": "Pañhapucchakavaṇṇanā niṭṭhitā.",
  "tika-abh02t8:19": "Iddhipādavibhaṅgavaṇṇanā niṭṭhitā."
}