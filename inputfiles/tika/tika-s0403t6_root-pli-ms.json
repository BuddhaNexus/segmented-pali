{
  "tika-s0403t6:0": "(7) 2. Saññāvaggo",
  "tika-s0403t6:1": "1-5. Saññāsuttādivaṇṇanā",
  "tika-s0403t6:2": "61-65. Dutiyassa paṭhame ‘‘mahapphalā mahānisaṁsā’’ti ubhayampetaṁ atthato ekaṁ, byañjanameva nānanti āha ‘‘mahapphalā’’tiādi. ‘‘Pañcime gahapatayo ānisaṁsā’’tiādīsu (udā. 76) ānisaṁsa-saddo phalapariyāyopi hoti . Mahato lokuttarassa sukhassa paccayā hontīti mahānisaṁsā. Amatogadhāti amatabbhantarā amataṁ anuppaviṭṭhā nibbānadiṭṭhattā, tato paraṁ na gacchanti. Tena vuttaṁ ‘‘amatapariyosānā’’ti. Amataṁ pariyosānaṁ avasānaṁ etāsanti amatapariyosānā. Maraṇasaññāti maraṇānupassanāñāṇena saññā. Āhāre paṭikūlasaññāti āhāraṁ gamanādivasena paṭikūlato pariggaṇhantassa uppannasaññā. Ukkaṇṭhitassāti nibbindantassa katthacipi asajjantassa. Dutiyādīni uttānatthāneva.",
  "tika-s0403t6:3": "Saññāsuttādivaṇṇanā niṭṭhitā.",
  "tika-s0403t6:4": "6-10. Sājīvasuttādivaṇṇanā",
  "tika-s0403t6:5": "66-70. Chaṭṭhe saha ājīvanti etthāti sājīvo, pañhassa pucchanaṁ vissajjanañca. Tenāha ‘‘sājīvoti pañhapucchanañceva pañhavissajjanañcā’’tiādi. Abhisaṅkhatanti citaṁ. Sattamādīni uttānatthāneva.",
  "tika-s0403t6:6": "Sājīvasuttādivaṇṇanā niṭṭhitā.",
  "tika-s0403t6:7": "Saññāvaggavaṇṇanā niṭṭhitā."
}