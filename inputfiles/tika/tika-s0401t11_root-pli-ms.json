{
  "tika-s0401t11:0": "14. Etadaggavaggo",
  "tika-s0401t11:1": "(14) 1. Paṭhamaetadaggavaggo",
  "tika-s0401t11:2": "Etadaggapadavaṇṇanā",
  "tika-s0401t11:3": "188. Etadaggesu paṭhamavaggassa paṭhame ādimhi dissatīti ettha aggasaddoti ānetvā yojetabbaṁ. Ajjataggeti ajjadivasaṁ ādiṁ katvāti attho. Aṅgulaggenāti aṅgulikoṭiyā. Ambilagganti ambilakoṭṭhāso. Koṭibhūtāti paramakoṭibhūtā tasmiṁ ṭhāne tādisānaṁ aññesaṁ abhāvato. Tato eva seṭṭhabhūtātipi aggā. Etadaggasannikkhepoti etadagge ṭhapanaṁ aṭṭhuppattiādīhi catūhipi kāraṇehi. Mahāpaññatāya therena etadaggaṭṭhānassa laddhabhāvaṁ vitthārato dassetuṁ – ‘‘katha’’ntiādimāha. Dve padantarānīti kaṇḍambamūle yugandharapabbateti dvīsu ṭhānesu dve padāni dassetvā. Muṇḍapīṭhakanti yaṁ sattaṅgaṁ pañcaṅgaṁ vā na hoti, kevalaṁ muṇḍakapīṭhaṁ, taṁ sandhāyetaṁ vuttaṁ. Avattharitvā nisīdīti buddhānubhāvena ajjhottharitvā nisīdi. Tenāha – ‘‘evaṁ nisīdanto’’tiādi. Kāyasakkhiṁ katvāti nāmakāyena desanāya sampaṭicchanavasena sakkhibhūtaṁ katvā. Kusalā dhammā akusalā dhammā abyākatā dhammāti iti-saddo ādyattho, tena sabbaṁ abhidhammadesanaṁ saṅgaṇhāti.",
  "tika-s0401t11:4": "Pāṭihāriyaṭṭhāneti yamakapāṭihāriyassa kataṭṭhāne. Passathāti tesaṁ bahubhāvaṁ sandhāya vuttaṁ. Assāti manussasamūhassa ekabhāvaṁ. Ākappanti ākāraṁ. Mahājanoti sadevake loke sabbo mahājano. Yathā nirayadassanaṁ saṁvegajananatthaṁ, evaṁ devalokadassanampi saṁvegajananatthameva ‘‘anupubbikathāyaṁ saggakathā viya evaṁ sabbasampattisamupetopi saggo anicco addhuvo cavanadhammo’’ti. Sajjetvāti samapaṇṇāsāya mucchanāhi yathā kāmena nivādetuṁ sakkā, evaṁ sajjetvā.",
  "tika-s0401t11:5": "Puthujjanapañcakaṁ pañhanti puthujjanapañhaṁ ādiṁ katvā pavattitaṁ khīṇāsavapañhapariyantaṁ pañhapañcakaṁ. Paṭhamaṁ…pe… pucchīti puthujjanavisaye pañhaṁ pucchi. Paṭisambhidā yathābhinīhāraṁ yathāsakaṁ vipassanābhinīhārena paṭhamabhūmiyādayo viya pavattitavisayāti vuttaṁ – ‘‘te attano attano paṭisambhidāvisaye ṭhatvā kathayiṁsū’’ti. Buddhavisaye pañhaṁ pucchīti –",
  "tika-s0401t11:6": "‘‘Ye ca saṅkhātadhammāse, ye ca sekhā puthū idha;",
  "tika-s0401t11:7": "Tesaṁ me nipako iriyaṁ, puṭṭho pabrūhi mārisā’’ti. (su. ni. 1044) –",
  "tika-s0401t11:8": "Idaṁ pañhaṁ pucchi. Tattha saṅkhātadhammāti saṅkhātā ñātā catusaccadhammā, ye ca saṅkhātadhammā catūhi maggehi paṭividdhacatusaccadhammāti attho. Iminā asekkhā kathitā. Puthu-saddo ubhayatthapi yojetabbo ‘‘ye puthū saṅkhātadhammā, ye ca puthū sekhā’’ti. Tesanti tesaṁ dvinnaṁ sekkhāsekkhapuggalānaṁ me puṭṭhoti yojetabbaṁ, mayā puṭṭhoti attho. Iriyanti sekkhāsekkhabhūmiyā āgamanappaṭipadaṁ. Iriyati gacchati sekkhabhūmiṁ asekkhabhūmiñca etāyāti iriyā, taṁ tesaṁ iriyaṁ āgamanappaṭipadaṁ mayā puṭṭho pabrūhi kathehīti attho. Evaṁ bhagavā buddhavisaye pañhaṁ pucchitvā ‘‘imassa nu kho, sāriputta, saṁkhittena bhāsitassa kathaṁ vitthārena attho daṭṭhabbo’’ti āha. Thero pañhaṁ oloketvā ‘‘satthā maṁ sekkhāsekkhānaṁ bhikkhūnaṁ āgamanappaṭipadaṁ pucchatī’’ti pañhe nikkaṅkho hutvā ‘‘āgamanappaṭipadā nāma khandhādivasena bahūhipi mukhehi sakkā kathetuṁ, katarākārena nu kho kathento satthu ajjhāsayaṁ gaṇhituṁ sakkhissāmī’’ti ajjhāsaye kaṅkhi, taṁ sandhāyetaṁ vuttaṁ – ‘‘dhammasenāpati…pe… na sakkotī’’ti. Pucchitapañhaṁ vissajjetuṁ paṭibhāne asati disāvilokanaṁ sattānaṁ sabhāvoti dassento, ‘‘puratthima…pe... nāsakkhī’’ti āha. Tattha pañhuppattiṭṭhānanti pañhuppattikāraṇaṁ.",
  "tika-s0401t11:9": "Therassakilamanabhāvaṁ jānitvāti ‘‘sāriputto pañhe nikkaṅkho, ajjhāsaye me kaṅkhamāno kilamatī’’ti therassa kilamanabhāvaṁ ñatvā. Catumahābhūtikakāyapariggahanti etena khandhamukhena nāmarūpapariggaho vutto. ‘‘Bhūtamidanti, sāriputta, samanupassasī’’ti hi vadantena bhagavatā khandhavasena nāmarūpapariggaho dassito. Evaṁ kirassa bhagavato ahosi ‘‘sāriputto mayā naye adinne kathetuṁ na sakkhissati, dinne pana naye mamajjhāsayaṁ gahetvā khandhavasena kathessatī’’ti. Therassa saha nayadānena so pañho nayasatena nayasahassena upaṭṭhāsi. Tenāha – ‘‘aññātaṁ bhagavā, aññātaṁ sugatā’’ti.",
  "tika-s0401t11:10": "Arūpāvacare paṭisandhi nāma na hotīti bodhisambhārasambharaṇassa anokāsabhāvato vuttaṁ. Tenāha – ‘‘abhabbaṭṭhānattā’’ti, laddhabyākaraṇānaṁ bodhisattānaṁ uppattiyā abhabbadesattāti attho . Rūpāvacare nibbattīti kammavasitāsambhavato arūpāvacare anibbattitvā rūpāvacare nibbatti.",
  "tika-s0401t11:11": "Parosahassantiādinā parosahassajātakaṁ dasseti. Tattha parosahassampīti atirekasahassampi. Samāgatānanti sannipatitānaṁ bhāsitassa atthaṁ jānituṁ asakkontānaṁ bālānaṁ. Kandeyyuṁ te vassasataṁ apaññāti te evaṁ samāgatā apaññā ime bālattā sasā viya vassasatampi vassasahassampi rodeyyuṁ parideveyyuṁ. Rodamānāpi pana atthaṁ vā kāraṇaṁ vā neva jāneyyunti dīpeti. Ekova seyyo puriso sapaññoti evarūpānaṁ bālānaṁ parosahassatopi eko paṇḍitapurisova seyyo varataroti attho. Kīdiso sapaññoti āha – ‘‘yo bhāsitassa vijānāti attha’’nti, ayaṁ jeṭṭhantevāsiko viya yo bhāsitassa atthaṁ jānāti, so tādiso sapañño varataroti attho. Dutiye parosatajātake jhāyeyyunti yāthāvato atthaṁ jānituṁ samāhitā hutvā cinteyyuṁ. Sesamettha vuttanayameva.",
  "tika-s0401t11:12": "Tatiyajātake ye saññinoti ṭhapetvā nevasaññānāsaññāyatanalābhino avasesacittakasatte dasseti. Tepi duggatāti tassā nevasaññānāsaññāyatanasamāpattiyā alābhato tepi duggatā dukkhaṁ upagatā saññībhave. ‘‘Saññā rogo saññā gaṇḍo saññā salla’’nti (ma. ni. 3.24) hi te saññāya ādīnavadassino. Yepi asaññinoti asaññībhave nibbatte acittakasatte dasseti. Tepi imissāyeva samāpattiyā alābhato duggatāyeva. Jhānasukhaṁ anaṅgaṇaṁ niddosaṁ yathāvuttadosābhāvato. Balavacittekaggatāsabhāvenapi taṁ anaṅgaṇaṁ nāma jātaṁ. Nevasaññī nāsaññīti āhāti atīte kira bārāṇasiyaṁ brahmadatte rajjaṁ kārente bodhisatto araññāyatane kālaṁ karonto antevāsikehi puṭṭho ‘‘nevasaññī nāsaññī’’ti āha. Purimajātake vuttanayeneva tāpasā jeṭṭhantevāsikassa kathaṁ na gaṇhiṁsu. Bodhisatto ābhassarato āgantvā ākāse ṭhatvā imaṁ gāthamāha. Tena vuttaṁ – ‘‘sesaṁ vuttanayeneva veditabba’’nti.",
  "tika-s0401t11:13": "Catutthajātake (jā. 1.1.135) candassa viya ābhā etassāti candābhaṁ, odātakasiṇaṁ. Sūriyābhanti sūriyassa viya ābhā etassāti sūriyābhaṁ, pītakasiṇaṁ. Yodha paññāya gādhatīti yo puggalo idha sattaloke idaṁ kasiṇadvayaṁ paññāya gādhati, ārammaṇaṁ katvā anuppavisati, tattha vā patiṭṭhahati. Avitakkena dutiyajjhānena ābhassarūpago hotīti so puggalo tathā katvā paṭiladdhena dutiyena jhānena ābhassarabrahmalokūpago hoti. Sesaṁ purimanayenevaveditabbanti iminā imaṁ dasseti (jā. aṭṭha. 1.1.135 candābhajātakavaṇṇanā) – atīte bārāṇasiyaṁ brahmadatte rajjaṁ kārente bodhisatto araññāyatane kālaṁ karonto antevāsikehi pucchito ‘‘candābhaṁ sūriyābha’’nti vatvā ābhassare nibbatto. Tāpasā jeṭṭhantevāsikassa na saddahiṁsu. Bodhisatto āgantvā ākāse ṭhito imaṁ gāthaṁ abhāsi.",
  "tika-s0401t11:14": "Pañcamajātake āsīsethevāti āsācchedaṁ akatvā attano kammesu āsaṁ kareyyeva. Na nibbindeyyāti na nibbedaṁ uppādeyya, na ukkaṇṭheyyāti attho. Voti nipātamattaṁ. Yathā icchinti ahañhi saṭṭhihatthā narakā uṭṭhānaṁ icchiṁ, somhi tatheva jāto, tato uṭṭhitoyevāti dīpeti.",
  "tika-s0401t11:15": "Atīte (jā. aṭṭha. 4.13.sarabhamigajātakavaṇṇanā) kira bārāṇasiyaṁ brahmadatte rajjaṁ kārente bodhisatto sarabhamigayoniyaṁ nibbattitvā araññe paṭivasati. Rājā migavittako ahosi thāmasampanno. Ekadivasaṁ gantvā amacce āha – ‘‘yassa passena migo palāyati, teneva so dātabbo’’ti. Athekadivasaṁ sarabhamigo uṭṭhāya rañño ṭhitaṭṭhānena palāyi. Atha naṁ amaccā uppaṇḍesuṁ. Rājā cintesi – ‘‘ime maṁ parihāsanti, mama pamāṇaṁ na jānantī’’ti gāḷhaṁ nivāsetvā pattikova khaggaṁ ādāya ‘‘sarabhaṁ gaṇhissāmī’’ti vegena pakkhandi. Atha naṁ disvā tīṇi yojanāni anubandhi. Sarabho araññaṁ pāvisi. Rājāpi pāvisiyeva. Tattha sarabhamigassa gamanamagge saṭṭhihatthamatto mahāpūtipātanarakaāvāṭo atthi, so tiṁsahatthamattaṁ udakena puṇṇo tiṇehi ca paṭicchanno. Sarabho udakagandhaṁ ghāyitvāva āvāṭabhāvaṁ ñatvā thokaṁ osakkitvā gato. Rājā pana ujukameva āgacchanto tasmiṁ pati.",
  "tika-s0401t11:16": "Sarabho tassa padasaddaṁ asuṇanto nivattitvā taṁ apassanto ‘‘narakaāvāṭe patito bhavissatī’’ti ñatvā āgantvā olokento taṁ gambhīre udake appatiṭṭhe kilamantaṁ disvā tena katāparādhaṁ hadaye akatvā sañjātakāruñño ‘‘mā mayi passante varāko nassatu, imamhā taṁ dukkhā mocessāmī’’ti āvāṭatīre ṭhito ‘‘mā bhāyi, mahārāja, ahaṁ taṁ dukkhā mocessāmī’’ti vatvā attano piyaputtaṁ uddharituṁ ussāhaṁ karonto viya tassuddharaṇatthāya silāya yoggaṁ katvā ‘‘vijjhissāmī’’ti āgataṁ rājānaṁ saṭṭhihatthā narakā uddharitvā assāsetvā piṭṭhiṁ āropetvā araññā nīharitvā senāya avidūre otāretvā ovādamassa datvā pañcasu sīlesu patiṭṭhāpesi. Rājā senaṅgaparivuto nagaraṁ gantvā ‘‘ito paṭṭhāya sakalaraṭṭhavāsino pañca sīlāni rakkhantū’’ti dhammabheriṁ carāpesi. Mahāsattena pana attano kataguṇaṁ kassaci akathetvā sāyaṁ nānaggarasabhojanaṁ bhuñjitvā alaṅkatasayane sayitvā paccūsakāle mahāsattassa guṇaṁ saritvā uṭṭhāya sayanapiṭṭhe pallaṅkena nisīditvā pītipuṇṇena hadayena udānaṁ udānento ‘‘āsīsetheva puriso’’tiādinā imā cha gāthā abhāsi.",
  "tika-s0401t11:17": "Tattha ahitā hitā cāti dukkhaphassā sukhaphassā ca, maraṇaphassā, jīvitaphassātipi attho. Sattānañhi maraṇaphasso ahito, jīvitaphasso hito. Tesaṁ acintito maraṇaphasso āgacchatīti dasseti . Acintitampīti mayā ‘‘āvāṭe patissāmī’’ti na cintitaṁ, ‘‘sarabhaṁ māressāmī’’ti cintitaṁ. Idāni pana me cintitaṁ naṭṭhaṁ, acintitameva jātanti udānavasena vadati. Bhogāti yasaparivārā, ete cintāmayā na honti. Tasmā ñāṇavatā vīriyameva kātabbanti vadati. Vīriyavato hi acintitampi hotiyeva.",
  "tika-s0401t11:18": "Tassetaṁ udānaṁ udānentasseva aruṇaṁ uṭṭhahi. Purohito pātova sukhaseyyapucchanatthaṁ āgantvā dvāre ṭhito tassa udānagītasaddaṁ sutvā cintesi – ‘‘rājā hiyyo migavaṁ agamāsi, tattha sarabhamigaṁ viddho bhavissati, tena maññe udānaṁ udānetī’’ti. Evaṁ brāhmaṇassa rañño paripuṇṇabyañjanaṁ udānaṁ sutvā sumajjite ādāse mukhaṁ olokentassa chāyā viya raññā ca sarabhena ca katakāraṇaṁ pākaṭaṁ ahosi, so nakhaggena dvāraṁ ākoṭesi. Rājā ‘‘ko eso’’ti pucchi. Ahaṁ, deva, purohitoti. Athassa dvāraṁ vivaritvā ‘‘ito ehācariyā’’ti āha. So pavisitvā rājānaṁ jayāpetvā ekamantaṁ ṭhito ‘‘ahaṁ, mahārāja, tayā araññe katakāraṇaṁ jānāmi, tvaṁ ekaṁ sarabhamigaṁ anubandhanto narake patito, atha naṁ so sarabho silāya yoggaṁ katvā narakato uddhari, so tvaṁ tassa guṇaṁ saritvā udānaṁ udānesī’’ti vatvā ‘‘sarabhaṁ giriduggasmi’’ntiādinā dve gāthā abhāsi.",
  "tika-s0401t11:19": "Tattha anusarīti anubandhi. Vikkantanti uddharaṇatthāya kataparakkamaṁ. Anujīvasīti upajīvasi, tassānubhāvena tayā jīvitaṁ laddhanti attho. Samuddharīti uddharaṇaṁ akāsi. Silāya yoggaṁ sarabho karitvāti silāya sopānasadisāya narakato uddharaṇayoggataṁ karitvā. Alīnacittanti saṅkocaṁ appattacittaṁ. Ta migaṁ vadesīti suvaṇṇasarabhamigaṁ idha sirisayane nipanno vaṇṇesi. Taṁ sutvā rājā, ‘‘ayaṁ mayā saddhiṁ na migavaṁ āgato, sabbañca pavattiṁ jānāti, kathaṁ nu kho jānāti, pucchissāmi na’’nti cintetvā – ‘‘kiṁ tvaṁ nu tatthevā’’ti navamagāthamāha . Tattha bhiṁsarūpanti kiṁ nu te ñāṇaṁ balavajātikaṁ, tenetaṁ jānāsīti vadati. Brāhmaṇo ‘‘nāhaṁ sabbaññubuddho, byañjanaṁ amakkhetvā tayā kathitagāthāya pana mayhaṁ attho upaṭṭhātī’’ti dīpento ‘‘na cevaha’’nti dasamagāthamāha . Tattha subhāsitānanti byañjanaṁ amakkhetvā suṭṭhu bhāsitānaṁ. Atthaṁ tadānentīti yo tesaṁ attho, taṁ ānenti upadhārentīti attho. Tadā purohito dhammasenāpati ahosi. Tenevāha – ‘‘atītepī’’tiādi. Sesaṁ uttānatthameva.",
  "tika-s0401t11:20": "Aññāsikoṇḍaññattheravatthu",
  "tika-s0401t11:21": "Aññāsikoṇḍaññattherādayotiādīsu pana yāthāvasarasaguṇavasenāti yathāsabhāvaguṇavasena. Pabbajjāvasena paṭivedhavasena suciraṁ sunipuṇaṁ rattindivaparicchedajānanavasena ca rattaññutā veditabbāti taṁ dassento ‘‘ṭhapetvā hi sammāsambuddha’’ntiādimāha. Pākaṭova hotīti satipaññāvepullappattiko pākaṭo vibhūto hoti. Aññāsikoṇḍaññoti sāvakesu sabbapaṭhamaṁ cattāri ariyasaccāni ñātakoṇḍañño. Sabbesupi etadaggesūti sabbesupi etadaggasuttesu, sabbesu vā etadaggaṭṭhapanesu.",
  "tika-s0401t11:22": "Dhurapattānīti pattānaṁ pamukhabhūtāni bāhirapattāni. Navutihatthānīti majjhimapurisassa hatthena navutiratanāni. Padumeneva taṁ taṁ padesaṁ uttarati atikkamatīti padumuttaro, bhagavā. Gandhadāmamālādāmādīhīti ādisaddena pattadāmādiṁ saṅgaṇhāti. Tattha gandhadāmehi katamālā gandhadāmaṁ. Lavaṅgatakkolajātipupphādīhi katamālā mālādāmaṁ. Tamālapattādīhi katamālā pattadāmaṁ. Vaṅgapaṭṭeti vaṅgadese uppannaghanasukhumavatthe. Uttamasukhumavatthanti kāsikavatthamāha.",
  "tika-s0401t11:23": "Teparivaṭṭadhammacakkappavattanasuttantapariyosāneti ettha ‘‘idaṁ dukkhaṁ ariyasacca’’ntiādinā saccavasena, ‘‘dukkhaṁ ariyasaccaṁ pariññeyya’’ntiādinā kiccavasena, ‘‘dukkhaṁ ariyasaccaṁ pariññāta’’ntiādinā katavasena ca tīhi ākārehi parivaṭṭetvā catunnaṁ saccānaṁ desitattā tayo parivaṭṭā etassa atthīti tiparivaṭṭaṁ, tiparivaṭṭameva teparivaṭṭaṁ, teparivaṭṭañca taṁ dhammacakkappavattanañcāti teparivaṭṭadhammacakkappavattanaṁ, tadeva suttantaṁ, tassa pariyosāneti attho.",
  "tika-s0401t11:24": "Sāligabbhaṁ phāletvā ādāyāti sāligabbhaṁ phāletvā tattha labbhamānaṁ sālikhīrarasaṁ ādāya. Anucchavikanti buddhānaṁ anucchavikaṁ khīrapāyasaṁ pacāpema. Veṇiyo purisabhāvavasena bandhitvā kalāpakaraṇe kalāpaggaṁ. Khale kalāpānaṁ ṭhapanadivase khalaggaṁ. Madditvā vīhīnaṁ rāsikaraṇadivase khalabhaṇḍaggaṁ. Koṭṭhesu hi dhaññassa pakkhipanadivase koṭṭhaggaṁ.",
  "tika-s0401t11:25": "Dve gatiyoti dve eva nipphattiyo, dve niṭṭhāti attho. Tasmiṁ kumāre sabbaññutaṁ patteti koṇḍaññamāṇavasseva laddhiyaṁ ṭhatvā itarepi cha janā putte anusāsiṁsu. Bodhirukkhamūle pācīnapassaṁ acalaṭṭhānaṁ nāma, yaṁ ‘‘vajirāsana’’ntipi vuccati. Mahataṁ mahatiyo vahatīti ‘‘pācīnamukho’’ti avatvā ‘‘pācīnalokadhātuabhimukho’’ti vuttaṁ. Maṁsacakkhupi lokanāthassa appaṭighātaṁ mahāvisayañcāti. Caturaṅgasamannāgatanti ‘‘kāmaṁ taco ca nhāru ca, aṭṭhi ca avasissatū’’tiādinā (ma. ni. 2.184; saṁ. ni. 2.22, 237; a. ni. 2.5; mahāni. 196) vuttacaturaṅgasamannāgataṁ.",
  "tika-s0401t11:26": "Idaṁ pana sabbamevāti ‘‘kassa nu kho ahaṁ paṭhamaṁ dhammaṁ desessāmī’’tiādinayappavattaṁ (ma. ni. 1.284; 2.341; mahāva. 10) sabbameva. Parivitakkamattameva tathā atthasiddhiyā abhāvato. Pupphitaphalitaṁ katvāti abhiññāpaṭisambhidāhi sabbapāliphullaṁ, maggaphalehi sabbaso phalabhārabharitañca karonto pupphitaṁ phalitaṁ katvā. Apakkamitukāmo hutvāti dvepi aggasāvake attano nipaccakāraṁ karonte disvā tesaṁ guṇātirekataṁ bahu maññanto buddhānaṁ santikā apakkamitukāmo hutvā. Tatthevāti chaddantadahatīreyeva.",
  "tika-s0401t11:27": "Sāriputta-moggallānattheravatthu",
  "tika-s0401t11:28": "189-190. Dutiyatatiyesu iddhimantānanti ettha manta-saddo atisayatthavisayoti therassa atisayikaiddhitaṁ dassetuṁ – ‘‘iddhiyā sampannāna’’nti vuttaṁ. Saha paṁsūhi kīḷiṁsūti sahapaṁsukīḷitā. Idhalokattabhāvamevāti diṭṭhadhammikaattabhāvameva. Soḷasa paññā paṭivijjhitvā ṭhitoti majjhimanikāye anupadasuttantadesanāya ‘‘mahāpañño, bhikkhave, sāriputto, puthupañño, bhikkhave, sāriputto, hāsapañño, bhikkhave, sāriputto, javanapañño, bhikkhave, sāriputto, tikkhapañño, bhikkhave, sāriputto, nibbedhikapañño, bhikkhave, sāriputto’’ti (ma. ni. 3.93) evamāgatā mahāpaññādikā cha, tasmiṁyeva sutte āgatā navānupubbavihārasamāpattipaññā, arahattamaggapaññāti imā soḷasavidhā paññā paṭivijjhitvā sacchikatvā ṭhito.",
  "tika-s0401t11:29": "Pañhasākacchanti pañhassa pucchanavasena vissajjanavasena ca sākacchaṁ karoti. Atthikehi upaññātaṁ magganti etaṁ anubandhanassa kāraṇavacanaṁ. Idañhi vuttaṁ hoti – yaṁnūnāhaṁ imaṁ bhikkhuṁ piṭṭhito piṭṭhito anubandheyyaṁ. Kasmā? Yasmā idaṁ piṭṭhito piṭṭhito anubandhanaṁ nāma atthikehi upaññātaṁ maggaṁ, ñāto ceva upagato ca maggoti attho. Atha vā atthikehi amhehi maraṇe sati amatenapi bhavitabbanti evaṁ kevalaṁ atthīti upaññātaṁ, anumānañāṇena upagantvā ñātaṁ nibbānaṁ nāma atthi, taṁ magganto pariyesantoti evampettha attho daṭṭhabbo.",
  "tika-s0401t11:30": "Nesaṁ parisāyāti dvinnaṁ aggasāvakānaṁ parivārabhūtaparisāya. Dve aggasāvaketi sāriputtamoggallāne dve mahānubhāve sāvake. Ṭhānantareti aggasāvakattasaññite ṭhānantare ṭhapesi. Kasmā panettha ‘‘aggasāvake’’ti avatvā ‘‘mahāsāvake’’ti vuttaṁ. Yadi aññepi mahātherā abhiññātādiguṇavisesayogena ‘‘mahāsāvakā’’ti vattabbataṁ labhanti, imeyeva pana sāvakesu anaññasādhāraṇabhūtā visesato ‘‘mahāsāvakā’’ti vattabbāti dassanatthaṁ ‘‘dvepi mahāsāvake’’ti vuttaṁ.",
  "tika-s0401t11:31": "Mahākassapattheravatthu",
  "tika-s0401t11:32": "191. Catutthe yasmā dhutavādadhutadhammadhutaṅgāni dhutamūlakāni, tasmā ‘‘dhuto veditabbo’’ti āraddhaṁ, tattha kilese dhuni dhutavāti dhuto, dhutakileso puggalo, kilesadhunano vā dhammo, kilesadhunano dhammoti ca sapubbabhāgo ariyamaggo daṭṭhabbo. Taṁ dhutasaññitaṁ kilesadhunanadhammaṁ vadati, pare tattha patiṭṭhāpetīti dhutavādo. Catukkañcettha sambhavatīti taṁ dassetuṁ – ‘‘ettha panā’’tiādi āraddhaṁ. Tayidanti nipāto, tassa so ayanti attho. Dhutabhūtassa dhutabhūtā dhammā dhutadhammā. Appicchatā santuṭṭhitā heṭṭhā vuttā eva . Kilese sammā likhati tacchatīti sallekho, kilesajegucchī, tassa bhāvo sallekhatā. Dvīhipi kāmehi viviccatīti paviveko, yonisomanasikārabahulo puggalo, tassa bhāvo pavivekatā. Iminā sarīraṭṭhapanamattena atthīti idamaṭṭhi ttha-kārassa ṭṭha-kāraṁ katvā, tassa bhāvo idamaṭṭhitā, imehi vā kusaladhammehi atthi idamaṭṭhi, yena ñāṇena ‘‘pabbajitena nāma paṁsukūlikaṅgādīsu patiṭṭhitena bhavitabba’’nti yathānusiṭṭhaṁ dhutaguṇe samādiyati ceva pariharati ca, taṁ ñāṇaṁ idamaṭṭhitā. Tenāha – ‘‘idamaṭṭhitā ñāṇamevā’’ti. Dhutadhammā nāmāti dhutaṅgasevanāya paṭipakkhabhūtānaṁ pāpadhammānaṁ dhunanavasena pavattiyā dhutoti laddhanāmāya dhutaṅgacetanāya upakārakā dhammāti katvā dhutadhammā nāma . Anupatantīti tadantogadhā tappariyāpannā honti tadubhayasseva pavattivisesabhāvato. Paṭikkhepavatthūsūti dhutaṅgasevanāya paṭikkhipitabbavatthūsu pahātabbavatthūsu.",
  "tika-s0401t11:33": "Paṁsukūlikaṅgaṁ…pe… nesajjikaṅganti uddesopi peyyālanayena dassito. Yadettha vattabbaṁ, taṁ sabbaṁ visuddhimagge (visuddhi. 1.22 ādayo) vitthārato vuttaṁ. Dhutavādaggahaṇeneva therassa dhutabhāvopi gahito hotīti ‘‘dhutavādāna’’nteva vuttaṁ. Ayaṁ mahāti abhinīhārādimahantatāyapi sāsanassa upakāritāyapi ayaṁ thero mahā, guṇamahantatāya pasaṁsāvacanameva vā etaṁ therassa yadidaṁ mahākassapoti yathā ‘‘mahāmoggallāno’’ti.",
  "tika-s0401t11:34": "Satthu dhammadesanāya vatthuttaye sañjātappasādatāya upāsakabhāve ṭhitattā vuttaṁ – ‘‘uposathaṅgāni adhiṭṭhāyā’’tiādi. Etassa aggabhāvassāti yojetabbaṁ. Saccakāroti saccabhāvāvaho kāro, avisaṁvādanavasena vā tadatthasādhanoti attho. Kolāhalanti kutūhalavipphāro. Satthā sattame sattame saṁvacchare dhammaṁ kathento sattānaṁ savanayoggaṁ kālaṁ sallakkhento divā sāyanhasamayaṁ katheti, rattiyaṁ sakalayāmaṁ. Tenāha – ‘‘brāhmaṇo brāhmaṇe āha – ‘bhoti kiṁ rattiṁ dhammaṁ suṇissasi divā’’’ti. Vissāsikoti vissāsikabhāvo. ‘‘Tato paṭṭhāya so’’ti vā pāṭho.",
  "tika-s0401t11:35": "Dveasaṅkhyeyyāni pūritapāramissāti idaṁ sā paramparāya sotapatitaṁ atthaṁ gahetvā āha. Adinnavipākassāti avipakkavipākassa. Bhaddake kāleti yutte kāle. Nakkhattanti nakkhattena lakkhitaṁ chaṇaṁ. Tasmiṁ tasmiñhi nakkhatte anubhavitabbachaṇāni nakkhattāni nāma, itarāni pana chaṇāni nāma. Sammāpatitadukkhato vimocanena tato niyyānāvahatāya icchitatthassa labhāpanato ca niyyānikaṁ. Tesanti suvaṇṇapadumānaṁ. Olambakāti suvaṇṇaratanavicittā ratanadāmā. Puññaniyāmenāti puññānubhāvasiddhena niyāmena. Svassa bārāṇasirajjaṁ dātuṁ katokāso. Phussarathanti maṅgalarathaṁ. Setacchattauṇhīsavālabījanikhaggamaṇipādukāni pañcavidhaṁ rājakakudhabhaṇḍanti vadanti. Idha pana setacchattaṁ visuṁ gahitanti sīhāsanaṁ pañcamaṁ katvā vadanti. Pārupanakaṇṇanti pārupanavatthassa dasantaṁ. Dibbavatthadāyipuññānubhāvacodito ‘‘nanu tātā thūla’’nti āha. Aho tapassīti aho kapaṇo ahaṁ rājāti attho. Buddhānaṁ saddahitvāti buddhānaṁ sāsanaṁ saddahitvā. Caṅkamanasatānīti iti-saddo ādyattho. Tena hi aggisālādīni pabbajitasāruppāni ṭhānāni saṅgaṇhāti.",
  "tika-s0401t11:36": "Sādhukīḷitanti ariyānaṁ parinibbutaṭṭhāne kātabbasakkāraṁ vadati. Nappamajji, nirogā ayyāti pucchitākāradassanaṁ. Parinibbutā devāti devī paṭivacanaṁ adāsi. Paṭiyādetvāti niyyātetvā. Samaṇakapabbajjanti samitapāpehi ariyehi anuṭṭhātabbapabbajjaṁ. So hi rājā paccekabuddhānaṁ vesassa diṭṭhattā ‘‘idameva bhaddaka’’nti tādisaṁyeva liṅgaṁ gaṇhi. Tatthevāti brahmaloke eva. Vīsatime vasse sampatteti āharitvā sambandho. Brahmalokato cavitvā nibbattattā, brahmacariyādhikārassa ca cirakālasambhūtattā ‘‘evarūpaṁ kathaṁ mā kathethā’’ti āha. Vīsati dharaṇāni nikkhanti vadanti, pañcapalaṁ nikkhanti apare. Itthākaroti itthiratanassa uppattiṭṭhānaṁ. Ayyadhītāti amhākaṁ ayyassa dhītā, bhaddakāpilānīti attho. Samānapaṇṇanti sadisapaṇṇaṁ sadisalekhaṁ kumārassa kumārikāya ca yuttaṁ paṇṇalekhaṁ. Te purisā samāgataṭṭhānato magadharaṭṭhe mahātitthagāmaṁ maddaraṭṭhe sāgalanagarañca uddissa apakkamantā aññamaññaṁ vissajjantā nāma hontīti ‘‘ito ca etto ca pesesu’’nti vuttā.",
  "tika-s0401t11:37": "Pupphadāmanti hatthihatthappamāṇaṁ pupphadāmaṁ. Tānīti tāni ubhohi ganthāpitāni dve pupphadāmāni. Teti ubho bhaddā ceva pippalikumāro ca . Lokāmisenāti kāmassādena. Asaṁsaṭṭhāti na saṁyuttā ghaṭe jalantena viya padīpena ajjhāsaye samujjalantena vimokkhabījena samussāhitacittattā. Yantabaddhānīti sassasampādanatthaṁ tattha tattha dvārakavāṭayojanavasena baddhāni nikkhamanatumbāni. Kammantoti kasikammakaraṇaṭṭhānaṁ. Dāsikagāmāti dāsānaṁ vasanagāmā. Osāretvāti pakkhipitvā. Ākappakuttavasenāti ākāravasena kiriyāvasena. Ananucchavikanti pabbajitabhāvassa ananurūpaṁ. Tassa matthaketi dvedhāpathassa dvidhābhūtaṭṭhāne. Etesaṁ saṅgahaṁ kātuṁ vaṭṭatīti nisīdatīti sambandho. Sā pana tattha satthu nisajjā edisīti dassetuṁ – ‘‘nisīdanto panā’’tiādi vuttaṁ. Tattha yā buddhānaṁ aparimitakālasambhūtācinteyyāpariññeyyapuññasambhārūpacayanibbattā rūpappabhāvabuddhaguṇavijjotitā dvattiṁsamahāpurisalakkhaṇaasītianubyañjanasamujjalitā byāmappabhāketumālālaṅkatā sabhāvasiddhitāya akittimā rūpakāyasirī, taṁyeva mahākassapassa adiṭṭhapubbappasādasaṁvaddhanatthaṁ aniggūhitvā nisinno bhagavā ‘‘buddhavesaṁ gahetvā…pe… nisīdī’’ti vutto. Asītihatthappadesaṁ byāpetvā pavattiyā asītihatthāti vuttā. Satasākhoti bahusākho anekasākho. Suvaṇṇavaṇṇova ahosi nirantaraṁ buddharasmīhi samantato samokiṇṇabhāvato.",
  "tika-s0401t11:38": "Tīsu ṭhānesūti dūrato nātidūre āsanneti tīsu ṭhānesu. Tīhi ovādehīti ‘‘tasmātiha te, kassapa, evaṁ sikkhitabbaṁ ‘tibbaṁ me hirottappaṁ paccupaṭṭhitaṁ bhavissati theresu navesu majjhimesū’ti. Evañhi te, kassapa, sikkhitabbaṁ. Tasmātiha te, kassapa, evaṁ sikkhitabbaṁ ‘yaṁ kiñci dhammaṁ suṇissāmi kusalūpasaṁhitaṁ, sabbaṁ taṁ aṭṭhiṁ katvā manasi karitvā sabbaṁ cetasā samannāharitvā ohitasoto dhammaṁ suṇissāmī’ti, evañhi te, kassapa, sikkhitabbaṁ. Tasmātiha te, kassapa, evaṁ sikkhitabbaṁ ‘sātasahagatā ca me kāyagatāsati na vijahissatī’ti, evañhi te, kassapa, sikkhitabba’’nti (saṁ. ni. 2.154) imehi tīhi ovādehi. Ettha hi bhagavā paṭhamaṁ ovādaṁ therassa brāhmaṇajātikattā jātimānappahānatthamabhāsi, dutiyaṁ bāhusaccaṁ nissāya uppajjanakaahaṁkārappahānatthaṁ, tatiyaṁ upadhisampattiṁ nissāya uppajjanakaattasinehappahānatthaṁ . Mudukā kho tyāyanti mudukā kho te ayaṁ. Kasmā pana bhagavā evamāha? Therena saha cīvaraṁ parivattetukāmatāya. Kasmā parivattetukāmo jātoti? Theraṁ attano ṭhāne ṭhapetukāmatāya. Kiṁ sāriputtamoggallānā natthīti? Atthi, evaṁ panassa ahosi ‘‘imena ciraṁ ṭhassanti, kassapo pana vīsativassasatāyuko, so mayi parinibbute sattapaṇṇiguhāyaṁ vasitvā dhammavinayasaṅgahaṁ katvā mama sāsanaṁ pañcavassasahassaparimāṇakālappavattanakaṁ karissatīti attano ṭhāne ṭhapesi. Evaṁ bhikkhū kassapassa sussūsitabbaṁ maññissantī’’ti. Tasmā evamāha.",
  "tika-s0401t11:39": "Candūpamoti candasadiso hutvā. Kiṁ parimaṇḍalatāya? No, apica kho yathā cando gaganatalaṁ pakkhandamāno na kenaci saddhiṁ santhavaṁ vā sinehaṁ vā ālayaṁ vā karoti, na ca na hoti mahājanassa piyo manāpo, ayampi evaṁ kenaci saddhiṁ santhavādīnaṁ akaraṇena bahujanassa piyo manāpo candūpamo hutvā khattiyakulādīni cattāri kulāni upasaṅkamatīti attho. Apakasseva kāyaṁ apakassa cittanti teneva santhavādīnaṁ akaraṇena kāyañca cittañca apakaḍḍhitvā, apanetvāti attho. Niccaṁ navoti niccanavakova, āgantukasadiso hutvāti attho. Āgantuko hi paṭipāṭiyā sampattagehaṁ pavisitvā sace naṁ gharasāmikā disvā ‘‘amhākampi puttabhātaro vippavāsaṁ gantvā evaṁ vicariṁsū’’ti anukampamānā nisīdāpetvā bhojenti, bhuttamattoyeva ‘‘tumhākaṁ bhājanaṁ gaṇhathā’’ti uṭṭhāya pakkamati, na tehi saddhiṁ santhavaṁ vā karoti, kiccakaraṇīyāni vā saṁvidahati, evamayampi paṭipāṭiyā sampattaṁ gharaṁ pavisitvā yaṁ iriyāpathe pasannā manussā denti, taṁ gahetvā chinnasanthavo tesaṁ kiccakaraṇīye abyāvaṭo hutvā nikkhamatīti dīpeti.",
  "tika-s0401t11:40": "Appagabbhoti nappagabbho, aṭṭhaṭṭhānena kāyapāgabbhiyena, catuṭṭhānena vacīpāgabbhiyena, anekaṭṭhānena manopāgabbhiyena ca virahitoti attho. Aṭṭhaṭṭhānaṁ kāyapāgabbhiyaṁ nāma saṅghagaṇapuggalabhojanasālajantāgharanahānatitthabhikkhācāramaggesu antaragharapavesane ca kāyena appatirūpakaraṇaṁ. Catuṭṭhānaṁ vacīpāgabbhiyaṁ nāma saṅghagaṇapuggalaantaragharesu appatirūpavācānicchāraṇaṁ. Anekaṭṭhānaṁ manopāgabbhiyaṁ nāma tesu tesu ṭhānesu kāyavācāhi ajjhācāraṁ anāpajjitvāpi manasā kāmavitakkādīnaṁ vitakkanaṁ. Sabbesampi imesaṁ pāgabbhiyānaṁ abhāvena appagabbho hutvā kulāni upasaṅkamatīti attho. Kassapasaṁyuttena ca candūpamappaṭipadāditherassa dhutavādesu aggabhāvassa bodhitattā vuttaṁ ‘‘etadeva kassapasaṁyuttaṁ aṭṭhuppattiṁ katvā’’ti.",
  "tika-s0401t11:41": "Anuruddhattheravatthu",
  "tika-s0401t11:42": "192. Pañcame bhojanapapañcamattanti gocaragāme piṇḍāya caraṇāhāraparibhogasaññitaṁ bhojanapapañcamattaṁ. Dīparukkhānanti lohadantakaṭṭhamayānaṁ mahantānaṁ dīparukkhānaṁ. Lohamayesupi hi tesu dīpādhāresu dīparukkhakāti ruḷhiresā daṭṭhabbā. Olambakadīpamaṇḍaladīpasañcaraṇadīpādikā sesadīpā.",
  "tika-s0401t11:43": "Anupariyāyi padakkhiṇakaraṇavasena. Ahaṁ tenāti yena tuyhaṁ attho, ahaṁ tena pavāremi, tasmā taṁ āharāpetvā gaṇhāti attho. Suvaṇṇapātiyaṁyevassa bhattaṁ uppajjīti devatānubhāvena uppajji, na kiñci pacanakiccaṁ atthi. Satta mahāpurisavitakke vitakkesīti ‘‘appicchassāyaṁ dhammo, nāyaṁ dhammo mahicchassā’’tiādike satta mahāpurisavitakke vitakkesi. Aṭṭhameti ‘‘nippapañcārāmassāyaṁ dhammo, nāyaṁ dhammo papañcārāmassā’’ti etasmiṁ purisavitakke.",
  "tika-s0401t11:44": "Mama saṅkappamaññāyāti ‘‘appicchassāyaṁ dhammo, nāyaṁ dhammo mahicchassā’’tiādinā (dī. ni. 3.358; a. ni. 8.30) mahāpurisavitakkavasena āraddhamattaṁ matthakaṁ pāpetuṁ asamatthabhāvena ṭhitaṁ mama saṅkappaṁ jānitvā. Manomayenāti manomayena viya manasā nimmitasadisena, pariṇāmitenāti attho. Iddhiyāti ‘‘ayaṁ kāyo idaṁ cittaṁ viya hotū’’ti evaṁ pavattāya adhiṭṭhāniddhiyā.",
  "tika-s0401t11:45": "Yadā me ahu saṅkappoti yasmiṁ kāle mayhaṁ ‘‘kīdiso nu kho aṭṭhamo mahāpurisavitakko’’ti parivitakko ahosi, yadā me ahu saṅkappo, tato mama saṅkappamaññāya iddhiyā upasaṅkami, uttari desayīti yojanā. Uttari desayīti ‘‘nippapañcārāmassāyaṁ dhammo nippapañcaratino , nāyaṁ dhammo papañcārāmassa papañcaratino’’ti (dī. ni. 3.358; a. ni. 8.30) imaṁ aṭṭhamaṁ mahāpurisavitakkaṁ pūrento upari desayi. Taṁ pana desitaṁ dassento āha – ‘‘nippapañcarato buddho, nippapañcamadesayī’’ti, papañcā nāma rāgādayo kilesā, tesaṁ vūpasamanatāya tadabhāvato ca lokuttaradhammā nippapañcā nāma. Yathā taṁ pāpuṇāti, tathā dhammaṁ desesi, sāmukkaṁsikaṁ catusaccadesanaṁ adesayīti attho.",
  "tika-s0401t11:46": "Tassāhaṁ dhammamaññāyāti tassa satthu desanādhammaṁ jānitvā. Vihāsinti yathānusiṭṭhaṁ paṭipajjanto vihariṁ. Sāsane ratoti sikkhattayasaṅgahe sāsane abhirato. Tisso vijjā anuppattāti pubbenivāsañāṇaṁ, dibbacakkhuñāṇaṁ, āsavakkhayañāṇanti imā tisso vijjā mayā anuppattā sacchikatā. Tato eva kataṁ buddhassa sāsanaṁ, anusiṭṭhi ovādo anuṭṭhitoti attho.",
  "tika-s0401t11:47": "Bhaddiyattheravatthu",
  "tika-s0401t11:48": "193. Chaṭṭhe ucca-saddena samānattho uccā-saddoti āha – ‘‘uccākulikānanti ucce kule jātāna’’nti. Kāḷī sā devīti kāḷavaṇṇatāya kāḷī sā devī. Kulānukkamena rajjānuppatti mahākulinassevāti vuttaṁ – ‘‘soyeva cā’’tiādi.",
  "tika-s0401t11:49": "Lakuṇḍakabhaddiyattheravatthu",
  "tika-s0401t11:50": "194. Sattame rittakoti deyyavatthurahito. Guṇe āvajjetvāti bhagavato rūpaguṇe ceva ākappasampadādiguṇe ca attano adhippāyaṁ ñatvā ambapakkassa paṭiggahaṇaṁ paribhuñjananti evamādike yathāupaṭṭhite guṇe āvajjetvā.",
  "tika-s0401t11:51": "Piṇḍolabhāradvājattheravatthu",
  "tika-s0401t11:52": "195. Aṭṭhame abhītanādabhāvena sīhassa viya nādo sīhanādo, so etesaṁ atthīti sīhanādikā, tesaṁ sīhanādikānaṁ. Garahitabbapasaṁsitabbadhamme yāthāvato jānantasseva garahā pasaṁsā ca yuttarūpāti āha – ‘‘buddhā ca nāmā’’tiādi. Khīṇā jātītiādīhi paccavekkhaṇañāṇassa bhūmiṁ dasseti. Tena hi ñāṇena ariyasāvako paccavekkhanto ‘‘khīṇā jātī’’tiādiṁ pajānāti. Katamā panassa jāti khīṇā, kathañca pajānātīti? Na tāvassa atītā khīṇā pubbeva khīṇattā, na anāgatā anāgate vāyāmābhāvato, na paccuppannā vijjamānattā. Yā pana maggassa abhāvitattā uppajjeyya ekacatupañcavokārabhavesu ekacatupañcakkhandhappabhedā jāti, sā maggassa bhāvitattā anuppādadhammataṁ āpajjanena khīṇā. Taṁ so maggabhāvanāya pahīnakilese paccavekkhitvā ‘‘kilesābhāve vijjamānampi kammaṁ āyatiṁ appaṭisandhikaṁ hotī’’ti jānanto pajānāti.",
  "tika-s0401t11:53": "Vusitanti vuṭṭhaṁ parivuṭṭhaṁ, kataṁ caritaṁ niṭṭhitanti attho. Brahmacariyanti maggabrahmacariyaṁ. Puthujjanakalyāṇakena hi saddhiṁ satta sekkhā maggabrahmacariyaṁ vasanti nāma, khīṇāsavo vuṭṭhavāso. Tasmā ariyasāvako attano brahmacariyavāsaṁ paccavekkhanto ‘‘vusitaṁ brahmacariya’’nti pajānāti. Kataṁ karaṇīyanti catūsu saccesu catūhi maggehi pariññāpahānasacchikiriyābhāvanābhisamayavasena soḷasavidhaṁ kiccaṁ niṭṭhāpitanti attho. Puthujjanakalyāṇakādayo hi taṁ kiccaṁ karonti, khīṇāsavo katakaraṇīyo. Tasmā ariyasāvako attano karaṇīyaṁ paccavekkhanto ‘‘kataṁ karaṇīya’’nti pajānāti. Nāparaṁ itthattāyāti idāni puna itthabhāvāya evaṁ soḷasavidhakiccabhāvāya, kilesakkhayāya vā maggabhāvanāya kiccaṁ me natthīti pajānāti. Atha vā itthattāyāti itthabhāvato imasmā evaṁpakārā idāni vattamānakkhandhasantānā aparaṁ khandhasantānaṁ mayhaṁ natthi, ime pana pañcakkhandhā pariññātā tiṭṭhanti chinnamūlakā rukkhā viya, te carimakaviññāṇanirodhena anupādāno viya jātavedo nibbāyissantīti pajānāti.",
  "tika-s0401t11:54": "Mantāṇiputtapuṇṇattheravatthu",
  "tika-s0401t11:55": "196. Navame aṭṭhārasasupi vijjāṭṭhānesu nipphattiṁ gatattā ‘‘sabbasippesu kovido hutvā’’ti vuttaṁ. Abhidayāabbhaññāvahasseva dhammassa tattha upalabbhanato ‘‘mokkhadhammaṁ adisvā’’ti vuttaṁ. Tenāha – ‘‘idaṁ vedattayaṁ nāmā’’tiādi . Tathā hi anena duggatiparimuccanampi dullabhaṁ, abhiññāparivārānaṁ aṭṭhannaṁ samāpattīnaṁ lābhitāya sayaṁ ekadesena upasanto paramukkaṁsagataṁ uttamadamathasamathaṁ anaññasādhāraṇaṁ bhagavantaṁ sambhāvento ‘‘ayaṁ puriso’’tiādimāha. Piṭakāni gahetvā āgacchantīti phalabhājanāni gahetvā assāmikāya āgacchanti. Buddhānanti gāravavasena bahuvacananiddeso kato. Paribhuñjīti devatāhi pakkhittadibbojaṁ vanamūlaphalāphalaṁ paribhuñji. Patte patiṭṭhāpitasamanantarameva hi devatā tattha dibbojaṁ pakkhipiṁsu. Sammasitvāti paccavekkhitvā, parivattetvāti ca vadanti. Arahattaṁ pāpuṇiṁsūti mahādevattherassa anumodanakathāya anupubbikathāsakkhikāya suvisodhitacittasantānā arahattaṁ pāpuṇiṁsu.",
  "tika-s0401t11:56": "Dasahi kathāvatthūhīti appicchakathā santuṭṭhikathā pavivekakathā asaṁsaggakathā vīriyārambhakathā sīlasampadākathā samādhisampadākathā paññāsampadākathā vimuttisampadākathā vimuttiñāṇadassanasampadākathāti imehi dasahi kathāvatthūhi. Jātibhūmiraṭṭhavāsinoti jātibhūmivantadesavāsino, satthu jātadesavāsinoti attho. Sīsānulokikoti purato gacchantassa sīsaṁ anu anu passanto. Okāsaṁ sallakkhetvāti sākacchāya avasaraṁ sallakkhetvā. Sattavisuddhikkamaṁ pucchīti ‘‘kiṁ nu kho, āvuso, sīlavisuddhatthaṁ bhagavati brahmacariyaṁ vussatī’’tiādinā (ma. ni. 1.257) satta visuddhiyo pucchi. Dhammakathikānaṁ aggaṭṭhāne ṭhapesi savisesena dasakathāvatthulābhitāya.",
  "tika-s0401t11:57": "Mahākaccānattheravatthu",
  "tika-s0401t11:58": "197. Dasame saṁkhittena kathitadhammassāti madhupiṇḍikasuttantadesanāsu viya saṅkhepena desitadhammassa. Taṁ desanaṁ vitthāretvāti taṁ saṅkhepadesanaṁ āyatanādivasena vitthāretvā. Atthaṁ vibhajamānānanti tassā saṅkhepadesanāya atthaṁ vibhajitvā kathentānaṁ. Atthavasena vāti ‘‘ettakā etassa atthā’’ti atthavasena vā desanaṁ pūretuṁ sakkonti. Byañjanavasena vāti ‘‘ettakāni ettha byañjanāni desanāvasena vattabbānī’’ti byañjanavasena vā pūretuṁ sakkonti. Ayaṁ pana mahākaccānatthero ubhayavasenapi sakkoti tassa saṅkhepena uddiṭṭhassa vitthārena satthu ajjhāsayānurūpaṁ desanato, tasmā tattha aggoti vutto. Vuttanayenevāti ‘‘pātova subhojanaṁ bhuñjitvā uposathaṅgāni adhiṭṭhāyā’’tiādinā heṭṭhā vuttanayeneva. Aññehīti aññāsaṁ itthīnaṁ kesehi ativiya dīghā. Na kevalañca dīghā eva, atha kho siniddhanīlamudukañcikā ca. Nikkesīti appakesī yathā ‘‘anudarā kaññā’’ti.",
  "tika-s0401t11:59": "Paṇiyanti vikketabbabhaṇḍaṁ. Āvajjetvāti upanissayaṁ kesānaṁ pakatibhāvāpattiñca āvajjetvā. Gāravenāti muṇḍasīsāpi there gāravena ekavacaneneva āgantvā. Nimantetvāti svātanāya nimantetvā. Imissā itthiyāti yathāvuttaseṭṭhidhītaramāha. Diṭṭhadhammikovāti avadhāraṇaṁ aṭṭhānapayuttaṁ, diṭṭhadhammiko yasapaṭilābhova ahosīti attho. Yasapaṭilābhoti ca bhavasampattipaṭilābho. Sattasu hi javanacetanāsu paṭhamā diṭṭhadhammavedanīyaphalā, pacchimā upapajjavedanīyaphalā, majjhe pañca aparāpariyavedanīyaphalā, tasmā paṭhamaṁ ekaṁ cetanaṁ ṭhapetvā sesā yathāsakaṁ paripuṇṇaphaladāyino honti, paṭhamacetanāya pana diṭṭhadhammiko yasapaṭilābhova ahosi.",
  "tika-s0401t11:60": "Paṭhamaetadaggavaggavaṇṇanā niṭṭhitā.",
  "tika-s0401t11:61": "14. Etadaggavaggo",
  "tika-s0401t11:62": "(14) 2. Dutiyaetadaggavaggavaṇṇanā",
  "tika-s0401t11:63": "Cūḷapanthakattheravatthu",
  "tika-s0401t11:64": "198-200. Dutiyassa paṭhame manena nibbattitanti abhiññāmanena uppāditaṁ. Manena katakāyoti abhiññācittena desantaraṁ pattakāyo. Manena nibbattitakāyoti abhiññāmanasā nimmitakāyo ‘‘aññaṁ kāyaṁ abhinimminātī’’tiādīsu (dī. ni. 1.236-237; paṭi. ma. 3.14) viya. Ekasadiseyevāti attasadiseyeva. Ekavidhamevāti attanā katappakārameva. Etapparamo hi yebhuyyena sāvakānaṁ iddhinimmānavidhi. Aggo nāma jāto ekadesena satthu iddhinimmānānuvidhānato.",
  "tika-s0401t11:65": "Lābhitāyāti ettha lābhīti īkāro atisayattho. Tena therassa catunnaṁ rūpāvacarajjhānānaṁ atisayena savisesalābhitaṁ dasseti. Arūpāvacarajjhānānaṁ lābhitāyāti etthāpi eseva nayo. Na kevalañcetā cetosaññāvivaṭṭakusalatā rūpārūpajjhānalābhitāya eva, atha kho imehipi kāraṇehīti dassetuṁ – ‘‘cūḷapanthako cā’’tiādi vuttaṁ. Cetoti cettha cittasīsena samādhi vutto, tasmā cetaso samādhissa vivaṭṭanaṁ cetovivaṭṭo, ekasmiṁyevārammaṇe samādhicittaṁ vivaṭṭetvā heṭṭhimassa heṭṭhimassa uparūpari hāpanato rūpāvacarajjhānalābhī cetovivaṭṭakusalo nāma. ‘‘Sabbaso rūpasaññāna’’ntiādinā (dha. sa. 265) vuttasaññā atikkamitvā ‘‘ākāsānañcāyatanasaññāsahagataṁ…pe… nevasaññānāsaññāyatanasaññāsahagata’’nti (dha. sa. 265-268) saññāsīsena vuttajjhānānaṁ vivaṭṭakusalo, tathā itthipurisādisaññā niccasaññādito cittaṁ vivaṭṭetvā kevale rūpārūpadhammamatte asaṅkhate nibbāne ca visesato vaṭṭanato ca suññatānupassanābahulo saññāvivaṭṭakusalo. Samādhikusalatāya cetovivaṭṭakusalatā tabbahulavihāritāya. Tathā vipassanākusalatāya saññāvivaṭṭakusalatā. Ekoti cūḷapanthakattheraṁ vadati. Samādhilakkhaṇeti savitakkasavicārādisamādhisabhāve. Puna ekoti mahāpanthakattheramāha. Vipassanālakkhaṇeti sattaanupassanā aṭṭhārasamahāvipassanādivipassanāsabhāve. Samādhigāḷhoti samādhismiṁ ogāḷhacitto subhāvitabhāvanatā. Aṅgasaṁkhitteti caturaṅgikativaṅgikādivasena jhānaṅgānaṁ saṅkhipane. Ārammaṇasaṁkhitteti kasiṇugghāṭimākāsādinibbattanena kasiṇādiārammaṇānaṁ saṁkhipane. Aṅgavavatthāpaneti vitakkādīnaṁ jhānaṅgānaṁ vavatthāpane. Ārammaṇavavatthāpaneti pathavīkasiṇādijjhānārammaṇānaṁ vavatthāpane.",
  "tika-s0401t11:66": "Jhānaṅgehīti rūpāvacarajjhānaṅgehi, jhānaṅgāneva jhānaṁ. Puna jhānaṅgehīti arūpāvacarajjhānaṅgehi. Bhātāti jeṭṭhabhātā. Assāti kuṭumbiyassa. Suvaṇṇapūjanti sovaṇṇamayaṁ pupphapūjaṁ katvā. Devapureti tāvatiṁsabhavane sudassanamahānagare. Aggadvārenāti tasmiṁ divase aggaṁ sabbapaṭhamaṁ vivaṭena nagaradvārena nikkhamitvā.",
  "tika-s0401t11:67": "Kokanadanti padumavisesanaṁ yathā ‘‘kokāsaka’’nti. Taṁ kira bahupattaṁ vaṇṇasampannaṁ atisugandhañca hoti. ‘‘Kokanadaṁ nāma setapaduma’’ntipi vadanti. Pātoti pageva. Ayañhettha attho – yathā kokanadasaṅkhātaṁ padumaṁ pāto sūriyuggamanavelāyaṁ phullaṁ vikasitaṁ avītagandhaṁ siyā virocamānaṁ, evaṁ sarīragandhena guṇagandhena ca sugandhaṁ saradakāle antalikkhe ādiccamiva attano tejasā tapantaṁ aṅgehi niccharaṇakajutiyā aṅgīrasaṁ sammāsambuddhaṁ passāti.",
  "tika-s0401t11:68": "Cūḷapanthako kira kassapasammāsambuddhakāle pabbajitvā paññavā hutvā aññatarassa dandhabhikkhuno uddesagahaṇakāle parihāsakeḷiṁ akāsi. So bhikkhu tena parihāsena lajjito neva uddesaṁ gaṇhi, na sajjhāyamakāsi. Tena kammenāyaṁ pabbajitvāva dandho jāto, tasmā gahitagahitapadaṁ upariuparipadaṁ gaṇhantassa nassati. Iddhiyā abhisaṅkharitvā suddhaṁ coḷakhaṇḍaṁ adāsīti tassa pubbahetuṁ disvā tadanurūpe kammaṭṭhāne niyojento suddhaṁ coḷakhaṇḍaṁ adāsi. So kira pubbe rājā hutvā nagaraṁ padakkhiṇaṁ karonto nalāṭato sede muccante parisuddhena sāṭakena nalāṭaṁ puñchi, sāṭako kiliṭṭho ahosi. So ‘‘imaṁ sarīraṁ nissāya evarūpo parisuddhasāṭako pakatiṁ jahitvā kiliṭṭho jāto, aniccā vata saṅkhārā’’ti aniccasaññaṁ paṭilabhi. Tena kāraṇenassa rajoharaṇameva paccayo jāto.",
  "tika-s0401t11:69": "Lomānīti coḷakhaṇḍatantagataaṁsuke vadati. ‘‘Kiliṭṭhadhātukānī’’ti kiliṭṭhasabhāvāni. Evaṁgatikamevāti idaṁ cittampi bhavaṅgavasena pakatiyā paṇḍaraṁ parisuddhaṁ rāgādisampayuttadhammavasena saṁkiliṭṭhaṁ jātanti dasseti. Nakkhattaṁ samānetvāti nakkhattaṁ samannāharitvā, āvajjetvāti attho . Biḷārassatthāyāti biḷārassa gocaratthāya. Jalapathakammikenāti samuddakammikena. Cārinti khāditabbatiṇaṁ. Saccakāranti saccabhāvāvahaṁ kāraṁ, ‘‘attanā gahite bhaṇḍe aññesaṁ na dātabba’’nti vatvā dātabbalañjanti vuttaṁ hoti. Tatiyena paṭihārenāti tatiyena sāsanena. Pattikā hutvāti sāmino hutvā.",
  "tika-s0401t11:70": "Appakenapīti thokenapi parittenapi. Medhāvīti paññavā. Pābhatenāti bhaṇḍamūlena. Vicakkhaṇoti vohārakusalo. Samuṭṭhāpeti attānanti mahantaṁ dhanaṁ yasañca uppādetvā tattha attānaṁ saṇṭhapeti patiṭṭhāpeti . Yathā kiṁ? Aṇuṁ aggiṁva sandhamaṁ, yathā paṇḍito puriso parittakaṁ aggiṁ anukkamena gomayacuṇṇādīni pakkhipitvā mukhavātena dhamento samuṭṭhāpeti vaḍḍheti, mahantaṁ aggikkhandhaṁ karoti, evameva paṇḍito thokampi pābhataṁ labhitvā nānāupāyehi payojetvā dhanañca yasañca vaḍḍheti, vaḍḍhetvā puna tattha attānaṁ patiṭṭhāpeti. Tāya eva vā pana dhanassa mahantatāya attānaṁ samuṭṭhāpeti, abhiññātaṁ pākaṭaṁ karotīti attho.",
  "tika-s0401t11:71": "Subhūtittheravatthu",
  "tika-s0401t11:72": "201-202. Tatiye raṇāti hi rāgādayo kilesā vuccantīti ‘‘saraṇā dhammā’’tiādīsu (dha. sa. 100 dukamātikā) rāgādayo kilesā ‘‘raṇā’’ti vuccanti. Raṇanti etehīti raṇā. Yehi abhibhūtā sattā nānappakārena kandanti paridevanti, tasmā te rāgādayo ‘‘raṇā’’ti vuttā. Desitaniyāmato anokkamitvāti desitānokkamanato anupagantvā deseti, satthārā desitaniyāmeneva anodissakaṁ katvā dhammaṁ desetīti vuttaṁ hoti. Evanti evaṁ mettājhānato vuṭṭhāya bhikkhāgahaṇe sati. Bhikkhādāyakānaṁ mahapphalaṁ bhavissatīti idaṁ cūḷaccharāsaṅghātasuttena (a. ni. 1.51 ādayo) dīpetabbaṁ. Accharāsaṅghātamattampi hi kālaṁ mettacittaṁ āsevantassa bhikkhuno dinnadānaṁ mahapphalaṁ hoti mahānisaṁsaṁ, tena ca so amoghaṁ raṭṭhapiṇḍaṁ bhuñjatīti ayamattho tattha āgatoyeva. Nimittaṁ gaṇhitvāti ākāraṁ sallakkhetvā.",
  "tika-s0401t11:73": "Khadiravaniyarevatattheravatthu",
  "tika-s0401t11:74": "203. Pañcame vanasabhāganti sabhāgaṁ vanaṁ, sabhāganti ca sappāyanti attho. Yañhi pakativiruddhaṁ byādhiviruddhañca na hoti, taṁ ‘‘sabhāga’’nti vuccati. Udakasabhāgantiādīsupi imināva nayena attho veditabbo. Kalyāṇakammāyūhanakkhaṇoti kalyāṇakammūpacayassa okāso. Tiṇṇaṁ bhātikānanti upatisso, cundo, upasenoti imesaṁ tiṇṇaṁ jeṭṭhabhātikānaṁ. Tissannañca bhaginīnanti cālā, upacālā, sīsupacālāti imesaṁ tissannaṁ jeṭṭhabhaginīnaṁ. Ettha ca sāriputtatthero sayaṁ pabbajitvā cālā, upacālā, sīsupacālāti tisso bhaginiyo, cundo upasenoti ime bhātaro pabbājesi, revatakumāro ekova gehe avasissati. Tena vuttaṁ – ‘‘amhākaṁ…pe… pabbājentī’’ti. Mahallakatarāti vuddhatarā. Idañca kumārikāya cirajīvitaṁ abhikaṅkhamānā āhaṁsu. Sā kira tassa ayyikā vīsativassasatikā khaṇḍadantā palitakesā valittacā tilakāhatagattā gopānasivaṅkā ahosi. Vidhāvanikanti vidhāvanakīḷikaṁ. Tissannaṁ sampattīnanti anussavavasena manussadevamokkhasampattiyo sandhāya vadati, manussadevabrahmasampattiyo vā. Sīvalissa puññaṁ vīmaṁsissāmāti ‘‘sīvalinā katapuññassa vipākadānaṭṭhānamida’’nti ñatvā evamāha. Sabhāgaṭṭhānanti samaṁ desaṁ.",
  "tika-s0401t11:75": "Taṁ bhūmirāmaṇeyyakanti kiñcāpi arahanto gāmante kāyavivekaṁ na labhanti, cittavivekaṁ pana labhanteva. Tesañhi dibbappaṭibhāgānipi ārammaṇāni cittaṁ cāletuṁ na sakkonti, tasmā gāmo vā hotu araññādīnaṁ vā aññataraṁ, ‘yattha arahanto viharanti, taṁ bhūmirāmaṇeyyakaṁ’, so bhūmippadeso ramaṇīyo evāti attho.",
  "tika-s0401t11:76": "Kaṅkhārevatattheravatthu",
  "tika-s0401t11:77": "204. Chaṭṭhe akappiyo, āvuso, guḷoti ekadivasaṁ thero antarāmagge guḷakaraṇaṁ okkamitvā guḷe piṭṭhampi chārikampi pakkhitte disvāna ‘‘akappiyo guḷo, sāmiso na kappati guḷo vikāle paribhuñjitu’’nti kukkuccāyanto evamāha. Akappiyā muggāti ekadivasaṁ antarāmagge vacce muggaṁ jātaṁ disvā ‘‘akappiyā muggā, pakkāpi muggā jāyantī’’ti kukkuccāyanto evamāha. Sesamettha sabbaṁ uttānameva.",
  "tika-s0401t11:78": "Soṇakoḷivisattheravatthu",
  "tika-s0401t11:79": "205. Sattame hāpetabbameva ahosi accāraddhavīriyattā. Udakena samupabyūḷheti udakena thalaṁ ussāretvā tattha tattha rāsikate. Haritūpalittāyāti gomayaparibhaṇḍakatāya. Tividhena udakenaposentīti khīrodakaṁ gandhodakaṁ kevalodakanti evaṁ tividhena udakena posenti paripālenti. Parissāvetvāti parisodhetvā gahite taṇḍuleti yojetabbaṁ. Devo maññeti devo viya . Vīṇovādenāti ‘‘taṁ kiṁ maññasi, soṇa, yadā te vīṇāya tantiyo accāyatā honti, api nu te vīṇā tasmiṁ samaye saravatī vā hoti kammaññā vāti? No hetaṁ, bhanteti. Evameva kho, soṇa, accāraddhavīriyaṁ uddhaccāya saṁvattati, atisithilavīriyaṁ kosajjāya saṁvattati. Tasmātiha tvaṁ, soṇa, vīriyasamataṁ adhiṭṭhaha, indriyānañca samataṁ paṭivijjhā’’ti (mahāva. 243) evaṁ vīṇaṁ upamaṁ katvā pavattitena vīṇopamovādena. Vīriyasamathayojanatthāyāti vīriyassa samathena yojanatthāya.",
  "tika-s0401t11:80": "Soṇakuṭikaṇṇattheravatthu",
  "tika-s0401t11:81": "206. Aṭṭhame kuṭikaṇṇoti vuccatīti ‘‘koṭikaṇṇo’’ti vattabbe ‘‘kuṭikaṇṇo’’ti voharīyati. Kulaghare bhavā kulagharikā. Sā kira avantiraṭṭhe kulaghare mahāvibhavassa seṭṭhissa bhariyā. Dasabalassa dhammakathaṁ sutvā sotāpattiphale patiṭṭhāya cintesīti idaṁ aṅguttarabhāṇakānaṁ matena vuttaṁ. Suttanipātaṭṭhakathāyaṁ pana ‘‘sapariso bhagavantaṁ upasaṅkamma dhammadesanaṁ assosi, na ca kañci visesaṁ adhigañchi. Kasmā? So hi dhammaṁ suṇanto hemavataṁ anussaritvā ‘āgato nu kho me sahāyako, no’ti disādisaṁ oloketvā taṁ apassanto ‘vañcito me sahāyo, yo evaṁ vicittappaṭibhānaṁ bhagavato desanaṁ na suṇātī’ti vikkhittacitto ahosī’’ti vuttaṁ.",
  "tika-s0401t11:82": "Yasmā paṭisandhijātiabhinikkhamanabodhiparinibbānesveva dvattiṁsa pubbanimittāni hutvāva paṭivigacchanti, na ciraṭṭhitikāni honti, dhammacakkappavattane (saṁ. ni. 5.1081; paṭi. ma. 2.30) pana tāni savisesāni hutvā cirataraṁ ṭhatvā nirujjhanti, tasmā vuttaṁ – ‘‘tiyojanasahassaṁ himavantaṁ akālapupphitaṁ disvā’’tiādi. Aggabalakāyāti sabbapurato gacchantā balakāyā. Kena pupphitabhāvaṁ jānāsīti kena kāraṇena himavantassa pupphitabhāvaṁ jānāsīti, yena kāraṇena imaṁ akālapupphapāṭihāriyaṁ jātaṁ, taṁ jānāsīti vuttaṁ hoti. Tassa pavattitabhāvanti tassa dhammacakkassa bhagavatā pavattitabhāvaṁ. Sadde nimittaṁ gaṇhīti sadde ākāraṁ sallakkhesi. Tatoti ‘‘ahaṁ ‘etaṁ amatadhammaṁ tampi jānāpessāmī’ti tava santikaṁ āgatosmī’’ti yaṁ vuttaṁ, tadanantaranti attho.",
  "tika-s0401t11:83": "Sātāgiro hemavatassa buddhuppādaṁ kathetvā taṁ bhagavato santikaṁ ānetukāmo ‘‘ajja pannaraso’’tiādigāthamāha. Tattha (su. ni. aṭṭha. 1.153) ajjāti ayaṁ rattindivo pakkhagaṇanato pannaraso, upavasitabbato uposatho. Tīsu vā uposathesu ajja pannaraso uposatho, na cātuddasiuposatho, na sāmaggīuposatho. Divi bhavāni dibbāni, dibbāni ettha atthīti dibbāni. Kāni tāni? Rūpāni. Tañhi rattiṁ devānaṁ dasasahassilokadhātuto sannipatitānaṁ sarīravatthābharaṇavimānappabhāhi abbhādiupakkilesavirahitāya candappabhāya ca sakalajambudīpo alaṅkato ahosīti ativiya alaṅkato ca parivisuddhidevassa bhagavato sarīrappabhāya. Tenāha – ‘‘dibbā ratti upaṭṭhitā’’ti.",
  "tika-s0401t11:84": "Evaṁ rattiguṇavaṇṇanāpadesenapi sahāyassa cittaṁ pasādaṁ janento buddhuppādaṁ kathetvā āha – ‘‘anomanāmaṁ satthāraṁ, handa passāma gotama’’nti. Tattha anomehi alāmakehi sabbākāraparipūrehi guṇehi nāmaṁ assāti anomanāmo. Tathā hissa ‘‘bujjhitā saccānīti buddho, bodhetā pajāyāti buddho’’tiādinā (mahāni. 192; cūḷani. pārāyanatthutigāthāniddeso 97; paṭi. ma. 1.162) nayena buddhoti anomehi guṇehi nāmaṁ. ‘‘Bhaggarāgoti bhagavā, bhaggadosoti bhagavā’’tiādinā (mahāni. 84) nayena bhagavāti anomehi guṇehi nāmaṁ. Esa nayo ‘‘arahaṁ sammāsambuddho vijjācaraṇasampanno’’tiādīsu. Diṭṭhadhammikādiatthehi devamanusse anusāsati ‘‘imaṁ pajahatha, imaṁ samādāya vattathā’’ti satthā. Taṁ anomanāmaṁ satthāraṁ. Handāti vacasāyatthe nipāto. Passāmāti tena attānaṁ saha saṅgahetvā paccuppannabahuvacanaṁ. Gotamanti gotamagottaṁ. Idaṁ vuttaṁ hoti – ‘‘satthā, na satthā’’ti mā vimatiṁ akāsi, ekantabyavasito hutvāva ehi passāma gotamanti.",
  "tika-s0401t11:85": "Evaṁ vutte hemavato ‘‘ayaṁ sātāgiro ‘anomanāmaṁ satthāra’nti bhaṇanto tassa sabbaññutaṁ pakāseti, sabbaññuno ca dullabhā loke, sabbaññupaṭiññehi pūraṇādisadiseheva loko upadduto. So pana yadi sabbaññū, addhā tādilakkhaṇaṁ patto bhavissati, tena evaṁ gahessāmī’’ti cintetvā tādilakkhaṇaṁ pucchanto āha – ‘‘kacci mano’’tiādi. Tattha kaccīti pucchā. Manoti cittaṁ. Supaṇihitoti suṭṭhu ṭhapito acalo asampavedhī. Sabbesu bhūtesu sabbabhūtesu. Tādinoti tādilakkhaṇaṁ pattasseva sato. Pucchā eva vā ayaṁ ‘‘so tava satthā sabbabhūtesu tādī, udāhu no’’ti. Iṭṭhe aniṭṭhecāti evarūpe ārammaṇe. Saṅkappāti vitakkā. Vasīkatāti vasaṁ gamitā. Idaṁ vuttaṁ hoti – yaṁ taṁ satthāraṁ vadasi, tassa te satthuno kacci tādilakkhaṇaṁ sampattassa sato sabbabhūtesu mano supaṇihito, udāhu yāva paccayaṁ na labhati, tāva supaṇihito viya khāyati. So vā te satthā kacci sabbabhūtesu sattesu tādī, udāhu no, ye ca iṭṭhāniṭṭhesu ārammaṇesu rāgadosavasena saṅkappā uppajjeyyuṁ, tyāssa kacci vasīkatā, udāhu kadāci tesampi vasena vattatīti.",
  "tika-s0401t11:86": "Tīṇi vassānīti soṇassa pabbajitadivasato paṭṭhāya tīṇi vassāni. Tadā kira bhikkhū yebhuyyena majjhimadeseyeva vasiṁsu, tasmā tattha katipayā eva ahesuṁ. Te ca ekasmiṁ nigame eko dveti evaṁ visuṁ visuṁ vasiṁsu, therānañca katipaye bhikkhū ānetvā aññesu ānīyamānesu pubbaṁ ānītā kenacideva karaṇīyena pakkamiṁsu, kañci kālaṁ āgametvā puna tesu ānīyamānesu itare pakkamiṁsu, evaṁ punappunaṁ ānayanena sannipāto cireneva ahosi, thero ca tadā ekavihārī ahosi. Tena vuttaṁ – ‘‘tīṇi vassāni gaṇaṁ pariyesitvā’’ti. Tīṇi vassānīti ca accantasaṁyoge upayogavacanaṁ. Satthu adhippāyaṁ ñatvāti attano āṇāpaneneva ‘‘iminā saddhiṁ ekagandhakuṭiyaṁ vasitukāmo bhagavā’’ti satthu adhippāyaṁ jānitvā. Bhagavā kira yena saddhiṁ ekagandhakuṭiyaṁ vasitukāmo, tassa senāsanapaññattiyaṁ ānandattheraṁ āṇāpeti.",
  "tika-s0401t11:87": "Ajjhokāse vītināmetvāti ajjhokāse nisajjāya vītināmetvā. Yasmā bhagavā āyasmato soṇassa samāpattisamāpajjanena paṭisanthāraṁ karonto sāvakasādhāraṇā sabbā samāpattiyo anulomappaṭilomaṁ samāpajjanto bahudeva rattiṁ ajjhokāse nisajjāya vītināmetvā pāde pakkhāletvā vihāraṁ pāvisi, tasmā āyasmāpi soṇo bhagavato adhippāyaṁ ñatvā tadanurūpaṁ sabbā tā samāpattiyo samāpajjanto bahudeva rattiṁ ajjhokāse nisajjāya vītināmetvā pāde pakkhāletvā vihāraṁ pāvisīti vadanti. Pavisitvā ca bhagavatā anuññāto cīvaratirokaraṇiyaṁ katvā bhagavato pādapasse nisajjāya vītināmesi. Ajjhesīti āṇāpesi. Paṭibhātu taṁ bhikkhu dhammo bhāsitunti bhikkhu tuyhaṁ dhammo bhāsituṁ upaṭṭhātu, ñāṇamukhaṁ āgacchatu, yathāsutaṁ yathāpariyattaṁ dhammaṁ bhaṇāhīti attho. Aṭṭhakavaggiyānīti aṭṭhakavaggabhūtāni kāmasuttādisoḷasasuttāni (mahāni. 1). Suggahitoti sammā uggahito. Sabbe vare yācīti vinayadharapañcamena gaṇena upasampadā dhuvanhānaṁ cammattharaṇaṁ gaṇaṅgaṇūpāhanaṁ cīvaravippavāsoti ime pañca vare yāci. Sutte āgatamevāti udānapāḷiyaṁ āgatasuttaṁ sandhāya vadati.",
  "tika-s0401t11:88": "Sīvalittheravatthu",
  "tika-s0401t11:89": "207. Navame sākacchitvā sākacchitvāti raññā saddhiṁ paṭivirujjhanavasena punappunaṁ sākacchaṁ katvā. Guḷadadhinti patthinnaṁ guḷasadisaṁ kaṭhinadadhiṁ. Atiañchitunti ativiya ākaḍḍhituṁ. Kañjiyaṁ vāhetvāti dadhimatthuṁ pavāhetvā, parissāvetvāti attho. ‘‘Dadhito kañjiyaṁ gahetvā’’tipi pāṭho. Nanti suppavāsaṁ. Bījapacchiṁ phusāpentīti iminā sambandho. Yāva na ukkaḍḍhantīti yāva dāne na ukkaḍḍhanti, dātukāmāva hontīti adhippāyo mahādukkhaṁ anubhosīti pasavanibandhanaṁ mahantaṁ dukkhaṁ anubhosi. Sāmikaṁ āmantetvāti sattāhaṁ mūḷhagabbhā tibbāhi kharāhi dukkhavedanāhi phuṭṭhā ‘‘sammāsambuddho vata so bhagavā, yo imassa evarūpassa dukkhassa pahānāya dhammaṁ deseti. Suppaṭipanno vata tassa bhagavato sāvakasaṅgho, yo imassa evarūpassa dukkhassa pahānāya paṭipanno. Susukhaṁ vata nibbānaṁ, yatthidaṁ evarūpaṁ dukkhaṁ na saṁvijjatī’’ti (udā. 18) imehi tīhi vitakkehi taṁ dukkhaṁ adhivāsentī satthu santikaṁ pesetukāmatāya sāmikaṁ āmantetvā. Pure maraṇāti maraṇato puretarameva. Iṅgitanti ākāraṁ. Jīvitabhattanti jīvitasaṁsaye dātabbabhattaṁ. Sabbakammakkhamo ahosīti sattavassikehi dārakehi kātabbaṁ yaṁ kiñci kammaṁ kātuṁ samatthatāya sabbassa kammassa khamo ahosi. Teneva so sattāhaṁ mahādāne dīyamāne jātadivasato paṭṭhāya dhammakaraṇaṁ ādāya saṅghassa udakaṁ parissāvetvā adāsi.",
  "tika-s0401t11:90": "Yomantiādigāthāya ‘‘yo bhikkhu imaṁ rāgapalipathañceva kilesaduggañca saṁsāravaṭṭañca catunnaṁ saccānaṁ appaṭivijjhanakamohañca atīto cattāro oghe tiṇṇo hutvā pāraṁ anuppatto, duvidhena jhānena jhāyī, taṇhāya abhāvena anejo, kathaṁkathāya abhāvena akathaṁkathī, upādānānaṁ abhāvena anupādiyitvā kilesanibbānena nibbuto, tamahaṁ brāhmaṇaṁ vadāmī’’ti attho.",
  "tika-s0401t11:91": "Sabbesaṁyeva pana kesānaṁ oropanañca arahattasacchikiriyā ca apacchāapurimā ahosīti iminā therassa khuraggeyeva arahattuppatti dīpitā. Ekacce pana ācariyā evaṁ vadanti ‘‘heṭṭhā vuttanayena dhammasenāpatinā ovāde dinne ‘yaṁ mayā kātuṁ sakkā, tamahaṁ jānissāmī’ti pabbajitvā vipassanākammaṭṭhānaṁ gahetvā taṁ divasaṁyeva aññataraṁ vicittaṁ kuṭikaṁ disvā pavisitvā mātukucchiyaṁ satta vassāni attanā anubhūtadukkhaṁ anussaritvā tadanusārena atītānāgate ñāṇaṁ nentassa ādittā viya tayo bhavā upaṭṭhahiṁsu. Ñāṇassa paripākaṁ gatattā vipassanāvīthiṁ otaritvā tāvadeva maggappaṭipāṭiyā sabbepi āsave khepento arahattaṁ pāpuṇī’’ti. Ubhayathāpi therassa arahattuppattiyeva pakāsitā, thero pana pabhinnappaṭisambhido chaḷabhiñño ahosi.",
  "tika-s0401t11:92": "Vakkalittheravatthu",
  "tika-s0401t11:93": "208. Dasame āhārakaraṇavelanti bhojanakiccavelaṁ. Adhigacche padaṁ santanti saṅkhārūpasamaṁ sukhanti laddhanāmaṁ santaṁ padaṁ nibbānaṁ adhigaccheyya. Paṭhamapādena pabbate ṭhitoyevāti paṭhamena pādena gijjhakūṭe pabbate ṭhitoyeva. Sesamettha suviññeyyameva.",
  "tika-s0401t11:94": "Dutiyaetadaggavaggavaṇṇanā niṭṭhitā.",
  "tika-s0401t11:95": "14. Etadaggavaggo",
  "tika-s0401t11:96": "(14) 3. Tatiyaetadaggavaggavaṇṇanā",
  "tika-s0401t11:97": "Rāhula-raṭṭhapālattheravatthu",
  "tika-s0401t11:98": "209-210. Tatiyassa paṭhamadutiyesu tisso sikkhāti adhisīlaadhicittaadhipaññāsaṅkhātā tisso sikkhā. Cuddasa bhattacchede katvāti sattāhaṁ nirāhāratāya ekekasmiṁ divase dvinnaṁ bhattacchedānaṁ vasena cuddasa bhattacchede katvā.",
  "tika-s0401t11:99": "Tesanti tesaṁ tāpasānaṁ. Lābubhājanādiparikkhāraṁ saṁvidhāyāti lābubhājanāditāpasaparikkhāraṁ saṁvidahitvā. Sapariḷāhakāyadhātukoti ussannapittatāya sapariḷāhakāyasabhāvo. Satasahassāti satasahassaparimāṇā. Satasahassaṁ parimāṇaṁ etesanti satasahassā uttarapadalopena yathā ‘‘rūpabhavo rūpa’’nti, atthiatthe vā akārapaccayo daṭṭhabbo. Pāṇātipātādiakusaladhammasamudācārasaṅkhāto āmagandho kuṇapagandho natthi etesanti nirāmagandhā, yathāvuttakilesasamudācārarahitāti attho. Kilesasamudācāro hettha ‘‘āmagandho’’ti vutto. Kiṁkāraṇā? Amanuññattā, kilesaasucimissattā, sabbhi jigucchitattā, paramaduggandhabhāvavahattā ca. Tathā hi ye ye ussannakilesā sattā, te te atiduggandhā honti. Teneva nikkilesānaṁ matasarīrampi duggandhaṁ na hoti. Dānaggaparivahanaketi dānaggadhuravahanake. Māpakoti divase divase parimitaparibbayadānavasena dhaññamāpako.",
  "tika-s0401t11:100": "Pāḷiyanti vinayapāḷiyaṁ. Migajātakaṁ āharitvā kathesīti atīte kira bodhisatto migayoniyaṁ nibbattitvā migagaṇaparivuto araññe vasati. Athassa bhaginī attano puttakaṁ upanetvā ‘‘bhātika imaṁ bhāgineyyaṁ migamāyaṁ sikkhāpehī’’ti āha. Bodhisatto ‘‘sādhū’’ti paṭissuṇitvā ‘‘gaccha tāta, asukavelāyaṁ nāma āgantvā sikkheyyāsī’’ti āha. So mātulena vuttavelaṁ anatikkamitvā taṁ upasaṅkamitvā migamāyaṁ sikkhi. So ekadivasaṁ vane vicaranto pāsena baddho baddharavaṁ viravi. Migagaṇo palāyitvā ‘‘putto te pāsena baddho’’ti tassa mātuyā ārocesi. Sā bhātu santikaṁ gantvā ‘‘bhātika bhāgineyyo te migamāyaṁ sikkhāpito’’ti pucchi. Bodhisatto ‘‘mā tvaṁ puttassa kiñci pāpakaṁ āsaṅki, suggahitā tena migamāyā, idāni taṁ hāsayamāno āgacchissatī’’ti vatvā ‘‘migaṁ tipallattha’’ntiādimāha.",
  "tika-s0401t11:101": "Tattha miganti bhāgineyyamigaṁ. Tipallatthaṁ vuccati sayanaṁ, ubhohi passehi ujukameva ca nipannakavasena tīhākārehi pallatthaṁ assa, tīṇi vā pallatthāni assāti tipallattho, taṁ tipallatthaṁ. Anekamāyanti bahumāyaṁ bahuvañcanaṁ. Aṭṭhakkhuranti ekekasmiṁ pāde dvinnaṁ dvinnaṁ vasena aṭṭhahi khurehi samannāgataṁ. Aḍḍharattāpapāyinti purimayāmaṁ atikkamitvā majjhimayāme araññato āgamma pānīyassa pivanato aḍḍharatte āpaṁ pivatīti aḍḍharattāpapāyī. ‘‘Aḍḍharatte āpapāyi’’ntipi pāṭho. Mama bhāgineyyaṁ migaṁ ahaṁ sādhukaṁ migamāyaṁ uggaṇhāpesiṁ. Kathaṁ? Yathā ekena sotena chamāyaṁ assasanto chahi kalāhi atibhoti bhāgineyyo. Idaṁ vuttaṁ hoti – ayañhi tava puttaṁ tathā uggaṇhāpesiṁ, yathā ekasmiṁ uparimanāsikāsote vātaṁ sannirumbhitvā pathaviyaṁ allīnena ekena heṭṭhimanāsikāsotena tatheva chamāyaṁ assasanto chahi kalāhi luddakaṁ atibhoti, chahi koṭṭhāsehi ajjhottharati vañcetīti attho. Katamehi chahi? Cattāro pāde pasāretvā ekena passena seyyāya, khurehi tiṇapaṁsukhaṇanena, jivhāninnāmanena, udarassa uddhumātabhāvakaraṇena, uccārapassāvavissajjanena, vātassa nirumbhanenāti. Atha vā tathā naṁ uggaṇhāpesiṁ, yathā ekena sotena chamāyaṁ assasanto. Chahīti heṭṭhā vuttehi chahi kāraṇehi. Kalāhīti kalāyissati, luddakaṁ vañcessatīti attho. Bhotīti bhaginiṁ ālapati. Bhāgineyyoti evaṁ chahi kāraṇehi vañcakaṁ bhāgineyyaṁ niddisati.",
  "tika-s0401t11:102": "Evaṁ bodhisatto bhāgineyyassa migamāyaṁ sādhukaṁ uggahitabhāvaṁ vadanto bhaginiṁ samassāsesi. Sopi migapotako pāse baddho anibandhitvāyeva bhūmiyaṁ mahāphāsukapassena pāde pasāretvā nipanno pādānaṁ āsannaṭṭhāne khurehi eva paharitvā paṁsuñca tiṇāni ca uppāṭetvā uccārapassāvaṁ vissajjetvā sīsaṁ pātetvā jivhaṁ ninnāmetvā sarīraṁ kheḷakilinnaṁ katvā vātaggahaṇena udaraṁ uddhumātakaṁ katvā akkhīni parivattetvā heṭṭhānāsikāsotena vātaṁ sañcarāpento uparimanāsikāsotena vātaṁ sannirumbhitvā sakalasarīraṁ thaddhabhāvaṁ gāhāpetvā matakākāraṁ dassesi, nīlamakkhikāpi naṁ samparivāresuṁ, tasmiṁ tasmiṁ ṭhāne kākā nilīyiṁsu. Luddo āgantvā udare hatthena paharitvā ‘‘pātova baddho bhavissati, pūtiko jāto’’ti tassa bandhanarajjuṁ mocetvā ‘‘ettheva dāni naṁ ukkantitvā maṁsaṁ ādāya gamissāmī’’ti nirāsaṅko hutvā sākhāpalāsaṁ gahetuṁ āraddho. Migapotakopi uṭṭhāya catūhi pādehi ṭhatvā kāyaṁ vidhunitvā gīvaṁ pasāretvā mahāvātena chinnavalāhako viya vegena mātu santikaṁ agamāsi. Satthā ‘‘na, bhikkhave, rāhulo idāneva sikkhākāmo, pubbepi sikkhākāmoyevā’’ti evaṁ migajātakaṁ āharitvā kathesi.",
  "tika-s0401t11:103": "Ambalaṭṭhiyarāhulovādaṁ desesīti ‘‘passasi no tvaṁ, rāhula, imaṁ parittaṁ udakāvasesaṁ udakādāne ṭhapitanti? Evaṁ, bhante. Evaṁ parittakaṁ kho, rāhula, tesaṁ sāmaññaṁ, yesaṁ natthi sampajānamusāvāde lajjā’’ti evamādinā ambalaṭṭhiyarāhulovādaṁ (ma. ni. 2.107 ādayo) kathesi. Gehasitaṁ vitakkaṁ vitakkentassāti āyasmā kira rāhulo bhagavato piṭṭhito piṭṭhito gacchantova pādatalato yāva upari kesantā tathāgataṁ olokesi, so bhagavato buddhavesavilāsaṁ disvā ‘‘sobhati bhagavā dvattiṁsamahāpurisalakkhaṇavicittasarīro byāmappabhāparikkhittatāya vippakiṇṇasuvaṇṇacuṇṇamajjhagato viya vijjulatāparikkhitto kanakapabbato viya yantasamākaḍḍhitaratanavicittasuvaṇṇaagghikaṁ viya paṁsukūlacīvarappaṭicchannopi rattakambalaparikkhittakanakapabbato viya pavāḷalatāpaṭimaṇḍitasuvaṇṇaghaṭikaṁ viya cīnapiṭṭhacuṇṇapūjitasuvaṇṇacetiyaṁ viya lākhārasānulitto kanakathūpo viya rattavalāhakantaragato taṅkhaṇamuggatapuṇṇacando viya aho samatiṁsapāramitānubhāvena sajjitassa attabhāvassa sirisampattī’’ti cintesi. Tato attānampi oloketvā ‘‘ahampi sobhāmi, sace bhagavā catūsu mahādīpesu cakkavattirajjaṁ akarissa, mayhaṁ pariṇāyakaṭṭhānantaramadassa, evaṁ sante ativiya jambudīpatalaṁ atisobhissā’’ti attabhāvaṁ nissāya gehasitaṁ chandarāgaṁ uppādesi. Taṁ sandhāyetaṁ vuttaṁ – ‘‘satthu ceva attano ca rūpasampattiṁ disvā gehasitaṁ vitakkaṁ vitakkentassā’’ti.",
  "tika-s0401t11:104": "Bhagavāpi purato gacchantova cintesi – ‘‘paripuṇṇacchavimaṁsalohito dāni rāhulassa attabhāvo, rajanīyesu rūpārammaṇādīsu cittassa pakkhandanakālo jāto, nipphalatāya nu kho rāhulo vītināmetī’’ti. Atha sahāvajjaneneva pasanne udake macchaṁ viya parisuddhe ādāsamaṇḍale mukhanimittaṁ viya ca tassa taṁ cittuppādaṁ addasa, disvā ca ‘‘ayaṁ rāhulo mayhaṁ atrajo hutvā mama pacchato āgacchanto ‘ahaṁ sobhāmi, mayhaṁ vaṇṇāyatanaṁ pasanna’nti attabhāvaṁ nissāya gehasitaṁ chandarāgaṁ uppādeti, atitthe pakkhando, uppathaṁ paṭipanno, agocare carati, disāmūḷhaaddhiko viya agantabbaṁ disaṁ gacchati, ayaṁ kho panassa kileso abbhantare vaḍḍhanto attatthampi yathābhūtaṁ passituṁ na dassissati paratthampi ubhayatthampi, tato nirayepi paṭisandhiṁ gaṇhāpessati, tiracchānayoniyampi pettivisayepi asurakāyepi sambādhepi mātukucchisminti anamatagge saṁsāravaṭṭe paripātessati. Yathā kho pana anekaratanapūrā mahānāvā bhinnaphalakantarena udakaṁ ādiyamānā muhuttampi na ajjhupekkhitabbā hoti, vegena vegenassā vivaraṁ pidahituṁ vaṭṭati, evameva ayampi na ajjhupekkhitabbo. Yāvassa ayaṁ kileso abbhantare sīlaratanādīni na vināseti, tāvadeva naṁ niggaṇhissāmī’’ti ajjhāsayaṁ akāsi. Tato rāhulaṁ āmantetvā ‘‘yaṁ kiñci, rāhula, rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike vā, sabbaṁ rūpaṁ ‘netaṁ mama, nesohamasmi, na meso attā’ti evametaṁ yathābhūtaṁ sammappaññāya daṭṭhabbanti. Rūpameva nu kho bhagavā rūpameva nu kho sugatāti. Rūpampi rāhula, vedanāpi rāhula, saññāpi rāhula, saṅkhārāpi rāhula, viññāṇampi rāhulā’’ti mahārāhulovādasuttaṁ (ma. ni. 2.113 ādayo) abhāsi. Taṁ dassetuṁ – ‘‘yaṁ kiñci rāhula…pe… kathesī’’ti vuttaṁ.",
  "tika-s0401t11:105": "Saṁyuttake pana rāhulovādoti rāhulasaṁyutte vuttarāhulovādaṁ sandhāya vadanti. Tattha ‘‘sādhu me, bhante, bhagavā saṁkhittena dhammaṁ desetu, yamahaṁ, bhante, bhagavato dhammaṁ sutvā eko vūpakaṭṭho appamatto ātāpī pahitatto vihareyya’’nti therena yācito ‘‘taṁ kiṁ maññasi, rāhula, cakkhu niccaṁ vā aniccaṁ vāti? Aniccaṁ, bhante. Yaṁ panāniccaṁ , dukkhaṁ vā taṁ sukhaṁ vāti? Dukkhaṁ, bhante. Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ ‘etaṁ mama, esohamasmi, eso me attā’’’tiādinā rāhulovādaṁ (saṁ. ni. 2.188 ādayo) ārabhi. Therassa vipassanācāroyeva, na pana mahārāhulovādo viya vitakkūpacchedāya vuttoti adhippāyo.",
  "tika-s0401t11:106": "Athassa satthā ñāṇaparipākaṁ ñatvātiādīsu bhagavato kira rahogatassa paṭisallīnassa evaṁ cetaso parivitakko udapādi ‘‘paripakkā kho rāhulassa vimuttiparipācanīyā dhammā, yannūnāhaṁ rāhulaṁ uttari āsavānaṁ khaye vineyya’’nti? Athassa bhagavā pubbaṇhasamayaṁ nivāsetvā pattacīvaramādāya sāvatthiyaṁ piṇḍāya caritvā pacchābhattaṁ piṇḍapātapaṭikkanto āyasmantaṁ rāhulaṁ āmantesi – ‘‘gaṇhāhi, rāhula, nisīdanaṁ, yena andhavanaṁ tenupasaṅkamissāma divāvihārāyā’’ti. ‘‘Evaṁ, bhante’’ti kho āyasmā rāhulo bhagavato paṭissutvā nisīdanaṁ ādāya bhagavato piṭṭhito piṭṭhito anubandhi. Tena kho pana samayena anekāni devatāsahassāni bhagavantaṁ abhivanditvā anubandhitā honti ‘‘ajja bhagavā āyasmantaṁ rāhulaṁ uttari āsavānaṁ khaye vinessatī’’ti. Atha kho bhagavā andhavanaṁ ajjhogāhetvā aññatarasmiṁ rukkhamūle paññatte āsane nisīdi. Āyasmāpi rāhulo bhagavantaṁ abhivādetvā ekamantaṁ nisīdi. Atha āyasmantaṁ rāhulaṁ āmantetvā ‘‘taṁ kiṁ maññasi, rāhula, cakkhu niccaṁ vā aniccaṁ vāti? Aniccaṁ, bhante. Yaṁ panāniccaṁ, dukkhaṁ vā taṁ sukhaṁ vāti? Dukkhaṁ, bhante. Yaṁ panāniccaṁ dukkhaṁ vipariṇāmadhammaṁ, kallaṁ nu taṁ samanupassituṁ ‘etaṁ mama, esohamasmi, eso me attā’’’tiādinā rāhulovādaṁ (saṁ. ni. 4.121) adāsi. Taṁ sandhāyetaṁ vuttaṁ – ‘‘andhavane nisinno cūḷarāhulovādaṁ kathesī’’ti.",
  "tika-s0401t11:107": "Koṭisatasahassadevatāhīti āyasmatā rāhulena padumuttarassa bhagavato pādamūle pathavindhararājakāle patthanaṁ ṭhapentena saddhiṁ patthanaṁ ṭhapitadevatāyevetā. Tāsu pana kāci bhūmaṭṭhadevatā, kāci antalikkhaṭṭhakā, kāci cātumahārājikādidevaloke, kāci brahmaloke nibbattā, imasmiṁ pana divase sabbā ekaṭṭhāne andhavanasmiṁyeva sannipatitā.",
  "tika-s0401t11:108": "Ābhidosikanti pārivāsikaṁ ekarattātikkantaṁ pūtibhūtaṁ. Ekarattātikkantasseva hi nāmasaññā esā, yadidaṁ ābhidosikoti. Ayaṁ panettha vacanattho – pūtibhāvadosena abhibhūtoti abhidoso, abhidosoyeva ābhidosiko. Kummāsanti yavakummāsaṁ. Adhivāsetvāti ‘‘tena hi, tāta raṭṭhapāla, adhivāsehi svātanāya bhatta’’nti pitarā nimantito svātanāya bhikkhaṁ adhivāsetvā. Ettha ca thero pakatiyā ukkaṭṭhasapadānacāriko svātanāya bhikkhaṁ nāma nādhivāseti, mātu anuggahena pana adhivāseti. Mātu kirassa theraṁ anussaritvā anussaritvā mahāsoko uppajjati, rodaneneva dukkhī viya jātā, tasmā thero ‘‘sacāhaṁ taṁ apassitvā gamissāmi, hadayampissā phaleyyā’’ti anuggahena adhivāsesi. Paṇḍitā hi bhikkhū mātāpitūnaṁ ācariyupajjhāyānaṁ vā kātabbaṁ anuggahaṁ ajjhupekkhitvā dhutaṅgasuddhikā na bhavanti.",
  "tika-s0401t11:109": "Alaṅkatapaṭiyatte itthijaneti pitarā uyyojite itthijane. Pitā kirassa dutiyadivase sakanivesane mahantaṁ hiraññasuvaṇṇassa puñjaṁ kārāpetvā kilañjehi paṭicchādāpetvā āyasmato raṭṭhapālassa purāṇadutiyikāyo ‘‘etha tumhe vadhū, yena alaṅkārena alaṅkatā pubbe raṭṭhapālassa kulaputtassa piyā hotha manāpā, tena alaṅkārena alaṅkarothā’’ti āṇāpetvā paṇītaṁ khādanīyaṁ bhojanīyaṁ paṭiyādāpetvā kāle ārocite āgantvā paññatte āsane nisinnaṁ ‘‘idaṁ te, raṭṭhapāla, mattikaṁ dhanaṁ, aññaṁ pettikaṁ, aññaṁ pitāmahaṁ; sakkā, tāta raṭṭhapāla, bhoge ca bhuñjituṁ, puññāni ca kātuṁ? Ehi tvaṁ, tāta raṭṭhapāla, sikkhaṁ paccakkhāya hīnāyāvattitvā bhoge ca bhuñjassu, puññāni ca karohī’’ti yācitvā tena paṭikkhipitvā dhamme desite ‘‘ahaṁ imaṁ uppabbājessāmī’’ti ānayiṁ, so ‘‘dāni me dhammakathaṁ kātuṁ āraddho, alaṁ me vacanaṁ na karissatī’’ti uṭṭhāya gantvā tassa orodhānaṁ dvāraṁ vivarāpetvā ‘‘ayaṁ vo sāmiko, gacchatha, yaṁ kiñci katvāna gaṇhituṁ vāyamathā’’ti uyyojesi. Tīsu vayesu ṭhitā nāṭakitthiyo theraṁ parivārayiṁsu. Tāsu ayaṁ asubhasaññaṁ uppādesi. Tena vuttaṁ – ‘‘alaṅkatapaṭiyatte itthijane asubhasaññaṁ uppādetvā’’ti.",
  "tika-s0401t11:110": "Ṭhitakovadhammaṁ desetvāti –",
  "tika-s0401t11:111": "‘‘Passa cittakataṁ bimbaṁ, arukāyaṁ samussitaṁ;",
  "tika-s0401t11:112": "Āturaṁ bahusaṅkappaṁ, yassa natthi dhuvaṁ ṭhiti.",
  "tika-s0401t11:113": "‘‘Passa cittakataṁ rūpaṁ, maṇinā kuṇḍalena ca;",
  "tika-s0401t11:114": "Aṭṭhiṁ tacena onaddhaṁ, saha vatthehi sobhati.",
  "tika-s0401t11:115": "‘‘Alattakakatā pādā, mukhaṁ cuṇṇakamakkhitaṁ;",
  "tika-s0401t11:116": "Alaṁ bālassa mohāya, no ca pāragavesino.",
  "tika-s0401t11:117": "‘‘Aṭṭhāpadakatā kesā, nettā añjanamakkhitā;",
  "tika-s0401t11:118": "Alaṁ bālassa mohāya, no ca pāragavesino.",
  "tika-s0401t11:119": "‘‘Añjanīvaṇṇavā cittā, pūtikāyo alaṅkato;",
  "tika-s0401t11:120": "Alaṁ bālassa mohāya, no ca pāragavesino.",
  "tika-s0401t11:121": "‘‘Odahi migavo pāsaṁ, nāsadā vāguraṁ migo;",
  "tika-s0401t11:122": "Bhutvā nivāpaṁ gacchāmi, kandante migabandhake’’ti. (ma. ni. 2.302; theragā. 769-774) –",
  "tika-s0401t11:123": "Imāhi gāthāhi dhammaṁ desetvā.",
  "tika-s0401t11:124": "Ākāsaṁuppatitvāti ākāsaṁ pakkhanditvā. Kasmā pana thero ākāsena gato? Pitā kirassa seṭṭhi sattasu dvārakoṭṭhakesu aggaḷāni dāpetvā malle āṇāpesi ‘‘sace nikkhamitvā gacchati, hatthapādesu naṁ gahetvā kāsāyāni haritvā gihivesaṁ gaṇhāpethā’’ti. Tasmā thero ‘‘ete mādisaṁ mahākhīṇāsavaṁ hatthe vā pāde vā gahetvā apuññaṁ pasaveyyuṁ, taṁ nesaṁ mā ahosī’’ti cintetvā ākāsena agamāsi. Migacīranti evaṁnāmakaṁ uyyānaṁ. Catupārijuññapaṭimaṇḍitanti jarāpārijuññaṁ, byādhipārijuññaṁ, bhogapārijuññaṁ, ñātipārijuññanti imehi catūhi pārijuññehi paṭimaṇḍitaṁ. Pārijuññanti ca parihānīti attho. Sesamettha suviññeyyameva.",
  "tika-s0401t11:125": "Kuṇḍadhānattheravatthu",
  "tika-s0401t11:126": "211. Tatiye salākaṁ gaṇhantīti salākagāhakā. Sunāparantajanapadaṁ gacchantepi paṭhamameva salākaṁ gaṇhīti sambandho. Chabbassantareti channaṁ vassānaṁ abbhantare. Mettīti mittabhāvo. Bhedake satīti bhedakaraṇe sati. Gumbasabhāgatoti gumbasamīpato, ayameva vā pāṭho. Itthī hutvāti itthī viya hutvā, manussitthivaṇṇaṁ māpetvāti attho. Dīgharattānugatoti dīghakālaṁ anubandho. Ettakaṁ addhānanti ettakaṁ kālaṁ. Handāvusoti gaṇhāvuso. Atthaṁ gahetvāti bhūtatthaṁ gahetvā, ayameva vā pāṭho. Koṇḍo jātoti dhutto jāto.",
  "tika-s0401t11:127": "Māvoca pharusaṁ kañcīti kañci ekapuggalaṁ pharusaṁ mā avoca. Vuttā paṭivadeyyu tanti tayā pare dussīlāti vuttā tampi tatheva paṭivadeyyuṁ. Dukkhā hi sārambhakathāti esā kāraṇuttarā yugaggāhakathā nāma dukkhā. Paṭidaṇḍā phuseyyu tanti kāyadaṇḍādīhi paraṁ paharantassa tādisāva paṭidaṇḍā tava matthake pateyyuṁ.",
  "tika-s0401t11:128": "Sace neresi attānanti sace attānaṁ niccalaṁ kātuṁ sakkhissasi. Kaṁso upahato yathāti mukhavaṭṭiyaṁ chinditvā talamattaṁ katvā ṭhapitaṁ kaṁsatālaṁ viya. Tādisañhi hatthehi pādehi daṇḍena vā pahatampi saddaṁ na karoti. Esa pattosi nibbānanti sace evarūpo bhavituṁ sakkhissasi, imaṁ paṭipadaṁ pūrayamāno eso tvaṁ idāni appattopi nibbānaṁ pattosi nāma. Sārambho te na vijjatīti ‘‘evañca sati tvaṁ dussīlo, ahaṁ susīlo’’ti evamādiko uttarikaraṇavācālakkhaṇo sārambho te na vijjati, na bhavissatiyevāti attho. Parikkilesenāti saṁkilesahetunā.",
  "tika-s0401t11:129": "Vaṅgīsattheravatthu",
  "tika-s0401t11:130": "212. Catutthe sampannapaṭibhānānanti paripuṇṇapaṭibhānānaṁ. Cutiṁ yo vedi…pe… sabbasoti yo sattānaṁ cutiñca paṭisandhiñca sabbākārena pākaṭaṁ katvā jānāti, taṁ ahaṁ alagganatāya asattaṁ, paṭipattiyā suṭṭhu gatattā sugataṁ, catunnaṁ saccānaṁ sambuddhattā buddhaṁ brāhmaṇaṁ vadāmīti attho. Yassa gatinti yassete devādayo gatiṁ na jānanti, tamahaṁ āsavānaṁ khīṇatāya khīṇāsavaṁ, kilesehi ārakattā arahantaṁ brāhmaṇaṁ vadāmīti attho.",
  "tika-s0401t11:131": "Upasenavaṅgantaputtattheravatthu",
  "tika-s0401t11:132": "213. Pañcame sabbapāsādikānanti sabbaso pasādaṁ janentānaṁ. Kintāyanti kiṁ te ayaṁ. Atilahunti atisīghaṁ. Yassa tasmiṁ attabhāve uppajjanārahānaṁ maggaphalānaṁ upanissayo natthi, taṁ buddhā ‘‘moghapuriso’’ti vadanti ariṭṭhalāḷudāyiādike viya. Upanissaye satipi tasmiṁ khaṇe magge vā phale vā asati ‘‘moghapurisā’’ti vadantiyeva dhaniyattherādike viya. Imassapi tasmiṁ khaṇe maggaphalānaṁ abhāvato ‘‘moghapurisā’’ti āha, tucchamanussāti attho. Bāhullāyāti parisabāhullāya. Anekapariyāyenāti anekakāraṇena.",
  "tika-s0401t11:133": "Icchāmahaṁ, bhikkhaveti bhagavā kira taṁ addhamāsaṁ na kañci bodhaneyyasattaṁ addasa, tasmā evamāha, evaṁ santepi tantivasena dhammadesanā kattabbā siyā. Yasmā panassa etadahosi – ‘‘mayi okāsaṁ kāretvā paṭisallīne bhikkhū adhammikaṁ katikavattaṁ karissanti, taṁ upaseno bhindissati, ahaṁ tassa pasīditvā bhikkhūnaṁ dassanaṁ anujānissāmi. Tato maṁ passitukāmā bahū bhikkhū dhutaṅgāni samādiyissanti, ahañca tehi ujjhitasanthatapaccayā sikkhāpadaṁ paññapessāmī’’ti, tasmā evamāha. Therassāti upasenattherassa. Manāpāni te bhikkhu paṁsukūlānīti ‘‘bhikkhu tava imāni paṁsukūlāni manāpāni attano ruciyā khantiyā gahitānī’’ti pucchati. Na kho me, bhante, manāpāni paṁsukūlānīti, bhante, na mayā attano ruciyā khantiyā gahitāni, galaggāhena viya matthakatāḷanena viya ca gāhito mayāti dasseti. Pāḷiyaṁ āgatamevāti vinayapāḷiṁ sandhāya vadati.",
  "tika-s0401t11:134": "Dabbattheravatthu",
  "tika-s0401t11:135": "214. Chaṭṭhe aṭṭhārasasu mahāvihāresūti rājagahassa samantato ṭhitesu aṭṭhārasasu mahāvihāresu. Upavijaññāti āsannapasūtikālā. Rahogatoti rahasi gato. Saṅghassa veyyāvaccakaraṇe kāyaṁ yojetukāmo cintesīti thero kira attano katakiccabhāvaṁ disvā ‘‘ahaṁ imaṁ sarīraṁ dhāremi, tañca kho vātamukhe ṭhitapadīpo viya aniccatāmukhe ṭhitaṁ nacirasseva nibbāyanadhammaṁ yāva na nibbāyati, tāva kiṁ nu kho ahaṁ saṅghassa veyyāvaccaṁ kareyya’’nti cintento iti paṭisañcikkhati ‘‘tiroraṭṭhesu bahū kulaputtā bhagavantaṁ adisvāva pabbajanti, te ‘bhagavantaṁ passissāma ceva vandissāmā’ti ca dūratopi āgacchanti, tatra yesaṁ senāsanaṁ nappahoti, te silāpattakepi seyyaṁ kappenti. Pahomi kho panāhaṁ attano ānubhāvena tesaṁ tesaṁ kulaputtānaṁ icchāvasena pāsādavihāraaḍḍhayogādīni mañcapīṭhattharaṇāni nimminitvā dātuṁ? Punadivase cettha ekacce ativiya kilantarūpā honti, te gāravena bhikkhūnaṁ purato ṭhatvā bhattānipi na uddisāpenti, ahaṁ kho pana tesaṁ bhattānipi uddisituṁ pahomī’’ti. Iti paṭisañcikkhanto ‘‘yaṁnūnāhaṁ saṅghassa senāsanañca paññapeyyaṁ, bhattāni ca uddiseyya’’nti cintesi. Sabhāgasabhāgānanti suttantikādiguṇavasena sabhāgānaṁ, na mittasanthavavasena. Thero hi yāvatikā suttantikā honti, te uccinitvā uccinitvā ekato tesaṁ anurūpameva senāsanaṁ paññapeti. Venayikābhidhammikakammaṭṭhānikakāyadaḷhibahulesupi eseva nayo. Teneva pāḷiyaṁ (pārā. 380) vuttaṁ – ‘‘yete bhikkhū suttantikā, tesaṁ ekajjhaṁ senāsanaṁ paññapetī’’tiādi.",
  "tika-s0401t11:136": "Aṅguliyā jalamānāyāti tejokasiṇacatutthajjhānaṁ samāpajjitvā vuṭṭhāya abhiññāñāṇena aṅgulijalanaṁ adhiṭṭhahitvā teneva tejodhātusamāpattijanitena aggijālena aṅguliyā jalamānāya. Ayaṁ mañcotiādīsu pana there ‘‘ayaṁ mañco’’tiādiṁ vadante nimmitāpi attano attano gataṭṭhāne ‘‘ayaṁ mañco’’tiādiṁ vadanti. Ayañhi nimmitānaṁ dhammatā.",
  "tika-s0401t11:137": "‘‘Ekasmiṁ bhāsamānasmiṁ, sabbe bhāsanti nimmitā;",
  "tika-s0401t11:138": "Ekasmiṁ tuṇhimāsine, sabbe tuṇhī bhavanti te’’ti. (dī. ni. 2.286);",
  "tika-s0401t11:139": "Yasmiṁ pana vihāre mañcapīṭhādīni na paripūrenti, tattha attano ānubhāvena pūrenti, tena nimmitānaṁ avatthukaṁ vacanaṁ na hoti sabbattha mañcapīṭhādīnaṁ sabbhāvato. Sabbavihāresu ca gamanamagge samappamāṇe katvā adhiṭṭhāti. Katikasaṇṭhānādīnaṁ pana nānappakārattā tasmiṁ tasmiṁ vihāre katikavattāni visuṁ visuṁ kathāpetīti veditabbaṁ. Aniyametvā nimmitānañhi ‘‘ekasmiṁ bhāsamānasmi’’ntiādidhammatā vuttā. Tathā hi ye vaṇṇavayasarīrāvayavaparikkhārakiriyāvisesādīhi niyamaṁ akatvā nimmitā honti, te aniyametvā nimmitattā iddhimatā sadisāva honti. Ṭhānanisajjādīsu bhāsitatuṇhībhāvādīsu vā yaṁ yaṁ iddhimā karoti, taṁ tadeva karonti. Sace pana nānappakāre kātukāmo hoti, keci paṭhamavaye, keci majjhimavaye, keci pacchimavaye, tathā dīghakese upaḍḍhamuṇḍe missakakese upaḍḍharattacīvare paṇḍukacīvare, padabhāṇadhammakathāsarabhaññapañhapucchanapañhavissajjanarajanapacanacīvarasibbanadhovanādīni karonte, aparepi vā nānappakāre kātukāmo hoti, tena pādakajjhānato vuṭṭhāya ‘‘ettakā bhikkhū paṭhamavayā hontū’’tiādinā nayena parikammaṁ katvā puna samāpajjitvā vuṭṭhāya adhiṭṭhite adhiṭṭhānacittena saddhiṁ icchiticchitappakārāyeva honti. Puna attano vasanaṭṭhānameva āgacchatīti tehi saddhiṁ janapadakathaṁ kathento anisīditvā attano vasanaṭṭhānaṁ veḷuvanameva paccāgacchati. Pāḷiyanti vinayapāḷiyaṁ.",
  "tika-s0401t11:140": "Pilindavacchattheravatthu",
  "tika-s0401t11:141": "215. Sattame piyānanti piyāyitabbānaṁ. Manāpānanti manavaḍḍhanakānaṁ. Pilindoti panassa gottaṁ, vacchoti nāmanti ettha vuttavipariyāyenapi vadanti ‘‘pilindoti nāmaṁ, vacchoti gotta’’nti. Teneva ācariyadhammapālattherena theragāthāsaṁvaṇṇanāya (theragā. aṭṭha. 1.8 pilindavacchattheragāthāvaṇṇanā) vuttaṁ – ‘‘pilindotissa nāmaṁ akaṁsu, vacchoti pana gottaṁ. Tena so aparabhāge pilindavacchoti paññāyitthā’’ti. Saṁsandetvāti ekato katvā.",
  "tika-s0401t11:142": "Satthu dhammadesanaṁ sutvā paṭiladdhasaddho pabbajitvāti idaṁ aṅguttarabhāṇakānaṁ kathāmaggena vuttaṁ. Apare pana bhaṇanti – anuppanneyeva amhākaṁ bhagavati sāvatthiyaṁ brāhmaṇagehe nibbattitvā pilindavacchoti paññāto saṁsāre saṁvegabahulatāya paribbājakapabbajjaṁ pabbajitvā cūḷagandhāraṁ nāma vijjaṁ sādhetvā ākāsacārī paracittavidū ca hutvā rājagahe lābhaggayasaggappatto paṭivasati. Atha yadā amhākaṁ bhagavā abhisambuddho hutvā anukkamena rājagahaṁ upagato, tato paṭṭhāya buddhānubhāvena tassa sā vijjā na sampajjati, atthakiccaṁ na sādheti. So cintesi – ‘‘sutaṁ kho pana metaṁ ‘ācariyapācariyānaṁ bhāsamānānaṁ yattha mahāgandhāravijjā dharati, tattha cūḷagandhāravijjā na sampajjatī’ti. Samaṇassa pana gotamassa āgatakālato paṭṭhāya nāyaṁ mama vijjā sampajjati, nissaṁsayaṁ samaṇo gotamo mahāgandhāravijjaṁ jānāti, yannūnāhaṁ taṁ payirupāsitvā tassa santike vijjaṁ pariyāpuṇeyya’’nti. So bhagavantaṁ upasaṅkamitvā etadavoca – ‘‘ahaṁ, mahāsamaṇa, tava santike ekaṁ vijjaṁ pariyāpuṇitukāmo, okāsaṁ me karohī’’ti. Bhagavā ‘‘tena hi pabbajā’’ti āha. So ‘‘vijjāya parikammaṁ pabbajjā’’ti maññamāno pabbajīti. Paravambhanavasenāti paresaṁ garahanavasena.",
  "tika-s0401t11:143": "Akakkasanti apharusaṁ. Viññāpaninti atthaviññāpaniṁ. Saccanti bhūtatthaṁ. Nābhisajeti yāya girāya aññaṁ kujjhāpanavasena na lagāpeyya, khīṇāsavo nāma evarūpameva giraṁ na bhāseyya, tasmā tamahaṁ brūmi brāhmaṇaṁ vadāmīti attho.",
  "tika-s0401t11:144": "Anuvicinitvāti anuvicāretvā. Caṇḍikataṁ gacchantanti sīghagatiyā gacchantaṁ.",
  "tika-s0401t11:145": "Bāhiyadārucīriyattheravatthu",
  "tika-s0401t11:146": "216. Aṭṭhame ekarattivāsena gantvāti devatānubhāvena gantvā. ‘‘Buddhānubhāvenā’’tipi vadanti. Evaṁ gato ca vihāraṁ pavisitvā sambahule bhikkhū bhuttapātarāse kāyālasiyavimocanatthāya abbhokāse caṅkamante disvā ‘‘kahaṁ etarahi satthā’’ti pucchi. Bhikkhū ‘‘sāvatthiyaṁ piṇḍāya paviṭṭho’’ti vatvā taṁ pucchiṁsu – ‘‘tvaṁ pana kuto āgato’’ti? Suppārakā āgatomhīti. Kadā nikkhantosīti? Hiyyo sāyaṁ nikkhantomhīti. Dūrato āgato, tava pāde dhovitvā telena makkhetvā thokaṁ vissamāhi, āgatakāle satthāraṁ dakkhissatīti. Ahaṁ, bhante, satthu vā attano vā jīvitantarāyaṁ na jānāmi, ekarattenevamhi katthaci aṭṭhatvā anisīditvā vīsayojanasatikaṁ maggaṁ āgato, satthāraṁ passitvāva vissamissāmīti. So evaṁ vatvā taramānarūpo sāvatthiṁ pavisitvā bhagavantaṁ anopamāya buddhasiriyā piṇḍāya carantaṁ disvā ‘‘cirassaṁ vata me diṭṭho sammāsambuddho’’ti diṭṭhaṭṭhānato paṭṭhāya oṇatasarīro gantvā antaravīthiyameva pañcapatiṭṭhitena vanditvā gopphakesu daḷhaṁ gahetvā evamāha – ‘‘desetu me, bhante, bhagavā dhammaṁ, desetu me sugato dhammaṁ, yaṁ mamassa dīgharattaṁ hitāya sukhāyā’’ti.",
  "tika-s0401t11:147": "Atha naṁ satthā ‘‘akālo kho tāva, bāhiya, antaragharaṁ paviṭṭhomhi piṇḍāyā’’ti paṭikkhipi . Taṁ sutvā bāhiyo, ‘‘bhante, saṁsāre saṁsarantena kabaḷīkārāhāro na no laddhapubbo, tumhākaṁ vā mayhaṁ vā jīvitantarāyaṁ na jānāmi, desetha me dhamma’’nti. Satthā dutiyampi paṭikkhipiyeva. Evaṁ kirassa ahosi ‘‘imassa maṁ diṭṭhakālato paṭṭhāya sakalasarīraṁ pītiyā nirantaraṁ ajjhotthaṭaṁ hoti, balavapītivegena dhammaṁ sutvāpi na sakkhissati paṭivijjhituṁ, majjhattupekkhā tāva tiṭṭhatu, ekaratteneva vīsayojanasataṁ maggaṁ āgatattā darathopissa balavā, sopi tāva paṭippassambhatū’’ti. Tasmā dvikkhattuṁ paṭikkhipitvā tatiyaṁ yācito antaravīthiyaṁ ṭhitova ‘‘tasmātiha te, bāhiya, evaṁ sikkhitabbaṁ diṭṭhe diṭṭhamattaṁ bhavissatī’’tiādinā (udā. 10) nayena dhammaṁ deseti. Imamatthaṁ saṁkhipitvā dassento ‘‘satthāraṁ piṇḍāya paviṭṭha’’ntiādimāha. Tattha antaraghareti antaravīthiyaṁ.",
  "tika-s0401t11:148": "Aparipuṇṇapattacīvaratāya pattacīvaraṁ pariyesantoti so kira vīsativassasahassāni samaṇadhammaṁ karonto ‘‘bhikkhunā nāma attano paccaye labhitvā aññaṁ anoloketvā sayameva bhuñjituṁ vaṭṭatī’’ti ekabhikkhussapi pattena vā cīvarena vā saṅgahaṁ nākāsi. Tenassa ‘‘iddhimayapattacīvaraṁ na uppajjissatī’’ti ñatvā ehibhikkhubhāvena pabbajjaṁ na adāsi. Tāvadeva ca pabbajjaṁ yācito ‘‘paripuṇṇaṁ te pattacīvara’’nti pucchitvā ‘‘aparipuṇṇa’’nti vutte ‘‘tena hi pattacīvaraṁ pariyesāhī’’ti vatvā pakkāmi. Tasmā so pattacīvaraṁ pariyesanto saṅkāraṭṭhānato coḷakhaṇḍāni saṁkaḍḍhati.",
  "tika-s0401t11:149": "Sahassamapīti paricchedavacanaṁ. Ekasahassaṁ dvesahassānīti evaṁ sahassena ce paricchinnā gāthā honti, tā ca anatthapadasaṁhitā ākāsavaṇṇapabbatavaṇṇādīni pakāsakehi anibbānadīpakehi anatthakehi padehi saṁhitā yāva bahukā honti, tāva pāpikā evāti attho . Ekaṁ gāthāpadaṁ seyyoti ‘‘appamādo amatapadaṁ…pe… yathā matā’’ti (dha. pa. 21) evarūpā ekagāthāpi seyyoti attho.",
  "tika-s0401t11:150": "Kumārakassapattheravatthu",
  "tika-s0401t11:151": "217. Navame ekaṁ buddhantaraṁ sampattiṁ anubhavamānoti sāvakabodhiyā niyatatāya puññasambhārassa ca sātisayattā vinipātaṁ agantvā ekaṁ buddhantaraṁ devesu ca manussesu ca sampattiṁ anubhavamāno. ‘‘Ekissā kuladārikāya kucchimhi uppanno’’ti vatvā tamevassa uppannabhāvaṁ mūlato paṭṭhāya dassetuṁ – ‘‘sā cā’’tiādi vuttaṁ. Tattha sāti kuladārikā. Ca-saddo byatirekattho. Tena vuccamānaṁ visesaṁ jotayati. Kulagharanti patikulagehaṁ. Gabbhanimittanti gabbhassa saṇṭhitabhāvaviggahaṁ. Satipi visākhāya sāvatthivāsikulapariyāpannatte tassā tattha padhānabhāvadassanatthaṁ ‘‘visākhañcā’’tiādi vuttaṁ yathā ‘‘brāhmaṇā āgatā, vāsiṭṭhopi āgato’’ti. Bhagavatā evaṁ gahitanāmattāti yojanā. Yasmā rājaputtā loke ‘‘kumārā’’ti voharīyanti, ayañca rañño kittimaputto, tasmā āha – ‘‘rañño…pe… sañjāniṁsū’’ti.",
  "tika-s0401t11:152": "Pañcadasa pañhe abhisaṅkharitvāti ‘‘bhikkhu, bhikkhu, ayaṁ vammiko rattiṁ dhūpāyati, divā pajjalatī’’tiādinā vammikasutte (ma. ni. 1.249) āgatanayena pañcadasa pañhe abhisaṅkharitvā. Pāyāsiraññoti ‘‘natthi paraloko, natthi sattā opapātikā, natthi sukatadukkaṭānaṁ kammānaṁ phalaṁ vipāko’’ti (dī. ni. 2.410, 412) evaṁladdhikassa pāyāsirājassa. Rājā hi tadā anabhisitto hutvā pasenadinā kosalena dinnasetabyanagaraṁ ajjhāvasanto imaṁ diṭṭhiṁ gaṇhi. Pañcadasahi pañhehi paṭimaṇḍetvāti ‘‘taṁ kiṁ maññasi, rājañña, ime candimasūriyā imasmiṁ vā loke parasmiṁ vā devā vā te manussā’’ti evamādīhi (dī. ni. 2.411) pañcadasahi pañhehi paṭimaṇḍitaṁ katvā. Suttanteti pāyāsisuttante (dī. ni. 2.406 ādayo).",
  "tika-s0401t11:153": "Mahākoṭṭhikattheravatthu",
  "tika-s0401t11:154": "218. Dasamaṁ uttānatthameva.",
  "tika-s0401t11:155": "Tatiyaetadaggavaggavaṇṇanā niṭṭhitā.",
  "tika-s0401t11:156": "14. Etadaggavaggo",
  "tika-s0401t11:157": "(14) 4. Catutthaetadaggavaggavaṇṇanā",
  "tika-s0401t11:158": "Ānandattheravatthu",
  "tika-s0401t11:159": "219-223. Catutthavaggassa paṭhame heṭṭhā vuttappamāṇanti heṭṭhā koṇḍaññattherassa vatthumhi ‘‘tassa dhurapattāni navutihatthāni honti, kesaraṁ tiṁsahatthaṁ, kaṇṇikā dvādasahatthā, pādena patiṭṭhitaṭṭhānaṁ ekādasahattha’’nti evaṁ vuttappamāṇaṁ. Rañño pesesīti paccantassa kupitabhāvaṁ ārocetvā pesesi. Theragāthāsaṁvaṇṇanāyaṁ (theragā. aṭṭha. 2.1016 ānandattheragāthāvaṇṇanā) pana ‘‘paccantassa kupitabhāvaṁ rañño anārocetvā sayameva taṁ vūpasamesi, taṁ sutvā rājā tuṭṭhamānaso puttaṁ pakkosāpetvā ‘varaṁ te, sumana, dammi, gaṇhāhī’ti āhā’’ti vuttaṁ. Na metaṁ cittaṁ atthīti mama evarūpaṁ cittaṁ natthi. Avañjhanti atucchaṁ. Aññaṁ varehīti aññaṁ patthehi, aññaṁ gaṇhāhīti vuttaṁ hoti. Udakaṁ adhiṭṭhāyāti ‘‘udakaṁ hotū’’ti adhiṭṭhahitvā. Gatenāti gamanena. Na āmisacakkhukāti cīvarādipaccayasaṅkhātaṁ āmisaṁ na olokenti.",
  "tika-s0401t11:160": "Vasanaṭṭhānasabhāgeyevāti vasanaṭṭhānasamīpeyeva. Ekantavallabhoti upaṭṭhākaṭṭhāne ekantena vallabho. Etassevāti etasseva bhikkhussa. Dvejjhakathā na hontīti dvidhābhūtakathā na honti, anekantikakathā na hontīti vuttaṁ hoti. Anibaddhāti aniyatā. Lohitena galantenāti itthambhūtakkhāne karaṇavacanaṁ, galantena lohitena yuttoti attho. Anvāsattoti anugato. Uṭṭhehi, āvuso ānanda, uṭṭhehi, āvuso ānandāti turite idamāmeḍitavacanaṁ. Duvidhena udakenāti sītudakena uṇhudakena ca. Tividhena dantakaṭṭhenāti khuddakaṁ mahantaṁ majjhimanti evaṁ tippakārena dantakaṭṭhena. Nava vāre anupariyāyatīti satthari pakkosante paṭivacanadānāya thinamiddhavinodanatthaṁ navakkhattuṁ anupariyāyati. Tenevāha – ‘‘evañhissa ahosī’’tiādi. Sesamettha suviññeyyameva.",
  "tika-s0401t11:161": "Uruvelakassapattheravatthu",
  "tika-s0401t11:162": "224. Dutiye yaṁ vattabbaṁ, taṁ vitthārato vinayapāḷiyaṁ āgatameva.",
  "tika-s0401t11:163": "Kāḷudāyittheravatthu",
  "tika-s0401t11:164": "225. Tatiye gamanākappanti gamanākāraṁ. Sesamettha uttānameva.",
  "tika-s0401t11:165": "Bākulattheravatthu",
  "tika-s0401t11:166": "226. Catutthe nirābādhānanti ābādharahitānaṁ. Yathā ‘‘dvāvīsati dvattiṁsā’’tiādimhi vattabbe ‘‘bāvīsati bāttiṁsā’’tiādīni vuccanti, evamevaṁ dve kulāni assāti dvikulo, dvekuloti vā vattabbe bākuloti vuttanti āha – ‘‘bākuloti dvīsu kulesu vaḍḍhitattā evaṁladdhanāmo’’ti. Upayogenāti ānubhāvena. Phāsukakāleti arogakāle. Gadduhanamattampīti goduhanamattampi kālaṁ. Idha pana na sakalo goduhanakkhaṇo adhippeto, atha kho gāviṁ thane gahetvā ekakhīrabinduduhanakālamattaṁ adhippetaṁ. Ārogyasālanti āturānaṁ arogabhāvakaraṇatthāya katasālaṁ.",
  "tika-s0401t11:167": "Nimujjanummujjanavasenāti jāṇuppamāṇe udake thokaṁyeva nimujjanummujjanavasena. Chaḍḍetvā palāyīti macchassa mukhasamīpeyeva chaḍḍetvā palāyi. Dārakassa tejenāti dārakassa puññatejena. Māriyamānāva marantīti daṇḍādīhi pothetvā māriyamānāva maranti, na jālena baddhatāmattena amāriyamānā. Nīhaṭamattova matoti nīhaṭakkhaṇeyeva mato. Tenassa māraṇatthaṁ upakkamo na kato, yena upakkamena dārakassa ābādho siyā. Tanti macchaṁ. Sakalamevāti avikalameva paripuṇṇāvayavameva. Na keḷāyatīti na nandati, kismiñci na maññati. Piṭṭhito phālentīti dārakassa puññatejena piṭṭhito phālentī. Bheriṁ carāpetvāti ‘‘puttaṁ labhi’’nti ugghosanavasena bheriṁ carāpetvā. Pakatiṁ ācikkhīti attano puttabhāvaṁ kathesi. Kucchiyā dhāritattā amātā kātuṁ na sakkāti jananībhāvato amātā kātuṁ na sakkā. Macchaṁ gaṇhantāpīti macchaṁ vikkiṇitvā gaṇhantāpi. Tathā gaṇhantā ca tappariyāpannaṁ sabbaṁ gaṇhanti nāmāti āha – ‘‘vakkayakanādīni bahi katvā gaṇhantā nāma natthī’’ti. Ayampi amātā kātuṁ na sakkāti dinnaputtabhāvato na sakkā.",
  "tika-s0401t11:168": "Sobhitattheravatthu",
  "tika-s0401t11:169": "227. Pañcamaṁ uttānatthameva.",
  "tika-s0401t11:170": "Upālittheravatthu",
  "tika-s0401t11:171": "228. Chaṭṭhe bhārukacchakavatthunti aññataro kira bhārukacchadesavāsī bhikkhu supinante purāṇadutiyikāya methunaṁ dhammaṁ paṭisevitvā ‘‘assamaṇo ahaṁ vibbhamissāmī’’ti bhārukacchaṁ gacchanto antarāmagge āyasmantaṁ upāliṁ passitvā etamatthaṁ ārocesi. Āyasmā upāli, evamāha – ‘‘anāpatti, āvuso, supinantenā’’ti. Yasmā supinante avisayattā evaṁ hoti. Tasmā upālitthero bhagavatā avinicchitapubbampi imaṁ vatthuṁ nayaggāhena evaṁ vinicchini. Gahapatino dve dārakā honti putto ca bhāgineyyo ca. Atha so gahapati gilāno hutvā āyasmantaṁ ajjukaṁ etadavoca – ‘‘imaṁ, bhante, okāsaṁ yo imesaṁ dārakānaṁ saddho hoti pasanno, tassa ācikkheyyāsī’’ti. Tena ca samayena tassa ca gahapatino bhāgineyyo saddho hoti pasanno. Athāyasmā ajjuko taṁ okāsaṁ tassa dārakassa ācikkhi. So tena sāpateyyena kuṭumbañca saṇṭhapesi, dānañca paṭṭhapesi. Atha tassa gahapatino putto āyasmantaṁ ānandaṁ etadavoca – ‘‘ko nu kho, bhante ānanda, pituno dāyajjo putto vā bhāgineyyo vā’’ti. Putto kho, āvuso, pituno dāyajjoti. Āyasmā, bhante, ayyo ajjuko amhākaṁ sāpateyyaṁ amhākaṁ methunakassa ācikkhīti. Assamaṇo, āvuso, so ajjukoti. Athāyasmā ajjuko āyasmantaṁ ānandaṁ etadavoca – ‘‘dehi me, āvuso ānanda, vinicchaya’’nti. Te ubhopi upālittherassa santikaṁ agamaṁsu. Athāyasmā upāli, āyasmantaṁ ānandaṁ etadavoca – ‘‘yo nu kho, āvuso ānanda, sāmikena ‘imaṁ okāsaṁ itthannāmassa ācikkhā’ti vutto, tassa ācikkhati, kiṁ so āpajjatī’’ti? Na, bhante, kiñci āpajjati antamaso dukkaṭamatthampīti. Ayaṁ, āvuso, āyasmā ajjuko sāmikena ‘‘imaṁ okāsaṁ itthannāmassa ācikkhā’’ti vutto tassa ācikkhati, anāpatti, āvuso, āyasmato ajjukassāti. Bhagavā taṁ sutvā ‘‘sukathitaṁ, bhikkhave, upālinā’’ti vatvā sādhukāramadāsi, taṁ sandhāyetaṁ vuttaṁ. Kumārakassapavatthu (a. ni. aṭṭha. 1.1.217) pana heṭṭhā āgatameva.",
  "tika-s0401t11:172": "Channaṁ khattiyānanti bhaddiyo sakyarājā anuruddho ānando bhagu kimilo devadattoti imesaṁ channaṁ khattiyānaṁ. Pasādhakoti maṇḍayitā. Pāḷiyanti saṅghabhedakkhandhakapāḷiyanti (cūḷava. 330 ādayo).",
  "tika-s0401t11:173": "Nandakattheravatthu",
  "tika-s0401t11:174": "229. Sattame ekasamodhāneti ekasmiṁ samodhāne, ekasmiṁ sannipāteti attho. Sesaṁ suviññeyyameva.",
  "tika-s0401t11:175": "Nandattheravatthu",
  "tika-s0401t11:176": "230. Aṭṭhame na taṁ catusampajaññavasena aparicchinditvā oloketīti sātthakasappāyagocaraasammohasampajaññasaṅkhātānaṁ catunnaṁ sampajaññānaṁ vasena aparicchinditvā taṁ disaṁ na oloketi. So hi āyasmā ‘‘yamevāhaṁ indriyesu aguttadvārataṁ nissāya sāsane anabhiratiādivippakārappatto, tameva suṭṭhu niggahessāmī’’ti ussāhajāto balavahirottappo, tattha ca katādhikārattā indriyasaṁvaro ukkaṁsapāramippatto catusampajaññaṁ amuñcitvāva sabbadisaṁ āloketi. Vuttañcetaṁ bhagavatā –",
  "tika-s0401t11:177": "‘‘Sace, bhikkhave, nandassa puratthimā disā āloketabbā hoti, sabbaṁ cetaso samannāharitvā nando puratthimaṁ disaṁ āloketi ‘evaṁ me puratthimaṁ disaṁ ālokayato nābhijjhādomanassā pāpakā akusalā dhammā anvāsavissantī’ti. Itiha tattha sampajāno hoti. Sace, bhikkhave, nandassa pacchimā disā, uttarā disā, dakkhiṇā disā, uddhaṁ, adho, anudisā anuviloketabbā hoti, sabbaṁ cetaso samannāharitvā nando anudisaṁ anuviloketi ‘evaṁ me anudisaṁ anuvilokayato…pe… sampajāno hotī’’’ti (a. ni. 8.9).",
  "tika-s0401t11:178": "Abhisekagehapavesanaāvāhamaṅgalesuvattamānesūti idha tīṇi maṅgalāni vuttāni, vinayaṭṭhakathāyaṁ pana ‘‘taṁ divasameva nandakumārassa kesavissajjanaṁ, paṭṭabandho, gharamaṅgalaṁ, chattamaṅgalaṁ, āvāhamaṅgalanti pañca maṅgalāni hontī’’ti vuttaṁ. Tattha kulamariyādavasena kesoropanaṁ kesavissajjanaṁ. Yuvarājapaṭṭabandhanaṁ paṭṭabandho. Abhinavagharappavesanamaho gharamaṅgalaṁ. Vivāhakaraṇamaho āvāhamaṅgalaṁ. Yuvarājachattamaho chattamaṅgalaṁ.",
  "tika-s0401t11:179": "Nandakumāraṁ abhisekamaṅgalaṁ na tathā pīḷesi, yathā janapadakalyāṇiyā vuttavacananti ajjhāharitabbaṁ. Tadeva pana vacanaṁ sarūpato dassetuṁ – ‘‘pattaṁ ādāya gamanakāle’’tiādi vuttaṁ. Janapadakalyāṇīti janapadamhi kalyāṇī uttamā cha sarīradosarahitā pañca kalyāṇasamannāgatā. Sā hi yasmā nātidīghā nātirassā nātikisā nātithūlā nātikāḷī nāccodātāti atikkantā mānusavaṇṇaṁ, asampattā dibbavaṇṇaṁ, tasmā cha sarīradosarahitā. Chavikalyāṇaṁ maṁsakalyāṇaṁ nhārukalyāṇaṁ aṭṭhikalyāṇaṁ vayakalyāṇanti imehi pana kalyāṇehi samannāgatattā pañca kalyāṇasamannāgatā nāma. Tassā hi āgantukobhāsakiccaṁ natthi, attano sarīrobhāseneva dvādasahatthe ṭhāne ālokaṁ karoti, piyaṅgusāmā vā hoti suvaṇṇasāmā vā, ayamassā chavikalyāṇatā. Cattāro panassā hatthapādā mukhapariyosānañca lākhārasaparikammakataṁ viya rattapavāḷarattakambalasadisaṁ hoti, ayamassā maṁsakalyāṇatā. Vīsati pana nakhapattāni maṁsato amuttaṭṭhāne lākhārasapūritāni viya, muttaṭṭhāne khīradhārāsadisāni honti, ayamassā nhārukalyāṇatā. Dvattiṁsa dantā suphusitā sudhotavajirapanti viya khāyanti, ayamassā aṭṭhikalyāṇatā. Vīsaṁvassasatikāpi samānā soḷasavassuddesikā viya hoti nippalitena, ayamassā vayakalyāṇatā. Iti imehi pañcahi kalyāṇehi samannāgatattā ‘‘janapadakalyāṇī’’ti vuccati. Tuvaṭanti sīghaṁ.",
  "tika-s0401t11:180": "Imasmiṁ ṭhāne nivattessati, imasmiṁ ṭhāne nivattessatīti cintentamevāti so kira tathāgate gāravavasena ‘‘pattaṁ vo, bhante, gaṇhathā’’ti vattuṁ avisahanto evaṁ cintesi – ‘‘sopānasīse pattaṁ gaṇhissatī’’ti . Satthā tasmimpi ṭhāne na gaṇhi. Itaro ‘‘sopānapādamūle gaṇhissatī’’ti cintesi. Satthā tatthāpi na gaṇhi. Itaro ‘‘rājaṅgaṇe gaṇhissatī’’ti cintesi. Satthā tatthāpi na gaṇhi. Evaṁ ‘‘idha gaṇhissati, ettha gaṇhissatī’’ti cintentameva satthā vihāraṁ netvā pabbājesi.",
  "tika-s0401t11:181": "Mahākappinattheravatthu",
  "tika-s0401t11:182": "231. Navame sutavittakoti dhammassavanapiyo. Paṭihārakassāti dovārikassa. Saccakārenāti saccakiriyāya. Satthā ‘‘uppalavaṇṇā āgacchatū’’ti cintesi. Therī āgantvā sabbā pabbājetvā bhikkhunīupassayaṁ gatāti idaṁ aṅguttarabhāṇakānaṁ kathāmaggaṁ dassentena vuttaṁ. Teneva dhammapadaṭṭhakathāyaṁ (dha. pa. aṭṭha. 1.mahākappinattheravatthu) vuttaṁ –",
  "tika-s0401t11:183": "‘‘Tā satthāraṁ vanditvā ekamantaṁ ṭhitā pabbajjaṁ yāciṁsu. Evaṁ kira vutte satthā uppalavaṇṇāya āgamanaṁ cintesīti ekacce vadanti. Satthā pana tā upāsikāyo āha – ‘sāvatthiṁ gantvā bhikkhunīupassaye pabbājethā’ti. Tā anupubbena janapadacārikaṁ caramānā antarāmagge mahājanena abhihaṭasakkārasammānā padasāva vīsayojanasatikaṁ maggaṁ gantvā bhikkhunīupassaye pabbajitvā arahattaṁ pāpuṇiṁsū’’ti.",
  "tika-s0401t11:184": "Dhammapītīti dhammapāyako, dhammaṁ pivantoti attho. Dhammo ca nāmesa na sakkā bhājanena yāguādīni viya pātuṁ, navavidhaṁ pana lokuttaradhammaṁ nāmakāyena phusanto ārammaṇato sacchikaronto pariññābhisamayādīhi dukkhādīni ariyasaccāni paṭivijjhanto dhammaṁ pivati nāma. Sukhaṁ setīti desanāmattametaṁ, catūhipi iriyāpathehi sukhaṁ viharatīti attho. Vippasannenāti anāvilena nirupakkilesena. Ariyappavediteti buddhādīhi ariyehi pavedite satipaṭṭhānādibhede bodhipakkhiyadhamme. Sadā ramatīti evarūpo dhammapīti vippasannena cetasā viharanto paṇḍiccena samannāgato sadā ramati abhiramati. Bāhitapāpattā ‘‘brāhmaṇā’’ti theraṁ ālapati.",
  "tika-s0401t11:185": "Sāgatattheravatthu",
  "tika-s0401t11:186": "232. Dasame chabbaggiyānaṁ vacanenāti kosambikā kira upāsakā āyasmantaṁ sāgataṁ upasaṅkamitvā abhivādetvā ekamantaṁ ṭhitā evamāhaṁsu – ‘‘kiṁ, bhante, ayyānaṁ dullabhañca manāpañca, kiṁ paṭiyādemā’’ti? Evaṁ vutte chabbaggiyā bhikkhū kosambike upāsake etadavocuṁ – ‘‘atthāvuso kāpotikā, nāma pasannā bhikkhūnaṁ dullabhā ca manāpā ca, taṁ paṭiyādethā’’ti. Atha kosambikā upāsakā ghare ghare kāpotikaṁ pasannaṁ paṭiyādetvā āyasmantaṁ sāgataṁ piṇḍāya carantaṁ disvā etadavocuṁ – ‘‘pivatu, bhante, ayyo sāgato kāpotikaṁ pasannaṁ, pivatu, bhante, ayyo sāgato kāpotikaṁ pasanna’’nti. Athāyasmā sāgato ghare ghare kāpotikaṁ pasannaṁ pivitvā nagaramhā nikkhamanto nagaradvāre pati. Tena vuttaṁ – ‘‘chabbaggiyānaṁ vacanena sabbagehesu kāpotikaṁ pasannaṁ paṭiyādetvā’’tiādi. Tattha kāpotikā nāma kapotapādasamānavaṇṇā rattobhāsā. Pasannāti surāmaṇḍassetaṁ adhivacanaṁ. Vinaye samuṭṭhitanti surāpānasikkhāpade (pāci. 326 ādayo) āgataṁ.",
  "tika-s0401t11:187": "Rādhattheravatthu",
  "tika-s0401t11:188": "233. Ekādasame satthā sāriputtattherassa saññaṁ adāsīti brāhmaṇaṁ pabbājetuṁ saññaṁ adāsi, āṇāpesīti vuttaṁ hoti. Bhagavā kira taṁ brāhmaṇaṁ pabbajjaṁ alabhitvā kisaṁ lūkhaṁ dubbaṇṇaṁ uppaṇḍuppaṇḍukajātaṁ disvā bhikkhū āmantesi – ‘‘ko, bhikkhave, tassa brāhmaṇassa adhikāraṁ saratī’’ti. Evaṁ vutte āyasmā sāriputto bhagavantaṁ etadavoca – ‘‘ahaṁ kho, bhante, tassa brāhmaṇassa adhikāraṁ sarāmī’’ti. Kiṁ pana tvaṁ, sāriputta, brāhmaṇassa adhikāraṁ sarasīti. Idha me, bhante, so brāhmaṇo rājagahe piṇḍāya carantassa kaṭacchubhikkhaṁ dāpesi, imaṁ kho ahaṁ, bhante, tassa brāhmaṇassa adhikāraṁ sarāmī’’ti. Sādhu sādhu, sāriputta. Kataññuno hi, sāriputta, sappurisā katavedino, tena hi tvaṁ, sāriputta, taṁ brāhmaṇaṁ pabbājehi upasampādehīti. Aṭṭhuppattiyaṁ āgatoti alīnacittajātakassa (jā. 1.2.11-12) aṭṭhuppattiyaṁ (jā. aṭṭha. 2.2.alīnacittajātakavaṇṇanā) āgato.",
  "tika-s0401t11:189": "Nidhīnanti tattha tattha nidahitvā ṭhapitānaṁ hiraññasuvaṇṇādipūrānaṁ nidhikumbhīnaṁ. Pavattāranti kicchajīvike duggatamanusse anukampaṁ katvā ‘‘ehi, te sukhena jīvanupāyaṁ dassessāmī’’ti nidhiṭṭhānaṁ netvā hatthaṁ pasāretvā ‘‘imaṁ gahetvā sukhaṁ jīvā’’ti ācikkhitāraṁ viya. Vajjadassinanti dve vajjadassino ‘‘iminā naṁ asāruppena vā khalitena vā saṅghamajjhe niggaṇhissāmī’’ti randhagavesako ca, anaññātaṁ ñāpanatthāya ñātaṁ anuggaṇhanatthāya sīlādīnamassa vuddhikāmatāya taṁ taṁ vajjaṁ olokanena ullumpanasabhāvasaṇṭhito ca. Ayaṁ idha adhippeto. Yathā hi duggatamanusso ‘‘imaṁ gaṇhāhī’’ti tajjetvāpi pothetvāpi nidhiṁ dassente kopaṁ na karoti, pamuditova hoti, evamevaṁ evarūpe puggale asāruppaṁ vā khalitaṁ vā disvā ācikkhante kopo na kātabbo, tuṭṭheneva bhavitabbaṁ. ‘‘Bhante, mahantaṁ vo kammaṁ kataṁ mayhaṁ ācariyupajjhāyaṭṭhāne ṭhatvā ovadantehi, punapi maṁ vadeyyāthā’’ti pavāretabbameva.",
  "tika-s0401t11:190": "Niggayhavādinti ekacco hi saddhivihārikādīnaṁ asāruppaṁ vā khalitaṁ vā disvā ‘‘ayaṁ me mukhodakadānādīhi sakkaccaṁ upaṭṭhahati, sace naṁ vakkhāmi, na maṁ upaṭṭhahissati, evaṁ me parihāni bhavissatī’’ti taṁ vattuṁ avisahanto na niggayhavādī nāma hoti, so imasmiṁ sāsane kacavaraṁ ākirati. Yo pana tathārūpaṁ vajjaṁ disvā vajjānurūpaṁ tajjento paṇāmento daṇḍakammaṁ karonto vihārā nīharanto sikkhāpeti, ayaṁ niggayhavādī nāma seyyathāpi, sammāsambuddho. Vuttañhetaṁ – ‘‘niggayha niggayhāhaṁ, ānanda, vakkhāmi, pavayha pavayha , ānanda, vakkhāmi, yo sāro, so ṭhassatī’’ti (ma. ni. 3.196). Medhāvinti dhammojapaññāya samannāgataṁ. Tādisanti evarūpaṁ paṇḍitaṁ bhajeyya payirupāseyya. Tādisañhi ācariyaṁ bhajamānassa antevāsikassa seyyo hoti na pāpiyo, vaḍḍhiyeva hoti, no parihānīti.",
  "tika-s0401t11:191": "Mogharājattheravatthu",
  "tika-s0401t11:192": "234. Dvādasame kaṭṭhavāhananagareti kaṭṭhavāhanena gahitattā evaṁladdhanāmake nagare. Atīte kira bārāṇasivāsī eko rukkhavaḍḍhakī sake ācariyake adutiyo. Tassa soḷasa sissā ekamekassa sahassaṁ antevāsikā. Evaṁ te sattarasādhikā soḷasa sahassā ācariyantevāsikā sabbepi bārāṇasiṁ upanissāya jīvikaṁ kappentā pabbatasamīpaṁ gantvā rukkhe gahetvā tattheva nānāpāsādavikatiyo niṭṭhāpetvā kullaṁ bandhitvā gaṅgāya bārāṇasiṁ ānetvā sace rājā atthiko hoti, rañño ekabhūmakaṁ vā sattabhūmakaṁ vā pāsādaṁ yojetvā denti. No ce, aññesampi vikkiṇitvā puttadāraṁ posenti. Atha nesaṁ ekadivasaṁ ācariyo ‘‘na sakkā vaḍḍhakikammena niccaṁ jīvituṁ, dukkarañhi jarākāle etaṁ kamma’’nti cintetvā antevāsike āmantesi – ‘‘tātā, udumbarādayo appasārarukkhe ānethā’’ti. Te ‘‘sādhū’’ti paṭissuṇitvā ānayiṁsu. So tehi kaṭṭhasakuṇaṁ katvā tassabbhantaraṁ pavisitvā vātena yantaṁ pūresi. Kaṭṭhasakuṇo suvaṇṇahaṁsarājā viya ākāse laṅghitvā vanassa upari caritvā antevāsīnaṁ purato oruhi.",
  "tika-s0401t11:193": "Athācariyo sisse āha – ‘‘tātā īdisāni kaṭṭhavāhanāni katvā sakkā sakalajambudīpe rajje gahetuṁ, tumhepi tātā etāni karotha, rajjaṁ gahetvā jīvissāma, dukkaraṁ vaḍḍhakisippena jīvitu’’nti. Te tathā katvā ācariyassa paṭivedesuṁ. Tato ne ācariyo āha – ‘‘katamaṁ tātā rajjaṁ gaṇhāmā’’ti? Bārāṇasirajjaṁ ācariyāti. Alaṁ tātā, mā etaṁ rucittha, mayañhi taṁ gahetvāpi ‘‘vaḍḍhakirājā, vaḍḍhakiyuvarājā’’ti vaḍḍhakivādā na muccissāma, mahanto jambudīpo, aññattha gacchāmāti. Tato saputtadārakā kaṭṭhavāhanāni abhiruhitvā sajjāvudhā hutvā himavantābhimukhā gantvā himavati aññataraṁ nagaraṁ pavisitvā rañño nivesaneyeva paccuṭṭhaṁsu. Te tattha rajjaṁ gahetvā ācariyaṁ rajje abhisiñciṁsu. So ‘‘kaṭṭhavāhano rājā’’ti pākaṭo ahosi, taṁ nagaraṁ tena gahitattā ‘‘kaṭṭhavāhananagara’’nteva nāmaṁ labhi.",
  "tika-s0401t11:194": "Tapacāranti tapacaraṇaṁ. Pāsāṇacetiye piṭṭhipāsāṇe nisīdīti pāsāṇakacetiyanti laddhavohāre piṭṭhipāsāṇe sakkena māpite mahāmaṇḍape nisīdi. Tattha kira mahato pāsāṇassa upari pubbe devaṭṭhānaṁ ahosi, uppanne pana bhagavati vihāro jāto, so teneva purimavohārena ‘‘pāsāṇacetiya’’nti vuccati.",
  "tika-s0401t11:195": "Tenapucchite dutiyo hutvā satthāraṁ pañhaṁ pucchīti –",
  "tika-s0401t11:196": "‘‘Muddhaṁ muddhādhipātañca, bāvarī paripucchati;",
  "tika-s0401t11:197": "Taṁ byākarohi bhagavā, kaṅkhaṁ vinaya no ise’’ti. (su. ni. 1031) –",
  "tika-s0401t11:198": "Evaṁ tena pañhe pucchite bhagavatā ca –",
  "tika-s0401t11:199": "‘‘Avijjā muddhāti jānāhi, vijjā muddhādhipātinī;",
  "tika-s0401t11:200": "Saddhāsatisamādhīhi, chandavīriyena saṁyutā’’ti. (su. ni. 1032) –",
  "tika-s0401t11:201": "Pañhe vissajjite dutiyo hutvā pañhaṁ pucchi.",
  "tika-s0401t11:202": "Athassa…pe… pañhaṁ kathesīti –",
  "tika-s0401t11:203": "‘‘Kathaṁ lokaṁ avekkhantaṁ, maccurājā na passatī’’ti. (su. ni. 1124) –",
  "tika-s0401t11:204": "Tena pañhe pucchite –",
  "tika-s0401t11:205": "‘‘Suññato lokaṁ avekkhassu, mogharāja sadā sato;",
  "tika-s0401t11:206": "Attānudiṭṭhiṁ ūhacca, evaṁ maccutaro siyā;",
  "tika-s0401t11:207": "Evaṁ lokaṁ avekkhantaṁ, maccurājā na passatī’’ti. (su. ni. 1125) –",
  "tika-s0401t11:208": "Pañhaṁ vissajjesi.",
  "tika-s0401t11:209": "Sesajanāti tasmiṁ samāgame sannipatitā sesajanā. Na kathīyantīti ‘‘ettakā sotāpannā’’tiādinā na vuccanti. Evaṁ pārāyane vatthu samuṭṭhitanti pārāyanavagge idaṁ vatthu samuṭṭhitaṁ.",
  "tika-s0401t11:210": "Catutthaetadaggavaggavaṇṇanā niṭṭhitā.",
  "tika-s0401t11:211": "Therapāḷisaṁvaṇṇanā niṭṭhitā.",
  "tika-s0401t11:212": "14. Etadaggavaggo",
  "tika-s0401t11:213": "(14) 5. Pañcamaetadaggavaggavaṇṇanā",
  "tika-s0401t11:214": "Mahāpajāpatigotamītherīvatthu",
  "tika-s0401t11:215": "235. Theripāḷisaṁvaṇṇanāya paṭhame yadidaṁ mahāgotamīti ettha ‘‘yadidaṁ mahāpajāpati gotamī’’ti ca paṭhanti. Tattha gotamīti gottaṁ. Nāmakaraṇadivase panassā laddhasakkārā brāhmaṇā lakkhaṇasampattiṁ disvā ‘‘sace ayaṁ dhītaraṁ labhissati, cakkavattirañño mahesī bhavissati. Sace puttaṁ labhissati, cakkavattirājā bhavissatī’’ti ubhayathāpi ‘‘mahatīyevassā pajā bhavissatī’’ti byākariṁsu, tasmā puttapajāya ceva dhītupajāya ca mahantatāya ‘‘mahāpajāpatī’’ti vohariṁsu. Tadubhayaṁ pana saṁsandetvā ‘‘mahāpajāpatigotamī’’ti vuttaṁ. Vārabhikkhanti vārena dātabbaṁ bhikkhaṁ. Nāmaṁ akaṁsūti gottaṁyeva nāmaṁ akaṁsu. Mātucchanti cūḷamātaraṁ. Mātubhaginī hi mātucchāti vuccati. Kalahavivādasuttapariyosāneti ‘‘kutopahūtā kalahā vivādā’’tiādinā suttanipāte āgatassa kalahavivādasuttassa (su. ni. 868 ādayo) pariyosāne. Idañca aṅguttarabhāṇakānaṁ kathāmaggānusārena vuttaṁ. Apare pana ‘‘tasmiṁyeva suttanipāte ‘attadaṇḍābhayaṁ jāta’ntiādinā āgatassa attadaṇḍasuttassa (su. ni. 941 ādayo) pariyosāne’’ti vadanti. Nikkhamitvā pabbajitānanti ettha ehibhikkhupabbajjāya ete pabbajitāti vadanti. Teneva suttanipāte attadaṇḍasuttasaṁvaṇṇanāya (su. ni. aṭṭha. 2.942 ādayo) vuttaṁ – ‘‘desanāpariyosāne pañcasatā sākiyakumārā koḷiyakumārā ca ehibhikkhupabbajjāya pabbajitā. Te gahetvā bhagavā mahāvanaṁ pāvisī’’ti. Sesamettha suviññeyyameva.",
  "tika-s0401t11:216": "Khemātherīvatthu",
  "tika-s0401t11:217": "236. Dutiye parapariyāpannā hutvāti paresaṁ dāsī hutvā. Suvaṇṇarasapiñjaro ahosīti suvaṇṇarasapiñjaro viya ahosi.",
  "tika-s0401t11:218": "Makkaṭakovajālanti yathā nāma makkaṭako suttajālaṁ katvā majjhaṭṭhāne nābhimaṇḍale nipanno pariyante patitaṁ paṭaṅgaṁ vā makkhikaṁ vā vegena gantvā vijjhitvā tassa rasaṁ pivitvā punāgantvā tasmiṁyeva ṭhāne nipajjati, evameva ye sattā rāgarattā dosapaduṭṭhā mohamūḷhā sayaṁkataṁ taṇhāsotaṁ anupatanti, te taṁ samatikkamituṁ na sakkonti, evaṁ duratikkamaṁ. Etampi chetvāna vajanti dhīrāti paṇḍitā etaṁ bandhanaṁ chinditvā anapekkhino nirālayā hutvā arahattamaggena sabbaṁ dukkhaṁ pahāya vajanti gacchantīti attho.",
  "tika-s0401t11:219": "Uppalavaṇṇātherīvatthu",
  "tika-s0401t11:220": "237. Tatiyaṁ uttānatthameva.",
  "tika-s0401t11:221": "Paṭācārātherīvatthu",
  "tika-s0401t11:222": "238. Catutthe paṭihārasatenapīti dvārasatenapi. Paṭihārasaddo hi dvāre dovārike ca dissati. Kulasabhāganti attano gehasamīpaṁ.",
  "tika-s0401t11:223": "Tāṇāyāti tāṇabhāvāya patiṭṭhānatthāya. Bandhavāti putte ca pitaro ca ṭhapetvā avasesā ñātisuhajjā. Antakenādhipannassāti maraṇena abhibhūtassa. Pavattiyañhi puttādayo annapānādidānena ceva uppannakiccanittharaṇena ca tāṇā hutvāpi maraṇakāle kenaci upāyena maraṇaṁ paṭibāhituṁ asamatthatāya tāṇatthāya leṇatthāya na santi nāma. Teneva vuttaṁ – ‘‘natthi ñātīsu tāṇatā’’ti.",
  "tika-s0401t11:224": "Etamatthavasanti etaṁ tesaṁ aññamaññassa tāṇaṁ bhavituṁ asamatthabhāvasaṅkhātaṁ kāraṇaṁ jānitvā paṇḍito catupārisuddhisīlena saṁvuto rakkhitagopito hutvā nibbānagamanaṁ aṭṭhaṅgikaṁ maggaṁ sīghaṁ sodheyyāti attho.",
  "tika-s0401t11:225": "Dhammadinnātherīvatthu",
  "tika-s0401t11:226": "239. Pañcame parāyattaṭṭhāneti paresaṁ dāsiṭṭhāne. Sujātattherassa adhikārakammaṁ katvāti sā kira attano kese vikkiṇitvā sujātattherassa nāma aggasāvakassa dānaṁ datvā patthanaṁ akāsi . Taṁ sandhāyetaṁ vuttaṁ. Hatthe pasāriteti tassa hatthāvalambanatthaṁ pubbāciṇṇavasena hatthe pasārite. So kira anāgāmī hutvā gehaṁ āgacchanto yathā aññesu divasesu ito cito ca olokento sitaṁ kurumāno hasamāno āgacchati, evaṁ anāgantvā santindriyo santamānaso hutvā agamāsi. Dhammadinnā sīhapañjaraṁ ugghāṭetvā vīthiṁ olokayamānā tassa āgamanākāraṁ disvā ‘‘kiṁ nu kho eta’’nti cintetvā tassa paccuggamanaṁ kurumānā sopānasīse ṭhatvā olambanatthaṁ hatthaṁ pasāresi. Upāsako attano hatthaṁ samiñjesi. Sā ‘‘pātarāsabhojanakāle jānissāmī’’ti cintesi. Upāsako pubbe tāya saddhiṁ ekato bhuñjati. Taṁ divasaṁ pana taṁ anapaloketvā yogāvacarabhikkhu viya ekakova bhuñji. Tenāha – ‘‘bhuñjamānopi imaṁ detha, imaṁ harathāti na byāharī’’ti. Tattha imaṁ dethāti imaṁ khādanīyaṁ vā bhojanīyaṁ vā detha. Imaṁ harathāti imaṁ khādanīyaṁ vā bhojanīyaṁ vā apaharatha. Santhavavasenāti kilesasanthavavasena. Cirakālaparibhāvitāya ghaṭadīpajālāya viya abbhantare dibbamānāya hetusampattiyā codiyamānā āha – ‘‘evaṁ sante…pe… mayhaṁ pabbajjaṁ anujānāthā’’ti.",
  "tika-s0401t11:227": "Ayaṁ tāva seṭṭhi gharamajjhe ṭhitova dukkhassantaṁ akāsīti sā kira ‘‘dhammadinne tuyhaṁ doso natthi, ahaṁ pana ajja paṭṭhāya santhavavasena…pe… kulagharaṁ gacchā’’ti vutte evaṁ cintesi – ‘‘pakatipuriso evaṁ vattā nāma natthi, addhā etena lokuttaradhammo nāma paṭividdho’’ti. Tenassā ayaṁ saṅkappo ahosi ‘‘ayaṁ tāva seṭṭhi gharamajjhe ṭhitova dukkhassantaṁ akāsī’’ti. Majjhimanikāyaṭṭhakathāyaṁ (ma. ni. aṭṭha. 1.460) pana ‘‘atha kasmā mayā saddhiṁ yathāpakatiyā ālāpasallāpamattampi na karothāti so cintesi – ‘ayaṁ lokuttaradhammo nāma garu bhāriyo na pakāsetabbo; sace kho panāhaṁ na kathessāmi, ayaṁ hadayaṁ phāletvā ettheva kālaṁ kareyyā’ti tassā anuggahatthāya kathesi – ‘dhammadinne ahaṁ satthu dhammadesanaṁ sutvā lokuttaradhammaṁ nāma adhigato, taṁ adhigatassa evarūpā lokiyakiriyā na vaṭṭatī’’’ti vuttaṁ.",
  "tika-s0401t11:228": "Pañcakkhandhādivasena pañhe pucchīti ‘‘sakkāyo sakkāyoti ayye vuccati, katamo nu kho ayye sakkāyo vutto bhagavatā’’tiādinā cūḷavedallasutte (ma. ni. 1.460 ādayo) āgatanayena pucchi. Pucchitaṁ pucchitaṁ vissajjesīti ‘‘pañca kho ime, āvuso visākha, upādānakkhandhā sakkāyo vutto bhagavatā’’tiādinā (ma. ni. 1.460 ādayo) tattheva āgatanayena vissajjesi. Sūrabhāvanti tikkhabhāvaṁ. Anadhigataarahattamaggassa uggahena vinā tattha pañho na upaṭṭhātīti āha – ‘‘uggahavasena arahattamaggepi pucchī’’ti. Taṁ nivattentīti ‘‘vimuttiyā panāyye kiṁ paṭibhāgo’’ti pucchite ‘‘vimuttiyā kho, āvuso visākha, nibbānaṁ paṭibhāgo’’ti (ma. ni. 1.466) vutte ‘‘nibbānassa, panāyye, kiṁ paṭibhāgo’’ti puna pucchite taṁ nivattentī ‘‘accasarāvusovisākhā’’tiādimāha. Tattha accasarāti apucchitabbaṁ pucchanto pañhaṁ atikkāmitā ahosīti attho. Nāsakkhi pañhānaṁ pariyantaṁ gahetunti pañhānaṁ paricchedappamāṇaṁ gahetuṁ nāsakkhi. Pañhānañhi paricchedaṁ gahetuṁ yuttaṭṭhāne aṭṭhatvā tato paraṁ pucchanto nāsakkhi pañhānaṁ pariyantaṁ gahetuṁ. Appaṭibhāgadhammassa ca paṭibhāgaṁ pucchi. Nibbānaṁ nāmetaṁ appaṭibhāgaṁ, na sakkā nīlaṁ vā pītakaṁ vāti kenaci dhammena saddhiṁ paṭibhāgaṁ katvā dassetuṁ, tañca tvaṁ iminā adhippāyena pucchasīti attho. Nibbānogadhanti nibbānaṁ ogāhetvā ṭhitaṁ, nibbānantogadhaṁ nibbānaṁ anuppaviṭṭhanti attho. Nibbānaparāyaṇanti nibbānaṁ paraṁ ayanamassa parāgati, na tato paraṁ gacchatīti attho. Nibbānaṁ pariyosānaṁ avasānaṁ assāti nibbānapariyosānaṁ.",
  "tika-s0401t11:229": "Pureti atītesu khandhesu. Pacchāti anāgatesu khandhesu. Majjheti paccuppannesu khandhesu. Akiñcananti yassa etesu tīsu taṇhāgāhasaṅkhātaṁ kiñcanaṁ natthi, tamahaṁ rāgakiñcanādīhi akiñcanaṁ kassaci gahaṇassa abhāvena anādānaṁ brāhmaṇaṁ vadāmīti attho.",
  "tika-s0401t11:230": "Paṇḍitāti dhātuāyatanādikusalatāsaṅkhātena paṇḍiccena samannāgatā. Vuttañhetaṁ –",
  "tika-s0401t11:231": "‘‘Kittāvatā nu kho, bhante, paṇḍito hoti? Yato kho, ānanda, bhikkhu dhātukusalo ca hoti āyatanakusalo ca paṭiccasamuppādakusalo ca ṭhānāṭṭhānakusalo ca, ettāvatā kho, ānanda, bhikkhu paṇḍito hotī’’ti.",
  "tika-s0401t11:232": "Mahāpaññāti mahante atthe mahante dhamme mahantā niruttiyo mahantāni paṭibhānāni pariggahaṇe samatthāya paññāya samannāgatā. Imissā hi theriyā asekkhappaṭisambhidāppattatāya paṭisambhidāyo pūretvā ṭhitatāya paññāmahattaṁ. Yathā taṁ dhammadinnāyāti yathā dhammadinnāya bhikkhuniyā byākataṁ, ahaṁ evameva byākareyyanti attho. Tanti nipātamatthaṁ.",
  "tika-s0401t11:233": "Nandātherīvatthu",
  "tika-s0401t11:234": "240. Chaṭṭhe aññaṁ maggaṁ apassantīti aññaṁ upāyaṁ apassantī. Vissatthāti nirāsaṅkā. Itthinimittanti itthiyā subhanimittaṁ, subhākāranti vuttaṁ hoti. Dhammapade gāthaṁ vatvāti –",
  "tika-s0401t11:235": "‘‘Aṭṭhīnaṁ nagaraṁ kataṁ, maṁsalohitalepanaṁ;",
  "tika-s0401t11:236": "Yattha jarā ca maccu ca, māno makkho ca ohito’’ti. (dha. pa. 150) –",
  "tika-s0401t11:237": "Imaṁ gāthaṁ vatvā. Tatrāyamadhippāyo – yatheva hi pubbaṇṇāparaṇṇādīnaṁ odahanatthāya kaṭṭhāni ussāpetvā vallīhi bandhitvā mattikāya vilimpitvā nagarasaṅkhātaṁ bahiddhā gehaṁ karonti, evamidaṁ ajjhattikampi tīṇi aṭṭhisatāni ussāpetvā nhāruvinaddhaṁ maṁsalohitalepanaṁ tacapaṭicchannaṁ jīraṇalakkhaṇāya jarāya maraṇalakkhaṇassa maccuno ārogyasampadādīni paṭicca uppajjanalakkhaṇassa mānassa sukatakāraṇavināsanalakkhaṇassa makkhassa ca odahanatthāya nagaraṁ kataṁ. Evarūpo eva hi ettha kāyikacetasiko ābādho ohito, ito uddhaṁ kiñci gayhūpagaṁ natthīti.",
  "tika-s0401t11:238": "Suttaṁ abhāsīti –",
  "tika-s0401t11:239": "‘‘Caraṁ vā yadi vā tiṭṭhaṁ, nisinno uda vā sayaṁ;",
  "tika-s0401t11:240": "Samiñjeti pasāreti, esā kāyassa iñjanā.",
  "tika-s0401t11:241": "‘‘Aṭṭhinahārusaṁyutto, tacamaṁsāvalepano;",
  "tika-s0401t11:242": "Chaviyā kāyo paṭicchanno, yathābhūtaṁ na dissatī’’ti. (su. ni. 195-196) –",
  "tika-s0401t11:243": "Ādinā suttamabhāsi.",
  "tika-s0401t11:244": "Soṇātherīvatthu",
  "tika-s0401t11:245": "241. Sattame sabbepi visuṁ visuṁ gharāvāse patiṭṭhāpesīti ettha sabbepi visuṁ visuṁ gharāvāse patiṭṭhāpetvā ‘‘puttāva maṁ paṭijaggissanti, kiṁ me visuṁ kuṭumbenā’’ti sabbaṁ sāpateyyampi vibhajitvā adāsīti veditabbaṁ. Teneva hi tato paṭṭhāya ‘‘ayaṁ amhākaṁ kiṁ karissatī’’ti attano santikaṁ āgataṁ ‘‘mātā’’ti saññampi na kariṁsu. Tathā hi naṁ katipāhaccayena jeṭṭhaputtassa bhariyā ‘‘aho amhākaṁ ayaṁ jeṭṭheputto meti dve koṭṭhāse datvā viya imameva gehaṁ āgacchatī’’ti āha. Sesaputtānaṁ bhariyāyopi evamevaṁ vadiṁsu. Jeṭṭhadhītaraṁ ādiṁ katvā tāsaṁ gehaṁ gatakāle tāpi naṁ evameva vadiṁsu. Sā avamānappattā hutvā ‘‘kiṁ me imesaṁ santike vutthena, bhikkhunī hutvā jīvissāmī’’ti bhikkhunīupassayaṁ gantvā pabbajjaṁ yāci, tā naṁ pabbājesuṁ. Imameva vatthuṁ dassento ‘‘bahuputtikasoṇā tesaṁ attani agāravabhāvaṁ ñatvā ‘gharāvāsena kiṁ karissāmī’ti nikkhamitvā pabbajī’’ti āha.",
  "tika-s0401t11:246": "Vihāraṁ gacchantiyoti bhikkhuvihāraṁ gacchantiyo. Dhammamuttamanti navavidhalokuttaradhammaṁ. So hi uttamadhammo nāma yo hi taṁ na passati, tassa vassasatampi jīvanato taṁ dhammaṁ passantassa paṭivijjhantassa ekāhampi ekakkhaṇampi jīvitaṁ seyyo. Āgantukajanoti vihāragataṁ bhikkhunījanaṁ sandhāya vadati. Anupadhāretvāti asallakkhetvā.",
  "tika-s0401t11:247": "Bakulātherīvatthu",
  "tika-s0401t11:248": "242. Aṭṭhamaṁ uttānatthameva.",
  "tika-s0401t11:249": "Kuṇḍalakesātherīvatthu",
  "tika-s0401t11:250": "243. Navame catukketi vīthicatukke. Catunnaṁ samāhāro catukkaṁ. Cārakatoti bandhanāgārato. Ubbaṭṭetvāti uddharitvā.",
  "tika-s0401t11:251": "Muhuttamapi cintayeti muhuttaṁ taṅkhaṇampi ṭhānuppattikapaññāya taṅkhaṇānurūpaṁ atthaṁ cintituṁ sakkuṇeyya. Sahassamapi ce gāthā, anatthapadasaṁhitāti ayaṁ gāthā dārucīriyattherassa bhagavatā bhāsitā, idhāpi ca sāyeva gāthā dassitā. Therigāthāsaṁvaṇṇanāyaṁ ācariyadhammapālattherenapi kuṇḍalakesittheriyā vatthumhi ayameva gāthā vuttā. Dhammapadaṭṭhakathāyaṁ pana kuṇḍalakesittheriyā vatthumhi –",
  "tika-s0401t11:252": "‘‘Yo ca gāthāsataṁ bhāse, anatthapadasaṁhitā;",
  "tika-s0401t11:253": "Ekaṁ dhammapadaṁ seyyo, yaṁ sutvā upasammatī’’ti. (dha. pa. aṭṭha. 1.102) –",
  "tika-s0401t11:254": "Ayaṁ gāthā āgatā. Taṁtaṁbhāṇakānaṁ kathāmaggānusārena tattha tattha tathā vuttanti na idha ācariyassa pubbāparavirodho saṅkitabbo.",
  "tika-s0401t11:255": "Bhaddākāpilānītherī-bhaddākaccānātherīvatthu",
  "tika-s0401t11:256": "244-245. Dasamaṁ ekādasamañca uttānatthameva.",
  "tika-s0401t11:257": "Kisāgotamītherīvatthu",
  "tika-s0401t11:258": "246. Dvādasame tīhi lūkhehīti vatthalūkhasuttalūkharajanalūkhasaṅkhātehi tīhi lūkhehi. Siddhatthakanti sāsapabījaṁ.",
  "tika-s0401t11:259": "Taṁ puttapasusammattanti taṁ rūpabalādisampanne putte ca pasū ca labhitvā ‘‘mama puttā abhirūpā balasampannā paṇḍitā sabbakiccasamatthā, mama goṇo arogo abhirūpo mahābhāravaho, mama gāvī bahukhīrā’’ti evaṁ puttehi ca pasūhi ca sammattaṁ naraṁ. Byāsattamanasanti cakkhuviññeyyādīsu ārammaṇesu hiraññasuvaṇṇādīsu pattacīvarādīsu vā yaṁ yaṁ laddhaṁ hoti, tattha tattheva lagganāya sattamānasaṁ. Suttaṁ gāmanti niddaṁ upagataṁ sattakāyaṁ. Mahoghovāti yathā evarūpaṁ gāmaṁ gambhīrato vitthārato ca mahanto mahānadiogho antamaso sunakhampi asesetvā sabbaṁ ādāya gacchati, evaṁ vuttappakāraṁ naraṁ maccu ādāya gacchatīti attho. Amataṁ padanti maraṇarahitaṁ koṭṭhāsaṁ, amataṁ mahānibbānanti attho. Sesamettha uttānameva.",
  "tika-s0401t11:260": "Siṅgālakamātātherīvatthu",
  "tika-s0401t11:261": "247. Terasamaṁ uttānatthameva.",
  "tika-s0401t11:262": "(Pañcamaetadaggavaggavaṇṇanā niṭṭhitā.)",
  "tika-s0401t11:263": "Theripāḷisaṁvaṇṇanā niṭṭhitā.",
  "tika-s0401t11:264": "14. Etadaggavaggo",
  "tika-s0401t11:265": "(14) 6. Chaṭṭhaetadaggavaggavaṇṇanā",
  "tika-s0401t11:266": "Tapussa-bhallikavatthu",
  "tika-s0401t11:267": "248. Upāsakapāḷisaṁvaṇṇanāya paṭhame sabbapaṭhamaṁ saraṇaṁ gacchantānanti sabbesaṁ paṭhamaṁ hutvā saraṇaṁ gacchantānaṁ. Ito paranti sattasattāhato paraṁ. Gamanūpacchedaṁ akāsīti gamanavicchedaṁ akāsi. Yathā te goṇā dhuraṁ chaḍḍetvā pothiyamānāpi na gacchanti, tathā akāsīti attho. Tesanti tapussabhallikānaṁ. Adhimuccitvāti āvisitvā. Yakkhassa āvaṭṭo yakkhāvaṭṭo. Evaṁ sesesupi. Atītabuddhānaṁ āciṇṇaṁ olokesīti atītabuddhā kena bhājanena paṭiggaṇhiṁsūti buddhāciṇṇaṁ olokesi. Dvevācike saraṇe patiṭṭhāyāti saṅghassa anuppannattā buddhadhammavasena dvevācike saraṇe patiṭṭhahitvā. Cetiyanti pūjanīyavatthuṁ. Jīvakesadhātuyāti jīvamānassa bhagavato kesadhātuyā.",
  "tika-s0401t11:268": "Anāthapiṇḍikaseṭṭhivatthu",
  "tika-s0401t11:269": "249. Dutiye teneva guṇenāti teneva dāyakabhāvasaṅkhātena guṇena. So hi sabbakāmasamiddhatāya vigatamaccheratāya karuṇādiguṇasamaṅgitāya ca niccakālaṁ anāthānaṁ piṇḍamadāsi. Tena sabbakālaṁ upaṭṭhito anāthānaṁ piṇḍo etassa atthīti anāthapiṇḍikoti saṅkhaṁ gato. Yojanikavihāre kāretvāti yojane yojane ekamekaṁ vihāraṁ kāretvā. ‘‘Evarūpaṁ dānaṁ pavattesī’’ti vatvā tameva dānaṁ vibhajitvā dassento ‘‘devasikaṁ pañca salākabhattāni hontī’’tiādimāha. Tattha salākāya gāhetabbaṁ bhattaṁ salākabhattaṁ. Ekasmiṁ pakkhe ekadivasaṁ dātabbaṁ bhattaṁ pakkhikabhattaṁ. Dhuragehe ṭhapetvā dātabbaṁ bhattaṁ dhurabhattaṁ. Āgantukānaṁ dātabbaṁ bhattaṁ āgantukabhattaṁ. Evaṁ sesesupi. Pañca āsanasatāni gehe niccapaññattāneva hontīti gehe nisīdāpetvā bhuñjantānaṁ pañcannaṁ bhikkhusatānaṁ pañca āsanasatāni niccapaññattāni honti.",
  "tika-s0401t11:270": "Cittagahapativatthu",
  "tika-s0401t11:271": "250. Tatiye migā eva migarūpāni. Bhikkhaṁ samādāpetvāti, ‘‘bhante, mayhaṁ anuggahaṁ karotha, idha nisīditvā bhikkhaṁ gaṇhathā’’ti bhikkhāgahaṇatthaṁ samādāpetvā . Vivaṭṭaṁ uddissa upacitaṁ nibbedhabhāgiyakusalaṁ upanissayo. Saḷāyatanavibhattimeva desesīti saḷāyatanavibhāgappaṭisaṁyuttameva dhammakathaṁ kathesi. Therenāti tattha sannihitānaṁ sabbesaṁ jeṭṭhena mahātherena. Pañhaṁ vissajjetuṁ asakkontenāti cittena gahapatinā ‘‘yā imā, bhante thera, anekavihitā diṭṭhiyo loke uppajjanti, ‘sassato loko’ti vā, ‘asassato loko’ti vā, ‘antavā loko’ti vā, ‘anantavā loko’ti vā, ‘taṁ jīvaṁ taṁ sarīra’nti vā, ‘aññaṁ jīvaṁ aññaṁ sarīra’nti vā, ‘hoti tathāgato paraṁ maraṇā’ti vā, ‘na hoti tathāgato paraṁ maraṇā’ti vā, ‘hoti ca na hoti ca tathāgato paraṁ maraṇā’ti vā, ‘neva hoti na na hoti tathāgato paraṁ maraṇā’ti vā yāni cimāni dvāsaṭṭhi diṭṭhigatāni brahmajāle gaṇitāni, imā nu kho, bhante, diṭṭhiyo kismiṁ sati honti, kismiṁ asati na hontī’’ti evamādinā (saṁ. ni. 4.345) pañhe puṭṭhe taṁ pañhaṁ vissajjetuṁ asakkontena. Imaṁ kira pañhaṁ yāvatatiyaṁ puṭṭho mahāthero tuṇhī ahosi. Atha isidattatthero cintesi – ‘‘ayaṁ thero neva attanā byākaroti, na aññaṁ ajjhesati, upāsako ca bhikkhusaṅghaṁ vihesati, ahametaṁ byākaritvā phāsuvihāraṁ katvā dassāmī’’ti. Evaṁ cintetvā ca āsanato vuṭṭhāya therassa santikaṁ gantvā ‘‘byākaromahaṁ, bhante, cittassa gahapatino etaṁ pañha’’nti (saṁ. ni. 4.345) āha. Evaṁ vutte thero ‘‘byākarohi tvaṁ, āvuso isidatta, cittassa gahapatino etaṁ pañha’’nti isidattaṁ ajjhesi. Tena vuttaṁ – ‘‘pañhaṁ vissajjetuṁ asakkontena ajjhiṭṭho’’ti.",
  "tika-s0401t11:272": "Pañhaṁ vissajjetvāti ‘‘yā imā, gahapati, anekavihitā diṭṭhiyo loke uppajjanti ‘sassato loko’ti vā, ‘asassato loko’ti vā…pe… yāni cimāni dvāsaṭṭhi diṭṭhigatāni brahmajāle gaṇitāni, imā kho, gahapati, diṭṭhiyo sakkāyadiṭṭhiyā sati honti, sakkāyadiṭṭhiyā asati na hontī’’tiādinā nayena pañhaṁ vissajjetvā. Gihisahāyakabhāve ñāteti therassa gihisahāyakabhāve cittena gahapatinā ñāte. Citto kira, gahapati, tassa pañhaveyyākaraṇe tuṭṭho ‘‘kuto, bhante, ayyo isidatto āgacchatī’’ti vatvā ‘‘avantiyā kho ahaṁ, gahapati, āgacchāmī’’ti vutto ‘‘atthi, bhante, avantiyā isidatto nāma kulaputto amhākaṁ adiṭṭhasahāyo pabbajito, diṭṭho so āyasmatā’’ti pucchi. Thero ca ‘‘evaṁ, gahapatī’’ti vatvā ‘‘kahaṁ nu kho, bhante, so āyasmā etarahi viharatī’’ti puna puṭṭho tuṇhī ahosi. Atha citto gahapati ‘‘ayyo no, bhante, isidatto’’ti pucchitvā ‘‘evaṁ, gahapatī’’ti vutte attano gihisahāyabhāvaṁ aññāsi.",
  "tika-s0401t11:273": "Tejosamāpattipāṭihāriyaṁ dassetvāti ekasmiṁ kira divase citto gahapati ‘‘sādhu me, bhante, ayyo uttarimanussadhammā iddhipāṭihāriyaṁ dassetū’’ti mahātheraṁ yāci. Thero ‘‘tena hi tvaṁ, gahapati, āḷinde uttarāsaṅgaṁ paññāpetvā tattha tiṇakalāpaṁ okirā’’ti vatvā tena ca tathā kate sayaṁ vihāraṁ pavisitvā ca ghaṭikaṁ datvā tathārūpaṁ iddhābhisaṅkhāraṁ abhisaṅkhāresi, yathā tāḷacchiggaḷena ca aggaḷantarikāya ca acci nikkhamitvā tiṇāni jhāpeti, uttarāsaṅgaṁ na jhāpeti. Atha citto gahapati uttarāsaṅgaṁ papphoṭetvā saṁviggo lomahaṭṭhajāto ekamantaṁ ṭhito theraṁ bahi nikkhamantaṁ disvā ‘‘abhiramatu, bhante, ayyo macchikāsaṇḍe, ramaṇīyaṁ ambāṭakavanaṁ, ahaṁ ayyassa ussukkaṁ karissāmi cīvarapiṇḍapātasenāsanagilānapaccayabhesajjaparikkhārāna’’nti āha. Tato thero ‘‘na dāni idha vasituṁ sakkā’’ti tamhā vihārā pakkāmi. Taṁ sandhāyetaṁ vuttaṁ – ‘‘tejosamāpatti pāṭihāriyaṁ dassetvā ‘idāni idha vasituṁ na yutta’nti yathāsukhaṁ pakkāmī’’ti. Dve aggasāvakātiādīsu yaṁ vattabbaṁ, taṁ vitthārato vinayapāḷiyaṁ āgatameva.",
  "tika-s0401t11:274": "Saddhoti lokiyalokuttarāya saddhāya samannāgato. Sīlenāti agāriyasīlaṁ anagāriyasīlanti duvidhaṁ sīlaṁ, tesu idha agāriyaṁ sīlaṁ adhippetaṁ, tena samannāgatoti attho. Yasobhogasamappitoti yādiso anāthapiṇḍikādīnaṁ pañcaupāsakasataparivārasaṅkhāto agāriyo yaso, tādiseneva yasena, yo ca dhanadhaññādiko ceva sattavidhaariyadhanasaṅkhāto cāti duvidho bhogo, tena ca samannāgatoti attho. Yaṁ yaṁ padesanti puratthimādīsu disāsu evarūpo kulaputto yaṁ yaṁ padesaṁ bhajati, tattha tattha evarūpena lābhasakkārena pūjitova hotīti attho.",
  "tika-s0401t11:275": "Hatthakaāḷavakavatthu",
  "tika-s0401t11:276": "251. Catutthe catubbidhena saṅgahavatthunāti dānapiyavacanaatthacariyāsamānattatāsaṅkhātena catubbidhena saṅgahavatthunā. ‘‘Sve bhattacāṭiyā saddhiṁ āḷavakassa pesetabbo ahosī’’ti vuttamatthaṁ pākaṭaṁ katvā dassetuṁ – ‘‘tatrāyaṁ anupubbikathā’’tiādimāha. Migavatthāya araññaṁ gantvāti āḷavako rājā vividhanāṭakūpabhogaṁ chaḍḍetvā corappaṭibāhanatthañca paṭirājanisedhanatthañca byāyāmakaraṇatthañca sattame sattame divase migavaṁ gacchanto ekadivasaṁ balakāyena saddhiṁ ‘‘yassa passena migo palāyati, tasseva so bhāro’’ti katakatikavatto migavatthāya araññaṁ gantvā. Ekaṁ miganti attano ṭhitaṭṭhānena palātaṁ eṇimigaṁ. Anubandhitvāti tiyojanamaggaṁ ekakova anubandhitvā. Javasampanno hi rājā dhanuṁ gahetvā pattikova tiyojanaṁ taṁ migamanubandhi. Ghātetvāti yasmā eṇimigā tiyojanavegā eva honti, tasmā parikkhiṇajavaṁ taṁ migaṁ udakaṁ pavisitvā ṭhitaṁ ghātetvā. Dvidhā chetvā dhanukoṭiyaṁ lagetvā nivattetvā āgacchantoti anatthikopi maṁsena ‘‘nāsakkhi migaṁ gahetu’’nti apavādamocanatthaṁ dvidhā chinnaṁ dhanukoṭiyaṁ lagetvā āgacchanto. Sandacchāyanti ghanacchāyaṁ bahalapattapalāsaṁ.",
  "tika-s0401t11:277": "Rukkhe adhivatthā devatāti āḷavakaṁ yakkhaṁ sandhāya vadati. So hi mahārājūnaṁ santikā varaṁ labhitvā majjhanhikasamaye tassa rukkhassa chāyāya phuṭṭhokāsaṁ paviṭṭhe pāṇino khādanto tattha paṭivasati. Āḷavakassa nisīdanapallaṅke nisīdīti yattha abhilakkhitesu maṅgaladivasādīsu āḷavako nisīditvā siriṁ anubhoti, tasmiṁyeva dibbaratanapallaṅke nisīdi. Attano gamane asampajjamāne ‘‘kiṁ nu kho kāraṇa’’nti āvajjentāti tadā kira sātāgirahemavatā bhagavantaṁ jetavaneyeva vanditvā ‘‘yakkhasamāgamaṁ gamissāmā’’ti saparivārā nānāyānehi ākāsena gacchanti, ākāse ca yakkhānaṁ na sabbattha maggo atthi, ākāsaṭṭhāni vimānāni pariharitvā maggaṭṭhāneneva maggo hoti, āḷavakassa pana vimānaṁ bhūmaṭṭhaṁ suguttaṁ pākāraparikkhittaṁ susaṁvihitadvāraṭṭālakagopuraṁ upari kaṁsajālasañchannamañjūsāsadisaṁ tiyojanaṁ ubbedhena, tassa upari maggo hoti, te taṁ padesamāgamma gantumasamatthā ahesuṁ. Buddhānañhi nisinnokāsassa uparibhāgena yāva bhavaggā koci gantumasamattho, tasmā attano gamane asampajjamāne ‘‘kiṁ nu kho kāraṇa’’nti āvajjesuṁ. Tesaṁ kathaṁ sutvā cintesīti yasmā assaddhassa saddhākathā dukkathā hoti dussīlādīnaṁ sīlakathādayo viya, tasmā tesaṁ yakkhānaṁ santikā bhagavato pasaṁsaṁ sutvā eva aggimhi pakkhittaloṇasakkharā viya abbhantare uppannakopena paṭapaṭāyamānahadayo hutvā cintesi. Pabbatakūṭanti kelāsapabbatakūṭaṁ.",
  "tika-s0401t11:278": "Ito paṭṭhāya āḷavakayuddhaṁ vitthāretabbanti so kira manosilātale vāmapādena ṭhatvā ‘‘passatha dāni tumhākaṁ vā satthā mahānubhāvo, ahaṁ vā’’ti dakkhiṇapādena saṭṭhiyojanamattaṁ kelāsakūṭapabbataṁ akkami, taṁ ayokūṭappahato viya niddhantaayapiṇḍo papaṭikāyo muñci. So tatra ṭhatvā ‘‘ahaṁ āḷavako’’ti ugghosesi, sakalajambudīpaṁ saddo phari. Tiyojanasahassavitthatahimavāpi sampakampi yakkhassānubhāvena. So vātamaṇḍalaṁ samuṭṭhāpesi ‘‘eteneva samaṇaṁ palāpessāmī’’ti. Te puratthimādibhedā vātā samuṭṭhahitvā aḍḍhayojanayojanadviyojanatiyojanappamāṇāni pabbatakūṭāni padāletvā vanagaccharukkhādīni ummūletvā āḷavinagaraṁ pakkhandā jiṇṇahatthisālādīni cuṇṇentā chadaniṭṭhakā ākāse bhamentā. Bhagavā ‘‘mā kassaci uparodho hotū’’ti adhiṭṭhāsi. Te vātā dasabalaṁ patvā cīvarakaṇṇamattampi cāletuṁ nāsakkhiṁsu. Tato mahāvassaṁ samuṭṭhāpesi ‘‘udakena ajjhottharitvā samaṇaṁ māressāmī’’ti. Tassānubhāvena uparūpari satapaṭalasahassapaṭalādibhedā valāhakā uṭṭhahitvā pavassiṁsu. Vuṭṭhidhārāvegena pathavī chiddā ahosi. Vanarukkhādīnaṁ upari mahogho āgantvā dasabalassa cīvare ussāvabindumattampi temetuṁ nāsakkhi. Tato pāsāṇavassaṁ samuṭṭhāpesi. Mahantāni mahantāni pabbatakūṭāni dhūmāyantāni pajjalantāni ākāsenāgantvā dasabalaṁ patvā dibbamālāguḷāni sampajjiṁsu. Tato paharaṇavassaṁ samuṭṭhāpesi. Ekatodhārā ubhatodhārā asisattikhurappādayo dhūmāyantā pajjalantā ākāsenāgantvā dasabalassa pādamūle dibbapupphāni ahesuṁ.",
  "tika-s0401t11:279": "Tato aṅgāravassaṁ samuṭṭhāpesi. Kiṁsukavaṇṇā aṅgārā ākāsenāgantvā dasabalassa pādamūle dibbapupphāni hutvā vikiriṁsu. Tato kukkuḷavassaṁ samuṭṭhāpesi. Accuṇho kukkuḷo ākāsenāgantvā dasabalassa pādamūle candanacuṇṇaṁ hutvā nipati. Tato vālikavassaṁ samuṭṭhāpesi. Atisukhumā vālikā dhūmāyantā pajjalantā ākāsenāgantvā dasabalassa pādamūle dibbapupphāni hutvā nipatiṁsu. Tato kalalavassaṁ samuṭṭhāpesi. Taṁ dhūmāyantaṁ pajjalantaṁ ākāsenāgantvā dasabalassa pādamūle dibbagandhaṁ hutvā nipati. Tato andhakāraṁ samuṭṭhāpesi ‘‘bhiṁsetvā samaṇaṁ palāpessāmī’’ti. Caturaṅgasamannāgataṁ andhakārasadisaṁ hutvā dasabalaṁ patvā sūriyappabhāvihatamivandhakāraṁ antaradhāyi. Evaṁ yakkho imāhi navahi vātavassapāsāṇapaharaṇaṅgārakukkuḷavālikakalalandhakāravuṭṭhīhi bhagavantaṁ palāpetumasakkonto nānāvidhappaharaṇahatthaanekappakārarūpabhūtagaṇasamākulāya caturaṅginiyā senāya sayameva bhagavantaṁ abhigato. Te bhūtagaṇā anekappakāravikāre katvā ‘‘gaṇhatha hanathā’’ti bhagavato upari āgacchantā viya ca honti. Apica kho niddhantalohapiṇḍaṁ viya makkhikā bhagavantaṁ allīyitumasamatthā eva ahesuṁ.",
  "tika-s0401t11:280": "Evaṁ sabbarattiṁ anekappakāravibhiṁsākāradassanenapi bhagavantaṁ cāletumasakkonto āḷavako cintesi – ‘‘yaṁnūnāhaṁ kenaci ajeyyaṁ dussāvudhaṁ muñceyya’’nti. Sace hi so duṭṭho ākāse taṁ dussāvudhaṁ muñceyya, dvādasa vassāni devo na vasseyya. Sace pathaviyaṁ muñceyya , sabbarukkhatiṇādīni sussitvā dvādasavassantaraṁ na puna ruheyyuṁ. Sace samudde muñceyya, tattakapāle udakabindu viya sabbaṁ susseyya. Sace sinerupabbate muñceyya, khaṇḍākhaṇḍaṁ hutvā vikireyya. So evaṁmahānubhāvaṁ dussāvudhaṁ uttarisāṭakaṁ muñcitvā aggahesi. Yebhuyyena dasasahassilokadhātudevatā vegena sannipatiṁsu ‘‘ajja bhagavā āḷavakaṁ damessati, tattha dhammaṁ sossāmā’’ti. Yuddhadassanakāmāpi devatā sannipatiṁsu. Evaṁ sakalampi ākāsaṁ devatāhi paripuṇṇaṁ ahosi. Athāḷavako bhagavato samīpe uparūpari vicaritvā vatthāvudhaṁ muñci . Taṁ asanicakkaṁ viya ākāse bheravasaddaṁ karontaṁ dhūmāyantaṁ pajjalantaṁ bhagavantaṁ patvā yakkhassa mānamaddanatthaṁ pādapuñchanacoḷaṁ hutvā pādamūle nipati. Āḷavako taṁ disvā chinnavisāṇo viya usabho, uddhaṭadāṭho viya sappo nittejo nimmado nipātitamānaddhajo ahosi. Evamidaṁ āḷavakayuddhaṁ vitthāretabbaṁ.",
  "tika-s0401t11:281": "Aṭṭha pañhe pucchīti –",
  "tika-s0401t11:282": "‘‘Kiṁ sūdha vittaṁ purisassa seṭṭhaṁ,",
  "tika-s0401t11:283": "Kiṁ su suciṇṇaṁ sukhamāvahāti;",
  "tika-s0401t11:284": "Kiṁ su have sādutaraṁ rasānaṁ,",
  "tika-s0401t11:285": "Kathaṁ jīviṁ jīvitamāhu seṭṭha’’nti. (saṁ. ni. 1.246; su. ni. 183) –",
  "tika-s0401t11:286": "Ādinā aṭṭha pañhe pucchi. Satthā vissajjesīti –",
  "tika-s0401t11:287": "‘‘Saddhīdha vittaṁ purisassa seṭṭhaṁ,",
  "tika-s0401t11:288": "Dhammo suciṇṇo sukhamāvahāti;",
  "tika-s0401t11:289": "Saccaṁ have sādutaraṁ rasānaṁ,",
  "tika-s0401t11:290": "Paññājīviṁ jīvitamāhu seṭṭha’’nti. (saṁ. ni. 1.246; su. ni. 184) –",
  "tika-s0401t11:291": "Ādinā vissajjesi. Vikkandamānāyāti accantaṁ paridevamānāya.",
  "tika-s0401t11:292": "Mahānāmasakkavatthu",
  "tika-s0401t11:293": "252. Pañcame satthā tato paraṁ paṭiññaṁ nādāsīti saṁvaccharato paraṁ sikkhāpadapaññattiyā paccayappavāraṇāsādiyanassa vāritattā ‘‘paṭiññaṁ nādāsī’’ti vuttaṁ. Tathā hi bhagavā tatiyavārepi mahānāmena sakkena ‘‘icchāmahaṁ, bhante, saṅghaṁ yāvajīvaṁ bhesajjena pavāretu’’nti (pāci. 304-305) vutte ‘‘sādhu sādhu, mahānāma, tena hi tvaṁ, mahānāma, saṅghaṁ yāvajīvaṁ bhesajjena pavārehī’’ti paṭiññaṁ adāsiyeva. Evaṁ paṭiññaṁ datvā pacchā chabbaggiyehi bhikkhūhi mahānāmassa sakkassa viheṭhitabhāvaṁ sutvā chabbaggiye bhikkhū vigarahitvā sikkhāpadaṁ paññapesi ‘‘agilānena bhikkhunā cātumāsappaccayapavāraṇā sāditabbā aññatra punappavāraṇāya aññatra niccappavāraṇāya. Tato ce uttari sādiyeyya, pācittiya’’nti. Tasmā paṭhamaṁ anujānitvāpi pacchā sikkhāpadabandhanena vāritattā ‘‘paṭiññaṁ nādāsī’’ti vuttaṁ.",
  "tika-s0401t11:294": "Uggagahapatyādivatthu",
  "tika-s0401t11:295": "253-256. Chaṭṭhasattamaaṭṭhamanavamāni suviññeyyāneva.",
  "tika-s0401t11:296": "Nakulapitugahapativatthu",
  "tika-s0401t11:297": "257. Dasame susumāragirinagareti evaṁnāmake nagare. Tassa kira nagarassa vatthupariggahadivase avidūre udakarahade susumāro saddamakāsi, giraṁ nicchāresi. Atha nagare anantarāyena māpite tameva susumāragirakaraṇaṁ subhanimittaṁ katvā ‘‘susumāragirī’’tvevassa nāmaṁ akaṁsu. Keci pana ‘‘susumārasaṇṭhānattā susumāro nāma eko giri, so tassa nagarassa samīpe, tasmā taṁ susumāragiri etassa atthīti susumāragirīti vuccatī’’ti vadanti. Bhesakaḷāvaneti bhesakaḷānāmake vane. ‘‘Bhesakalāvane’’tipi pāṭho. Kathaṁ pana bhagavati nesaṁ puttasaññā patiṭṭhāsīti āha – ‘‘ayaṁ kirā’’tiādi. Daharasseva daharā ānītāti me daharasseva sato daharā ānītāti attho. Aticaritāti atikkamitvā caranto.",
  "tika-s0401t11:298": "(Chaṭṭhaetadaggavaggavaṇṇanā niṭṭhitā.)",
  "tika-s0401t11:299": "Upāsakapāḷisaṁvaṇṇanā niṭṭhitā.",
  "tika-s0401t11:300": "14. Etadaggavaggo",
  "tika-s0401t11:301": "(14) 7. Sattamaetadaggavaggavaṇṇanā",
  "tika-s0401t11:302": "Sujātāvatthu",
  "tika-s0401t11:303": "258. Upāsikāpāḷisaṁvaṇṇanāya paṭhamaṁ suviññeyyameva.",
  "tika-s0401t11:304": "Visākhāvatthu",
  "tika-s0401t11:305": "259. Dutiye mahālatāpasādhanassāti mahālatāpiḷandhanassa. Tasmiñca piḷandhane catasso vajiranāḷiyo upayogaṁ agamaṁsu. Muttānaṁ ekādasa nāḷiyo, pavāḷassa dvāvīsati nāḷiyo, padumarāgamaṇīnaṁ tettiṁsa nāḷiyo. Iti etehi ca aññehi ca indanīlādīhi nīlapītalohitodātamañjiṭṭhasāmakabaravaṇṇavasena sattavaṇṇehi vararatanehi niṭṭhānaṁ agamāsi, taṁ sīse paṭimukkaṁ yāva pādapiṭṭhiyā bhassati, pañcannaṁ hatthīnaṁ balaṁ dhārayamānāva naṁ itthī dhāretuṁ sakkoti. Antoaggi bahi na nīharitabbotiādīnaṁ attho upari āvi bhavissati. Sesamettha suviññeyyameva.",
  "tika-s0401t11:306": "Khujjuttarā-sāmāvatīvatthu",
  "tika-s0401t11:307": "260-261. Tatiyacatutthesu pāyāsassāti bahalatarassa pāyāsassa. Taṁ pāyāsaṁ bhuñjantesūti taṁ bahalataraṁ garusiniddhaṁ pāyāsaṁ bhuñjantesu. Jīrāpetuṁ asakkontoti antarāmagge appāhāratāya mandagahaṇikattā jīrāpetuṁ asakkonto. Vāḷamigaṭṭhāneti vāḷamigehi adhiṭṭhitaṭṭhāne. Anuvijjantoti vicārento. Sālāti naḷakārasālā. Mudhā na karissatīti mūlyaṁ vinā na karissati. Ālimpesīti aggiṁ adāsi, aggiṁ jālesīti attho. Pekkhāti āgamehi. Upadhisampadāti sarīrasampatti. Vaṭarukkhaṁ patvāti nigrodharukkhaṁ patvā. Suvaṇṇakaṭaketi suvaṇṇavalaye. Abbhuṁ meti me avaḍḍhīti attho. Anto asodhetvāti paṇṇasālāya anto kassaci atthibhāvaṁ vā natthibhāvaṁ vā anupadhāretvā. Sesaṁ suviññeyyameva.",
  "tika-s0401t11:308": "Uttarānandamātāvatthu",
  "tika-s0401t11:309": "262. Pañcame upanissayaṁ disvāti iminā yathā visesādhigamassa satipi paccuppannapaccayasamavāye avassaṁ upanissayasampadā icchitabbā, evaṁ diṭṭhadhammavedanīyabhāvena vipaccanakassa kammassapi paccuppannasamavāyo viya upanissayasampadāpi savisesā icchitabbāti dasseti. Tathā hi ukkaṁsagatasappurisūpanissayayonisomanasikāresu labbhamānesupi upanissayarahitassa visesādhigamo na sampajjatevāti. Kappiyaṁ katvāti yathā kappiyaṁ hoti, tathā katvā. Patte patiṭṭhapeyyāti āhāraṁ dānamukhe vissajjeyya. Tīhi cetanāhīti pubbabhāgamuñcaanumodanācetanāhi. Vuttañhetaṁ –",
  "tika-s0401t11:310": "‘‘Pubbeva dānā sumano, dadaṁ cittaṁ pasādaye;",
  "tika-s0401t11:311": "Datvā attamano hoti, esā puññassa sampadā’’ti. (a. ni. 6.37; pe. va. 305);",
  "tika-s0401t11:312": "Tavamanaṁ sandhārehīti ‘‘ajja bhattaṁ cirāyita’’nti kodhato tava cittaṁ sandhārehi, mā kujjhīti attho. Olokitolokitaṭṭhānaṁ…pe… samparikiṇṇaṁ viya ahosīti tena kasitaṭṭhānaṁ sabbaṁ suvaṇṇabhāvāpattiyā mahākosātakipupphehi sañchannaṁ viya ahosi. Tādiseti tayā sadise. Na kopemīti na vināsemi, jātiyā na hīḷemi. Pūjaṁ karotīti sammāsambuddhassa pūjaṁ karoti. Antaravatthunti gehaṅgaṇaṁ. Bhoti sambodhane nipāto. Jeti avaññālapanaṁ. Sayaṁ ariyasāvikābhāvato satthuvasena ‘‘sapitikā dhītā’’ti vatvā satthu sammukhā dhammassavanena tassā visesādhigamaṁ paccāsīsantī ‘‘dasabale khamanteyeva khamissāmī’’ti āha. Kadariyanti thaddhamacchariṁ.",
  "tika-s0401t11:313": "Suppavāsāvatthu",
  "tika-s0401t11:314": "263. Chaṭṭhe paṇītadāyikānanti paṇītarasavatthūnaṁ dāyikānaṁ. Āyuno ṭhitihetuṁ bhojanaṁ dentī āyuṁ deti nāma. Esa nayo vaṇṇaṁ detītiādīsu. Tenāha – ‘‘pañca ṭhānānī’’ti. Kammasarikkhakañcetaṁ phalanti dassento ‘‘āyuṁ kho pana datvā’’tiādimāha. Tattha datvāti dānahetu. Bhāginīti bhāgavatī laddhuṁ bhabbā.",
  "tika-s0401t11:315": "Suppiyāvatthu",
  "tika-s0401t11:316": "264. Sattame ūrumaṁsaṁ chinditvā dāsiyā adāsīti āgataphalā viññātasāsanā ariyasāvikā attano sarīradukkhaṁ acintetvā tassa bhikkhuno rogavūpasamameva paccāsīsantī attano ūrumaṁsaṁ chinditvā dāsiyā adāsi. Satthāpi tassā tathāpavattaṁ ajjhāsayasampattiṁ disvā ‘‘mama sammukhībhāvūpagamanenevassā vaṇo ruhitvā sañchavi jāyati, phāsubhāvo hotī’’ti ca disvā ‘‘pakkosatha na’’nti āha. Sā cintesīti ‘‘sabbalokassa hitānukampako satthā na maṁ dukkhāpetuṁ pakkosati, atthettha kāraṇa’’nti cintesi. Attanā katakāraṇaṁ sabbaṁ kathesīti buddhānubhāvavibhāvanatthaṁ kathesi, na attano daḷhajjhāsayatāya vibhāvanatthaṁ. Gilānupaṭṭhākīnaṁ aggaṭṭhāne ṭhapesīti agaṇitattadukkhā gilānānaṁ bhikkhūnaṁ gelaññavūpasamane yuttappayuttāti gilānupaṭṭhākīnaṁ aggaṭṭhāne ṭhapesīti.",
  "tika-s0401t11:317": "Kātiyānīvatthu",
  "tika-s0401t11:318": "265. Aṭṭhame aveccappasannānanti ratanattayaguṇe yāthāvato ñatvā pasannānaṁ, so panassa pasādo maggenāgatattā kenaci akampanīyo. Adhigatenāti maggādhigameneva adhigatena. ‘‘Avigatenā’’ti vā pāṭho, tassattho ‘‘kadāci avigacchantenā’’ti. So appadhaṁsiyo ca hoti, tasmā vuttaṁ – ‘‘adhigatena acalappasādenā’’ti. Tattha kāyasakkhiṁ katvāti pamukhaṁ katvā, vacanatthato pana nāmakāyena desanāya sampaṭicchanavasena sakkhibhūtaṁ katvāti attho. Ummaggaṁ khanitvāti gharasandhicchedanena antopavisanamaggaṁ khanitvā. Dullabhassavananti dullabhasaddhammassavanaṁ. Mahāpathavī pavisitabbā bhaveyyāti avīcippavesanaṁ vadati.",
  "tika-s0401t11:319": "Nakulamātāvatthu",
  "tika-s0401t11:320": "266. Navame vissāsakathaneneva nakulamātā nakulapitā ca satthuvissāsikā nāma jātāti vuttaṁ – ‘‘vissāsikānanti vissāsakathaṁ kathentīnaṁ upāsikāna’’nti. Gahapatānīti gehasāminī. Vuttamevāti upāsakapāḷiyaṁ nakulapitukathāyaṁ vuttanayameva.",
  "tika-s0401t11:321": "Kāḷīkuraragharikāvatthu",
  "tika-s0401t11:322": "267. Dasame anussavenevāti paccakkhato rūpadassanena satthu sammukhā dhammassavanena ca vinā kevalaṁ anussavaneneva parassa vacanaṁ anugatassavaneneva uppannena pasādena. Anussavikappasādanti anussavato āgatappasādaṁ.",
  "tika-s0401t11:323": "(Sattamaetadaggavaggavaṇṇanā niṭṭhitā.)",
  "tika-s0401t11:324": "Upāsikāpāḷisaṁvaṇṇanā samattā.",
  "tika-s0401t11:325": "Niṭṭhitā ca manorathapūraṇiyā",
  "tika-s0401t11:326": "Aṅguttaranikāya-aṭṭhakathāya",
  "tika-s0401t11:327": "Etadaggavaggavaṇṇanāya anuttānatthadīpanā."
}