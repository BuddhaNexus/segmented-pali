{
  "tika-s0303t7:0": "8. Nāgasaṁyuttaṁ",
  "tika-s0303t7:1": "1. Suddhikasuttavaṇṇanā",
  "tika-s0303t7:2": "342.Aṇḍajāti aṇḍe jātā. Vatthikoseti vatthikosasaññite jarāyupuṭe jātā. Saṁsedeti saṁsinne kilinnaṭṭhāne uppannā. Upapatitvā viyāti kutocipi avapatitvā viya nibbattā. Puggalānanti tathā vinetabbapuggalānaṁ.",
  "tika-s0303t7:3": "Suddhikasuttavaṇṇanā niṭṭhitā.",
  "tika-s0303t7:4": "2-50. Paṇītatarasuttādivaṇṇanā",
  "tika-s0303t7:5": "343-391.Vissaṭṭhakāyāti ‘‘ye cammena vā rudhirena vā aṭṭhinā vā atthikā, te sabbaṁ gaṇhantū’’ti tattha nirapekkhacittatāya adhiṭṭhitasīlatāya pariccattasarīrā. Duvidhakārinoti ‘‘kālena kusalaṁ, kālena akusala’’nti evaṁ kusalākusalakārino. Saha byayati pavattatīti sahabyo, sahacāro. Tassa bhāvo sahabyatā, taṁ sahabyataṁ. Adanīyato annaṁ. Khādanīyato khajjaṁ. Pātabbato pānaṁ. Nivasanīyato vatthaṁ. Nivasitabbaṁ nivāsanaṁ. Parivaritabbaṁ pāvuraṇaṁ. Yānti tenāti yānaṁ, upāhanādiyānāni. Ādisaddena vayhasivikādīnaṁ saṅgaho. Chattampi parissayātapadukkhaparirakkhaṇena maggagamanasādhananti katvā ‘‘chattupāhana’’ntiādi vuttaṁ. Tena vuttaṁ ‘‘yaṁ kiñci gamanapaccaya’’nti. Patthanaṁ katvā…pe… tattha nibbattanti campeyyanāgarājā viyāti daṭṭhabbaṁ.",
  "tika-s0303t7:6": "Paṇītatarasuttādivaṇṇanā niṭṭhitā.",
  "tika-s0303t7:7": "Nāgasaṁyuttavaṇṇanā niṭṭhitā."
}