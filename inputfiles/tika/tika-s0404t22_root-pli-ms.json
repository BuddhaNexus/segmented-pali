{
  "tika-s0404t22:0": "(10) 5. Upālivaggo",
  "tika-s0404t22:1": "1-4. Kāmabhogīsuttādivaṇṇanā",
  "tika-s0404t22:2": "91-94. Pañcamassa paṭhamādīni uttānatthāni. Catutthe tapanaṁ santapanaṁ kāyassa khedanaṁ tapo, so etassa atthīti tapassī, taṁ tapassiṁ. Yasmā tathābhūto tapanissito, tapo vā tannissito, tasmā āha ‘‘tapanissitaka’’nti. Lūkhaṁ pharusaṁ sādhusammatācāravirahato na pasādanīyaṁ ājīvati vattatīti lūkhājīvī, taṁ lūkhājīviṁ. Upakkosatīti uppaṇḍeti , upahasanavasena paribhāsati. Upavadatīti avaññāpubbakaṁ apavadati. Tenāha ‘‘hīḷeti vambhetī’’ti.",
  "tika-s0404t22:3": "Kāmabhogīsuttādivaṇṇanā niṭṭhitā.",
  "tika-s0404t22:4": "5. Uttiyasuttavaṇṇanā",
  "tika-s0404t22:5": "95. Pañcame paccante bhavaṁ paccantimaṁ. Pākārassa thirabhāvaṁ uddhamuddhaṁ pāpetīti uddhāpaṁ, pākāramūlaṁ. Ādi-saddena pākāradvārabandhaparikhādīnaṁ saṅgaho veditabbo. Paṇḍitadovārikaṭṭhāniyaṁ katvā bhagavā attānaṁ dassesīti dassento ‘‘ekadvāranti kasmā āhā’’ti codanaṁ samuṭṭhāpesi. Yassā paññāya vasena puriso paṇḍitoti vuccati, taṁ paṇḍiccanti āha ‘‘paṇḍiccena samannāgato’’ti. Taṁtaṁitikattabbatāsu chekabhāvo byattabhāvo veyyattiyaṁ. Medhati sammohaṁ hiṁsati vidhamatīti medhā, sā etassa atthīti medhāvī. Ṭhāne ṭhāne uppatti etissā atthīti ṭhānuppattikā, ṭhānaso uppajjanapaññā. Anupariyāyanti etenāti anupariyāyo, so eva pathoti anupariyāyapatho, parito pākārassa anusaṁyāyanamaggo. Pākārabhāgā sandhātabbā etthāti pākārasandhi, pākārassa phullitappadeso. So pana heṭṭhimantena dvinnampi iṭṭhakānaṁ vigamena evaṁ vuccatīti āha ‘‘dvinnaṁ iṭṭhakānaṁ apagataṭṭhāna’’nti. Chinnaṭṭhānanti chinnabhinnappadeso, chiddaṭṭhānaṁ vā. Tañhi vivaranti vuccati.",
  "tika-s0404t22:6": "Uttiyasuttavaṇṇanā niṭṭhitā.",
  "tika-s0404t22:7": "6-8. Kokanudasuttādivaṇṇanā",
  "tika-s0404t22:8": "96-98. Chaṭṭhe khandhāpi diṭṭhiṭṭhānaṁ ārammaṇaṭṭhena ‘‘rūpaṁ attato samanupassatī’’tiādivacanato. Avijjāpi diṭṭhiṭṭhānaṁ upanissayādibhāvena pavattanato. Yathāha ‘‘assutavā, bhikkhave, puthujjano ariyānaṁ adassāvī ariyadhammassa akovido’’tiādi (dha. sa. 1007). Phassopi diṭṭhiṭṭhānaṁ. Yathā cāha ‘‘tadapi phassapaccayā (dī. ni. 1.118-130) phussa phussa paṭisaṁvediyantī’’ti (dī. ni. 1.144) ca. Saññāpi diṭṭhiṭṭhānaṁ. Vuttañhetaṁ ‘‘saññānidānā hi papañcasaṅkhā (su. ni. 880; mahāni. 109), pathavito saññatvā’’ti (ma. ni. 1.2) ca ādi. Vitakkopi diṭṭhiṭṭhānaṁ. Vuttampi cetaṁ ‘‘takkañca diṭṭhīsu pakappayitvā, saccaṁ musāti dvayadhammamāhū’’ti (su. ni. 892; mahāni. 121), ‘‘takkī hoti vīmaṁsī’’ti (dī. ni. 1.34) ca ādi. Ayonisomanasikāropi diṭṭhiṭṭhānaṁ. Tenāha bhagavā – ‘‘tassevaṁ ayoniso manasikaroto channaṁ diṭṭhīnaṁ aññatarā diṭṭhi uppajjati, atthi me attāti tassa saccato thetato diṭṭhi uppajjatī’’tiādi (ma. ni. 1.19).",
  "tika-s0404t22:9": "Yā diṭṭhīti idāni vuccamānānaṁ aṭṭhārasannaṁ padānaṁ sādhāraṇaṁ mūlapadaṁ. Diṭṭhiyeva diṭṭhigataṁ gūthagataṁ viya, diṭṭhīsu vā gataṁ idaṁ dassanaṁ dvāsaṭṭhidiṭṭhīsu antogadhattātipi diṭṭhigataṁ, diṭṭhiyā vā gataṁ diṭṭhigataṁ. Idañhi ‘‘atthi me attā’’tiādi diṭṭhiyā gamanamattameva , natthettha attā vā nicco vā kocīti vuttaṁ hoti. Sā cāyaṁ diṭṭhi dunniggamanaṭṭhena gahanaṁ. Duratikkamaṭṭhena sappaṭibhayaṭṭhena ca kantāro dubbhikkhakantāravāḷakantārādayo viya. Sammādiṭṭhiyā vinivijjhanaṭṭhena, vilomanaṭṭhena vā visūkaṁ. Kadāci sassatassa, kadāci ucchedassa vā gahaṇato virūpaṁ phanditanti vipphanditaṁ. Bandhanaṭṭhena saṁyojanaṁ. Diṭṭhiyeva anto tudanaṭṭhena dunnīharaṇīyaṭṭhena ca sallanti diṭṭhisallaṁ. Diṭṭhiyeva pīḷākaraṇaṭṭhena sambādhoti diṭṭhisambādho. Diṭṭhiyeva mokkhāvaraṇaṭṭhena palibodhoti diṭṭhipalibodho. Diṭṭhiyeva dummocanīyaṭṭhena bandhananti diṭṭhibandhanaṁ. Diṭṭhiyeva duruttaraṇaṭṭhena papātoti diṭṭhipapāto. Diṭṭhiyeva thāmagataṭṭhena anusayoti diṭṭhānusayo. Diṭṭhiyeva attānaṁ santāpetīti diṭṭhisantāpo. Diṭṭhiyeva attānaṁ anudahatīti diṭṭhipariḷāho. Diṭṭhiyeva kilesakāyaṁ ganthetīti diṭṭhigantho. Diṭṭhiyeva bhusaṁ ādiyatīti diṭṭhupādānaṁ. Diṭṭhiyeva ‘‘sacca’’ntiādivasena abhinivisatīti diṭṭhābhiniveso. Diṭṭhiyeva ‘‘idaṁ para’’nti āmasati, parato vā āmasatīti diṭṭhiparāmāso, samuṭṭhāti etenāti samuṭṭhānaṁ, kāraṇaṁ. Samuṭṭhānassa bhāvo samuṭṭhānaṭṭho, tena samuṭṭhānaṭṭhena, kāraṇabhāvenāti attho. Sattamaṭṭhamesu natthi vattabbaṁ.",
  "tika-s0404t22:10": "Kokanudasuttādivaṇṇanā niṭṭhitā.",
  "tika-s0404t22:11": "9-10. Upālisuttādivaṇṇanā",
  "tika-s0404t22:12": "99-100. Navame ajjhogāhetvā adhippetamatthaṁ sambhavituṁ sādhetuṁ dukkhāni durabhisambhavāni. Aṭṭhakathāyaṁ pana tattha nivāsoyeva dukkhoti dassetuṁ ‘‘sambhavituṁ dukkhāni dussahānī’’ti vuttaṁ. Araññavanapatthānīti araññalakkhaṇappattāni vanasaṇḍāni. Vanapatthasaddo hi saṇḍabhūte rukkhasamūhepi vattatīti araññaggahaṇaṁ. Pavivekanti pakārato, pakārehi vā vivecanaṁ, rūpādiputhuttārammaṇe pakārato gamanādiiriyāpathappakārehi attano kāyassa vivecanaṁ, gacchatopi tiṭṭhatopi nisajjatopi nipajjatopi ekasseva pavatti. Teneva hi vivecetabbānaṁ vivecanākārassa ca bhedato bahuvidhattā te ekattena gahetvā ‘‘paviveka’’nti ekavacanena vuttaṁ. Dukkaraṁ pavivekanti vā pavivekaṁ kattuṁ na sukhanti attho. Ekībhāveti ekattabhāve. Dvayaṁdvayārāmoti dvinnaṁ dvinnaṁ bhāvābhirato. Haranti viyāti saṁharanti viya vighātuppādanena. Tenāha ‘‘ghasanti viyā’’ti. Bhayasantāsuppādanena khādituṁ āgatā yakkharakkhasapisācādayo viyāti adhippāyo. Īdisassāti aladdhasamādhino. Tiṇapaṇṇamigādisaddehīti vāteritānaṁ tiṇapaṇṇādīnaṁ migapakkhiādīnañca bhīsanakehi bheravehi saddehi. Vividhehi ca aññehi khāṇuādīhi yakkhādiākārehi upaṭṭhitehi bhīsanakehi. Ghaṭena kīḷā ghaṭikāti eke. Dasamaṁ uttānameva.",
  "tika-s0404t22:13": "Upālisuttādivaṇṇanā niṭṭhitā.",
  "tika-s0404t22:14": "Upālivaggavaṇṇanā niṭṭhitā.",
  "tika-s0404t22:15": "Dutiyapaṇṇāsakaṁ niṭṭhitaṁ.",
  "tika-s0404t22:16": "3. Tatiyapaṇṇāsakaṁ"
}