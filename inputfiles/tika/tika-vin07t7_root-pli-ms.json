{
  "tika-vin07t7:0": "6. Pāṭidesanīyakaṇḍaṁ",
  "tika-vin07t7:1": "1. Paṭhamapāṭidesanīyasikkhāpadavaṇṇanā",
  "tika-vin07t7:2": "553. Pāṭidesanīyesu paṭhame paṭidesetabbākāradassananti evaṁ āpattiṁ navakassa santike desetabbākāradassanaṁ. Iminā lakkhaṇena sambahulānaṁ āpattīnampi vuḍḍhassa santike ca desetabbākāro sakkā viññātunti. Tatrāyaṁ nayo – ‘‘gārayhe, āvuso, dhamme āpajjiṁ asappāye pāṭidesanīye’’ti evaṁ sambahulāsu. Vuḍḍhassa pana santike ‘‘gārayhaṁ, bhante, dhammaṁ…pe… gārayhe, bhante, dhamme’’ti yojanā veditabbā. Tattha asappāyanti saggamokkhantarāyakaranti attho. Aññātikāya bhikkhuniyā antaraghare ṭhitāya hatthato sahatthā yāvakālikaggahaṇaṁ, ajjhoharaṇanti dve aṅgāni.",
  "tika-vin07t7:3": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin07t7:4": "558. Dutiye paripuṇṇūpasampannāya ananuññātākārena vosāsanā, anivāretvā bhojanajjhohāroti dve aṅgāni.",
  "tika-vin07t7:5": "563. Tatiye sekkhasammatatā, gharūpacāre animantitatā, gilānassa aniccabhattādiṁ gahetvā bhuñjananti tīṇi aṅgāni.",
  "tika-vin07t7:6": "570. Catutthe sāsaṅkāraññasenāsanatā, ananuññātaṁ yāvakālikaṁ appaṭisaṁviditaṁ ajjhārāme paṭiggahetvā agilānassa ajjhoharaṇanti dve aṅgāni. Sesaṁ uttānameva.",
  "tika-vin07t7:7": "Pāṭidesanīyavaṇṇanānayo niṭṭhito."
}