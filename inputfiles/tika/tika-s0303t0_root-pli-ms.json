{
  "tika-s0303t0:0": " Namo tassa bhagavato arahato sammāsambuddhassa",
  "tika-s0303t0:1": "Saṁyuttanikāye",
  "tika-s0303t0:2": "Khandhavaggaṭīkā",
  "tika-s0303t0:3": "1. Khandhasaṁyuttaṁ",
  "tika-s0303t0:4": "1. Nakulapituvaggo",
  "tika-s0303t0:5": "1. Nakulapitusuttavaṇṇanā",
  "tika-s0303t0:6": "1. Bhaggā nāma jānapadino rājakumārā. Tesaṁ nivāso ekopi janapado ruḷhīvasena ‘‘bhaggā’’tveva vuccatīti katvā vuttaṁ ‘‘evaṁnāmake janapade’’ti, evaṁ bahuvacanavasena laddhanāme’’ti attho. Tasmiṁ vanasaṇḍeti yo pana vanasaṇḍo pubbe migānaṁ abhayatthāya dinno, tasmiṁ vanasaṇḍe. Yasmā so gahapati tasmiṁ nagare ‘‘nakulapitā’’ti puttassa vasena paññāyittha, tasmā vuttaṁ ‘‘nakulapitā’’ti nakulassa nāma dārakassa pitāti attho. Bhariyāpissa ‘‘nakulamātā’’ti paññāyittha.",
  "tika-s0303t0:7": "Jarājiṇṇoti jarāvasena jiṇṇo, na byādhiādīnaṁ vasena jiṇṇo. Vayovuḍḍhoti jiṇṇattā eva vayovuḍḍhippattiyā vuḍḍho, na sīlādivuḍḍhiyā. Jātiyā mahantatāya cirarattatāya jātimahallako. Tiyaddhagatoti paṭhamo majjhimo pacchimoti tayo addhe gato. Tattha paṭhamaṁ dutiyañca atikkantattā pacchimaṁ upagatattā vayoanuppatto. Āturakāyoti dukkhavedanāpavisatāya anassādakāyo. Gelaññaṁ pana dukkhagatikanti ‘‘gilānakāyo’’ti vuttaṁ. Tathā hi saccavibhaṅge (vibha. 190 ādayo) dukkhasaccaniddese dukkhaggahaṇeneva gahitattā byādhi na niddiṭṭho. Niccapaggharaṇaṭṭhenāti sabbadā asucipaggharaṇabhāvena. So panassa āturabhāvenāti āha – ‘‘āturaṁyeva nāmā’’ti. Visesenāti adhikabhāvena. Āturatīti āturo. Saṅgāmappatto santattakāyo. Jarāya āturatā jarāturatā. Kusalapakkhavaḍḍhanena mano bhāventīti manobhāvanīyā. Manasā vā bhāvanīyā sambhāvanīyāti manobhāvanīyā. Anusāsatūti anu anu sāsatūti ayamettha atthoti āha – ‘‘punappunaṁ sāsatū’’ti. Aparāparaṁ pavattitaṁ hitavacanaṁ. Anotiṇṇe vatthusmiṁ yo evaṁ karoti, tassa ayaṁ guṇo dosoti vacanaṁ. Tantivasenāti tantisannissayena ayaṁ anusāsanī nāma. Paveṇīti tantiyā eva vevacanaṁ.",
  "tika-s0303t0:8": "Aṇḍaṁ viya bhūtoti adhikopamā kāyassa aṇḍakosato abaladubbalabhāvato. Tenāha ‘‘aṇḍaṁ hī’’tiādi. Bāloyeva tādisattabhāvasamaṅgī muhuttampi ārogyaṁ paṭijānanto.",
  "tika-s0303t0:9": "Vippasannānīti pakatimākāraṁ atikkamitvā visesena pasannāni. Tenāha – ‘‘suu pasannānī’’ti. Pasannacittasamuṭṭhitarūpasampadāhi tāhi tassa mukhavaṇṇassa pārisuddhīti āha – ‘‘parisuddhoti niddoso’’ti. Tenevāha ‘‘nirupakkilesatāyā’’tiādi. Etenevassindriyavippasannatākāraṇampi saṁvaṇṇitanti daṭṭhabbaṁ. Esa mukhavaṇṇo. Nayaggāhapaññā kiresāti idaṁ anāvajjanavaseneva vuttabhāvaṁ sandhāyāha.",
  "tika-s0303t0:10": "Yaṁ neva puttassātiādi ‘‘ovadatu no, bhante, bhagavā yathā mayaṁ paralokepi aññamaññaṁ samāgaccheyyāmā’’ti vuttavacanaṁ sandhāya vuttameva. Madhuradhammadesanāyeva satthu sammukhā paṭiladdhā, tassa attano pemagāravagahitattā ‘‘amatābhiseko’’ti veditabbo.",
  "tika-s0303t0:11": "Idaṁ padadvayaṁ. Ārakattā kilesehi maggena samucchinnattā. Anayeti avaḍḍhiyaṁ, anattheti attho. Anaye vā anupāye. Na iriyanato avattanato. Ayeti vaḍḍhiyaṁ atthe upāye ca. Araṇīyatoti payirupāsitabbato. Niruttinayena padasiddhi veditabbā purimesu atthavikappesu , pacchime pana saddasatthavasenapi. Yadipi ariyasaddo ‘‘ye hi vo ariyā parisuddhakāyakammantā’’tiādīsu (ma. ni. 1.35) visuddhāsayapayogesu puthujjanesupi vaṭṭati, idha pana ariyamaggādhigamena sabbalokuttarabhāvena ca ariyabhāvo adhippetoti dassento āha – ‘‘buddhā cā’’tiādi. Tattha paccekabuddhā tathāgatasāvakā ca sappurisāti idaṁ ‘‘ariyā sappurisā’’ti idha vuttapadānaṁ atthaṁ asaṅkarato dassetuṁ vuttaṁ. Yasmā pana nippariyāyato ariyasappurisabhāvā abhinnasabhāvā, tasmā ‘‘sabbeva vā’’tiādi vuttaṁ.",
  "tika-s0303t0:12": "Ettāvatā hi buddhasāvako vutto, tassa hi ekantena kalyāṇamitto icchitabbo parato ghosamantarena paṭhamamaggassa anuppajjanato. Visesato cassa bhagavāva ‘‘kalyāṇamitto’’ti adhippeto. Vuttañhetaṁ ‘‘mamañhi, ānanda, kalyāṇamittaṁ āgamma jātidhammā sattā jātiyā parimuccantī’’tiādi (saṁ. ni. 1.129; 5.2). So eva ca aveccapasādādhigamena daḷhabhatti nāma. Vuttampi cetaṁ ‘‘yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’’ti (udā. 45; cūḷava. 385). Kataññutādīhi paccekabuddhabuddhāti ettha kataṁ jānātīti kataññū. Kataṁ viditaṁ pākaṭaṁ karotīti katavedī. Paccekabuddhā hi anekesupi kappasatasahassesu kataṁ upakāraṁ jānanti, katañca pākaṭaṁ karonti satijananaāmisapaṭiggahaṇādinā. Tathā saṁsāradukkhadukkhitassa sakkaccaṁ karonti kiccaṁ, yaṁ attanā kātuṁ sakkā. Sammāsambuddho pana kappānaṁ asaṅkhyeyyasahassesupi kataṁ upakāraṁ maggaphalānaṁ upanissayañca jānanti, pākaṭañca karonti. Sīho viya ca evaṁ sabbattha sakkaccameva dhammadesanaṁ karontena buddhakiccaṁ karonti. Yāya paṭipattiyā ariyā diṭṭhā nāma honti, tassā appaṭipajjanaṁ, tattha ca ādarābhāvo ariyānaṁ adassanasīlatā, na ca dassane sādhukāritāti veditabbā. Cakkhunā adassāvīti ettha cakkhu nāma na maṁsacakkhu eva, atha kho dibbacakkhupīti āha ‘‘dibbacakkhunā vā’’ti. Ariyabhāvoti yehi yogato ‘‘ariyā’’ti vuccanti, te maggaphaladhammā daṭṭhabbā.",
  "tika-s0303t0:13": "Tatrāti ñāṇadassanasseva dassanabhāve. Vatthūti adhippetatthañāpanakāraṇaṁ. Evaṁ vuttepīti evaṁ aññāpadesena attupanāyikaṁ katvā vuttepi. Dhammanti lokuttaradhammaṁ, catusaccadhammaṁ vā. Ariyakaradhammā aniccānupassanādayo, vipassiyamānā vā aniccādayo, cattāri vā ariyasaccāni.",
  "tika-s0303t0:14": "Avinītoti na vinīto adhisīlasikkhādīnaṁ vasena na sikkhito. Yesaṁ saṁvaravinayādīnaṁ abhāvena ayaṁ ‘‘avinīto’’ti vuccati, te tāva dassetuṁ ‘‘duvidho vinayo nāmā’’tiādimāha. Tattha sīlasaṁvaroti pātimokkhasaṁvaro veditabbo, so ca atthato kāyikavācasiko avītikkamo. Satisaṁvaroti indriyārakkhā, sā ca tathāpavattā satiyeva. Ñāṇasaṁvaroti ‘‘sotānaṁ saṁvaraṁ brūmī’’ti (su. ni. 1041) vatvā ‘‘paññāyete pidhīyare’’ti (su. ni. 1041) vacanato sotasaṅkhātānaṁ taṇhādiṭṭhiduccaritaavijjāavasiṭṭhakilesānaṁ saṁvaro pidahanaṁ samucchedañāṇanti veditabbaṁ. Khantisaṁvaroti adhivāsanā, sā ca tathāpavattā khandhā, adoso vā, ‘‘paññā’’ti keci vadanti. Vīriyasaṁvaro kāmavitakkādīnaṁ vinodanavasena pavattaṁ vīriyameva. Tena tena aṅgena tassa tassa aṅgassa pahānaṁ tadaṅgappahānaṁ. Vikkhambhanavasena pahānaṁ vikkhambhanappahānaṁ. Sesapadattayepi eseva nayo.",
  "tika-s0303t0:15": "Iminā pātimokkhasaṁvarenātiādi sīlasaṁvarādīnaṁ vivaraṇaṁ. Tattha samupetoti iti-saddo ādiattho. Tena ‘‘upagato’’tiādinā vibhaṅge (vibha. 511) āgataṁ saṁvaravibhaṅgaṁ dasseti. Kāyaduccaritādīnanti dussīlyasaṅkhātānaṁ kāyavacīduccaritādīnaṁ muṭṭhasaccasaṅkhātassa pamādassa, abhijjhādīnaṁ vā akkhantiaññāṇakosajjānañca. Saṁvaraṇatoti pidahanato, vinayanatoti kāyavācācittānaṁ virūpapavattiyā vinayanato, kāyaduccaritādīnaṁ vā apanayanato, kāyādīnaṁ vā jimhapavattiṁ vicchinditvā ujukanayanatoti attho. Paccayasamavāye uppajjanārahānaṁ kāyaduccaritādīnaṁ tathā tathā anuppādanameva saṁvaraṇaṁ vinayanañca veditabbaṁ.",
  "tika-s0303t0:16": "Yaṁ pahānanti sambandho. ‘‘Nāmarūpaparicchedādīsu vipassanāñāṇesū’’ti kasmā vuttaṁ? Nanu nāmarūpaparicchedapaccayapariggahakaṅkhāvitaraṇāni na vipassanāñāṇāni sammasanākārena appavattanato? Saccametaṁ, vipassanāñāṇassa pana adhiṭṭhānabhāvato evaṁ vuttaṁ. Nāmarūpamattamidaṁ, ‘‘natthi ettha attā vā attaniyaṁ vā’’ti evaṁ pavattañāṇaṁ nāmarūpavavatthānaṁ. Sati vijjamāne khandhapañcakasaṅkhāte kāye, sayaṁ vā satī tasmiṁ kāye diṭṭhi sakkāyadiṭṭhi, sā ca ‘‘rūpaṁ attato samanupassatī’’ti evaṁ pavattā attadiṭṭhi. Tassa nāmarūpassa kammāvijjādipaccayapariggaṇhanañāṇaṁ paccayapariggaho. ‘‘Natthi hetu, natthi paccayo sattānaṁ saṁkilesāyā’’tiādinayappavattā ahetudiṭṭhi. ‘‘Issarapurisapajāpatipakatiaṇukālādīhi loko pavattati nivattati cā’’ti tathā tathā pavattā diṭṭhi visamahetudiṭṭhi. Tassevāti paccayapariggahasseva. Kaṅkhāvitaraṇenāti yathā etarahi nāmarūpassa kammādipaccayato uppatti, evaṁ atīte anāgatepīti tīsu kālesu vicikicchāpanayanañāṇena. Kathaṁkathībhāvassāti ‘‘ahosiṁ nu kho ahaṁ atītamaddhāna’’ntiādinayapavattāya (ma. ni. 1.18; saṁ. ni. 2.20) saṁsayappavattiyā. Kalāpasammasanenāti ‘‘yaṁ kiñci rūpaṁ atītānāgatapaccuppanna’’ntiādinā (saṁ. ni. 3.48-49) khandhapañcakaṁ ekādasasu okāsesu pakkhipitvā sammasanavasena pavattena vipassanāñāṇena. Ahaṁ mamāti gāhassāti ‘‘attā attaniya’’nti gahaṇassa. Maggāmaggavavatthānenāti maggāmaggañāṇavisuddhiyā. Amagge maggasaññāyāti amagge obhāsādike ‘‘maggo’’ti uppannasaññāya. Yasmā sammadeva saṅkhārānaṁ udayaṁ passanto ‘‘evamete saṅkhārā anurūpakāraṇato uppajjanti, na pana ucchijjantī’’ti gaṇhāti, tasmā vuttaṁ ‘‘udayadassanena ucchedadiṭṭhiyā’’ti. Yasmā pana saṅkhārānaṁ vayaṁ ‘‘yadipime saṅkhārā avicchinnā vattanti, uppannuppannā pana appaṭisandhikā nirujjhantevā’’ti passato kuto sassataggāho. Tasmā vuttaṁ ‘‘vayadassanena sassatadiṭṭhiyā’’ti. Bhayadassanenāti bhayatūpaṭṭhānañāṇena. Sabhayeti sabbabhayānaṁ ākarabhāvato sakaladukkhavūpasamasaṅkhātassa paramassāsassa paṭipakkhabhāvato ca sabhaye khandhapañcake. Abhayasaññāyāti ‘‘abhayaṁ khema’’nti uppannasaññāya. Assādasaññā nāma pañcupādānakkhandhesu assādanavasena pavattasaññā, yo ‘‘ālayābhiniveso’’tipi vuccati. Abhiratisaññā tattheva abhiramaṇavasena pavattasaññā, yā ‘‘nandī’’tipi vuccati. Amuccitukāmatā ādānaṁ. Anupekkhā saṅkhārehi anibbindanaṁ, sālayatāti attho. Dhammaṭṭhitiyaṁ paṭiccasamuppāde. Paṭilomabhāvo sassatucchedaggāho, paccayākārapaṭicchādakamoho vā. Nibbāneca paṭilomabhāvo saṅkhāresu nati, nibbānapaṭicchādakamoho vā. Saṅkhāranimittaggāhoti yādisassa kilesassa appahīnatā vipassanā saṅkhāranimittaṁ na muñcati, so kileso, yo ‘‘saṁyogābhiniveso’’tipi vuccati, saṅkhāranimittaggāhassa, atikkamanameva vā pahānaṁ.",
  "tika-s0303t0:17": "Pavatti eva pavattibhāvo, pariyuṭṭhānanti attho. Nīvaraṇādidhammānanti ādi-saddena nīvaraṇapakkhiyā kilesā vitakkavicārādayo ca gayhanti. Catunnaṁ ariyamaggānaṁ bhāvitattā accantaṁ appavattibhāvena yaṁ pahānanti sambandho. Kena pana pahānanti? ‘‘Ariyamaggehevā’’ti viññāyamānoyamattho tesaṁ bhāvitattā appavattivacanato. ‘‘Samudayapakkhikassā’’ti ettha cattāropi maggā catusaccābhisamayāti katvā tehi pahātabbena tena tena samudayasaṅkhātena lobhena saha pahātabbattā samudayasabhāvattā ca. Saccavibhaṅge ca sabbakilesānaṁ samudayabhāvassa vuttattā ‘‘samudayapakkhikā’’ti diṭṭhiādayo vuccanti. Paṭipassaddhattaṁ vūpasantatā.",
  "tika-s0303t0:18": "Saṅkhatanissaṭatā saṅkhārasabhāvābhāvo. Pahīnasabbasaṅkhatanti virahitasabbasaṅkhataṁ, visaṅkhāranti attho. Pahānañca taṁ vinayo cāti pahānavinayo purimena atthena. Dutiyena pana pahīyatīti pahānaṁ, tassa vinayoti yojetabbo.",
  "tika-s0303t0:19": "Bhinnasaṁvarattāti naṭṭhasaṁvarattā, saṁvarābhāvatoti attho. Tena asamādinnasaṁvaropi saṅgahitova hoti. Samādānena hi sampādetabbo saṁvaro, tadabhāve na hotīti. Ariyeti ariyo. Paccattavacanañhetaṁ. Eseseti eso eso, atthato anaññoti attho. Tajjāteti atthato taṁsabhāvo, sappuriso ariyasabhāvo, ariyo ca sappurisabhāvoti attho.",
  "tika-s0303t0:20": "So ahanti attanā parikappitaṁ attānaṁ diṭṭhigatiko vadati. ‘‘Ahaṁbuddhinibandhano attā’’ti hi attavādino laddhi. Advayanti dvayatārahitaṁ. Abhinnaṁ vaṇṇameva ‘‘accī’’ti gahetvā ‘‘accīti vaṇṇo evā’’ti tesaṁ ekattaṁ passanto viya yathāparikappitaṁ attānaṁ ‘‘rūpa’’nti, yathādiṭṭhaṁ vā rūpaṁ, ‘‘attā’’ti gahetvā tesaṁ ekattaṁ passanto daṭṭhabbo. Ettha ca ‘‘rūpaṁ attā’’ti imissā pavattiyā abhāvepi rūpe attaggahaṇaṁ pavattamānaṁ acciyaṁ vaṇṇaggahaṇaṁ viya ‘‘advayadassana’’nti vuttaṁ. Upamāyo ca anaññattādigahaṇanidassanavaseneva vuttā, na vaṇṇādīnaṁ viya attano vijjamānadassanatthaṁ. Na hi attani sāmibhāvena rūpañca sakiñcanabhāvena samanupassati. Attani vā rūpanti attānaṁ rūpassa sabhāvato ādhāraṇabhāvena. Rūpasmiṁ vā attānanti rūpassa attano ādhāraṇabhāvena diṭṭhipassanāya passati. Pariyuṭṭhaṭṭhāyīti pariyuṭṭhānappattāhi diṭṭhitaṇhāhi ‘‘rūpaṁ attā, rūpavā attā’’tiādinā khandhapañcakaṁ micchā gahetvā tiṭṭhanato. Tenāha ‘‘pariyuṭṭhānākārenā’’tiādi. Eseva nayoti yo ‘‘idhekacco rūpaṁ attato samanupassatī’’tiādinā rūpakkhandhe vutto saṁvaṇṇanānayo, vedanākkhandhādīsupi eso eva nayo veditabbo.",
  "tika-s0303t0:21": "Suddharūpamevāti arūpena amissitaṁ kevalaṁ rūpameva. Arūpanti suddhaarūpaṁ rūpassa aggahitattā. Catūsu khandhesu tiṇṇaṁ tiṇṇaṁ vasenāti catūsu khandhesu tiṇṇaṁ tiṇṇaṁ gahaṇavasena rūpārūpamissako attā kathito tasmiṁ tasmiṁ gahaṇe vedanādivinimuttaarūpadhamme kasiṇarūpena saddhiṁ sabbarūpadhamme ca ekajjhaṁ gahaṇasiddhito. Pañcasu ṭhānesu ucchedadiṭṭhi kathitā, te te eva dhamme ‘‘attā’’ti gahaṇato tesañca ucchedabhāvato. Avasesesu pana pannarasasu ṭhānesu rūpaṁ ‘‘attā’’ti gahetvāpi diṭṭhigatiko tattha niccasaññaṁ na vissajjeti kasiṇarūpena taṁ missetvā tassa ca uppādādīnaṁ adassanato, tasmāssa tatthapi hotiyeva sassatadiṭṭhi ekaccasassatagāhavasenapi. Maggāvaraṇā viparītadassanato. Na saggāvaraṇā akammapathappattatāya. Akiriyāhetukanatthikadiṭṭhiyo eva hi kammapathadiṭṭhiyo.",
  "tika-s0303t0:22": "Kāyoti rūpakāyo. So āturoyeva asavasabhāvato. Rāgadosamohānugatanti appahīnarāgadosamohasantāne pavattaṁ. Idhāti imasmiṁ sutte. Dassitaṁ āturabhāvena. Nikkilesatāyāti sayaṁ pahīnakilesasantānagatatāya. Sekhā neva āturacittā pahīnakilese upādāya, appahīne pana upādāya āturacittā. Anāturacittataṁyeva bhajanti vaṭṭānusārimahājanassa viya tesaṁ cittassa kilesavasena āturattābhāvato.",
  "tika-s0303t0:23": "Nakulapitusuttavaṇṇanā niṭṭhitā.",
  "tika-s0303t0:24": "2. Devadahasuttavaṇṇanā",
  "tika-s0303t0:25": "2.Devāvuccanti rājāno ‘‘dibbanti kāmaguṇehi kīḷanti laḷanti, attano vā puññānubhāvena jotantī’’ti katvā. Tesaṁ dahoti devadaho. Sayaṁjāto vā so hoti, tasmāpi ‘‘devadaho’’ti vutto. Tassa avidūre nigamo ‘‘devadaha’’ntveva saṅkhaṁ gato yathā ‘‘varaṇānagaraṁ, godhāgāmo’’ti. Pacchābhūmiyaṁ aparadisāyaṁ niviṭṭhajanapado pacchābhūmaṁ, taṁ gantukāmā pacchābhūmagamikā. Te sabhāreti te bhikkhū therassa vasena sabhāre kātukāmatāya. Yadi thero tesaṁ bhāro, therassapi te bhārā evāti ‘‘te sabhāre kātukāmatāyā’’ti vuttaṁ. Evañhi thero te ovaditabbe anusāsitabbe maññatīti. Idāni tamatthaṁ vivaranto ‘‘yo hī’’tiādimāha. Ayaṁ nibbhāro nāma kañci puggalaṁ attano bhāraṁ katvā avattanato.",
  "tika-s0303t0:26": "Catubbidhenāti dhātukosallaṁ āyatanakosallaṁ paṭiccasamuppādakosallaṁ ṭhānāṭṭhānakosallanti evaṁ catubbidhena.",
  "tika-s0303t0:27": "Te mahallakābādhikātidaharapuggale gaṇhitvāva gacchati. Te hi divasadvayena vūpasantaparissamā eva. Hatthivānaratittirapaṭibaddhaṁ vatthuṁ kathetvā. ‘‘Eḷakāḷagumbeti kāḷatiṇagacchamaṇḍape’’tipi vadanti.",
  "tika-s0303t0:28": "Vividhaṁ nānābhūtaṁ rajjaṁ virajjaṁ, virajjameva verajjaṁ, tattha gataṁ, paradesagatanti attho. Tenāha ‘‘ekassā’’tiādi. Cittasudattādayoti cittagahapatianāthapiṇḍikādayo. Vīmaṁsakāti dhammavicārakā. Kinti kīdisaṁ. Dassananti siddhantaṁ. Ācikkhati kīdisanti adhippāyo. Dhammassāti bhagavatā vuttadhammassa. Anudhammanti anukūlaṁ avirujjhanadhammaṁ. So pana veneyyajjhāsayānurūpadesanāvitthāroti āha – ‘‘vuttabyākaraṇassa anubyākaraṇa’’nti. Dhāreti attano phalanti dhammo, kāraṇanti āha – ‘‘sahadhammikoti sakāraṇo’’ti. Imināpi pāṭhantarena vādo eva dīpito, na tena pakāsitā kiriyā.",
  "tika-s0303t0:29": "Taṇhāvaseneva channampi padānaṁ attho veditabbo. Yasmā rāgādayo taṇhāya eva avatthāvisesāti. Tenāha ‘‘taṇhā hī’’tiādi. Vihananti kāyaṁ cittañcāti vighāto, dukkhanti āha – ‘‘avighātotinidukkho’’ti. Upāyāseti upatāpetīti upāyāso, upatāpo. Tappaṭipakkho pana anupāyāso nirūpatāpo daṭṭhabbo. Sabbatthāti sabbavāresu.",
  "tika-s0303t0:30": "Devadahasuttavaṇṇanā niṭṭhitā.",
  "tika-s0303t0:31": "3. Hāliddikānisuttavaṇṇanā",
  "tika-s0303t0:32": "3. ‘‘Avantidakkhiṇāpathe’’ti aññesu suttapadesu āgatattā āha ‘‘avantidakkhiṇāpathasaṅkhāte’’ti. Majjhimadesato hi dakkhiṇadisāya avantiraṭṭhaṁ. Pavattayittha ettha laddhīti pavattaṁ, pavattitabbaṭṭhānanti āha ‘‘laddhipavattaṭṭhāne’’ti. Ruppanasabhāvo dhammoti katvā rūpadhātūti rūpakkhandho vutto. Rūpadhātumhi ārammaṇapaccayabhūtena rāgena sahajātenapi asahajātenapi upanissayabhūtena appahīnabhāveneva vinibaddhaṁ paṭibaddhaṁ kammaviññāṇaṁ. Okasārīti vuccati – ‘‘tasmiṁ rūpadhātusaññite oke sarati pavattatī’’ti katvā. Avati ettha gacchati pavattatīti okaṁ, pavattiṭṭhānaṁ. Tenāha – ‘‘gehasārī ālayasārī’’ti.",
  "tika-s0303t0:33": "Ugacchati vā ettha vedanādīhi saddhiṁ samavetīti oko, cakkhurūpādi. Paccayoti ārammaṇādivasena paccayo. Paccayo hotīti anantarasamanantarādinā ceva kammūpanissayaārammaṇādinā ca. ‘‘Viññāṇadhātu kho, gahapatī’’ti evaṁ vutte ‘‘kammaviññāṇavipākaviññāṇesu kataraṁ nu kho’’ti sammoho bhaveyya. Tassa sammohassa vighātatthaṁ apagamanatthaṁ. Asambhinnāvāti asaṁkiṇṇāva desanā katā. Ārammaṇavasena catasso abhisaṅkhāraviññāṇaṭṭhitiyo vuttā – ‘‘rūpupayaṁ vā, bhikkhave, viññāṇaṁ tiṭṭhamānaṁ tiṭṭheyya, rūpārammaṇa’’ntiādinā (saṁ. ni. 3.53). Tā viññāṇaṭṭhitiyo dassetumpi.",
  "tika-s0303t0:34": "Daḷhaṁ abhinivesavasena ārammaṇaṁ upentīti upayā, taṇhādiṭṭhiyo. Adhiṭṭhānabhūtāti patiṭṭhānabhūtā. Abhinivesabhūtāti taṁ taṁ ārammaṇaṁ abhinivissa ajjhosāya pavattiyā kāraṇabhūtā. Anusayabhūtāti rāgānusayadiṭṭhānusayabhūtā. Uparimakoṭiyāti pahānassa uparimakoṭiyā . Buddhānaññeva hi te savāsanā pahīnā. Pubbe aggahitaṁ viññāṇaṁ aggahitamevāti katvā kasmā idha desanā katāti codeti – ‘‘idhaviññāṇaṁ kasmā gahita’’nti. Pubbe ‘‘viññāṇadhāturāgavinibandhañca viññāṇa’’nti vuccamāne yathā yathā sammoho siyā paccayapaccayuppannavibhāgassa dukkarattā, idha pana sammohassa okāsova natthi avisesena pañcasu khandhesu kilesappahānavasenāti. Tenāha ‘‘kilesappahānadassanattha’’ntiādi. Kammaviññāṇena okaṁ asarantenā’’ti itthambhūtalakkhaṇe karaṇavacanaṁ. Asarantenāti anupagacchantena.",
  "tika-s0303t0:35": "Paccayaṭṭhenāti ārammaṇādipaccayabhāvena. Nimittaṁ uppattikaṁ. Ārammaṇa…pe… niketanti ārammaṇakaraṇasaṅkhātena nivāsaṭṭhānabhūtena rūpameva niketanti rūpanimittaniketaṁ.",
  "tika-s0303t0:36": "Chandarāgassa balavadubbalatāyāti ajjhattakhandhapañcake chandarāgassa balavabhāvena taṁ ‘‘oko’’ti, bahiddhā chasu ārammaṇesu tassa dubbalatāya tāni ‘‘niketa’’nti vuttāni. Idāni yathāvuttamatthaṁ pākaṭaṁ katvā dassetuṁ ‘‘samānepi hī’’tiādi vuttaṁ. Okoti vuccati gehameva rattiṭṭhānabhāvato. Niketanti vuccati uyyānādi divāṭṭhānabhāvato. Tato dubbalataro hoti chandarāgo.",
  "tika-s0303t0:37": "Gehassitasukhenāti gehanissitena cittassa sukhena sukhito sukhappatto hoti. Kiccakaraṇīyesūti khuddakesu ceva mahantesu ca kattabbatthesu. Sayanti attanā. Antoti cittajjhāsaye.",
  "tika-s0303t0:38": "Evaṁrūpoti īdisarūpo. Vaṇṇasaddo viya rūpasaddo rūpāyatanassa viya saṇṭhānassapi vācakoti adhippāyena ‘‘dīgharassa kāḷodātādīsu rūpesū’’ti vuttaṁ. Sukhādīsūti somanassādīsu. Tattha hi ‘‘abhiṇhaṁ somanassito bhaveyya’’nti patthanā siyā. Evaṁsañño nāmāti visayavasena saññāvisesapatthanamāha. Evaṁviññāṇoti pana idha visayamukhena viññāṇavisesapatthanaṁ vadati – ‘‘evaṁnipuṇarūpadassanasamatthaṁ, evaṁpañcapasādapaṭimaṇḍitanissayañca me viññāṇaṁ bhaveyyā’’ti.",
  "tika-s0303t0:39": "Vaṭṭaṁ purato akurūmānoti loke cittaṁ apatthento. Asiliṭṭhaṁ pubbenāparaṁ asambaddhaṁ. Vadanti etenāti vādo, dosoti āha – ‘‘tuyhaṁ doso’’tiādi. Idheva imasmiṁyeva samāgame. Nibbeṭhehi dosato attānaṁ mocehi.",
  "tika-s0303t0:40": "Hāliddikānisuttavaṇṇanā niṭṭhitā.",
  "tika-s0303t0:41": "4. Dutiyahāliddikānisuttavaṇṇanā",
  "tika-s0303t0:42": "4.Cūḷachakkapañheti mūlapaṇṇāse cūḷataṇhāsaṅkhayasutte (ma. ni. 1.390 ādayo). Mahāsakkapañhepīti mahātaṇhāsaṅkhayasuttepi (ma. ni. 1.396 ādayo). Etanti ‘‘ye te samaṇabrāhmaṇā’’tiādisuttapadaṁ. Taṇhā sammadeva khīyati etthāti taṇhāsaṅkhayo, asaṅkhatā dhātūti āha ‘‘taṇhāsaṅkhaye nibbāne’’ti. Antaṁ atikkantaniṭṭhāti antarahitaniṭṭhā. Tenāha ‘‘satataniṭṭhā’’ti. Sesapadesūti ‘‘accantayogakkhemino’’tiādīsu.",
  "tika-s0303t0:43": "Dutiyahāliddikānisuttavaṇṇanā niṭṭhitā.",
  "tika-s0303t0:44": "5. Samādhisuttavaṇṇanā",
  "tika-s0303t0:45": "5.Samādhīti appanāsamādhi, upacārasamādhi vā. Kammaṭṭhānanti samādhipādakaṁ vipassanākammaṭṭhānaṁ. ‘‘Phātiṁ gamissatī’’ti pāṭho. Patthetīti ‘‘aho vata me īdisaṁ rūpaṁ bhaveyyā’’ti. Abhivadatīti taṇhādiṭṭhivasena abhinivesaṁ vadati. Tenāha ‘‘tāya abhinandanāyā’’tiādi. ‘‘Aho piyaṁ iṭṭha’’nti vacībhede asatipi tathā lobhuppāde sati abhivadatiyeva nāma. Tenāha ‘‘vācaṁ abhindanto’’ti. ‘‘Mama ida’’nti attano pariṇāmetvā anaññagocaraṁ viya katvā gaṇhanto ajjhosāya tiṭṭhati nāmāti dassento āha ‘‘gilitvāti pariniṭṭhapetvā gaṇhātī’’ti. ‘‘Abhinandatī’’tiādayo pubbabhāgavasena vuttā, ‘‘uppajjati nandī’’ti dvārappattavasena. Paṭhamehi padehi anusayo, pacchimena pariyuṭṭhānanti keci ‘‘gahaṇaṭṭhena upādāna’’nti katvā. Nābhinandati nābhivadatīti ettha heṭṭhā vuttavipariyāyena attho veditabbo. Na ‘‘iṭṭhaṁ kanta’’nti vadatīti ‘‘iṭṭha’’nti na vadati, ‘‘kanta’’nti na vadati. Nābhivadatiyeva taṇhāya anupādiyattā.",
  "tika-s0303t0:46": "Samādhisuttavaṇṇanā niṭṭhitā.",
  "tika-s0303t0:47": "6. Paṭisallāṇasuttavaṇṇanā",
  "tika-s0303t0:48": "6.Ñatvāāhāti ‘‘sati kāyaviveke cittaviveko, tasmiṁ sati upadhiviveko ca imesaṁ laddhuṁ vaṭṭatī’’ti ñatvā āha.",
  "tika-s0303t0:49": "Paṭisallāṇasuttavaṇṇanā niṭṭhitā.",
  "tika-s0303t0:50": "7. Upādāparitassanāsuttavaṇṇanā",
  "tika-s0303t0:51": "7.Gahaṇenauppannaṁ paritassananti khandhapañcake ‘‘ahaṁ mamā’’ti gahaṇena uppannaṁ taṇhāparitassanaṁ diṭṭhiparitassanañca. Aparitassananti paritassanābhāvaṁ, paritassanapaṭipakkhaṁ vā. Ahu vata metaṁ balayobbanādi. Kammaviññāṇanti vipariṇāmārammaṇaṁ taṇhādiṭṭhisahagataṁ viññāṇaṁ tadanuvatti ca. Anuparivatti nāma taṁ ārammaṇaṁ katvā pavatti. Tenāha ‘‘vipariṇāmārammaṇacittato’’ti. Akusaladhammasamuppādāti taṇhāya aññākusaladhammasamuppādā. Pariyādiyitvāti khepetvā, tassa pavattituṁ okāsaṁ adatvā. Sauttāsoti taṇhādiṭṭhivasena sauttāso. Gaṇhitvāti taṇhādiṭṭhiggāhehi gahetvā tesañceva vasena paritassako. Rūpabhedānuparivatti cittaṁ na hoti. Vaṭṭatīti sabbākārena vattuṁ yuttanti attho.",
  "tika-s0303t0:52": "Upādāparitassanāsuttavaṇṇanā niṭṭhitā.",
  "tika-s0303t0:53": "8. Dutiyaupādāparitassanāsuttavaṇṇanā",
  "tika-s0303t0:54": "8.Taṇhāmānadiṭṭhivasena desanā katā ‘‘etaṁ mama, esohamasmi, eso me attā’’ti desanāya āgatattā. Catūsu suttesūti pañcamādīsu catūsu suttesu. Catutthe pana vivaṭṭameva kathitaṁ.",
  "tika-s0303t0:55": "Dutiyaupādāparitassanāsuttavaṇṇanā niṭṭhitā.",
  "tika-s0303t0:56": "9. Kālattayaaniccasuttavaṇṇanā",
  "tika-s0303t0:57": "9. Yadi atītānāgataṁ etarahi natthibhāvato aniccaṁ, paccuppannampi tadā natthīti ko pana vādo tassa aniccatāya, paccuppannamhi kathāva kā udayabbayaparicchinnattā tassa. Vuttañhetaṁ ‘‘nibbattā ye ca tiṭṭhanti, āragge sāsapūpamā’’ti (mahāni. 10).",
  "tika-s0303t0:58": "Kālattayaaniccasuttavaṇṇanā niṭṭhitā.",
  "tika-s0303t0:59": "10-11. Kālattayadukkhasuttādivaṇṇanā",
  "tika-s0303t0:60": "10-11.Tathārūpenevāti yathārūpeneva puggalajjhāsayena navamaṁ suttaṁ kathitaṁ, tathārūpenevāti. Te kira bhikkhū atītānāgataṁ ‘‘dukkha’’nti sallakkhetvā, tathā ‘‘anattā’’ti sallakkhetvā paccuppanne kilamiṁsu. ‘‘Atha nesa’’ntiādi sabbaṁ heṭṭhā vuttanayena vattabbaṁ.",
  "tika-s0303t0:61": "Kālattayadukkhasuttādivaṇṇanā niṭṭhitā.",
  "tika-s0303t0:62": "Nakulapituvaggavaṇṇanā niṭṭhitā.",
  "tika-s0303t0:63": "2. Aniccavaggo",
  "tika-s0303t0:64": "1-10. Aniccādisuttavaṇṇanā",
  "tika-s0303t0:65": "12-21.Pucchāvasikaṁ ānandattherassa pucchāvasena desitattā.",
  "tika-s0303t0:66": "Aniccādisuttavaṇṇanā niṭṭhitā.",
  "tika-s0303t0:67": "Aniccavaggavaṇṇanā niṭṭhitā.",
  "tika-s0303t0:68": "3. Bhāravaggo",
  "tika-s0303t0:69": "1. Bhārasuttavaṇṇanā",
  "tika-s0303t0:70": "22. Upādānānaṁ ārammaṇabhūtā khandhā upādānakkhandhā. Parihārabhāriyaṭṭhenāti parihārassa bhāriyabhāvena garutarabhāvena. Vuttameva atthaṁ pākaṭaṁ kātuṁ ‘‘etesañhī’’tiādimāha. Tattha yasmā etāni ṭhānagamanādīni rūpārūpadhammānaṁ paṅgulajaccandhānaṁ viya aññamaññūpassayavasena ijjhanti, na paccekaṁ, tasmā ‘‘etesa’’nti avisesavacanaṁ kataṁ. Puggalanti khandhasantānaṁ vadati. Khandhasantāno hi avicchedena pavattamāno yāva parinibbānā khandhabhāraṁ vahanto viya loke khāyati tabbinimuttassa sattassa abhāvato. Tenāha ‘‘puggalo’’tiādi. Bhārahāroti jātoti bhārahāro nāma jāto.",
  "tika-s0303t0:71": "Punabbhavakaraṇaṁ punabbhavo, taṁ phalaṁ arahati, tattha niyuttāti vā ponobhavikā. Tabbhāvasahagataṁ yathā ‘‘sanidassanā dhammā’’ti, na saṁsaṭṭhasahagataṁ, nāpi ārammaṇasahagataṁ. ‘‘Tatra tatrā’’ti yaṁ yaṁ uppattiṭṭhānaṁ, rūpādiārammaṇaṁ vā patvā tatratatrābhinandinī. Tenāha ‘‘upapattiṭṭhāne vā’’tiādi. Pañcakāmaguṇikoti pañcakāmaguṇārammaṇo. Rūpārūpūpapattibhave rāgo rūpārūpabhavarāgo. Jhānanikanti jhānasaṅkhāte kammabhave rāgo. Sassatādiṭṭhīti bhavadiṭṭhi, taṁsahagato rāgo. Ayanti rāgo bhavataṇhā nāma. Ucchedadiṭṭhi vibhavadiṭṭhi nāma, taṁsahagato chandarāgo vibhavataṇhā nāma. Esa puggalo khandhabhāraṁ ādiyati taṇhāvasena paṭisandhiggahaṇato. ‘‘Asesamettha taṇhā virajjati palujjati nirujjhati pahīyatī’’tiādinā sabbapadāni nibbānavaseneva veditabbānīti āha ‘‘sabbaṁ nibbānasseva vevacana’’nti.",
  "tika-s0303t0:72": "Bhārasuttavaṇṇanā niṭṭhitā.",
  "tika-s0303t0:73": "2. Pariññasuttavaṇṇanā",
  "tika-s0303t0:74": "23.Parijānitabbeti pahānapariññāya parijānitabbe. Tathā parijānanañca tattha chandarāgappahānaṁ, tesaṁ atikkamoti āha ‘‘samatikkamitabbeti attho’’ti. Accantapariññanti nibbānaṁ vadati. Tenāha ‘‘samatikkamanti attho’’ti.",
  "tika-s0303t0:75": "Pariññasuttavaṇṇanā niṭṭhitā.",
  "tika-s0303t0:76": "3. Abhijānasuttavaṇṇanā",
  "tika-s0303t0:77": "24.Ñātapariññākathitā ‘‘abhivisiṭṭhāya paññāya jānana’’nti katvā. Dutiyapadenāti ‘‘parijāna’’nti padena. Tatiyacatutthehīti ‘‘virājayaṁ pajaha’’nti padehi.",
  "tika-s0303t0:78": "Abhijānasuttavaṇṇanā niṭṭhitā.",
  "tika-s0303t0:79": "4-9. Chandarāgasuttādivaṇṇanā",
  "tika-s0303t0:80": "25-30.Dhātusaṁyutte vuttanayeneva veditabbāni, kevalañhi ettha khandhavasena desanā āgatā, tattha dhātuvasenāti ayameva viseso. Cattāri saccāni kathitāni assādādīnavanissaraṇavasena desanāya pavattattā.",
  "tika-s0303t0:81": "Chandarāgasuttādivaṇṇanā niṭṭhitā.",
  "tika-s0303t0:82": "10. Aghamūlasuttavaṇṇanā",
  "tika-s0303t0:83": "31. Aghaṁ vuccati pāpaṁ, aghanimittatāya aghaṁ dukkhaṁ. Idañhi dukkhaṁ nāma visesato pāpahetukaṁ kammaphalasaññitaṁ. Tathā vaṭṭadukkhaṁ avijjātaṇhāmūlakattā. Aghassa nimittatāya aghaṁ dukkhaṁ. Vaṭṭānusārī mahājano hi dukkhābhibhūto tassa patikāraṁ maññamāno taṁ taṁ karotīti.",
  "tika-s0303t0:84": "Aghamūlasuttavaṇṇanā niṭṭhitā.",
  "tika-s0303t0:85": "11. Pabhaṅgusuttavaṇṇanā",
  "tika-s0303t0:86": "32.Pabhijjanasabhāvanti khaṇe khaṇe pabhaṅgusabhāvaṁ.",
  "tika-s0303t0:87": "Pabhaṅgusuttavaṇṇanā niṭṭhitā.",
  "tika-s0303t0:88": "Bhāravaggavaṇṇanā niṭṭhitā.",
  "tika-s0303t0:89": "4. Natumhākaṁvaggo",
  "tika-s0303t0:90": "1. Natumhākaṁsuttavaṇṇanā",
  "tika-s0303t0:91": "33.Chandarāgappahānenāti tappaṭibaddhassa chandarāgassa pajahanena. Dabbādi pākatikatiṇaṁ pākaṭamevāti apākaṭaṁ dassetuṁ tālanāḷikerādi dassitaṁ, tiṇakaṭṭhānaṁ vā bhedadassanatthaṁ. Piyālo phārusakaṁ.",
  "tika-s0303t0:92": "Natumhākaṁsuttavaṇṇanā niṭṭhitā.",
  "tika-s0303t0:93": "3. Aññatarabhikkhusuttavaṇṇanā",
  "tika-s0303t0:94": "35.Yadi rūpaṁ anusetīti rūpadhamme ārabbha yadi rāgādayo anusayanavasena pavattanti. Tena saṅkhaṁ gacchatīti tena rāgādinā taṁsamaṅgīpuggalo saṅkhātabbataṁ ‘‘ratto duṭṭho’’tiādinā voharitabbataṁ upagacchatīti. Tenāha ‘‘kāmarāgādīsū’’tiādi. Abhūtenāti ajātena anusayavasena appavattena. Anusayasīsena hettha abhibhavaṁ vadati. Yato ‘‘ratto duṭṭho mūḷhoti saṅkhaṁ na gacchatī’’ti vuttaṁ. Nippariyāyato hi maggavajjhakilesā anusayo.",
  "tika-s0303t0:95": "Aññatarabhikkhusuttavaṇṇanā niṭṭhitā.",
  "tika-s0303t0:96": "4. Dutiyaaññatarabhikkhusuttavaṇṇanā",
  "tika-s0303t0:97": "36.Taṁ anusayitaṁ rūpanti taṁ rāgādinā anusayitaṁ rūpaṁ marantena anusayena anumarati. Tena vuttaṁ ‘‘na hī’’tiādi. Yena anusayena marantena taṁ anumarati. Tena saṅkhaṁ gacchatīti tathābhūtato tena ‘‘ratto’’tiādivohāraṁ labhati. Yena anusayena kāraṇabhūtena anumīyati, tena.",
  "tika-s0303t0:98": "Dutiyaaññatarabhikkhusuttavaṇṇanā niṭṭhitā.",
  "tika-s0303t0:99": "5-6. Ānandasuttādivaṇṇanā",
  "tika-s0303t0:100": "37-38. Ṭhitiyā ṭhitikkhaṇena sahitaṁ ṭhitaṁ. Ṭhitassa aññathattanti uppādakkhaṇato aññathābhāvo. Paññāyatīti upalabbhati. Paccayavasena dharamānattā eva jīvamānassa jīvitindriyavasena jarā paññāyati uppādakkhaṇato aññathattappattiyā. Vuttameva atthaṁ pākaṭataraṁ kātuṁ ‘‘ṭhitī’’tiādi vuttaṁ. Jīvi…pe… nāmaṁ. Tathā hi abhidhamme (dha. sa. 19) ‘‘āyu ṭhitī’’ti niddiṭṭhaṁ. Aññathattanti jarāya nāmanti sambandho.",
  "tika-s0303t0:101": "Tīṇi lakkhaṇāni honti saṅkhatasabhāvalakkhaṇato. Yo koci rūpadhammo vā arūpadhammo vā lokiyo vā lokuttaro vā saṅkhāro. Saṅkhāro, na lakkhaṇaṁ uppādādisabhāvattā. Lakkhaṇaṁ, na saṅkhāro uppādādirahitattā. Na ca…pe… sakkā saṅkhāradhammattā lakkhaṇassa. Nāpi lakkhaṇaṁ vinā saṅkhāro paññāpetuṁ sakkā saṅkhārabhāvena. Tenāha ‘‘lakkhaṇenā’’tiādi. Idāni yathāvuttamatthaṁ upamāya vibhāvetuṁ ‘‘yathā’’tiādimāha. Tattha lakkhaṇanti kāḷarattasabalādibhāvalakkhaṇaṁ pākaṭaṁ hoti ‘‘ayaṁ asukassa gāvī’’ti.",
  "tika-s0303t0:102": "Evaṁ saṅkhāropi paññāyati sabhāvato upadhārentassa uppādalakkhaṇampi uppādāvatthāti katvā. Kālasaṅkhātoti uppajjamānakālasaṅkhāto. Tassa saṅkhārassa. Khaṇopīti uppādakkhaṇopi paññāyati. Uppādopīti uppādalakkhaṇopi. Jarālakkhaṇanti uppannajīraṇalakkhaṇaṁ, taṁ ‘‘ṭhitassa aññathatta’’nti vuttaṁ. ‘‘Bhaṅgakkhaṇe saṅkhāropi taṁlakkhaṇampi kālasaṅkhāto tassa khaṇopi paññāyatī’’ti pāṭho. Keci pana ‘‘jarāpī’’ti padampettha pakkhipanti. Evañca vadanti ‘‘na hi tasmiṁ khaṇe taruṇo hutvā saṅkhāro bhijjati, atha kho jiyyamāno mahallako viya jiṇṇo eva hutvā bhijjatī’’ti, bhaṅgeneva pana jarā abhibhuyyati khaṇassa atiittarabhāvato na sakkā paññāpetuṁ ṭhitiyāti tesaṁ adhippāyo. Tānīti arūpadhammānaṁ tīṇi lakkhaṇāni. Atthikkhaṇanti arūpadhammavijjamānakkhaṇaṁ, uppādakkhaṇanti adhippāyo. Sabbadhammānanti sabbesaṁ rūpārūpadhammānaṁ ṭhitiyā na bhavitabbaṁ. Tassevāti tassā eva ṭhitiyā. Tamatthanti jarālakkhaṇassa paññāpetuṁ asakkuṇeyyabhāvaṁ. Aññe pana ‘‘santativasena ṭhānaṁ ṭhitī’’ti vadanti, tayidaṁ akāraṇaṁ aṭṭhānaṁ. Yasmā sutte ‘‘ṭhitassa aññathattaṁ paññāyatī’’ti uppādavayehi nibbisesena ṭhitiyā jotitattā. Yaṁ panettha vattabbaṁ, taṁ heṭṭhā vuttameva. Apica yathā dhammassa uppādāvatthāya bhinnā bhaṅgāvatthā icchitā, aññathā uppajjamānameva bhijjatīti āpajjati, evaṁ bhaṅgāvatthāyapi bhinnā bhaṅgābhimukhāvatthā icchitabbā. Na hi abhaṅgābhimukho bhijjati. Na cettha sakkā uppādābhimukhāvatthaṁ parikappetuṁ tadā tassa aladdhattalābhattā. Ayaṁ visesoti ṭhitikkhaṇo nāma rūpadhammānaṁyeva, na arūpadhammānanti ayaṁ īdiso viseso. Ācariyamati nāma tasseva ācariyassa mati, sā sabbadubbalāti āha ‘‘tasmā’’tiādi.",
  "tika-s0303t0:103": "Ānandasuttādivaṇṇanā niṭṭhitā.",
  "tika-s0303t0:104": "7-10. Anudhammasuttādivaṇṇanā",
  "tika-s0303t0:105": "39-42. Apāyadukkhe sakalasaṁsāradukkhe ca patituṁ adatvā dhāraṇaṭṭhena dhammo, maggaphalanibbānāni. Tadanulomikā cassa pubbabhāgapaṭipadāti āha ‘‘dhammānudhammapaṭipannassā’’tiādi. ‘‘Nibbidābahulo’’ti aṭṭhakathāyaṁ paduddhāro kato, pāḷiyaṁ pana ‘‘nibbidābahulaṁ vihareyyā’’ti āgataṁ. Ukkaṇṭhanabahuloti sabbabhavesu ukkaṇṭhanabahulo. Tīhi pariññāhīti ñātatīraṇappahānapariññāhi. Parijānātīti tebhūmakadhamme paricchijja jānāti, vipassanaṁ ussukkāpeti. Parimuccati sabbasaṁkilesato ‘‘maggo pavattito parimuccatī’’ti vuttattā. Tathāti iminā ito paresu tīsu maggo hotīti dasseti. Idhāti imasmiṁ sutte. Aniyamitāti aggahitā. Tesu niyamitā ‘‘aniccānupassī’’tiādivacanato. Sāti anupassanā. Tattha niyamitavasenevāti idaṁ lakkhaṇavacanaṁ yathā ‘‘yadi me byādhayo bhaveyyuṁ , dātabbamidamosadha’’nti. Na hi sakkā etissā eva anupassanāya vasena sammasanācāraṁ matthakaṁ pāpetunti.",
  "tika-s0303t0:106": "Anudhammasuttādivaṇṇanā niṭṭhitā.",
  "tika-s0303t0:107": "Natumhākaṁvaggavaṇṇanā niṭṭhitā.",
  "tika-s0303t0:108": "5. Attadīpavaggo",
  "tika-s0303t0:109": "1. Attadīpasuttavaṇṇanā",
  "tika-s0303t0:110": "43. Dvīhi bhāgehi āpo ettha gatāti dīpo, dīpo viyāti dīpo oghehi anajjhottharanīyatāya. Yo paro na hoti, so attā, idha pana dhammo adhippeto. Attā dīpo etesanti attadīpā. Paṭisaraṇattho dīpaṭṭhoti āha – ‘‘attasaraṇāti idaṁ tasseva vevacana’’nti. Lokiyalokuttaro dhammo attā nāma ekantanāthabhāvato. Paṭhamena padena vutto eva attho dutiyapadena vuccatīti vuttaṁ ‘‘tenevāhā’’tiādi. Yavati etasmā phalaṁ pasavatīti yoni, kāraṇaṁ. Kiṁ pabhuti uppattiṭṭhānaṁ etesanti kiṁ pabhutikā. Pahānadassanatthaṁ āraddhaṁ. Tenevāha ‘‘pubbe ceva…pe… te pahīyantī’’ti. Na paritassati taṇhāparittāsassa abhāvato. Vipassanaṅgenāti vipassanāsaṅkhātena kāraṇena.",
  "tika-s0303t0:111": "Attadīpasuttavaṇṇanā niṭṭhitā.",
  "tika-s0303t0:112": "2. Paṭipadāsuttavaṇṇanā",
  "tika-s0303t0:113": "44. Sabhāvatosanto vijjamāno kāyo rūpādidhammasamūhoti sakkāyoti āha – ‘‘sakkāyo dukkha’’nti. Diṭṭhi eva samanupassanā, diṭṭhisahitā vā samanupassanā diṭṭhisamanupassanā, diṭṭhimaññanāya saddhiṁ itaramaññanā. Saha vipassanāya catumaggañāṇaṁ samanupassanā ‘‘catunnaṁ ariyasaccānaṁ sammadeva anurūpato passanā’’ti katvā.",
  "tika-s0303t0:114": "Paṭipadāsuttavaṇṇanā niṭṭhitā.",
  "tika-s0303t0:115": "3. Aniccasuttavaṇṇanā",
  "tika-s0303t0:116": "45. Virāgo nāma maggo, vimuttiphalanti āha – ‘‘maggakkhaṇe virajjati, phalakkhaṇe vimuccatī’’ti. Aggahetvāti evaṁ nirujjhamānehi āsavehi ‘‘ahaṁ mamā’’ti kañci dhammaṁ anādiyitvā. ‘‘Cittaṁ virattaṁ, vimuttaṁ hotī’’ti vuttattā phalaṁ gayhati, ‘‘khīṇā jātī’’tiādinā paccavekkhaṇāti āha ‘‘saha phalena paccavekkhaṇadassanattha’’nti. Upari kattabbakiccābhāvena ṭhitaṁ. Tenāha ‘‘vimuttattā ṭhita’’nti. Yaṁ pattabbaṁ, taṁ aggaphalassa pattabhāvena adhigatattā santuṭṭhaṁ parituṭṭhaṁ.",
  "tika-s0303t0:117": "Aniccasuttavaṇṇanā niṭṭhitā.",
  "tika-s0303t0:118": "4. Dutiyaaniccasuttavaṇṇanā",
  "tika-s0303t0:119": "46.Pubbantaṁ atītakhandhakoṭṭhāsaṁ. Anugatāti sassatādīni kappetvā gahaṇavasena anugatā. Aṭṭhārasa diṭṭhiyoti catasso sassatadiṭṭhiyo, catasso ekaccasassatadiṭṭhiyo, catasso antānantikadiṭṭhiyo, catasso amarāvikkhepadiṭṭhiyo, dve adhiccasamuppannadiṭṭhiyoti evaṁ aṭṭhārasa diṭṭhiyo na honti paccayaghātena. Aparantanti anāgataṁ khandhakoṭṭhāsaṁ sassatādibhāvaṁ kappetvā gahaṇavasena anugatā. Soḷasa saññīvādā, aṭṭha asaññīvādā, aṭṭha nevasaññīnāsaññīvādā, satta ucchedavādā, pañca paramadiṭṭhadhammanibbānavādāti evaṁ catucattālīsa diṭṭhiyo na honti paccayaghātena. Sassatadiṭṭhithāmaso ceva sīlabbatadiṭṭhiparāmāso ca na hoti paccayaghātena. Tenāha ‘‘ettāvatā paṭhamamaggo dassito’’ti anavasesadiṭṭhipahānakittanato. Pahīnā vikkhambhitā. Idaṁ panāti ‘‘rūpasmi’’ntiādi.",
  "tika-s0303t0:120": "Dutiyaaniccasuttavaṇṇanā niṭṭhitā.",
  "tika-s0303t0:121": "5. Samanupassanāsuttavaṇṇanā",
  "tika-s0303t0:122": "47.Paripuṇṇagāhavasenāti pañcakkhandhe asesetvā ekajjhaṁ ‘‘attā’’ti gahaṇavasena. Etesaṁ pañcannaṁ upādānakkhandhānaṁ aññataraṁ ‘‘attā’’ti samanupassanti. Itīti evaṁ. Yassa puggalassa ayaṁ attadiṭṭhisaṅkhātā samanupassanā atthi paṭipakkhena avihatattā saṁvijjati. Pañcannaṁ indriyānanti cakkhādīnaṁ indriyānaṁ.",
  "tika-s0303t0:123": "Ārammaṇanti kammaviññāṇassa ārammaṇaṁ. Mānavasena ca diṭṭhivasena ca ‘‘asmī’’ti gāhe sijjhante taṁsahagatā taṇhāpi taggahitāva hotīti vuttaṁ ‘‘taṇhāmānadiṭṭhivasena asmīti evampissa hotī’’ti. Gahetvāti ahaṁkāravatthuvasena gahetvā. Ayaṁ ahamasmīti ayaṁ cakkhādiko, sukhādiko vā ahamasmi. ‘‘Rūpī attā arogo paraṁ maraṇā’’ti evamādigahaṇavasena pavattanato vuttaṁ ‘‘rūpī bhavissantiādīni sabbāni sassatameva bhajantī’’ti. Vipassanābhinivesato pubbe yathevākārāni pañcindriyāni, atha vipassanābhinivesato paraṁ tenevākārena ṭhitesu cakkhādīsu indriyesu avijjā pahīyati vipassanaṁ vaḍḍhaetvā maggassa uppādanena, atha maggaparamparāya arahattamaggavijjā uppajjati. Taṇhāmānadiṭṭhiyo kammasambhārabhāvato. Kammassa…pe… eko sandhīti hetuphalasandhi. Puna eko sandhīti phalahetusandhimāha. Tayo papañcā atīto addhā atītabhavaaddhānaṁ tesaṁ adhippetattā. Anāgatassa paccayo dassito assutavato puthujjanassa vasena. Sutavato pana ariyasāvakassa vasena vaṭṭassa vūpasamo dassitoti.",
  "tika-s0303t0:124": "Samanupassanāsuttavaṇṇanā niṭṭhitā.",
  "tika-s0303t0:125": "6. Khandhasuttavaṇṇanā",
  "tika-s0303t0:126": "48.Tathevāti ārammaṇabhāveneva. Ārammaṇakaraṇavasena upādānehi upādātabbanti upādāniyaṁ. Idhāpīti upādānakkhandhesupi. Vibhāgatthe gayhamāne aniṭṭhappasaṅgopi siyā, abhidhamme ca rāsaṭṭho eva āgato, ‘‘tadekajjhaṁ abhisaṁyuhitvā’’ti vacanato ‘‘rāsaṭṭhena’’icceva vuttaṁ.",
  "tika-s0303t0:127": "Khandhasuttavaṇṇanā niṭṭhitā.",
  "tika-s0303t0:128": "7-8. Soṇasuttādivaṇṇanā",
  "tika-s0303t0:129": "49-50.Visiṭṭhoti padhāno. Uttamoti ukkaṭṭho. Aññaṁ kiṁ bhaveyyāti aññaṁ kiṁ kāraṇaṁ bhaveyya tathā samanupassanāya aññesaṁ avijjamānatāya vacanapariṭṭhitipabhinnato. Vajirabhedadesanaṁ nāma atthato teparivaṭṭadesanā.",
  "tika-s0303t0:130": "Soṇasuttādivaṇṇanā niṭṭhitā.",
  "tika-s0303t0:131": "9-10. Nandikkhayasuttādivaṇṇanā",
  "tika-s0303t0:132": "51-52.Navamadasamesūti suttadvayaṁ saheva uddhaṭaṁ, dvīsupi atthavaṇṇanāya sarikkhabhāvato. Nandanaṭṭhena nandī, rañjanaṭṭhena rāgo. Satipi saddatthato bhede ‘‘imesaṁ atthato ninnānākaraṇatāyā’’ti vatvāpi pahāyakadhammabhedena pana labbhateva bhedamattāti dassetuṁ ‘‘nibbidānupassanāya vā’’tiādi vuttaṁ. Virajjanto rāgaṁ pajahatīti sambandho. Ettāvatāti ‘‘nandikkhayā rāgakkhayo’’ti ettāvatā. Vipassanaṁ niṭṭhapetvā vipassanākiccassa pariyosānena. Rāgakkhayāti vuṭṭhānagāminipariyosānāya vipassanāya rāgassa khepitattā. Anantaraṁ uppannena ariyamaggena samucchedavasena nandikkhayoti. Tenāha ‘‘idha maggaṁ dassetvā’’ti. Anantaraṁ pana uppannena ariyaphalena paṭipassaddhivasena nandirāgakkhayā sabbaṁ saṁkilesato cittaṁ vimuccatīti. Tenāha ‘‘phalaṁ dassita’’nti.",
  "tika-s0303t0:133": "Nandikkhayasuttādivaṇṇanā niṭṭhitā.",
  "tika-s0303t0:134": "Attadīpavaggavaṇṇanā niṭṭhitā.",
  "tika-s0303t0:135": "Mūlapaṇṇāsako samatto.",
  "tika-s0303t0:136": "6. Upayavaggo",
  "tika-s0303t0:137": "1. Upayasuttavaṇṇanā",
  "tika-s0303t0:138": "53. Upetīti upayo. Kathamupeti? Taṇhāmānādivasenāti āha ‘‘taṇhāmānadiṭṭhivasenā’’ti. Kathamidaṁ labbhatīti? ‘‘Avimutto’’ti vacanato. Taṇhādiṭṭhivasena hi baddho, kiṁ upetīti āha ‘‘pañcakkhandhe’’ti tabbinimuttassa tathā upetassa abhāvato. Ko panupetīti? Taṁsamaṅgīpuggalo. Taṇhādiṭṭhivasena upagamassa vuttattā viññāṇanti akusalakammaviññāṇamevāti vadanti. Javāpetvāti gahitajavaṁ katvā. Yathā paṭisandhiṁ ākaḍḍhituṁ samatthaṁ, evaṁ katvā. Tenāha ‘‘paṭisandhī’’tiādi. Aggahaṇe kāraṇaṁ vuttameva ‘‘okaṁ pahāya aniketasārī’’ti gāthāya vissajjane. Kammanimittādivasena paṭisandhiyā paccayabhūtaṁ ārammaṇaṁ paṭisandhijanakassa kammassa vasena vocchijjati. Patiṭṭhā na hoti sarāgakāle viya anupaṭṭhānato . Appatiṭṭhitaṁ viññāṇaṁ vuttappakārena. Anabhisaṅkharitvāti anuppādetvā paccayaghātena.",
  "tika-s0303t0:139": "Upayasuttavaṇṇanā niṭṭhitā.",
  "tika-s0303t0:140": "2. Bījasuttavaṇṇanā",
  "tika-s0303t0:141": "54.Bījajātānīti jāta-saddo padapūraṇamattanti āha ‘‘bījānī’’ti. Vacanti setavacaṁ. Ajjukanti tacchakaṁ. Phaṇijjakaṁ tulasi. Abhinnānīti ekadesenapi akhaṇḍitāni. Bījatthāyāti bījakiccāya. Na upakappatīti paccayo na hotīti dasseti. Na pāpitānīti pūtitaṁ na upagatāni. Taṇḍulasārassa ādānato sārādāni. Ārammaṇaggahaṇavasena viññāṇaṁ tiṭṭhati etthāti viññāṇaṭṭhitiyo. Ārammaṇavasenāti ārammaṇabhāvavasena. Sinehanaṭṭhenāti taṇhāyanavasena siniddhatāpādanena, yato ‘‘nandūpasecana’’nti vuttaṁ. Tathā hi viropitaṁ taṁ kammaviññāṇaṁ paṭisandhiaṅkuruppādanasamatthaṁ hoti. Sappaccayanti avijjāayonisonamanasikārādipaccayehi sappaccayaṁ. Viruhati vipākasantānuppādanasamattho hutvā.",
  "tika-s0303t0:142": "Bījasuttavaṇṇanā niṭṭhitā.",
  "tika-s0303t0:143": "3. Udānasuttavaṇṇanā",
  "tika-s0303t0:144": "55.Udānaṁ udāharīti attamanavācaṁ nicchāresi. Esa vuttappakāro udāhāro. Bhuso nissayo upanissayo, dānameva upanissayo dānūpanissayo. Esa nayo sesesupi. Tattha dānūpanissayo annādivatthūsu balavāti balavabhāvena hoti, tasmā upanissayabahulo kāmarāgappahāneneva kataparicayattā vipassanamanuyuñjanto na cirasseva anāgāmiphalaṁ pāpuṇāti, tathā suvisuddhasīlūpanissayo kāmadosajigucchanena. Yadi evaṁ kasmā ime dve upanissayā dubbalāti vuttā ? Vijjūpamaññāṇasseva paccayabhāvato. Sopi bhāvanūpanissayasahāyalābheneva, na kevalaṁ. Bhāvanā pana paṭivedhassa visesahetubhāvato balavā upanissayo. Tathā hi sā vajirūpamañāṇassa visesapaccayo. Tenāha ‘‘bhāvanūpanissayo arahattaṁ pāpetī’’ti.",
  "tika-s0303t0:145": "Soti milakatthero. Vihāranti vasanaṭṭhānaṁ. Vihārapaccante hi paṇṇasālāya thero viharati. Upaṭṭhāti ekalakkhaṇena. Kūṭagoṇo viya gamanavīthiṁ. Tatthāti allakaṭṭharāsimhi. Udakamaṇikānanti udakathevānaṁ.",
  "tika-s0303t0:146": "Attaniyevaupanesi udānakathāya vuttadhammānaṁ paripuṇṇānaṁ attani saṁvijjamānattā. Tenāha ‘‘uṭṭhānavatā’’tiādi. Ayañhi milakatthero sikkhāya gāravo sappatisso vattapaṭivattaṁ pūrento visuddhasīlo hutvā ṭhito, tasmā ‘‘dubbalūpanissaye’’ti vuttaṁ. Tenāha bhagavā udānento ‘‘no cassaṁ…pe… saññojanānī’’ti.",
  "tika-s0303t0:147": "Sace ahaṁ na bhaveyyanti yadi ahaṁ nāma koci na bhaveyyaṁ tādisassa ahaṁsaddavacanīyassa kassaci atthassa abhāvato. Tato eva mama parikkhāropi na bhaveyyatassa ca pabhaṅgubhāvena anavaṭṭhitabhāvato. Evaṁ attuddesikabhāvena padadvayassa atthaṁ vatvā idāni kammaphalavasena vattuṁ ‘‘sace vā panā’’tiādi vuttaṁ. Atītapaccuppannavasena suññataṁ dassetvā idāni paccuppannānāgatavasena taṁ dassento ‘‘idāni panā’’tiādi vuttaṁ. Evaṁ adhimuccantoti edisaṁ adhimuttiṁ pavattento. Vibhavissatīti vinassissati. Vibhavo hi vināso. Tenāha ‘‘bhijjissatī’’ti. Vibhavadassanaṁ vibhavoti uttarapadalopena vuttanti āha ‘‘vibhavadassanenā’’ti. Vibhavadassanaṁ nāma accantāya vināsassa dassanaṁ. Tanti ariyamaggaṁ. Sāmaññajotanā hesā visesaniṭṭhā hotīti tatiyamaggavasena attho veditabbo.",
  "tika-s0303t0:148": "Upari maggaphalanti aggamaggaphalaṁ. Natthi etissā jātiyā antaranti anantarā, anantarā vipassanā maggassa. Gotrabhū pana anulomavīthipariyāpannattā vipassanāgatikaṁ vā siyā, nibbānārammaṇattā maggagatikaṁ vāti na tena maggo antariko nāma hoti. Tenāha ‘‘vipassanā maggassa āsannānantaraṁ nāmā’’ti . Phalaṁ pana nibbānārammaṇattā kilesānaṁ pajahanavasena pavattanato lokuttarabhāvato ca kammamaggagatikameva, kusalavipākabhāvena pana nesaṁ attho pabhedoti vipassanāya phalassa siyā anantaratāti vuttaṁ ‘‘phalassa dūrānantaraṁ nāmā’’ti. ‘‘Āsavānaṁ khayo’’ti pana aggamagge vuccamāne vipassanānaṁ āsannatāya vattabbameva natthi. Atasitāyeti na tasitabbe tāsaṁ anāpajjitabbe. Tāsoti tāsahetu ‘‘tasati etasmā’’ti katvā. Soti assutavā puthujjano. Tilakkhaṇāhatanti aniccatādilakkhaṇattayalakkhitaṁ. Manamhi naṭṭhoti īsakaṁ naṭṭhomhi, tato parampi tattheva ṭhatvā kiñci apūritattā eva muttoti adhippāyo. ‘‘Na tāso nāma hotī’’ti vatvā tassa atāsabhāvaṁ dassetuṁ ‘‘na hī’’tiādi vuttaṁ. Kalyāṇaputhujjano hi bhayatupaṭṭhānañāṇena ‘‘sabhayā saṅkhārā’’ti vipassanto na uttasati.",
  "tika-s0303t0:149": "Udānasuttavaṇṇanā niṭṭhitā.",
  "tika-s0303t0:150": "4. Upādānaparipavattasuttavaṇṇanā",
  "tika-s0303t0:151": "56.Catunnaṁparivaṭṭanavasenāti paccekakkhandhesu catunnaṁ ariyasaccānaṁ parivaṭṭanavasena. Rūpaṁ abbhaññāsinti sakalabhūtupādārūpaṁ kucchitabhāvato tattha ca tucchavipallāsatāya ‘‘dukkhasacca’’nti abhivisiṭṭhena ñāṇena aññāsiṁ paṭivijjhiṁ. Āhāravasena rūpakāyassa hānivuddhādīnaṁ pākaṭabhāvato visesapaccayato ca tassa ‘‘āhārasamudayā’’ti vuttaṁ. Dukkhasamudayakathā nāma vaṭṭakathāti ‘‘sacchandarāgo’’ti visesetvā vuttaṁ. Chandarāgaggahaṇena ca upādānakammāvijjāpi gahitā eva. Paṭipannā hontīti attho. Vattamānakālappayogo hesa yathā ‘‘kusalaṁ cittaṁ uppannaṁ hotī’’ti. Patiṭṭhahantīti patiṭṭhaṁ labhanti. Kevalinoti idha vimuttiguṇena pāripūrīti āha ‘‘sakalino katasabbakiccā’’ti. Yena teti yena avasiṭṭhena te asekkhe paññāpentā paññāpeyyuṁ, taṁ nesaṁ vaṭṭaṁ sekkhānaṁ viya natthi paññāpanāya. Vaṭṭanti kāraṇaṁ vaṭṭanaṭṭhena phalassa pavattanaṭṭhena. Asekkhabhūmivāroti asekkhabhūmippavatti.",
  "tika-s0303t0:152": "Upādānaparipavattasuttavaṇṇanā niṭṭhitā.",
  "tika-s0303t0:153": "5. Sattaṭṭhānasuttavaṇṇanā",
  "tika-s0303t0:154": "57.Sattasuokāsesūti rūpapajānanādīsu sattasu okāsesu. Vusitavāsoti vusitaariyavāso. Etthāti imasmiṁ uddese. Sesaṁ nāma idha vuttāvasesaṁ. Vuttanayenāti heṭṭhā vuttanayena veditabbaṁ. Ussadanandiyanti ussannaguṇavato tosanaṁ sammodāpanaṁ. Guṇakittanena palobhanīyaṁ sekkhakalyāṇaputhujjanānaṁ pasāduppādanena. Idāni vuttameva atthaṁ pākaṭaṁ kātuṁ ‘‘yathā hī’’tiādi vuttaṁ.",
  "tika-s0303t0:155": "Ettāvatāti pañcannaṁ khandhānaṁ vasena sattasu ṭhānesu kosalladīpanena ettakena desanākkamena. Tanti ārammaṇaṁ. Dhātuādimattamevāti dhātāyatanapaṭiccasamuppādamattameva. Imesu dhammesūti imesu jātādīsu. Kammaṁ katvāti sammasanakammaṁ niṭṭhapetvāti attho. Evamettha pañcannaṁ khandhānaṁ vasena sattaṭṭhānakosallapavattiyā pabhedena vibhajitvā ‘‘tividhūpaparikkhī’’ti dasseti dhammarājā.",
  "tika-s0303t0:156": "Sattaṭṭhānasuttavaṇṇanā niṭṭhitā.",
  "tika-s0303t0:157": "6. Sammāsambuddhasuttavaṇṇanā",
  "tika-s0303t0:158": "58. Adhikaṁ savisesaṁ payasati payuñjati etenāti adhippayāso, visiṭṭhapayogo. Tenāha ‘‘adhikapayogo’’ti. Imañhi magganti aṭṭhaṅgikaṁ ariyamaggamāha. Idhāti imasmiṁ sutte. Avattamānaṭṭhenāti buddhuppādato pubbe na vattamānabhāvena. Maggaṁ jānātīti samudāgamato paṭṭhāya sapubbabhāgaṁ sasambhāravisayaṁ saphalaṁ saudrayaṁ ariyaṁ maggaṁ jānāti avabujjhatīti maggaññū. Viditanti aññesampi ñātaṁ paṭiladdhaṁ hatthatale āmalakaṁ viya pākaṭaṁ akāsi, tathā katvā desesi. Amagge parivajjanena magge paṭipattīti tassa maggakusalatā viya amaggakusalatāpi icchitabbāti āha ‘‘magge ca amagge ca kovido’’ti. Ahaṁ paṭhamaṁ gatoti ahaṁ paṭhamamaggena samannāgato.",
  "tika-s0303t0:159": "Sammāsambuddhasuttavaṇṇanā niṭṭhitā.",
  "tika-s0303t0:160": "7. Anattalakkhaṇasuttavaṇṇanā",
  "tika-s0303t0:161": "59.Purāṇupaṭṭhāketi pubbe padhānapadahanakāle upaṭṭhākabhūte. ‘‘Avasavattanaṭṭhena assāmikaṭṭhena suññataṭṭhena attapaṭikkhepaṭṭhenā’’ti evaṁ pubbe vuttehi. Ettakena ṭhānenāti ‘‘rūpaṁ, bhikkhave, anattā’’ti ārabhitvā yāva ‘‘evaṁ me viññāṇaṁ mā ahosī’’ti ettakena suttapadesena. Akathitasseva kathanaṁ uttaraṁ, na kathitassāti vuttaṁ ‘‘tāni dassetvā’’ti. Samodhānetvāti sampiṇḍitvā. Vitthārakathāti vitthārato aṭṭhakathā. Anattalakkhaṇamevāti tabbahulatāya tappadhānatāya ca vuttaṁ. Aniccatādīnampi hi tattha taṁdīpanatthameva vuttattā tadeva jeṭṭhaṁ padhānaṁ tathā veneyyajjhāsayato.",
  "tika-s0303t0:162": "Anattalakkhaṇasuttavaṇṇanā niṭṭhitā.",
  "tika-s0303t0:163": "8. Mahālisuttavaṇṇanā",
  "tika-s0303t0:164": "60.Ekantadukkhantiādīni padāni vuttanayāneva, tasmā tattha vuttanayeneva attho veditabbo. Ettha ca yathā sarāgo hetu paccayo saṁkilesāya, evaṁ savipassano maggo hetu paccayo ca visuddhiyāti daṭṭhabbaṁ.",
  "tika-s0303t0:165": "Mahālisuttavaṇṇanā niṭṭhitā.",
  "tika-s0303t0:166": "9. Ādittasuttavaṇṇanā",
  "tika-s0303t0:167": "61.Ekādasahīti rāgādīhi upāyāsapariyosānehi ekādasahi santāpanaṭṭhena aggīhi. Dvīsūti aṭṭhamanavamesu. Dukkhalakkhaṇamevāti tabbahulatāya tappadhānatāya ca vuttaṁ.",
  "tika-s0303t0:168": "Ādittasuttavaṇṇanā niṭṭhitā.",
  "tika-s0303t0:169": "10. Niruttipathasuttavaṇṇanā",
  "tika-s0303t0:170": "62.Niruttiyova niruttipathāti patha-saddena padavaḍḍhanamāha yathā ‘‘bījāniyeva bījajātānī’’ti. Niruttivasenāti nibbacanavasena. Pathā ca atthānurūpabhāvato . Tīṇipīti niruttiadhivacanapaññattipathapadāni. Tathā hi ‘‘phusatīti phasso’’tiādinā nīharitvā vacanaṁ nirutti, ‘‘sirīvaḍḍhako dhanavaḍḍhako’’tiādinā vacanamattameva adhikāraṁ katvā pavattaṁ adhivacanaṁ, ‘‘takko vitakko’’tiādinā taṁtaṁpakārena ñāpanato paññatti. Atha vā taṁtaṁatthappakāsanena nicchitaṁ, niyataṁ vā vacanaṁ nirutti. Adhi-saddo uparibhāge, upari vacanaṁ adhivacanaṁ. Kassa upari? Pakāsetabbassa atthassāti pākaṭoyamattho. Adhīnaṁ vacanaṁ adhivacanaṁ. Kena adhīnaṁ? Atthena. Atthassa paññāpanatthena paññattīti evaṁ niruttiādipadānaṁ sabbavacanesu pavatti veditabbā. Aññathā ‘‘phusatīti phasso’’tiādippakārena niddhāraṇavacanānaṁyeva niruttitā, sirivaḍḍhakadhanavaḍḍhakapakārānameva abhilāpanaṁ adhivacanatā. ‘‘Takko vitakko’’ti evaṁpakārānameva ekameva atthaṁ tena tena pakārena ñāpentānaṁ vacanānaṁ paññattitā ca āpajjeyya. Asaṁkiṇṇāti na saṁkiṇṇā. Tenāha ‘‘avijahitā…pe… achaḍḍitā’’ti. Na saṁkīyantīti na saṁkirīyanti, na saṁkīyissanti na saṁkirīyissantīti attho. Appaṭikuṭṭhāti na paṭikkhittā. Yasmā bhaṅgaṁ atikkantaṁ uppādādi atikkantameva hoti, tasmā vuttaṁ ‘‘bhaṅgamevā’’ti. Yasmā desantaraṁ saṅkantopi atikkantanti vuccati, tasmā tadābhāvaṁ dassetuṁ ‘‘desantaraṁ asaṅkamitvā’’ti vuttaṁ. Yattha yattha hi saṅkhārā uppajjanti, tattha tattheva bhijjanti nirujjhanti vipariṇamanti vināsaṁ āpajjanti. Tenāha ‘‘vipariṇatanti…pe… naṭṭha’’nti. Apākaṭībhūtaṁ ajātattā eva.",
  "tika-s0303t0:171": "Vasabhaṇagottatāya vassabhaññā. Mūladiṭṭhigatikāti mūlabhūtā diṭṭhigatikā, imasmiṁ kappe sabbapaṭhamaṁ tādisadiṭṭhisamuppādakā. Punappunaṁ āvajjentassāti ahetuvādapaṭisaṁyuttaganthaṁ uggahetvā pariyāpuṇitvā tadatthaṁ vīmaṁsantassa ‘‘natthi hetu, natthi paccayo sattānaṁ saṁkilesāyā’’tiādinayappavattāya laddhiyā ārammaṇe micchāsati santiṭṭhati, ‘‘natthi hetū’’tiādivasena anussavūpaladdhe atthe tadākāraparivitakkanehi saviggahe viya sarūpato cittassa paccupaṭṭhite cirakālaparicayena ‘‘evameta’’nti nijjhānakkhamabhāvūpagamanena nijjhānakkhantiyā tathāgahite punappunaṁ tatheva āsevantassa bahulīkarontassa micchāvitakkena samādiyamānā micchāvāyāmūpatthambhitā ataṁsabhāvaṁ ‘‘taṁsabhāva’’nti gaṇhantī micchāsatīti laddhanāmā taṁladdhisahagatā taṇhā santiṭṭhati. Yathāsakaṁ vitakkādipaccayalābhena tasmiṁ ārammaṇe adhiṭṭhitatāya anekaggataṁ pahāya cittaṁ ekaggataṁ appitaṁ viya hoti micchāsamādhinā. Sopi hi paccayavisesehi laddhabhāvanābalo īdise ṭhāne samādhānapatirūpakiccakaro hotiyeva vālavijjhanādīsu viyāti daṭṭhabbaṁ. Tathā hi anekakkhattuṁ tenākārena pubbabhāgiyesu javanavāresu pavattesu sabbapacchime javanavāre satta javanāni javanti. Tattha paṭhame satekiccho hoti, tathā dutiyādīsu. Sattame pana javane sampatte atekiccho hoti. Tenāha ‘‘assādentassā’’tiādi. Imesupīti dvīsupi ṭhānesu.",
  "tika-s0303t0:172": "Paccuppannaṁ vāti ettha iti-saddo ādiattho. Tena ‘‘yadetaṁ anāgataṁ nāma, nayidaṁ anāgata’’ntiādikaṁ saṅgaṇhāti. Tepīti te vassabhaññāpi na maññiṁsu lokasamaññāya anatikkamanīyato. Tenāha ‘‘atītaṁ panā’’tiādi. Khandhānaṁ upari niruḷhā paṇṇatti.",
  "tika-s0303t0:173": "Niruttipathasuttavaṇṇanā niṭṭhitā.",
  "tika-s0303t0:174": "Upayavaggavaṇṇanā niṭṭhitā.",
  "tika-s0303t0:175": "7. Arahantavaggo",
  "tika-s0303t0:176": "1. Upādiyamānasuttavaṇṇanā",
  "tika-s0303t0:177": "63.Gaṇhamānoti ‘‘etaṁ mamā’’tiādinā gaṇhamāno. Pāsenāti rāgapāsena. Tañhi māro mārapāsoti maññati. Tenāha ‘‘antalikkhacaro pāso, yvāyaṁ carati mānaso’’ti (saṁ. ni. 1.151; mahāva. 33). Mutto nāma hoti anupādiyato sabbaso khandhassa abhāvato.",
  "tika-s0303t0:178": "Upādiyamānasuttavaṇṇanā niṭṭhitā.",
  "tika-s0303t0:179": "2-6. Maññamānasuttādivaṇṇanā",
  "tika-s0303t0:180": "64-68. ‘‘Etaṁ mamā’’tiādinā. Maññanā abhinandanā ca. Taṇhāchandoti taṇhā eva chando. Sā hi taṇhāyanaṭṭhena taṇhā, chandikataṭṭhena chando. Catutthaṁ aniccalakkhaṇamukhena vuttaṁ, pañcamaṁ dukkhalakkhaṇamukhena, chaṭṭhaṁ anattalakkhaṇamukhena. Sesaṁ tīsupi sadisamevāti vuttaṁ ‘‘eseva nayo’’ti.",
  "tika-s0303t0:181": "Maññamānasuttādivaṇṇanā niṭṭhitā.",
  "tika-s0303t0:182": "7. Anattaniyasuttavaṇṇanā",
  "tika-s0303t0:183": "69.Anattaniyanti na attaniyaṁ. Tenāha ‘‘na attano santaka’’nti.",
  "tika-s0303t0:184": "Anattaniyasuttavaṇṇanā niṭṭhitā.",
  "tika-s0303t0:185": "8-10. Rajanīyasaṇṭhitasuttādivaṇṇanā",
  "tika-s0303t0:186": "70-72.Rajanīyenāti rajanīyena rāguppādakena. Tenāha ‘‘rāgassa paccayabhāvenā’’ti. Rāhulasaṁyutte rāhulattherassa pucchāvasena āgatā. Idha rādhattherassa surādhattherassa ca pucchāvasena, pāḷi pana sabbattha sadisā. Tenāha ‘‘vuttanayeneva veditabbānī’’ti.",
  "tika-s0303t0:187": "Rajanīyasaṇṭhitasuttādivaṇṇanā niṭṭhitā.",
  "tika-s0303t0:188": "Arahantavaggavaṇṇanā niṭṭhitā.",
  "tika-s0303t0:189": "8. Khajjanīyavaggo",
  "tika-s0303t0:190": "1-3. Assādasuttādivaṇṇanā",
  "tika-s0303t0:191": "73-75.Catusaccameva kathitaṁ assādādīnañceva samudayādīnañca vasena desanāya pavattattā. Yasmā assādo samudayasaccaṁ, ādīnavo dukkhasaccaṁ, nissaraṇaṁ maggasaccaṁ nirodhasaccañcāti vuttovāyamattho; dutiye samudayassādo samudayasaccaṁ, ādīnavo dukkhasaccaṁ, atthaṅgamo nirodhasaccaṁ, nissaraṇaṁ maggasaccanti vuttovāyamattho; tatiyaṁ ariyasāvakasseva vasena vuttaṁ.",
  "tika-s0303t0:192": "Assādasuttādivaṇṇanā niṭṭhitā.",
  "tika-s0303t0:193": "4. Arahantasuttavaṇṇanā",
  "tika-s0303t0:194": "76.Yattakā sattāvāsāti tasmiṁ tasmiṁ sattanikāye āvasanaṭṭhena sattā eva sattāvāsā. Tena yattakā sattāvāsā, tehi sabbehipi ete aggā ete seṭṭhā, ye ime arahantāti dasseti. Purimanayenevāti purimasmiṁ sattaṭṭhānakosallasutte vuttanayena.",
  "tika-s0303t0:195": "Tadatthaparidīpanāhīti ‘‘pañcakkhandhe pariññāya. Taṇhā tesaṁ na vijjati. Asmimāno samucchinno’’tiādinā tassa yathāniddiṭṭhassa suttassa atthadīpanāhi ceva ‘‘anejaṁ te anuppattā, cittaṁ tesaṁ anāvila’’ntiādinā visesatthaparidīpanāhi ca. Jhānamaggaphalapariyāpannaṁ atisayitasukhaṁ etesamatthīti sukhinoti āha ‘‘jhāna…pe… sukhitā’’ti. Taṇhā tesaṁ na vijjatīti ettha tesaṁ apāyadukkhajanikā taṇhā na vijjatīti vuttaṁ. Vaṭṭamūlikāya taṇhāya abhāvā ‘‘nandī tesaṁ na vijjatī’’ti ettha vuccatīti. Imassapīti pi-saddena dukkhassābhāvenapīti dukkhābhāvo viya vaṭṭamūlikataṇhābhāvo sampiṇḍīyatīti daṭṭhabbaṁ. Tena hi te anupādisesanibbānappattiyā accantasukhitā evāti vuccantīti. ‘‘Seyyohamasmī’’tiādinayappavattiyā navavidho. Ñāṇenāti aggamaggaññāṇena.",
  "tika-s0303t0:196": "Arahattaṁ anuppattā. Alittāti amakkhitā. Brahmabhūtāti brahmabhāvaṁ pattā, brahmato vā ariyamaggañāṇato bhūtā ariyāya jātiyā jātā. Satta saddhammā gocaro pavattiṭṭhānaṁ etesanti sattasaddhammagocarā.",
  "tika-s0303t0:197": "Nirāsaṅkacāro nāma gahito kutocipi tesaṁ āsaṅkāya abhāvato. Sammādiṭṭhiādīhi dasahi aṅgehi sammāvimutti-sammāñāṇapariyosānehi. ‘‘Āguṁ na karotī’’tiādīhi catūhi kāraṇehi. Taṇhā tesaṁ na vijjatīti idampi taṇhāpahānassa bahūpakāratādassanaṁ. Tenāha ‘‘dāsakārikā taṇhāpi tesaṁ natthī’’ti.",
  "tika-s0303t0:198": "Navikampanti ‘‘seyyohamasmī’’tiādinā.",
  "tika-s0303t0:199": "Uddhaṁtiriyaṁ apācīnanti ettha ‘‘uddhaṁ vuccatī’’tiādinā rūpamukhena attabhāvaṁ gahetvā pavatto paṭhamanayo. Kālattayavasena dhammappavattiṁ gahetvā pavatto dutiyanayo. Ṭhānavasena sakalalokadhātuṁ gahetvā pavatto tatiyanayo. Buddhāti cattāri saccāni buddhavanto.",
  "tika-s0303t0:200": "Sīhanādasamodhānanti sīhanādānaṁ saṁkalanaṁ. Loke attano uttaritarassābhāvā anuttarā. Uttaro tāva tiṭṭhatu puriso, sadisopi tāva natthīti asadisā. Sakalampi bhavaṁ uttaritvā bhavapiṭṭhe ṭhatvā vimuttisukhena sukhitattādivasena ekavīsatiyākārehi sīhanādaṁ nadanti.",
  "tika-s0303t0:201": "Arahantasuttavaṇṇanā niṭṭhitā.",
  "tika-s0303t0:202": "5. Dutiyaarahantasuttavaṇṇanā",
  "tika-s0303t0:203": "77.Suddhikamevāti suddhasaṁkhittabandhameva katvā.",
  "tika-s0303t0:204": "Dutiyaarahantasuttavaṇṇanā niṭṭhitā.",
  "tika-s0303t0:205": "6. Sīhasuttavaṇṇanā",
  "tika-s0303t0:206": "78.Sīhoti parissayasahanato paṭipakkhahananato ca ‘‘sīho’ti laddhanāmo migādhipati. Cattāroti ca samānepi sīhajātikabhāve vaṇṇavisesādisiddhena visesena cattāro sīhā. Te idāni nāmato vaṇṇato āhārato dassetvā idhādhippetasīhaṁ nānappakārato vibhāvetuṁ ‘‘tiṇasīho’’tiādi āraddhaṁ. Tiṇabhakkho sīho tiṇasīho purimapade uttarapadalopena yathā ‘‘sākapatthivo’’ti. Kāḷavaṇṇatāya kāḷasīho. Tathā paṇḍusīho. Tenāha ‘‘kāḷasīho kāḷagāvisadiso, paṇḍusīho paṇḍupalāsavaṇṇagāvisadiso’’ti. Rattakambalassa viya kesaro kesarakalāpo etassa atthīti kesarī. Lākhārasaparikammakatehi viya pādapariyantehīti yojanā.",
  "tika-s0303t0:207": "Kammānubhāvasiddhaādhipaccamahesakkhatāhi sabbamigagaṇassa rājā suvaṇṇaguhato vātiādi ‘‘sīhassa vihāro kiriyā evaṁ hotī’’ti katvā vuttaṁ.",
  "tika-s0303t0:208": "Samaṁ patiṭṭhāpetvāti sabbabhāgehi samameva bhūmiyaṁ patiṭṭhāpetvā. Ākaḍḍhitvāti purato ākaḍḍhitvā . Abhiharitvāti abhimukhaṁ haritvā. Saṅghātanti vināsaṁ. Vīsatiyaṭṭhikaṁ ṭhānaṁ usabhaṁ.",
  "tika-s0303t0:209": "Samasīhoti samajātiko samabhāgo ca sīho. Samānosmīti desanāmattaṁ, samappabhāvatāyapi na bhāyati. Sakkāyadiṭṭhibalavatāyāti ‘‘ke aññe amhehi uttaritarā, atha kho mayameva mahābalā’’ti evaṁ balātimānanimittāya ahaṅkārahetubhūtāya sakkāyadiṭṭhiyā balabhāvena. Sakkāyadiṭṭhipahīnattāti sakkāyadiṭṭhiyā pahīnattā nirahaṅkārattā attasinehassa suṭṭhu samugghāṭitattā na bhāyati.",
  "tika-s0303t0:210": "Tathā tathāti sīhasadisatādinā tena tena pakārena attānaṁ kathesīti vatvā tamatthaṁ vivaritvā dassetuṁ ‘‘sīhoti kho’’tiādi vuttaṁ.",
  "tika-s0303t0:211": "Katābhinīhārassa lokanāthassa bodhiyā niyatabhāvappattiyā ekantabhāvībuddhabhāvoti katvā ‘‘tīsu pāsādesu nivāsakālo, magadharañño paṭiññādānakālo, pāyāsassa paribhuttakālo’’tiādinā abhisambodhito purimāvatthāpi sīhasadisaṁ katvā dassitā. Bhāvini, bhūtopacāropi hi lokavohāro. Vijjābhāvasāmaññato bhūtavijjā itaravijjāpi ekajjhaṁ gahetvā paṭiccasamuppādasammasanato taṁ puretaraṁ siddhaṁ vipākaṁ viya katvā āha ‘‘tisso vijjā visodhetvā’’ti. Anulomapaṭilomato pavattañāṇavasena ‘‘yamakañāṇamanthanenā’’ti vuttaṁ.",
  "tika-s0303t0:212": "Tattha viharantassāti ajapālanigrodhamūle viharantassa. Ekādasame divaseti sattasattāhato paraṁ ekādasame divase. Acalapallaṅketi isipatane dhammacakkapavattanatthaṁ nisinnapallaṅke. Tampi hi kenaci appaṭivattiyadhammacakkapavattanatthaṁ nisajjāti katvā vajirāsanaṁ viya acalapallaṅkaṁ vuccati. Imasmiñca pana padeti ‘‘dveme, bhikkhave, antā’’tiādinayappavatte imasmiṁ saddhammakoṭṭhāse. Dhammaghoso…pe… dasasahassilokadhātuṁ paṭicchādesi ‘‘sabbattha ṭhitā suṇantū’’ti adhiṭṭhānena. Soḷasahākārehīti ‘‘dukkhapariññā, samudayappahānaṁ, nirodhasacchikiriyā, maggabhāvanā’’ti evaṁ ekekasmiṁ magge cattāri cattāri katvā soḷasahi ākārehi.",
  "tika-s0303t0:213": "Vuttoyeva, na idha vattabbo, tasmā tattha vuttanayeneva veditabboti adhippāyo. Yasmā ca aparehipi aṭṭhahi kāraṇehi bhagavā tathāgatoti ārabhitvā udānaṭṭhakathādīsupi (udā. aṭṭha. 18; itivu. 38) tathāgatapadassa attho vutto eva, tasmā tattha vuttanayena attho veditabbo . Yadipi bhagavā na bodhipallaṅke nisinnamattova abhisambuddho jāto, tathāpi tāya nisajjāya nisinnova panujja sabbaparissayaṁ abhisambuddho jāto. Tathā hi taṁ ‘‘aparājitapallaṅka’’nti vuccati. Tasmā ‘‘yāva bodhipallaṅkā vā’’ti vatvā tena aparitussanto ‘‘yāva arahattamaggañāṇā vā’’ti āha.",
  "tika-s0303t0:214": "Iti rūpanti ettha iti-saddo nidassanattho. Tena rūpaṁ sarūpato parimāṇato paricchedato dassitanti āha ‘‘idaṁ rupa’’ntiādi. ‘‘Idaṁ rūpa’’nti hi iminā bhūtupādāyabhedarūpaṁ sarūpato dassitaṁ. Ettakaṁ rūpanti iminā taṁ parimāṇato dassitaṁ. Tassa ca parimāṇassa ekantabhāvadassanena ‘‘na ito bhiyyo rūpaṁ atthī’’ti vuttaṁ. Sabhāvatoti salakkhaṇato. Sarasatoti sakiccato. Pariyantatoti parimāṇapariyantato. Paricchedatoti yattake ṭhāne tassa pavatti, tassa paricchedanato. Paricchindanatoti pariyosānappattito. Taṁ sabbaṁ dassitaṁ hoti yathāvuttena vibhāgena. Ayaṁ rūpassa samudayo nāmāti ayaṁ āhārādi rūpassa samudayo nāma. Tenāha ‘‘ettāvatā’’tiādi. Atthaṅgamoti nirodho. ‘‘Āhārasamudayā āhāranirodhā’’ti ca asādhāraṇameva gahetvā sese ādi-saddena saṅgaṇhāti.",
  "tika-s0303t0:215": "Paṇṇāsalakkhaṇapaṭimaṇḍitanti paṇṇāsaudayabbayalakkhaṇavibhūsitaṁ samudayatthaṅgamagahaṇato. Khīṇāsavattāti anavasesaṁ sāvasesañca āsavānaṁ parikkhīṇattā. Anāgāmīnampi hi bhayaṁ cittutrāso ca na hotīti. Ñāṇasaṁvego bhayatūpaṭṭhānañāṇaṁ. Itaresaṁ pana devānanti akhīṇāsave deve sandhāya vadati. Bhoti dhammālapanamattanti vācasikaṁ tathālapanamattaṁ.",
  "tika-s0303t0:216": "Cakkanti satthu āṇācakkaṁ, taṁ pana dhammato āgatanti dhammacakkaṁ. Tattha ariyasāvakānaṁ paṭivedhadhammato āgatanti dhammacakkaṁ. Itaresaṁ desanādhammato āgatanti dhammacakkaṁ. Duvidhepi ñāṇaṁ padhānanti ñāṇasīsena vuttaṁ ‘‘paṭivedhañāṇampi desanāñāṇampī’’ti. Idāni taṁ ñāṇadvayaṁ sarūpato dassetuṁ ‘‘paṭivedhañāṇaṁ nāmā’’tiādi vuttaṁ. Yasmā cassa ñāṇassa suppaṭividdhattā bhagavā tāni saṭṭhi nayasahassāni veneyyānaṁ dassetuṁ samattho ahosi, tasmā tāni saṭṭhi nayasahassāni tena ñāṇena saddhiṁyeva siddhānīti katvā dassento ‘‘saṭṭhiyā ca nayasahassehi paṭivijjhī’’ti āha. Tiparivaṭṭanti idaṁ dukkhanti ca, pariññeyyanti ca, pariññātanti ca evaṁ tiparivaṭṭaṁ, taṁyeva dvādasākāraṁ. Tanti desanāñāṇaṁ pavatteti esa bhagavā. Appaṭipuggaloti patinidhibhūtapuggalarahito. Ekasadisassāti nibbikārassa.",
  "tika-s0303t0:217": "Sīhasuttavaṇṇanā niṭṭhitā.",
  "tika-s0303t0:218": "7. Khajjanīyasuttavaṇṇanā",
  "tika-s0303t0:219": "79.Vipassanāvasenāti etarahi rūpavedanādayo anussaritvā ‘‘pubbepāhaṁ evaṁvedano ahosi’’nti atītānaṁ rūpavedanādīnaṁ paccuppannehi visesābhāvadassanā vipassanā, tassā vipassanāya vasena. Yvāyaṁ ‘‘na idaṁ abhiññāvasenā’’ti paṭikkhepo kato, tassa kāraṇaṁ dassento ‘‘abhiññāvasena hī’’tiādimāha. Khandhapaṭibaddhā nāma gottavaṇṇahārādayo. Evaṁ anussarantoti yathāvuttavipassanāvasena anussaranto. Sabhāvadhammānaṁ eva anussaraṇassa vuttattā ‘‘suññatāpabba’’nti vuttaṁ.",
  "tika-s0303t0:220": "Yasmā te eva rūpādayo neva attā, na attaniyā asārā anissarā, tasmā tato suññā, tesaṁ bhāvo suññatā, tassā lakkhaṇaṁ ruppanādikaṁ dassetuṁ.",
  "tika-s0303t0:221": "Kiñcāti hetuatthajotake kāraṇe paccattavacananti āha ‘‘kiñcāti kāraṇapucchā, kena kāraṇena rūpaṁ vadethā’’ti. Etanti etaṁ bhūtupādāyabhedaṁ dhammajātaṁ. Kena kāraṇena rūpaṁ nāmāti kiṁ kāraṇaṁ nissāya rūpanti vuccatīti attho. Kāraṇuddesoti kāraṇassa uddisanaṁ. Ruppatīti ettha rūpaṁ nāma sītādivirodhipaccayasannipātena visadisuppatti. Tenāha ‘‘sītenapī’’tiādi. Pabbatapādeti cakkavāḷapabbatapāde, so pana tattha accuggato pākāro viya ṭhito. Tathā hi tattha sattā olambantā tiṭṭhanti. Hatthapāsāgatāti hatthapāsaṁ āgatā upāgatā. Tatthāti tasmiṁ hatthapāsāgate satte. Chijjitvāti mucchāpattiyā muccitvā, aṅgapaccaṅgaucchedavasena vā paricchijjitvā. Accantakhāre udaketi ātapasantāpābhāvena atisītabhāvameva sandhāya accantakhāratā vuttā siyā. Na hi taṁ kappasaṇṭhānaudakaṁ sampattikaramahāmeghavuṭṭhaṁ pathavīsandhārakaṁ kappavināsaudakaṁ viya khāraṁ bhavituṁ arahati, tathā sati pathavīpi vilīyeyyāti. Mahiṁsakaraṭṭhaṁ nāma himavantapadese ekaṁ raṭṭhaṁ.",
  "tika-s0303t0:222": "Avīcimahānirayeti saussadaṁ avīcinirayaṁ vuttaṁ. Gaṅgāpiṭṭheti gaṅgātīre.",
  "tika-s0303t0:223": "Sarantā gacchantīti sarīsapapadassa atthaṁ vadati. Etanti ruppanaṁ. Yathā kaṭhinatā pathaviyā paccattalakkhaṇaṁ, evaṁ ruppanaṁ rūpakkhandhassa paccattalakkhaṇaṁ, sabhāvabhūtalakkhaṇanti attho.",
  "tika-s0303t0:224": "Purimasadisanti purime rūpakkhandhe vuttena sadisaṁ. Taṁ ‘‘kinti kāraṇapucchā’’tiādinā vuttanayeneva veditabbaṁ. Sukhaṁ iṭṭhārammaṇaṁ. Sukhādīnaṁ vedanānaṁ. Paccayatoti ārammaṇapaccayato. Ayamatthoti ‘‘sukhārammaṇaṁ sukhanti vuccatī’’ti ayamattho. Uttarapadalopena hesa niddeso. Vedayatīti anubhavati. Vedayitalakkhaṇāti anubhavanalakkhaṇā.",
  "tika-s0303t0:225": "Nīlapuppheti nīlavaṇṇapupphe. Vatthe vāti nīlavatthe. Vā-saddena vaṇṇadhātuādiṁ saṅgaṇhāti. Appanaṁ vā jhānaṁ vāpento. Uppajjanasaññāpīti yaṁ kiñci nīlaṁ rūpāyatanaṁ ārabbha uppajjanasaññāpi, yā pakiṇṇakasaññāti vuccati.",
  "tika-s0303t0:226": "Rūpattāyāti rūpabhāvāya. Yāgumevāti yāgubhāvinameva vatthuṁ. Yāguttāya yāgubhāvāya. Pacati nāma puggalo. Evanti yathā yāguādivatthuṁ puriso yāguādiatthāya pacati nipphādeti, ayaṁ evaṁ ruppanādisabhāve dhammasamūhe yathāsakaṁ paccayehi abhisaṅkhariyamāne cetanāpadhāno dhammasamūho pavattanatthaṁ visesapaccayo hutvā te abhisaṅkharoti niropeti nibbatteti. Tenāha ‘‘paccayehī’’tiādi. Rūpamevāti rūpasabhāvameva, na aññaṁ sabhāvaṁ. Abhisaṅkharotīti itarehi paccayadhammehi adhikaṁ suṭṭhu paccayataṁ karoti. ‘‘Upagacchati yāpeti āyūhatī’’ti tasseva vevacanāni. Abhisaṅkharaṇameva hi āyūhanādīni. Nibbattetīti tesaṁ dhammānaṁ ruppanādibhāvena nibbattiyā paccayo hotīti attho. Cetayitalakkhaṇassa saṅkhārassāti idaṁ saṅkhārakkhandhadhammānaṁ cetanāpadhānattā vuttaṁ. Tathā hi bhagavā suttantabhājanīye saṅkhārakkhandhaṁ vibhajantena cetanāva vibhattā.",
  "tika-s0303t0:227": "Vātiṅgaṇaṁ brahatiphalaṁ. Caturassavallīti tivutālatā. Akhārikanti khārarasarahitaṁ, taṁ pana paṇṇaphalādi. Yattha loṇaraso adhiko, taṁ loṇikanti āha ‘‘loṇayāgū’’tiādi. Ambilādibhedaṁ rasaṁ.",
  "tika-s0303t0:228": "Ākārasaṇṭhānagahaṇavasenāti nīlapītādiākāragahaṇavasena ceva vaṭṭacaturassādisaṇṭhānagahaṇavasena ca. Vināpi ākārasaṇṭhānāti ākārasaṇṭhānehi vinā, te ṭhapetvāpi. Paccattabhedagahaṇavasenāti tassa tassa ārammaṇassa pabhedagahaṇavasena. Asammohatoti yāthāvato. Viseso visesatthadīpanato, aviseso ayaṁ dhammo avisesadīpanato. Tenāha ‘‘viseso veditabbo’’ti. Jānanañhi avisiṭṭhaṁ, taṁ samāsapadato upasaggā visesenti. Tathā hi sañjānanapadaṁ paccabhiññāṇanimittaṁ ākāragahaṇamattaṁ bodheti, vijānanapadaṁ tato visiṭṭhavisayagahaṇaṁ . Pajānanapadaṁ pana tatopi visiṭṭhataraṁ pakārato avabodhaṁ bodheti. Tenāha ‘‘tassāpī’’tiādi. Ārammaṇasañjānanamattamevāti nīlādibhedassa ārammaṇassa sallakkhaṇamattameva. Avadhāraṇena lakkhaṇapaṭivedhattaṁ nivatteti. Tenāha ‘‘anicca’’ntiādi. Ñāṇasampayuttacittehi vipassantassa vipassanāya paguṇabhāve sati ñāṇavippayuttena cittenapi vipassanā hotiyevāti āha ‘‘aniccādivasena lakkhaṇapaṭivedhañca pāpetī’’ti. Paṭivedhanti ca upaladdhimeva vadati, na paṭivijjhanaṁ. Tenāha ‘‘ussakkitvā panā’’tiādi. Ussakkitvāti ussakkāpetvā maggapātubhāvampi pāpeti asammohasabhāvattā. Yathā lakkhaṇapaṭivedhakāle sañjānanalakkhaṇavasena saññāṇaanurūpavaseneva pavattaṁ, evaṁ viññāṇavijānanavasena vāyaṁ anurūpavaseneva pavattatīti daṭṭhabbaṁ.",
  "tika-s0303t0:229": "Idāni tamatthaṁ heraññikādiupamāya vibhāvetuṁ ‘‘yathā hī’’tiādimāha. Hiraññaṁ vuccati kahāpaṇaṁ, hiraññajānane niyutto heraññiko. Lokavohāre ajātā asañjātā buddhi etassāti ajātabuddhi, bāladārako. Vohārakusalo gāmavāsī puriso gāmikapuriso. Upabhogaparibhogārahattā upabhogaparibhogaṁ. Tambakaṁsamayattā kūṭo. Mahāsārattā cheko. Aḍḍhasārattā karaṭo. Nihīnasārattā saṇho. Ettha ca yathā heraññiko kahāpaṇaṁ cittādibhāvato uddhaṁ kūṭādibhāvaṁ rūpadassanādivasena uppattiṭṭhānatopi jānanto anekākārato jānāti, evaṁ paññā ārammaṇaṁ nānappakārato jānāti paṭivijjhati, tāya saddhiṁ pavattamānaviññāṇampi yathāvisayaṁ ārammaṇaṁ jānāti.",
  "tika-s0303t0:230": "Evaṁ svāyaṁ nesaṁ jānane viseso aññesaṁ avisayo, buddhānaṁ eva visayoti idaṁ visesaṁ milindapañhena vibhāvetuṁ ‘‘tenāhā’’tiādimāha, taṁ suviññeyyameva.",
  "tika-s0303t0:231": "Attasuññānaṁ sabhāvadhammānaṁ dhammamattatāya kathitattā ‘‘anattalakkhaṇaṁ kathetvā’’ti vuttaṁ. Heṭṭhimamaggā ca yadi adhigatā, arahattassa anadhigatattā ‘‘ekadesamattenā’’ti vuttaṁ, taṁ aniccalakkhaṇaṁ dassetuṁ idaṁ pabbamāraddhaṁ, itarāni dve lakkhaṇāni tassa parihārabhāvenāti adhippāyo.",
  "tika-s0303t0:232": "Yasmā panettha ‘‘taṁ kiṁ maññatha, bhikkhave’’tiādidesanāya tīsu lakkhaṇesu idameva padhānabhāvena dassitaṁ, idaṁ appadhānabhāvenāti na sakkā vattuṁ, tasmā ‘‘tīṇi lakkhaṇāni samodhānetvā dassetumpī’’ti vuttaṁ. Apacinātīti apacayagāmidhamme nivatteti ekaṁsato apacayagāmipaṭipadāya paripūraṇato. Tenāha ‘‘no ācinātī’’tiādi. Vaṭṭaṁ vināsetīti vidhamati adassanaṁ gameti. Neva cinātīti na vaḍḍheti. Tadevāti taṁ vaṭṭaṁ eva. Vissajjetīti chaḍḍeti. Vikiratīti viddhaṁseti. Vidhūpetīti vaṭṭattayasaṅkhātaṁ aggikkhandhaṁ vigatadhūmaṁ vigatasantāpaṁ karotīti atthoti āha ‘‘nibbāpetī’’ti.",
  "tika-s0303t0:233": "Evaṁ passantiādi anāgāmiphale ṭhitassa ariyasāvakassa aggamaggaphalādhigamāya desanāti adhippāyenāha ‘‘vaṭṭaṁ vināsetvā ṭhitaṁ mahākhīṇāsavaṁ dassessāmī’’ti. Khīṇāsavassa anāgatabhāvadassanaṁyeva, sabbā cāyaṁ heṭṭhimā desanā suddhavipassanākathā, sahapaṭhamamaggā vā sahavijjūpamadhammā vā vipassanākathāti dassento ‘‘ettakena ṭhānenā’’tiādimāha.",
  "tika-s0303t0:234": "Namassantiyeva mahatā gāravabahumānena. Tenāha ‘‘namo te purisājaññā’’tiādi. Tattha nidassanaṁ dassento ‘‘āyasmantaṁ nītattheraṁ viyā’’ti vatvā tamatthaṁ vibhāvetuṁ ‘‘thero’’tiādimāha. Tattha khuraggeyevāti kesoropanatthaṁ khuradhārāya agge sīse ṭhapite tacapañcakakammaṭṭhānamukhena bhāvanaṁ anuyuñjanto arahattaṁ patvā. Brahmavimānāti brahmānaṁ nivāsabhūtā vimānā.",
  "tika-s0303t0:235": "Khajjanīyasuttavaṇṇanā niṭṭhitā.",
  "tika-s0303t0:236": "8. Piṇḍolyasuttavaṇṇanā",
  "tika-s0303t0:237": "80. Apakarīyati etenāti apakaraṇaṁ, padaṁ. Apakaraṇaṁ pakaraṇaṁ kāraṇanti atthato ekaṁ. Tenāha ‘‘kismiñcideva kāraṇe’’ti. Nīharitvāti attano samīpacārabhāvato apanetvā. Tathākaraṇañca evamete ettakampi appaṭirūpaṁ akatvā āyatiṁ sammā paṭipajjissantīti. Laddhabalāti laddhañāṇabalā.",
  "tika-s0303t0:238": "Ekadvīhikāyāti ekekassa ceva dvinnaṁ dvinnañca īhikā gati upasaṅkamanā ekadvīhikā. Tenāha ‘‘ekeko ceva dve dve ca hutvā’’ti. Puthujjanānaṁ samuditānaṁ nāma kiriyā tādisīpi siyāti vuttaṁ ‘‘keḷimpi kareyyu’’nti. Parikappanavasena sammāsambuddhaṁ uddissa pesalā bhikkhūpi evaṁ karontīti.",
  "tika-s0303t0:239": "Yugandharapabbatādīnaṁ antare sīdantaraṁ samuddaṁ nāma. Tattha kira vāto na vāyati, patitaṁ yaṁ kiñcipi sīdantaranadiyaṁ vilīyantā sīdanteva, tasmā taṁ parivāretvā ṭhitā yugandharādayopi sīdapabbatā nāma. Taṁ sandhāya vuttaṁ ‘‘sīdantare sannisinnaṁ mahāsamuddaṁ viyā’’ti. Āhārahetūti āmisahetu sappitelādinimittaṁ, tesaṁ paṇāmanā.",
  "tika-s0303t0:240": "Pacchimanti nihīnaṁ. Tenāha ‘‘lāmaka’’nti, lāmakanto idhādhippeto –",
  "tika-s0303t0:241": "‘‘Migānaṁ koṭṭhuko anto, pakkhīnaṁ pana vāyaso;",
  "tika-s0303t0:242": "Eraṇḍo anto rukkhānaṁ, tayo antā samāgatā’’ti. –",
  "tika-s0303t0:243": "Ādīsu (jā. 1.3.135) viya. Ulatīti abhicarati. Abhisapanti etenāti abhisāpo. Abhisāpavatthu piṇḍolyaṁ. Attho phalaṁ vaso etassāti atthavasaṁ, kāraṇaṁ, tampi tesu atthi, tattha niyuttāti atthavasikā.",
  "tika-s0303t0:244": "Anto hadayassa abbhantare anupaviṭṭhā sokavatthūhi.",
  "tika-s0303t0:245": "Abhijjhāyitāti abhijjhāyanasīlo. Abhiṇhappavattiyā ceva bahulabhāvena ca bahularāgo. Pūtibhāvenāti kuthitabhāvena. Byāpādo hi uppajjamāno cittaṁ apagandhaṁ karoti, na sucimanuññabhāvaṁ. Bhattanikkhittakāko viyāti idaṁ bhattaṭṭhānassa asaraṇena kākassa naṭṭhasatitā paññāyatīti katvā vuttaṁ, na bhattanikkhittatāya. Asaṇṭhitoti asaṇṭhitacitto. Kaṭṭhatthanti kaṭṭhena kattabbakiccaṁ.",
  "tika-s0303t0:246": "Pāpavitakkehi kato, tasmā te anavasesato pahātabbāti dassanatthaṁ. Dvinnaṁ vuttattā eko pubbabhāgo, itaro missakoti vattuṁ yuttanti adhippāyena ‘‘ettha cā’’tiādi vuttaṁ. Evaṁ taṁ bhāventassa nirujjhanti evāti ekekamissakatāvasena gahetabbanti porāṇā. Upari tiparivaṭṭadesanāya animittasamādhiyeva dīpito. Tenāha ‘‘yāvañcida’’nti. Niddosoti vītarāgādinā niddoso.",
  "tika-s0303t0:247": "Piṇḍolyasuttavaṇṇanā niṭṭhitā.",
  "tika-s0303t0:248": "9. Pālileyyasuttavaṇṇanā",
  "tika-s0303t0:249": "81.Pariyādiṇṇarūpacittāti rāgādīhi pariyādiyitvā khepetvā gahitacittā.",
  "tika-s0303t0:250": "Bhagavato cāro vidito paricayavasena. Satthā paribhogaṁ karoti anuggaṇhanto ‘‘evaṁ hissa duggatimokkho bhavissatī’’ti. Aññatrāti vinā.",
  "tika-s0303t0:251": "Nāgenāti buddhanāgena aṅkusarahitena. Tato eva ujubhūtena cittena. Īsādantassa naṅgalasadisadantassa hatthino evaṁ cittaṁ sameti. Tattha kāraṇamāha ‘‘yadeko ramatī vane’’ti. Etena kāyavivekena ratisāmaññaṁ vadati.",
  "tika-s0303t0:252": "Attano dhammatāyāti pakatiyā sayameva.",
  "tika-s0303t0:253": "Āsavānaṁ khayoti idha arahattaṁ adhippetaṁ, taṁ pana aggamaggānantaramevāti āha ‘‘maggānantaraṁ arahattaphala’’nti. Vicayo desanāpaññā adhippetā, sā ca anekadhā pavattā evāti vuttaṁ ‘‘vicayaso’’ti, anekakkhattuṁ pavattamānāpi vicayo evāti katvā ‘‘vicayenā’’ti attho vutto. Sāsanadhammoti sīlakkhandhādiparidīpano pariyattidhammo. Parivitakko udapādi ‘‘cattāro satipaṭṭhānā’’tiādinā, evaṁ koṭṭhāsato paricchijja desite mayā dhamme katamassa jānanassa antarā āsavānaṁ khayo hotīti ekaccassa kaṅkhā hotiyevāti adhippāyo. Diṭṭhi eva samanupassanā diṭṭhisamanupassanā. Diṭṭhisaṅkhāroti diṭṭhipaccayo saṅkhāro. Tato eva taṇhāpaccayo hotīti vuttaṁ ‘‘tatojo so saṅkhāro’’ti. Tato taṇhāto so saṅkhāro jātoti catūsu esa diṭṭhisaṅkhāro diṭṭhūpanissayo saṅkhāro jāyati. Avijjāsamphassoti avijjāsampayuttasamphasso. Evamettha bhagavā saḷāyatananāmarūpaviññāṇāni saṅkhārapakkhikāneva katvā dasseti.",
  "tika-s0303t0:254": "Ettake ṭhāneti ‘‘idha bhikkhave assutavā puthujjano’’tiādiṁ katvā yāva ‘‘na me bhavissatī’’ti ettake ṭhāne. Gahitagahitadiṭṭhinti sakkāyadiṭṭhiyā ‘‘so attā, so loko’’tiādinā pavattaṁ sassatadiṭṭhiṁ, no cassaṁ, no ca me siyā’’tiādinā pavattaṁ ucchedadiṭṭhinti tathā tathā gahitadiṭṭhiṁ. ‘‘Iti kho, bhikkhave, sopi saṅkhāro anicco’’tiādidesanāya vissajjāpento āgato. Tattha tatthevāssa uppannadiṭṭhivivecanato imissā desanāya puggalajjhāsayena pavattitatā veditabbā, tevīsatiyā ṭhānesu arahattapāpanena desanāvilāso. Tatojo so saṅkhāroti tato vicikicchāya paccayabhūtataṇhāto jāto vicikicchāya sampayutto saṅkhāro. Yadi sahajātādipaccayavasena tato taṇhāto jātoti tatojo saṅkhāroti vucceyya, idamayuttanti dassento ‘‘taṇhāsampayutta…pe… jāyatī’’ti codeti. Itaro upanissayakoṭi idhādhippetāti dassento ‘‘appahīnattā’’ti vatvā ‘‘yassa hī’’tiādinā tamatthaṁ vivarati. Na hi taṇhāya vicikicchā sambhavati. Yadi asati sahajātakoṭiyā upanissayakoṭiyā taṇhāpaccayā vicikicchāya sambhavo eva. Diṭṭhiyāpīti dvāsaṭṭhidiṭṭhiyāpi. Tenāha ‘‘catūsu hī’’tiādi. Vīsati sakkāyadiṭṭhiyo sassatadiṭṭhiṁ ucchedadiṭṭhiṁ vicikicchañca pakkhipitvā paccekaṁ aniccatāmukhena vipassanaṁ dassetvā arahattaṁ pāpetvā desanā niṭṭhāpitāti āha ‘‘tevīsatiyā ṭhānesū’’tiādi.",
  "tika-s0303t0:255": "Pālileyyasuttavaṇṇanā niṭṭhitā.",
  "tika-s0303t0:256": "10. Puṇṇamasuttavaṇṇanā",
  "tika-s0303t0:257": "82. Dissati apadissatīti deso, kāraṇaṁ, tañca kho ñāpakaṁ daṭṭhabbaṁ. Yañhi so jānitukāmo ruppanādisabhāvaṁ, paṭhamaṁ pana sarūpaṁ pucchitvā puna tassa viseso pucchitabboti paṭhamaṁ ‘‘ime nu kho’’tiādinā pucchaṁ karoti, idhāpi ca so viseso eva tassa bhikkhuno antanti dasseti. Ajānanto viya pucchati tesaṁ hetunti adhippāyo.",
  "tika-s0303t0:258": "Taṇhāchandamūlakā pabhavattā. Pañcupādānakkhandhāti ettha visesato taṇhupādānassa gahaṇaṁ itarassa taggahaṇeneva gahitaṁ tadavinābhāvatoti chandarāgo eva uddhaṭo. Idanti tappañhapaṭikkhipanaṁ. Yadipi khandhā upādānehi asahajātāpi honti upādānassa anārammaṇabhūtāpi, upādānaṁ pana tehi sahajātameva, tadārammaṇañca hotiyevāti dasseti. Na hi asahajātaṁ anārammaṇañca upādānaṁ atthīti. Idāni tamatthaṁ vivaritvā dassetuṁ ‘‘taṇhāsampayuttasmi’’ntiādi vuttaṁ, taṁ suviññeyyameva. Ārammaṇatoti ārammaṇakaraṇato. ‘‘Evaṁrūpo siya’’nti evaṁpavattassa chandarāgassa ‘‘evaṁvedano siya’’nti evaṁpavattiyā abhāvato tattha tattheva natasaṅkhārā bhijjanti, tasmā rūpavedanārammaṇānaṁ chandarāgādīnaṁ abhāvato attheva chandarāgavemattatā. Chandarāgassa pahānādivasena chandarāgapaṭisaṁyuttassa apucchitattā, ‘‘anusandhi na ghaṭiyatī’’ti vuttaṁ. Kiñcāpi na ghaṭiyatīti aññasseva pucchitattā, tathāpi sānusandhikāva pucchā, tato eva sānusandhikaṁ vissajjanaṁ. Tattha kāraṇamāha ‘‘tesaṁ tesa’’ntiādinā. Tena ajjhāsayānusandhivasena sānusandhikāneva pucchāvissajjanānīti dasseti.",
  "tika-s0303t0:259": "Puṇṇamasuttavaṇṇanā niṭṭhitā.",
  "tika-s0303t0:260": "Khajjanīyavaggavaṇṇanā niṭṭhitā.",
  "tika-s0303t0:261": "9. Theravaggo",
  "tika-s0303t0:262": "1. Ānandasuttavaṇṇanā",
  "tika-s0303t0:263": "83.Paṭiccāti nissayaṁ katvā. ‘‘Esohamasmī’’ti diṭṭhiggāho, ‘‘seyyohamasmī’’ti mānaggāho ca taṇhāvaseneva hontīti taṇhāpi tathāpavattiyā paccayabhūtā tathāpavatti evāti vuttaṁ ‘‘asmīti evaṁ pavattaṁ taṇhāmānadiṭṭhipapañcattayaṁ hotī’’ti. Daharasaddo bāladārakepi pavattatīti tato visesanatthaṁ ‘‘yuvā’’ti vuttaṁ. Yuvāpi eko amaṇḍanasīloti tato visesanatthaṁ ‘‘maṇḍanakajātiko’’ti vuttaṁ. Tena mukhanimittapaccavekkhaṇassa sabbhāvaṁ dasseti. Tanti ādāsamaṇḍalaṁ olokayato. Parammukhaṁ hutvā paññāyeyyāti yadi puratthimadisābhimukhaṁ hutvā ṭhitaṁ, mukhanimittampi puratthimadisābhimukhameva hutvā paññāyeyyāti attho. Yadipi parassa sadisassa mukhaṁ bhaveyya, tathāpi kāci asadisatā bhaveyyāti vuttaṁ ‘‘vaṇṇādīhi asadisaṁ hutvā paññāyeyyā’’ti. Nibhāsarūpanti paṭibhāsarūpaṁ. Nibhāsarūpaṁ tāva kaṁsādimaye pabhassare maṇḍale paññāyatu, udake pana kathanti ‘‘kena kāraṇenā’’ti pucchati. Itaro ‘‘mahābhūtānaṁ visuddhatāyā’’ti vadanto tatthāpi yathāladdhapabhassarabhāvenevāti dasseti. Ettha ca maṇḍanajātiko puriso viya puthujjano, ādāsatalādayo viya pañcakkhandhā, mukhanimittaṁ viya ‘‘asmī’’ti gahaṇaṁ, mukhanimittaṁ upādāya dissamānarūpādi viya ‘‘asmī’’ti sati ‘‘ahamasmī’’ti ‘‘parosmī’’tiādayo gāhavisesā. Abhisametoti abhisamito, ayameva vā pāṭho.",
  "tika-s0303t0:264": "Ānandasuttavaṇṇanā niṭṭhitā.",
  "tika-s0303t0:265": "2. Tissasuttavaṇṇanā",
  "tika-s0303t0:266": "84. Madhurakaṁ vuccati kāye vibhāranti āha – ‘‘madhurakajāto viyāti sañjātagarubhāvo viyā’’ti. Garubhāve sati lahutā anokāsāva, tathā mudutā kammaññatā cāti vuttaṁ ‘‘akammañño’’ti. ‘‘Kāye’’ti ānetvā vattabbaṁ. Na pakkhāyantīti pakāsā hutvā na khāyanti. Tenāha ‘‘na pākaṭā hontī’’ti. Upaṭṭhahantīti upatiṭṭhanti. Na dissatīti gahaṇaṁ na gacchati. Mahāvicikicchāti aṭṭhavatthukā soḷasavatthukā ca vimati. Na hi uppajjati paripakkakusalamūlattā.",
  "tika-s0303t0:267": "Kāmānametaṁ adhivacananti padaṁ uddharitvā yena adhippāyena bhagavatā ninnaṁ pallalaṁ kāmānaṁ nidassanabhāvena ābhataṁ, taṁ adhippāyaṁ vibhāvetuṁ ‘‘yathā hī’’tiādi vuttaṁ.",
  "tika-s0303t0:268": "Tissasuttavaṇṇanā niṭṭhitā.",
  "tika-s0303t0:269": "3. Yamakasuttavaṇṇanā",
  "tika-s0303t0:270": "85. Diṭṭhi eva diṭṭhigataṁ ‘‘gūthagataṁ muttagata’’nti (ma. ni. 2.119; a. ni. 9.11) yathā. Diṭṭhigataṁ nāma jātaṁ khandhavinimuttassa sattassa gahitattā.",
  "tika-s0303t0:271": "Kupiteti diṭṭhisaṅkhātarogena kupite. Paggayhāti tesaṁ bhikkhūnaṁ santike viya therassa sāriputtassa sammukhā attano laddhiṁ paggayha ‘‘evaṁ khvāha’’nti evaṁ nicchayena vattuṁ asakkonto.",
  "tika-s0303t0:272": "Anuyogavattaṁ nāma yena yutto, tassa attano gāhaṁ nijjhānakkhantiyāva yāthāvato pavedanaṁ. Therassa anuyoge bhummanti ‘‘taṁ kiṁ maññasi, āvuso yamakā’’tiādinā therena kathitapucchāya bhummaniddeso. Sace taṁ āvusoti idanti ‘‘sace taṁ, āvuso’’ti evamādikaṁ idaṁ vacanaṁ. Etanti yamakattheraṁ. Aññanti arahattaṁ. Vattabbākārena vadanto atthato arahattaṁ byākaronto nāma hotīti adhippāyena vadati.",
  "tika-s0303t0:273": "Etassa paṭhamamaggassāti etassa idāniyeva tiparivaṭṭadesanāvasāne tayā adhigatassa paṭhamamaggassa . Catūhi yogehīti attato piyato udāsinato veritoti catūhipi uppajjanaanatthayogehi.",
  "tika-s0303t0:274": "Upetīti taṇhupayadiṭṭhupayehi upādiyati taṇhādiṭṭhivatthuṁ pappoti. Upādiyatīti daḷhaggāhaṁ gaṇhāti. Adhitiṭṭhatīti abhinivissa tiṭṭhati. Kinti? ‘‘Attā me’’ti. Paccatthikā me eteti ete rūpavedanādayo pañcupādānakkhandhā mayhaṁ paccatthikā anatthāvahattāti vipassanāñāṇena ñatvā. Vipassanāya yojetvāti vipassanāya khandhe yojetvā.",
  "tika-s0303t0:275": "Yamakasuttavaṇṇanā niṭṭhitā.",
  "tika-s0303t0:276": "4. Anurādhasuttavaṇṇanā",
  "tika-s0303t0:277": "86.Tasseva vihārassāti mahāvane yasmiṁ vihāre bhagavā viharati, tasseva vihārassa. Imeti aññatitthiyā. Yasmā ayaṁ thero ṭhapanīyaṁ pañhaṁ ṭhapanīyabhāvena na ṭhapesi, tasmā. Aññatitthiyā…pe… etadavocuṁ. Tenāha ‘‘ekadesena sāsanasamayaṁ jānantā’’ti.",
  "tika-s0303t0:278": "Gahitameva hoti tato pageva siddhattā. Tenāha ‘‘tassa mūlattā’’ti. Evanti ‘‘dukkhañceva paññapemi, dukkhassa ca nirodha’’nti evaṁ. Vaṭṭavivaṭṭamevāti pañcannaṁ pana khandhānaṁ samanupassanāya vasena vaṭṭaṁ, ‘‘evaṁ passa’’ntiādinā vivaṭṭaṁ kathitameva.",
  "tika-s0303t0:279": "Anurādhasuttavaṇṇanā niṭṭhitā.",
  "tika-s0303t0:280": "5. Vakkalisuttavaṇṇanā",
  "tika-s0303t0:281": "87.Nagaramajjhe mahāābādho uppajjīti nagaramajjhena āgacchanto kammasamuṭṭhāno mahanto ābādho uppajjati. Samantato adhosīti sabbabhāgena paripphandi. Iriyāpathaṁ yāpetunti sayananisajjādibhedaṁ iriyāpathaṁ pavattetuṁ. Nivattantīti osakkanti, parihāyantīti attho. Adhigacchantīti vaḍḍhanti. Satthu guṇasarīraṁ nāma navavidhalokuttaradhammādhigamamūlanti katvā vuttaṁ ‘‘navavidho hi…pe… kāyo nāmā’’ti, yathā sattānaṁ kāyo paṭisandhimūlako.",
  "tika-s0303t0:282": "Kāḷasilāyaṁ katavihāro kāḷasilāvihāro. Maggavimokkhatthāyāti aggamaggavimokkhādhigamāya. Devatāti suddhāvāsadevatā. Alāmakaṁ nāma puthujjanakālakiriyāya abhāvato. Tenāha ‘‘thero kirā’’tiādi . Ekaṁ dve ñāṇānīti ekaṁ dve paccavekkhaṇañāṇāni sabhāvato avassaṁ uppajjanti, ayaṁ dhammatā. Maggaphalanibbānapaccavekkhaṇāni taṁtaṁmaggavuṭṭhāne uppajjanti eva. Ekaṁ dveti vacanaṁ uppannabhāvadassanatthaṁ vuttaṁ.",
  "tika-s0303t0:283": "Dhūmāyanabhāvo dhūmākāratā, tathā timirāyanabhāvo.",
  "tika-s0303t0:284": "Vakkalisuttavaṇṇanā niṭṭhitā.",
  "tika-s0303t0:285": "6. Assajisuttavaṇṇanā",
  "tika-s0303t0:286": "88.Passambhitvāti nirodhetvā. No ca svāhanti no ca su ahaṁ. Parihāyi kuppadhammattā. Etanti samādhimattasāraṁ, sīlamatte pana vattabbameva natthi. Kathaṁ hotīti kathaṁ abhinandanā hoti. Dukkhaṁ patvāti dukkhuppattihetu sukhaṁ pattheti ‘‘evaṁ me dukkhapariḷāho na bhavissatī’’ti. Yadaggenāti yena bhāgena. ‘‘Dukkhaṁ patthetiyevā’’ti vatvā tattha kāraṇamāha ‘‘sukhavipariṇāmena hī’’tiādi. Sukhaviparivatte sukhavipariṇāmadukkhaṁ, tasmā sukhaṁ abhinandanto atthato dukkhaṁ abhinandati nāma.",
  "tika-s0303t0:287": "Assajisuttavaṇṇanā niṭṭhitā.",
  "tika-s0303t0:288": "7. Khemakasuttavaṇṇanā",
  "tika-s0303t0:289": "89.Attaniyanti diṭṭhigatikaparikappitassa attano santakaṁ. Tenāha ‘‘attano parikkhārajāta’’nti. Taṇhāmāno adhigato arahattassa anadhigatattā, no diṭṭhimāno adhigato, tathā kāmarāgabyāpādāpi. Anāgāmī kira khemakatthero, ‘‘sakadāgāmī’’ti keci vadanti. Sandhāvanikāyāti sañcaraṇena. Tenāha ‘‘punappunaṁ gamanāgamanenā’’ti. Catukkhattuṁ gamanāgamanenāti catukkhattuṁ gamanena ca āgamanena ca. Tenāha – ‘‘taṁ divasaṁ dviyojanaṁ addhānaṁ āhiṇḍī’’ti. Ñatvāti ajjhāsayaṁ ñatvā. Theroti khemakatthero.",
  "tika-s0303t0:290": "Rūpameva asmīti vadatīti rūpakkhandhameva ‘‘asmī’’ti gāhassa vatthuṁ katvā vadati. Adhigato taṇhāmāno.",
  "tika-s0303t0:291": "Aṇusahagatoti aṇubhāvaṁ gato. Tenāha ‘‘sukhumo’’ti. Tayo khārā viya tisso anupassanā cittasaṁkilesassa visodhanato. Sīlagandhādīhi guṇagandhehi.",
  "tika-s0303t0:292": "Kathetunti uddesavasena kathetuṁ. Pakāsetunti niddesavasena tamatthaṁ pakāsetuṁ. Jānāpetunti kāraṇavasena jānāpetuṁ. Patiṭṭhāpetunti kathāpetuṁ. Vivaṭaṁ kātunti udāharaṇaṁ vaṇṇetvā pākaṭaṁ kātuṁ . Suvibhattaṁ kātunti anvayato byatirekato suṭṭhu, vibhattaṁ kātuṁ. Uttānakaṁ kātunti upanayanigamehi tamatthaṁ vibhūtaṁ kātuṁ. Aññena nīhārenāti vipassanāvimuttena cittābhinīhārena.",
  "tika-s0303t0:293": "Khemakasuttavaṇṇanā niṭṭhitā.",
  "tika-s0303t0:294": "8. Channasuttavaṇṇanā",
  "tika-s0303t0:295": "90.Makkhīti guṇamakkhanalakkhaṇena makkhena samannāgato. Paḷāsīti yugaggāhalakkhaṇena paḷāsena samannāgato. Etaṁ avocāti ‘‘ovadantu maṁ…pe… passeyya’’nti etaṁ avoca.",
  "tika-s0303t0:296": "Theranti channattheraṁ. Attano duggahaṇena kañci upārambhampi kareyya. Tena vuttaṁ ‘‘evaṁ kira nesaṁ ahosī’’tiādi. Niddosamevassa katvāti ādito anurūpattameva katvā saddhammaṁ kathessāmāti.",
  "tika-s0303t0:297": "Paritassanā upādānanti bhayaparitassanā diṭṭhupādānaṁ. Anattani sati anattakatāni kammāni kamattānaṁ phusissantīti bhayaparitassanā ceva diṭṭhupādānañca uppajjati. Paṭinivattatīti yathāraddhavipassanāto paṭinivattati, nāsakkhīti attho. Kasmā panetassa vipassanamanuyuñjantassa evaṁ ahosīti tattha kāraṇaṁ vadati ‘‘ayaṁ kirā’’tiādinā. Evanti ‘‘ko nu kho me attā’’ti evaṁ na hoti. Tāvatikā vissatthīti ‘‘mayhaṁ dhammaṁ desetū’’ti vuttavissāso atthīti attho. Idaṁ kaccānasatthaṁ addasāti yojanā. ‘‘Dvayanissito, kaccāna, loko’’tiādi diṭṭhiviniveṭhanā. ‘‘Ete te, kaccāna, ubho ante anupagammā’’tiādi buddhabaladīpanā.",
  "tika-s0303t0:298": "Channasuttavaṇṇanā niṭṭhitā.",
  "tika-s0303t0:299": "9-10. Rāhulasuttādivaṇṇanā",
  "tika-s0303t0:300": "91-92.Etāni suttāni. Idhāgatānīti imasmiṁ vagge ānītāni saṅgītikārehīti.",
  "tika-s0303t0:301": "Rāhulasuttādivaṇṇanā niṭṭhitā.",
  "tika-s0303t0:302": "Theravaggavaṇṇanā niṭṭhitā.",
  "tika-s0303t0:303": "10. Pupphavaggo",
  "tika-s0303t0:304": "1. Nadīsuttavaṇṇanā",
  "tika-s0303t0:305": "93.Pabbateyyāti pabbatato āgatā. Tato eva ohārinī. Tenassā caṇḍasotataṁ dasseti. Dūraṁ gacchatīti dūraṅgamā. Tenassā mahoghataṁ dasseti.",
  "tika-s0303t0:306": "Soteti vaṭṭasote. Catūhi gāhehīti ‘‘rūpaṁ attato samanupassatī’’tiādinayappavattehi catūhi gāhehi. Palujjanattāti chinnattā. Sokādibyasanappattīti sokādianatthuppatti.",
  "tika-s0303t0:307": "Nadīsuttavaṇṇanā niṭṭhitā.",
  "tika-s0303t0:308": "2. Pupphasuttavaṇṇanā",
  "tika-s0303t0:309": "94.Vivadatīti vivādaṁ karoti. Vadantoti ayathāsabhāvena vadanto. Vivadati dhammatāya viruddhaṁ katvā vadati. Lokadhammoti lujjanasabhāvadhammo. Ko pana soti āha ‘‘khandhapañcaka’’nti. Tenāha ‘‘taṁ hī’’tiādi. Kathaṁ karomīti kena pakārenāhaṁ bālaṁ ajānantaṁ karomi. Tenāha ‘‘mayhaṁ hī’’tiādi. Tathā cāha ‘‘akkhāto vo mayā maggo’’tiādi (dha. pa. 275). ‘‘Tayo lokā kathitā’’ti vatvā taṁ vivarituṁ ‘‘nāhaṁ, bhikkhave’’tiādimāha.",
  "tika-s0303t0:310": "Pupphasuttavaṇṇanā niṭṭhitā.",
  "tika-s0303t0:311": "3. Pheṇapiṇḍūpamasuttavaṇṇanā",
  "tika-s0303t0:312": "95. Kenaci kāraṇena yujjhitvā gahetuṁ na sakkāti ayujjhā nāma. Nivattanaṭṭhāneti udakappavāhassa nivattitaṭṭhāne.",
  "tika-s0303t0:313": "Anusotāgamaneti anusotaṁ āgamanahetu, ‘‘anusotāgamanenā’’ti vā pāṭho. Anupubbena pavaḍḍhitvāti tattha tattha uṭṭhitānaṁ khuddakamahantānaṁ pheṇapiṇḍānaṁ saṁsaggena pakārato vuddhiṁ patvā. Āvaheyyāti ānetvā vaheyya. Kāraṇena upaparikkheyyāti ñāṇena vīmaṁseyya. ‘‘Sāro nāma kiṁ bhaveyyā’’ti vatvā sabbaso tadabhāvaṁ dassento ‘‘vilīyitvā viddhaṁseyyevā’’ti āha. Tena rūpampi nissāratāya bhijjatevāti dasseti. Yathā hi aniccatāya asāratāsiddhi, evaṁ asāratāyapi aniccatāsiddhīti aniccatāya eva niccasāraṁ thirabhāvasāraṁ dhuvasāraṁ sāmīnivāsīkārakabhūtassa attano vase pavattanampettha natthīti āha ‘‘rūpampi…pe… nissāramevā’’ti. Soti pheṇapiṇḍo. Gahitopi upāyena tamatthaṁ na sādheti anarahattā. Anekasandhighaṭito tathā tathā ghaṭito hutvā.",
  "tika-s0303t0:314": "Byāmamattampi etarahi manussānaṁ vasena. Avassameva bhijjati taraṅgabbhāhataṁ hutvā.",
  "tika-s0303t0:315": "Tasmiṁ tasmiṁ udakabindumhi patite. Udakatalanti udakapiṭṭhiṁ. Aññato patantaṁ udakabinduṁ. Udakajallanti santānakaṁ hutvā ṭhitaṁ udakamalaṁ. Tañhi saṁkaḍḍhitvā tato udakaṁ puṭaṁ karoti, tasmiṁ puṭe pubbuḷasamaññā. Vatthunti cakkhādivatthuṁ. Ārammaṇanti rūpādiārammaṇaṁ. Kilesajallanti purimasiddhaṁ, paṭilabbhamānaṁ vā kilesamalaṁ. Phassasaṅghaṭṭananti phassasamodhānaṁ. Pubbuḷasadisā muhuttaramaṇīyatāya. Yasmā ghammakāle sūriyātapasantāpābhinibbattarasmijālanipāte tādise bhūmipadese ito cito samuggatavātavegasamuddhaṭaviruḷhasaṅkhātesu paribbhamantesu aṇuparamāṇutajjārippakāresu bhūtasaṅghātesu marīcisamaññā, tasmā sabbaso sāravirahitāti vuttaṁ ‘‘saññāpi asārakaṭṭhena marīcisadisā’’ti. Yasmā ca passantānaṁ yebhuyyena udakākārena khāyati, tasmā ‘‘gahetvā pivituṁ vā’’tiādi vuttaṁ. Nīlādianubhavanatthāyāti nīlādiārammaṇassa anubhavanatthāya. Phandatīti phandanākārappattā viya hoti appahīnataṇhassa puggalassa. Vippalambheti appahīnavipallāsaṁ puggalaṁ. Tenāha ‘‘idaṁ nīlaka’’ntiādi. Saññāvipallāsato hi cittavipallāso, tato diṭṭhivipallāsoti. Vippalambhanenāti vippakāravaseneva ārammaṇassa lambhanena. Vippakāravasena hi etaṁ lambhanaṁ, yadidaṁ anudakameva udakaṁ katvā dassanaṁ anagarameva nagaraṁ katvā gandhabbanāṭakādidassanaṁ.",
  "tika-s0303t0:316": "Kukkukaṁ vuccati kadalikkhandhassa sabbapattavaṭṭīnaṁ abbhantare daṇḍakanti āha ‘‘akukkukajātanti anto asañjātaghanadaṇḍaka’’nti. Na tathā hotīti yadatthāya upanītaṁ, tadatthāya na hoti. Nānālakkhaṇoti nānāsabhāvo. Saṅkhārakkhandhovāti eko saṅkhārakkhandhotveva vuccati.",
  "tika-s0303t0:317": "Assāti purisassa. Apagatapaṭalapiḷakanti apagatapaṭaladosañceva apagatapiḷakadosañca. Asārabhāvadassanasamatthanti asārassa asārabhāvadassanasamatthaṁ. Ittarāti parittakālā, na ciraṭṭhitikā. Tenāha ‘‘lahupaccupaṭṭhānā’’ti. Aññadeva ca āgamanakāle cittanti idañca oḷārikavaseneva vuttaṁ. Tathā hi ekaccharakkhaṇe anekakoṭisatasahassasaṅkhāni cittāni uppajjitvā nirujjhanti. Māyāya dassitaṁ rūpaṁ māyāti vuttaṁ. Yaṁkiñcideva kapāliṭṭhakapāsāṇavālikādiṁ. Vañcetīti asuvaṇṇameva suvaṇṇanti, amuttameva muttātiādinā vañceti. Nanu ca saññāpi marīci viya vippalambheti vañceti, idampi viññāṇaṁ māyā viya vañcetīti ko imesaṁ visesoti? Vacanattho nesaṁ sādhāraṇo. Tathāpi saññā anudakaṁyeva udakaṁ katvā gāhāpentī, apurisaññeva purisaṁ katvā gāhāpentī vippalambhanavasena appavisayā, viññāṇaṁ pana yaṁ kiñci ataṁsabhāvaṁ taṁ katvā dassentī māyā viya mahāvisayā. Tenāha ‘‘yaṁkiñcidevā’’tiādi. Evampīti ativiya lahuparivattibhāvenapi māyāsadisanti.",
  "tika-s0303t0:318": "Desitāti evaṁ desitā pheṇapiṇḍādiupamāhi.",
  "tika-s0303t0:319": "Bhūri vuccati pathavī, saṇhaṭṭhena vipulaṭṭhena ca bhūrisadisapaññatāya bhūripañño. Tenāha ‘‘saṇhapaññena cevā’’tiādi. Kimigaṇādīnanti ādi-saddena anekagijjhādike saṅgaṇhāti. Paveṇīti dhammapabandho. Bālalāpinī ‘‘ahaṁ mamā’’tiādinā. Sesadhātuyo gahetvāva bhijjati ekuppādekanirodhattā, vatthurūpanissayapaccayattā ‘‘aya’’nti na visuṁ gahitaṁ. Vadhabhāvatoti vadhassa maraṇassa atthibhāvato. Saraṇanti paṭisaraṇaṁ.",
  "tika-s0303t0:320": "Pheṇapiṇḍūpamasuttavaṇṇanā niṭṭhitā.",
  "tika-s0303t0:321": "4-6. Gomayapiṇḍasuttādivaṇṇanā",
  "tika-s0303t0:322": "96-98. Sassataṁ sabbakālaṁ yāva kappavuṭṭhānā hontīti sassatiyo, sineruādayo. Tāhi samaṁ samakālaṁ. Anenāti bhagavatā. Nayidanti ettha ya-kāro padasandhikaro, idanti nipātapadaṁ. Taṁ pana yena yena sambandhīyati, taṁ tiliṅgova hotīti ‘‘ayaṁ maggabrahmacariyavāso’’ti vuttaṁ. ‘‘Na paññāyeyyā’’ti vatvā tamatthaṁ vivarituṁ ‘‘maggo hī’’tiādi vuttaṁ. Vivaṭṭentoti vinivaṭṭento appavattiṁ karonto.",
  "tika-s0303t0:323": "Rājadhānīti rañño nivāsanagaraṁ. Suttamayanti cittavaṇṇavaṭṭikāmayaṁ.",
  "tika-s0303t0:324": "Gomayapiṇḍasuttādivaṇṇanā niṭṭhitā.",
  "tika-s0303t0:325": "7. Gaddulabaddhasuttavaṇṇanā",
  "tika-s0303t0:326": "99.Yaṁ mahāsamuddoti ettha yanti samayassa paccāmasanaṁ. Bhummatthe cetaṁ paccattavacananti āha ‘‘yasmiṁ samaye’’ti. So ca samayo ayanti dassento ‘‘pañcame sūriye uṭṭhite’’ti āha. Paricchedaṁ na vadāmi paricchedakārikāya aggamaggavijjāya anadhigatattā. Sunakho viya vaṭṭanissito bālo asavasabhāvato. Gaddulo viya diṭṭhibandho. Sakkāyo tassa asavasabhāvato. Puthujjanassa sakkāyānuparivattananti ‘‘santāne sattavohāro’’ti taṁ tato aññaṁ katvā bhedena niddeso.",
  "tika-s0303t0:327": "Gaddulabaddhasuttavaṇṇanā niṭṭhitā.",
  "tika-s0303t0:328": "8. Dutiyagaddulabaddhasuttavaṇṇanā",
  "tika-s0303t0:329": "100.Diṭṭhigaddulanissitāyāti sahajātādipaccayavasena diṭṭhigaddulanissitāya nissāyeva pavattati tato attānaṁ vivecetuṁ asakkuṇeyyattā. Cittasaṁkilesenevāti dasavidhakilesavatthuvasena cittassa saṁkiliṭṭhabhāvena. Ariyamaggādhigamanena cittassa vodānattā vodāyanti visujjhanti.",
  "tika-s0303t0:330": "Vicaraṇacittanti gahetvā vicaraṇavasena vicaraṇacittaṁ. Saṅkhānāmāti evaṁnāmakā. Brāhmaṇapāsaṇḍikāti jātiyā brāhmaṇā, channavutiyā pāsaṇḍesu taṁ saṅkhāsaññitaṁ pāsaṇḍaṁ paggayha vicaraṇakā. Paṭakoṭṭhakanti dussāpaṇakaṁ. Dassentāti yathāgatikammavipākacittataṁ dassentā . Taṁ cittanti taṁ paṭakoṭṭhakacittaṁ gahetvā vicaranti. Cintetvā katattāti ‘‘imassa rūpassa evaṁ hatthapādā, evaṁ mukhaṁ likhitabbaṁ, evaṁ ākāravatthaggahaṇāni, evaṁ kiriyāvisesā, evaṁ kiriyāvibhāgaṁ, sattavisesānaṁ vibhāgaṁ kātabba’’nti tassa ubbattanakhipanapavattanādipayojanañcāti sabbametaṁ tathā cintetvā katattā cittena manasā cintitaṁ nāma. Upāyapariyesanacittanti ‘‘hatthapādā evaṁ likhitabbā’’tiādinā yathāvuttaupāyassa ceva pubbe pavattassa bhūmiparikammavaṇṇadhātusammāyojanupāyassa ca vasena pavattaṁ cittaṁ. Tatopi cittataranti tato cittakammatopi cittataraṁ cittakārena cintitappakārānaṁ sabbesaṁyeva cittakamme anipphajjanato. Kammacittenāti kammaviññāṇena. Kammacittenāti vā kammassa cittabhāvena. So kammassa vicittabhāvo taṇhāvasena jāyatīti veditabbo. Svāyamattho aṭṭhasālinīṭīkāyaṁ vibhāvito. Evaṁ cittāti evaṁ cittarūpavisesā. Yoniṁ upanetīti taṁ taṁ aṇḍajādibhedaṁ yonivisesaṁ pāpeti vaṇṇaviseso viya phalikamaṇikaṁ. Na hi visesā hitavicittasāmatthiyakammaṁ yoniṁ upaneti, tassa tassa vipākuppattiyā paccayo hoti. Yonimūlako tesaṁ cittabhāvoti yaṁ yaṁ yoniṁ kammaṁ satte upaneti, taṁtaṁyonimūlako tesaṁ sattānaṁ cittavicittabhāvo. Tenāha ‘‘yoniupagatā’’tiādi. Sadisacittāva sadisacittabhāvā eva. Itītiādi vuttasseva atthassa uppaṭipāṭiyā nigamanaṁ.",
  "tika-s0303t0:331": "Tiracchānagatacittabhāvato cittasseva savisesaṁ cittabhāvakaraṇaṁ dassetuṁ ‘‘apicā’’tiādi vuttaṁ. Tattha cittaṁ nāmetaṁ cittatarameva veditabbanti sambandho. Sahajātadhammacittatāyāti rāgādisaddhādidhammavicittabhāvena. Bhūmicittatāyāti adhiṭṭhānacittatāya. Kammanānattaṁ mūlaṁ kāraṇaṁ etesanti kammanānattamūlakā, tesaṁ. Liṅganānattaṁ itthiliṅgādinānattavasena ceva taṁtaṁsaṇṭhānanānattavasena ca veditabbaṁ. Saññānānattaṁ itthipurisadevamanussādisaññānānattavasena . Vohāranānattaṁ tissotiādivohāranānattavasena. Cittānaṁ vicittānaṁ. Taṁtaṁvohāranānattampi citteneva paññapīyati. Raṅgajātarūpasamuṭṭhāpanādinā vatthaṁ rañjayatīti rajako, vaṇṇakāro. Puthujjanassa attabhāvasaññitarūpasamuṭṭhāpanatā niyatā ekantikāti puthujjanaggahaṇaṁ. ‘‘Abhirūpaṁ rūpaṁ samuṭṭhāpetī’’ti ānetvā sambandho.",
  "tika-s0303t0:332": "Dutiyagaddulabaddhasuttavaṇṇanā niṭṭhitā.",
  "tika-s0303t0:333": "9. Vāsijaṭasuttavaṇṇanā",
  "tika-s0303t0:334": "101.Atthassāti hitassa. Asādhikā ‘‘bhāvanānuyogaṁ ananuyuttassā’’ti ananuyuttassa vuttattā. Itarāti sukkapakkhaupamā. Sādhikā bhāvanāyogassa anuyuttattā. Tañhi tassa sādhikā veditabbā. Sambhāvanattheti paramatthasambhāvane. Evañhi kaṇhapakkhepi apisaddaggahaṇaṁ samatthitaṁ hoti. Sambhāvanattheti vā parikappanattheti attho. Saṅkhātabbe atthe aniyamato vuccamāne saṅkhāto aniyamattho vāsaddo vattabboti ‘‘aṭṭha vā’’tiādi vuttaṁ. Ūnādhikānīti ūnānipi adhikānipi kiñcāpi honti, ekaṁso pana gahetabboti ‘‘aṭṭha vā dasa vā dvādasa vā’’ti vuttaṁ. Evaṁ vacanaṁ sandhāya ‘‘vacanasiliṭṭhatāyā’’tiādi vuttaṁ. Pādanakhasikhāhi akopanavasena sammā adhisayitāni. Utunti uṇhautuṁ kāyusmāvasena. Tenāha ‘‘usmīkatānī’’ti. Bhāvitānīti kukkuṭavāsanāya vāsitāni. Sammāadhisayanāditividhakiriyākaraṇena imaṁ appamādaṁ katvā. Sotthinā abhinibbhijjitunti anantarāyena tato nikkhamituṁ. Idāni tamatthaṁ vivaranto ‘‘te hī’’tiādimāha. Sayampīti aṇḍāni. Pariṇāmanti paripakkaṁ bahinikkhamanayoggataṁ.",
  "tika-s0303t0:335": "Tanti opammasampaṭipādanaṁ. Evanti idāni vuccamānākārena. Atthenāti upameyyatthena. Saṁsanditvā sammā yojetvā. Sampayuttadhammavasena ñāṇassa tikkhādibhāvo veditabbo. Ñāṇassa hi sabhāvato satinepakkato ca tikkhabhāvo, samādhivasena sūrabhāvo, saddhāvasena vippasannabhāvo , vīriyavasena pariṇāmabhāvo. Pariṇāmakāloti balavavipassanākālo. Vaḍḍhitakāloti vuṭṭhānagāminivipassanākālo. Anulomaṭṭhānassa hi vipassanā gahitagabbhā nāma tadā maggagabbhassa gahitattā. Tajjātikanti tassa vipassanānuyogassa anurūpaṁ. Satthāpi gāthāya avijjaṇḍakosaṁ paharati bhindāpeti.",
  "tika-s0303t0:336": "Olambakasaṅkhātanti olambakasuttasaṅkhātaṁ. Palanti tassa suttassa nāmaṁ. Dhāretvāti dārūnaṁ heyyādijānanatthaṁ upanetvā. Dārūnaṁ gaṇḍaṁ haratīti palagaṇḍoti etena palena gaṇḍahāro ‘‘palagaṇḍo’’ti pacchimapade uttarapadalopena niddesoti dasseti. Gahaṇaṭṭhāneti hatthena gahetabbaṭṭhāne. Sammadeva khepīyanti etena kāyaduccaritādīnīti saṅkhepo, tena. Vipassanaṁ anuyuñjantassa puggalasseva divase divase āsavānaṁ parikkhayo idha ‘‘vipassanāyānisaṁso’’ti adhippeto. Hemantikena karaṇabhūtena. Bhummatthe vā etaṁ karaṇavacanaṁ, hemantiketi attho. Paṭippassambhantīti paṭippassaddhaphalāni honti. Tenāha ‘‘pūtikāni bhavantī’’ti.",
  "tika-s0303t0:337": "Mahāsamuddo viya sāsanaṁ sabhāvagambhīrabhāvato. Nāvā viya yogāvacaro mahoghuttaraṇato. Pariyādānaṁ viyāti parito aparipūraṇaṁ viya. Khajjamānānanti saṅkhādantena viya udakena khepiyamānānaṁ bandhanānaṁ. Tanubhāvoti pariyuṭṭhānuppattiyā asamatthatāya dubbalabhāvo. Vipassanāñāṇapītipāmojjehīti vipassanāñāṇasamuṭṭhitehi pītipāmojjehi. Okkhāyamāne pakkhāyamāneti vividhapaṭipattiyā ukkhāyamāne paṭisaṅkhānupassanāya pakkhāyamāne. Dubbalatā dīpitā ‘‘appakasireneva saṁyojanāni paṭippassambhanti, pūtikāni bhavantī’’ti vuttattā.",
  "tika-s0303t0:338": "Vāsijaṭasuttavaṇṇanā niṭṭhitā.",
  "tika-s0303t0:339": "10. Aniccasaññāsuttavaṇṇanā",
  "tika-s0303t0:340": "102.Bhāventassāti vipassanāya maggaṁ bhāventassa uppannasaññā. Tenāha – ‘‘sabbaṁ kāmarāgaṁ pariyādiyatī’’tiādi. Santānetvāti kasanaṭṭhānaṁ sabbaso vitanetvā pattharitvā. Kilesāti upakkilesappabhedā kilesā. Aniccasaññāñāṇenāti aniccasaññāsahagatena ñāṇena.",
  "tika-s0303t0:341": "Lāyananti lāyanaṁ viya nayanaṁ viya nicchoṭanaṁ viya ca aniccasaññāñāṇaṁ. Iminā atthenāti iminā yathāvuttena pāḷiyā atthena, upamā saṁsandetabbāti ettha pabbajalāyako viya yogāvacaro. Lāyanādinā tassa tattha katakiccatāya parituṭṭhi viya imassa kilese sabbaso chinditvā phalasamāpattisukhena kālassa vītināmanā.",
  "tika-s0303t0:342": "Kūṭaṁ gacchantīti pārimantena kūṭaṁ gacchanti. Kūṭaṁ pavisanabhāvenāti kūṭacchiddaṁ aggena pavisanavasena. Samosaritvāti chidde anupavisanavasena ca āhacca avaṭṭhānena ca samosaritvā ṭhitā. Kūṭaṁ viya aniccasaññā aniccānupassanāvasena avaṭṭhānassa mūlabhāvato. Gopānasiyo viya catubhūmakakusalā dhammā aniccasaññāmūlakattā. Kūṭaṁ aggaṁ sabbagopānasīnaṁ tathāadhiṭṭhānassa padhānakāraṇattā. Aniccasaññā aggāti etthāpi eseva nayo. Aniccasaññā lokiyāti idaṁ aniccasaññānupassanaṁ sandhāya vuttaṁ. Aniccānupassanāmukhena adhigataariyamagge uppannasaññā aniccasaññāti vattabbataṁ labhatīti ‘‘aniccasaññā, bhikkhave, bhāvitā bahulīkatā sabbaṁ kāmarāgaṁ pariyādiyatī’’tiādi vuttaṁ. Tathā hi dhammasaṅgahe (dha. sa. 357, 360) ‘‘yasmiṁ samaye lokuttaraṁ saññaṁ bhāvetī’’tiādinā saññāpi uddhaṭā. Sabbāsu upamāsūti mūlasantānaupamādīsu pañcasu upamāsu. Purimāhīti kassakapabbajalāyanaambapiṇḍiupamāhi aniccasaññāya kiccaṁ vuttaṁ mūlasantānakapadālanapabbajalāyanavaṇṭacchedanapadesena aniccasaññāya paṭipakkhapacchedanassa dassitattā. Pacchimāhi balaṁ dassitaṁ paṭipakkhātibhāvassa jotitattā.",
  "tika-s0303t0:343": "Aniccasaññāsuttavaṇṇanā niṭṭhitā.",
  "tika-s0303t0:344": "Pupphavaggavaṇṇanā niṭṭhitā.",
  "tika-s0303t0:345": "Majjhimapaṇṇāsako samatto.",
  "tika-s0303t0:346": "11. Antavaggo",
  "tika-s0303t0:347": "1. Antasuttavaṇṇanā",
  "tika-s0303t0:348": "103. Aññamaññaṁ asaṁsaṭṭhabhāvena eti gacchatīti anto, bhāgoti āha ‘‘antāti koṭṭhāsā’’ti. ‘‘Sakkāyanirodhanto’’ti nirodhapaccayassa gahitattā vuttaṁ ‘‘catusaccavasena pañcakkhandhe yojetvā’’ti. Antoti…pe… ajjhāsayavasena vuttaṁ yathānulomadesanattā suttantadesanāya.",
  "tika-s0303t0:349": "Antasuttavaṇṇanā niṭṭhitā.",
  "tika-s0303t0:350": "2-3. Dukkhasuttādivaṇṇanā",
  "tika-s0303t0:351": "104-105.Dutiyampīti api-saddo sampiṇḍanattho. Tena na kevalaṁ paṭhamasuttameva, atha kho dutiyampīti.",
  "tika-s0303t0:352": "Tatiyampi tathevāti iminā ‘‘pañcakkhandhe catusaccavasena yojetvā’’ti idaṁ upasaṁharati.",
  "tika-s0303t0:353": "Dukkhasuttādivaṇṇanā niṭṭhitā.",
  "tika-s0303t0:354": "4. Pariññeyyasuttavaṇṇanā",
  "tika-s0303t0:355": "106.Pariññeyyeti ettha tisso pariññā ñātapariññā, tīraṇapariññā, pahānapariññāti. Tāsu ñātapariññā yāvadeva tīraṇapariññatthā. Tīraṇapariññā ca yāvadeva pahānapariññatthāti . Tattha ukkaṭṭhāya pariññāya kiccadassanavasena atthaṁ dassento ‘‘pariññeyyeti parijānitabbe samatikkamitabbe’’ti, pahātabbeti attho. Tenāha bhagavā – ‘‘katamā ca, bhikkhave, pariññā? Rāgakkhayo, dosakkhayo, mohakkhayo’’ti, tasmā samatikkamanti, samatikkantaṁ pahānassa upāyaṁ. Samatikkamitvā ṭhitanti pajahitvā ṭhitanti ayamettha attho.",
  "tika-s0303t0:356": "Pariññeyyasuttavaṇṇanā niṭṭhitā.",
  "tika-s0303t0:357": "5-10. Samaṇasuttādivaṇṇanā",
  "tika-s0303t0:358": "107-112.Cattārisaccāni kathitāni assādādīnaṁ samudayādīnañca desitattā.",
  "tika-s0303t0:359": "Kilesappahānaṁ kathitaṁ rāgappahānassa jotitattā.",
  "tika-s0303t0:360": "Samaṇasuttādivaṇṇanā niṭṭhitā.",
  "tika-s0303t0:361": "Antavaggavaṇṇanā niṭṭhitā.",
  "tika-s0303t0:362": "12. Dhammakathikavaggo",
  "tika-s0303t0:363": "1-2. Avijjāsuttādivaṇṇanā",
  "tika-s0303t0:364": "113-114.Yāvatāti yasmā. Imāya…pe… samannāgatoti ‘‘idaṁ dukkhanti yathābhūtaṁ nappajānātī’’tiādinā nayena vuttāya catūsu ariyasaccesu aññāṇasabhāvāya avijjāya sammohena samannāgato. Ettāvatāti ettakena kāraṇena avijjāgato samaṅgībhūtena upagato, avijjāya vā upeto nāma hoti.",
  "tika-s0303t0:365": "Dutiyepīti vijjāsutte. ‘‘Vijjāvasena desanā’’ti ayameva visesoti āha ‘‘eseva nayo’’ti.",
  "tika-s0303t0:366": "Avijjāsuttādivaṇṇanā niṭṭhitā.",
  "tika-s0303t0:367": "3. Dhammakathikasuttavaṇṇanā",
  "tika-s0303t0:368": "115.Paṭhamenadhammakathiko kathito ‘‘dhammaṁ desetī’’ti vuttattā. Dutiyena sekhabhūmi kathitā ‘‘paṭipanno hotī’’ti vuttattā, tatiyena asekhabhūmi kathitā ‘‘anupādāvimutto hotī’’ti vuttattā. Dhammakathikaṁ pucchitena bhagavatā. Visesetvāti dhammakathikabhāvato visesetvā ukkaṁsetvā. Dve bhūmiyoti sekkhāsekkhabhūmiyo.",
  "tika-s0303t0:369": "Dhammakathikasuttavaṇṇanā niṭṭhitā.",
  "tika-s0303t0:370": "4. Dutiyadhammakathikasuttavaṇṇanā",
  "tika-s0303t0:371": "116.Tīṇivissajjanānīti yathāpucchaṁ tīṇi vissajjanāni.",
  "tika-s0303t0:372": "Dutiyadhammakathikasuttavaṇṇanā niṭṭhitā.",
  "tika-s0303t0:373": "5-9. Bandhanasuttādivaṇṇanā",
  "tika-s0303t0:374": "117-121.Tīraṁ vuccati vaṭṭaṁ orimatīranti katvā. Tenāha ‘‘athāyaṁ itarā pajā, tīramevānudhāvatī’’ti (dha. pa. 85). Pāraṁ vuccati nibbānaṁ saṁsārassa pārimanti katvā. Baddhoti anusayappahānassa akatattā kilesabandhanena baddho, sukkapakkhepi diṭṭhisamanupassanāya rūpādibandhanassa paṭikkhepamattameva vuttaṁ, na vimokkhanti adhippāyo. Imasmiṁ sutte vaṭṭadukkhaṁ kathitanti ‘‘tīradassī pāradassī, parimutto so dukkhasmāti vadāmī’’ti āgatattā vaṭṭavivaṭṭaṁ kathikanti vattuṁ sakkā.",
  "tika-s0303t0:375": "Chaṭṭhādīni uttānatthāneva heṭṭhā vuttanayattā.",
  "tika-s0303t0:376": "Bandhanasuttādivaṇṇanā niṭṭhitā.",
  "tika-s0303t0:377": "10. Sīlavantasuttavaṇṇanā",
  "tika-s0303t0:378": "122.Ābādhaṭṭhenāti ādito uppattito paṭṭhāya bādhanaṭṭhena rujanaṭṭhena. Antodosaṭṭhenāti abbhantare eva dussanaṭṭhena kuppanaṭṭhena. Khaṇanaṭṭhenāti sasanaṭṭhena. Dukkhaṭṭhenāti dukkhamattā dukkhabhāvena. Dukkhañhi loke ‘‘agha’’nti vuccati ativiya hananato. Visabhāgaṁ …pe… paccayaṭṭhenāti yathāpavattamānānaṁ dhātādīnaṁ visabhāgabhūtamahābhūtasamuṭṭhānassa ābādhassa paccayabhāvena. Asakaṭṭhenāti anattaniyato. Palujjanaṭṭhenāti pakārato bhijjanaṭṭhena. Sattasuññataṭṭhenāti sattasaṅkhātaattasuññataṭṭhena. Attābhāvenāti diṭṭhigatikaparikappitassa attano abhāvena. Suññato anattatoti ettha ‘‘parato’’ti padassa saṅgaho kātabbo, tasmā ‘‘dvīhi anattamanasikāro’’ti vattabbaṁ.",
  "tika-s0303t0:379": "Sīlavantasuttavaṇṇanā niṭṭhitā.",
  "tika-s0303t0:380": "11. Sutavantasuttavaṇṇanā",
  "tika-s0303t0:381": "123.Tathāekādasameti ettha tathā-saddena ‘‘uttānamevā’’ti idaṁ ākaḍḍhati. Idhāti ekādasame. Kammaṭṭhānassa uggahadhāraṇaparicayamanasikāravasena pavattañāṇaṁ kammaṭṭhānasutavasena nipphajjanato ‘‘suta’’nti vuttaṁ.",
  "tika-s0303t0:382": "Sutavantasuttavaṇṇanā niṭṭhitā.",
  "tika-s0303t0:383": "12-13. Kappasuttādivaṇṇanā",
  "tika-s0303t0:384": "124-125.Rāhulovādasadisānīti rāhulovādasutte (ma. ni. 2.113 ādayo) āgatasuttasadisāni.",
  "tika-s0303t0:385": "Kappasuttādivaṇṇanā niṭṭhitā.",
  "tika-s0303t0:386": "Dhammakathikavaggavaṇṇanā niṭṭhitā.",
  "tika-s0303t0:387": "13. Avijjāvaggo",
  "tika-s0303t0:388": "1-10. Samudayadhammasuttādivaṇṇanā",
  "tika-s0303t0:389": "126-135.Imasminti avijjāvagge. Catusaccameva kathitaṁ, tasmā heṭṭhā vuttanayattā uttānamevāti adhippāyo.",
  "tika-s0303t0:390": "Samudayadhammasuttādivaṇṇanā niṭṭhitā.",
  "tika-s0303t0:391": "Avijjāvaggavaṇṇanā niṭṭhitā.",
  "tika-s0303t0:392": "14. Kukkuḷavaggo",
  "tika-s0303t0:393": "1-14. Kukkuḷasuttādivaṇṇanā",
  "tika-s0303t0:394": "136-149. Anto aggi mahanto chārikarāsi, tattha ukkuḷavikulato akkamantaṁ yāva kesaggaṁ anudahatāya kucchitaṁ kuḷanti kukkuḷaṁ , rūpavedanādi pana tatopi kañci kālaṁ anudahanato mahāpariḷāhanaṭṭhena ca kukkuḷaṁ viyāti kukkuḷaṁ. Aniccalakkhaṇādīnīti aniccadukkhānattalakkhaṇāni.",
  "tika-s0303t0:395": "Kukkuḷasuttādivaṇṇanā niṭṭhitā.",
  "tika-s0303t0:396": "Kukkuḷavaggavaṇṇanā niṭṭhitā.",
  "tika-s0303t0:397": "15. Diṭṭhivaggo",
  "tika-s0303t0:398": "1-9. Ajjhattasuttādivaṇṇanā",
  "tika-s0303t0:399": "150-158.Paccayaṁ katvāti abhinivesapaccayaṁ katvā. Ādisaddena micchādiṭṭhisakkāyadiṭṭhiattānudiṭṭhi saññojanābhinivesa-vinibandhaajjhosānāni saṅgaṇhāti. Tattha abhinivesā taṇhāmānadiṭṭhiyo. Vinibandhā ‘‘kāye avītarāgo hotī’’tiādinā (dī. ni. 3.320; ma. ni. 1.186) āgatacetasovinibandhā . Ajjhosānāti taṇhādiṭṭhijjhosānāni. Sesāni suviññeyyāneva.",
  "tika-s0303t0:400": "Ajjhattasuttādivaṇṇanā niṭṭhitā.",
  "tika-s0303t0:401": "10.Ānandasuttavaṇṇanā",
  "tika-s0303t0:402": "159.Dharamānakāleti jīvamānakāle. Pahānaṁ apassantoti therassa kira bhagavati pemaṁ adhimattaṁ. Cittaṁ gaṇhissāmīti cittaṁ ārādhessāmi. Gantabbaṁ hoti, tasmā sapalibodho. Cittaṁ sampahaṁsamānoti cittassa vibodhano. Vimutti…pe… jāto āyatiṁ paṭivedhapaccayattā, na pana tadā visesāvahabhāvā nibbedhabhāgiyo.",
  "tika-s0303t0:403": "Ānandasuttavaṇṇanā niṭṭhitā.",
  "tika-s0303t0:404": "Diṭṭhivaggavaṇṇanā niṭṭhitā.",
  "tika-s0303t0:405": "Uparipaṇṇāsako samatto.",
  "tika-s0303t0:406": "Sāratthappakāsiniyā saṁyuttanikāya-aṭṭhakathāya",
  "tika-s0303t0:407": "Khandhasaṁyuttavaṇṇanāya līnatthappakāsanā samattā."
}