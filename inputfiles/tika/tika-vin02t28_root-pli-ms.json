{
  "tika-vin02t28:0": "9. Pātimokkhaṭṭhapanakkhandhakaṁ",
  "tika-vin02t28:1": "Pātimokkhuddesayācanakathāvaṇṇanā",
  "tika-vin02t28:2": "383. Pātimokkhaṭṭhapanakkhandhake tadahūti (udā. aṭṭha. 45) tasmiṁ ahani tasmiṁ divase. Uposatheti ettha upavasanti etthāti uposatho, upavasantīti sīlena vā anasanena vā upetā hutvā vasantīti attho. Ayañhi uposatha-saddo ‘‘aṭṭhaṅgasamannāgataṁ uposathaṁ upavasāmī’’tiādīsu (a. ni. 3.71; 10.46) sīle āgato. ‘‘Uposatho vā pavāraṇā vā’’tiādīsu (mahāva. 155) pātimokkhuddesādivinayakamme. ‘‘Gopālakūposatho nigaṇṭhūposatho’’tiādīsu (a. ni. 3.71) upavāse. ‘‘Uposatho nāma nāgarājā’’tiādīsu (dī. ni. 2.246; ma. ni. 3.258) paññattiyaṁ. ‘‘Ajjuposatho pannaraso’’tiādīsu (mahāva. 168) divase. Idhāpi divaseyeva daṭṭhabbo. Tasmā tadahuposatheti tasmiṁ uposathadivasabhūte ahanīti attho. Nisinno hotīti mahābhikkhusaṅghaparivuto ovādapātimokkhaṁ uddisituṁ upāsikāya ratanapāsāde nisinno hoti. Nisajja pana bhikkhūnaṁ cittāni olokento ekaṁ dussīlapuggalaṁ disvā ‘‘sacāhaṁ imasmiṁ puggale idha nisinneyeva pātimokkhaṁ uddisissāmi, sattadhāvassa muddhā phalissatī’’ti tasmiṁ anukampāya tuṇhīyeva ahosi.",
  "tika-vin02t28:3": "Abhikkantāti atikkantā parikkhīṇā. Uddhaste aruṇeti uggate aruṇasīse. Nandimukhiyāti tuṭṭhimukhiyā. Uddhastaṁ aruṇanti aruṇuggamanaṁ patvāpi ‘‘uddisatu, bhante, bhagavā bhikkhūnaṁ pātimokkha’’nti thero bhagavantaṁ pātimokkhuddesaṁ yāci tasmiṁ kāle ‘‘na, bhikkhave, anuposathe uposatho kātabbo’’ti (mahāva. 183) sikkhāpadassa apaññattattā. Aparisuddhā, ānanda, parisāti tikkhattuṁ therena pātimokkhuddesassa yācitattā anuddesassa kāraṇaṁ kathento ‘‘asukapuggalo aparisuddho’’ti avatvā ‘‘aparisuddhā, ānanda, parisā’’ti āha . Kasmā pana bhagavā tiyāmarattiṁ tathā vītināmesi? Tato paṭṭhāya ovādapātimokkhaṁ anuddisitukāmo tassa vatthuṁ pākaṭaṁ kātuṁ.",
  "tika-vin02t28:4": "Addasāti kathaṁ addasa. Attano cetopariyañāṇena tassaṁ parisati bhikkhūnaṁ cittāni parijānanto tassa purisassa dussīlyacittaṁ passi. Yasmā pana citte diṭṭhe taṁsamaṅgīpuggalo diṭṭho nāma hoti, tasmā ‘‘addasā kho āyasmā mahāmoggallāno taṁ puggalaṁ dussīla’’nti vuttaṁ. Yatheva hi anāgate sattasu divasesu pavattaṁ paresaṁ cittaṁ cetopariyañāṇalābhī pajānāti, evaṁ atītepīti. Dussīlanti nissīlaṁ, sīlavirahitanti attho. Pāpadhammanti dussīlattā eva hīnajjhāsayatāya lāmakasabhāvaṁ. Asucinti aparisuddhehi kāyakammādīhi samannāgatattā na suciṁ. Saṅkassarasamācāranti kiñcideva asāruppaṁ disvā ‘‘idaṁ iminā kataṁ bhavissatī’’ti evaṁ paresaṁ āsaṅkanīyatāya saṅkāya saritabbasamācāraṁ. Atha vā kenacideva karaṇīyena mantayante bhikkhū disvā ‘‘kacci nu kho ime mayā katakammaṁ jānitvā mantentī’’ti attanoyeva saṅkāya saritabbasamācāraṁ. Lajjitabbatāya paṭicchādetabbassa karaṇato paṭicchannaṁ kammantaṁ etassāti paṭicchannakammantaṁ. Kucchitasamaṇavesadhāritāya na samaṇanti assamaṇaṁ. Salākaggahaṇādīsu ‘‘kittakā samaṇā’’ti gaṇanāya ‘‘ahampi samaṇomhī’’ti micchāpaṭiññāya samaṇapaṭiññaṁ. Aseṭṭhacāritāya abrahmacāriṁ. Aññe brahmacārino sunivatthe supārute kusumbhakapaṭadhare gāmanigamādīsu piṇḍāya caritvā jīvikaṁ kappente disvā abrahmacārī samāno sayampi tādisena ākārena paṭipajjanto uposathādīsu ca sandissanto ‘‘ahampi brahmacārī’’ti paṭiññaṁ dento viya hotīti brahmacāripaṭiññaṁ. Pūtinā kammena sīlavipattiyā anto anupaviṭṭhattā antopūtiṁ. Chahi dvārehi rāgādikilesāvassavena tintattā avassutaṁ. Sañjātarāgādikacavarattā sīlavantehi chaḍḍetabbattā ca kasambujātaṁ. Majjhe bhikkhusaṅghassa nisinnanti saṅghapariyāpanno viya bhikkhusaṅghassa anto nisinnaṁ.",
  "tika-vin02t28:5": "Diṭṭhosīti ‘‘ayaṁ na pakatatto’’ti bhagavatā diṭṭho asi. Yasmā ca evaṁ diṭṭho, tasmā natthi te tava bhikkhūhi saddhiṁ ekakammādisaṁvāso. Yasmā pana so saṁvāso tava natthi, tasmā uṭṭhehi āvusoti evamettha padayojanā veditabbā. Tatiyampi kho so puggalo tuṇhī ahosīti anekavāraṁ vatvāpi ‘‘thero sayameva nibbinno oramissati, idāni imesaṁ paṭipattiṁ jānissāmī’’ti vā adhippāyena tuṇhī ahosi. Bāhāyaṁ gahetvāti ‘‘bhagavatā mayā ca yāthāvato diṭṭho, yāvatatiyaṁ ‘uṭṭhehī’ti ca vutto na uṭṭhāti, idānissa nikkaḍḍhanakālo , mā saṅghassa uposathantarāyo ahosī’’ti bāhāyaṁ aggahesi. Bahi dvārakoṭṭhakā nikkhāmetvāti dvārakoṭṭhakā dvārasālato nikkhāmetvā, bahīti pana nikkhāmitaṭṭhānadassanaṁ. Atha vā bahidvārakoṭṭhakāti bahidvārakoṭṭhakatopi nikkhāmetvā, na antodvārakoṭṭhakato eva. Ubhayathāpi vihārato bahikatvāti attho. Sūcighaṭikaṁ datvāti aggaḷasūciñca uparighaṭikañca ādahitvā, suṭṭhu kavāṭaṁ thaketvāti attho. Yāva bāhāgahaṇāpi nāmāti ‘‘aparisuddhā, ānanda, parisā’’ti vacanaṁ sutvā eva hi tena pakkamitabbaṁ siyā, evaṁ apakkamitvā yāva bāhāgahaṇāpi nāma so moghapuriso āgamissati, acchariyamidanti dasseti. Idañca garahaṇacchariyamevāti veditabbaṁ.",
  "tika-vin02t28:6": "Mahāsamudde aṭṭhacchariyakathāvaṇṇanā",
  "tika-vin02t28:7": "384.Aṭṭhime, bhikkhave, mahāsamuddeti (udā. aṭṭha. 45) ko anusandhi? Yvāyaṁ aparisuddhāya parisāya pātimokkhassa anuddeso, so imasmiṁ dhammavinaye acchariyo abbhuto dhammoti taṁ aparehi sattahi acchariyaabbhutadhammehi saddhiṁ vibhajitvā dassetukāmo paṭhamaṁ tāva tesaṁ upamābhāvena mahāsamudde acchariyaabbhutadhamme dassento satthā ‘‘aṭṭhime, bhikkhave, mahāsamudde’’tiādimāha. Asurāti devā viya na suranti na īsanti na virocantīti asurā. Surā nāma devā, tesaṁ paṭipakkhāti vā asurā, vepacittipahārādādayo. Tesaṁ bhavanaṁ sinerussa heṭṭhābhāge, te tattha pavisantā nikkhamantā sinerupāde maṇḍapādīni nimminitvā kīḷantāva abhiramanti. Sā tattha tesaṁ abhirati ime guṇe disvāti āha ‘‘ye disvā disvā asurā mahāsamudde abhiramantī’’ti. Tattha abhiramantīti ratiṁ vindanti, anukkaṇṭhamānā vasantīti attho.",
  "tika-vin02t28:8": "Anupubbaninnotiādīni sabbāni anupaṭipāṭiyā ninnabhāvasseva vevacanāni. Na āyatakeneva papātoti nacchinnataṭamahāsobbho viya ādito eva papāto. So hi tīradesato paṭṭhāya ekaṅguladvaṅgulavidatthiratanayaṭṭhiusabhaaḍḍhagāvutagāvutaaḍḍhayojanayojanādivasena gambhīro hutvā gacchanto gacchanto sinerupādamūle caturāsītiyojanasahassagambhīro hutvā ṭhitoti dasseti.",
  "tika-vin02t28:9": "Ṭhitadhammoti ṭhitasabhāvo avaṭṭhitasabhāvo. Kuṇapenāti yena kenaci hatthiassādikaḷevarena. Vāhetīti hatthena gahetvā viya vīcippahāreneva thale khipati. Gaṅgā yamunāti anotattadahassa dakkhiṇamukhato nikkhantanadī pañcadhārā hutvā pavattaṭṭhāne gaṅgātiādinā pañcadhā saṅkhaṁ gatā. Tattha nadī ninnagātiādikaṁ gottaṁ, gaṅgā yamunātiādikaṁ nāmaṁ. Savantiyoti yā kāci savamānā sandamānā gacchantiyo mahānadiyo vā kunnadiyo vā. Appentīti allīyanti osaranti. Dhārāti vuṭṭhidhārā. Pūrattanti puṇṇabhāvo. Mahāsamuddassa hi ayaṁ dhammatā – ‘‘imasmiṁ kāle devo mando jāto, jālakkhipādīni ādāya macchakacchape gaṇhissāmī’’ti vā ‘‘imasmiṁ kāle atimahantā vuṭṭhi, labhissāma nu kho piṭṭhipasāraṇaṭṭhāna’’nti vā na sakkā vattuṁ. Paṭhamakappikakālato paṭṭhāya hi tīraṁ bhassitvā sinerumekhalaṁ āhacca udakaṁ ṭhitaṁ, tato ekaṅgulamattampi udakaṁ neva heṭṭhā otarati, na uddhaṁ uttarati. Ekarasoti asambhinnaraso.",
  "tika-vin02t28:10": "Muttāti khuddakamahantavaṭṭadīghādibhedā anekavidhamuttā. Maṇīti rattanīlādibhedo anekavidho maṇi. Veḷuriyoti vaṁsavaṇṇasirīsapupphavaṇṇādisaṇṭhānato anekavidho. Saṅkhoti dakkhiṇāvaṭṭakatumbakucchidhamanasaṅkhādibhedo anekavidho. Silāti setakāḷamuggavaṇṇādibhedā anekavidhā. Pavāḷampi khuddakamahantarattaghanarattādibhedaṁ anekavidhaṁ. Lohitako padumarāgādibhedo anekavidho. Masāragallaṁ kabaramaṇi. Cittaphalikantipi vadanti. Mahataṁ bhūtānanti mahantānaṁ sattānaṁ. Timi timiṅgalo timitimiṅgaloti tisso macchajātiyo. Timiṁ gilanasamattho timiṅgalo, timiñca timiṅgalañca gilanasamattho timitimiṅgaloti vadanti. Nāgāti ūmipiṭṭhivāsinopi vimānaṭṭhakanāgāpi.",
  "tika-vin02t28:11": "Imasmiṁ dhammavinaye aṭṭhacchariyakathāvaṇṇanā",
  "tika-vin02t28:12": "385.Evamevakhoti kiñcāpi satthā imasmiṁ dhammavinaye soḷasapi bāttiṁsapi tato bhiyyopi acchariyabbhutadhamme vibhajitvā dassetuṁ sakkoti, upamābhāvena pana gahitānaṁ aṭṭhannaṁ anurūpavasena aṭṭheva te upametabbadhamme vibhajitvā dassanto ‘‘evameva kho, bhikkhave, imasmiṁ dhammavinaye aṭṭha acchariyā abbhutā dhammā’’ti āha. Tattha anupubbasikkhāya tisso sikkhā gahitā, anupubbakiriyāya terasa dhutadhammā, anupubbapaṭipadāya satta anupassanā aṭṭhārasa mahāvipassanā aṭṭhatiṁsa ārammaṇavibhattiyo sattatiṁsa bodhipakkhiyadhammā ca gahitā. Na āyatakeneva aññāpaṭivedhoti maṇḍūkassa uppatitvā gamanaṁ viya āditova sīlapūraṇādīni akatvā arahattapaṭivedho nāma natthi, paṭipāṭiyā pana sīlasamādhipaññāyo pūretvāva arahattappattīti attho.",
  "tika-vin02t28:13": "Mamasāvakāti sotāpannādike ariyapuggale sandhāya vadati. Na saṁvasatīti uposathakammādivasena saṁvāsaṁ na karoti. Ukkhipatīti apaneti. Ārakāvāti dūre eva. Tathāgatappavediteti tathāgatena bhagavatā sāvakesu desite akkhāte pakāsite. Na tena nibbānadhātuyā ūnattaṁ vā pūrattaṁ vāti asaṅkhyeyyepi mahākappe buddhesu anuppajjantesu ekasattopi parinibbātuṁ na sakkoti, tadāpi ‘‘tucchā nibbānadhātū’’ti na sakkā vattuṁ, buddhakāle pana ekekasmiṁ samāgame asaṅkhyeyyāpi sattā amataṁ ārādhenti, tadāpi na sakkā vattuṁ ‘‘pūrā nibbānadhātū’’ti. Vimuttirasoti kilesehi vimuccanaraso. Sabbā hi sāsanasampatti yāvadeva anupādāya āsavehi cittassa vimuttīti attho.",
  "tika-vin02t28:14": "Ratanānīti ratijananaṭṭhena ratanāni. Satipaṭṭhānādayo hi bhāviyamānā pubbabhāgepi anekavidhaṁ pītipāmojjaṁ nibbattenti, pageva aparabhāge. Vuttañhetaṁ –",
  "tika-vin02t28:15": "‘‘Yato yato sammasati, khandhānaṁ udayabbayaṁ;",
  "tika-vin02t28:16": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "tika-vin02t28:17": "Lokiyaratananimittaṁ pana pītipāmojjaṁ na tassa kalabhāgampi agghati. Apica –",
  "tika-vin02t28:18": "Cittīkataṁ mahagghañca, atulaṁ dullabhadassanaṁ;",
  "tika-vin02t28:19": "Anomasattaparibhogaṁ, ratananti pavuccati. (dī. ni. aṭṭha. 2.33);",
  "tika-vin02t28:20": "Yadi ca cittīkatādibhāvena ratanaṁ nāma hoti, satipaṭṭhānādīnaññeva bhūto ratanabhāvo. Bodhipakkhiyadhammānañhi so ānubhāvo, yaṁ sāvakā sāvakapāramīñāṇaṁ, paccekasambuddhā paccekabodhiñāṇaṁ, sammāsambuddhā sammāsambodhiṁ adhigacchanti āsannakāraṇattā. Paramparakāraṇañhi dānādiupanissayoti evaṁ ratijananaṭṭhena cittīkatādiatthena ca ratanabhāvo bodhipakkhiyadhammānaṁ sātisayo. Tena vuttaṁ ‘‘tatrimāni ratanāni, seyyathidaṁ – cattāro satipaṭṭhānā’’tiādi.",
  "tika-vin02t28:21": "Ārammaṇe okkanditvā upaṭṭhānaṭṭhena paṭṭhānaṁ, satiyeva paṭṭhānaṁ satipaṭṭhānaṁ. Ārammaṇassa pana kāyādivasena catubbidhattā vuttaṁ ‘‘cattāro satipaṭṭhānā’’ti. Tathā hi kāyavedanācittadhammesu subhasukhaniccaattasaññānaṁ pahānato asubhadukkhāniccānattabhāvaggahaṇato ca nesaṁ kāyānupassanādibhāvo vibhatto.",
  "tika-vin02t28:22": "Sammā padahanti etena, sayaṁ vā sammā padahati, pasatthaṁ sundaraṁ vā padahananti sammappadhānaṁ, puggalassa vā sammadeva padhānabhāvakaraṇato sammappadhānaṁ, vīriyassetaṁ adhivacanaṁ. Tampi anuppannuppannānaṁ akusalānaṁ anuppādanapahānavasena anuppannuppannānaṁ kusalānaṁ uppādanaṭhāpanavasena ca catukiccasādhakattā vuttaṁ ‘‘cattāro sammappadhānā’’ti.",
  "tika-vin02t28:23": "Ijjhatīti iddhi, samijjhati nipphajjatīti attho. Ijjhanti tāya vā sattā iddhā vuddhā ukkaṁsagatā hontīti iddhi. Paṭhamena atthena iddhi eva pādo iddhipādo, iddhikoṭṭhāsoti attho. Dutiyena atthena iddhiyā pādo patiṭṭhā adhigamupāyoti iddhipādo. Tena hi uparūparivisesasaṅkhātaṁ iddhiṁ pajjanti pāpuṇanti. Svāyaṁ iddhipādo yasmā chandādike cattāro adhipatidhamme dhure jeṭṭhake katvā nibbattīyati, tasmā vuttaṁ ‘‘cattāro iddhipādo’’ti.",
  "tika-vin02t28:24": "Pañcindriyānīti saddhādīni pañca indriyāni. Tattha assaddhiyaṁ abhibhavitvā adhimokkhalakkhaṇe indaṭṭhaṁ kāretīti saddhā indriyaṁ. Kosajjaṁ abhibhavitvā paggahalakkhaṇe, pamādaṁ abhibhavitvā upaṭṭhānalakkhaṇe, vikkhepaṁ abhibhavitvā avikkhepalakkhaṇe, aññāṇaṁ abhibhavitvā dassanalakkhaṇe indaṭṭhaṁ kāretīti paññā indriyaṁ.",
  "tika-vin02t28:25": "Tāniyeva assaddhiyādīhi anabhibhavanīyato akampiyaṭṭhena sampayuttadhammesu thirabhāvena ca balāni veditabbāni.",
  "tika-vin02t28:26": "Satta bojjhaṅgāti bodhiyā, bodhissa vā aṅgāti bojjhaṅgā. Yā hi esā dhammasāmaggī, yāya lokuttaramaggakkhaṇe uppajjamānāya līnuddhaccapatiṭṭhānāyūhanakāmasukhattakilamathānuyogaucchedasassatābhinivesādīnaṁ anekesaṁ upaddavānaṁ paṭipakkhabhūtāya satidhammavicayavīriyapītipassaddhisamādhiupekkhāsaṅkhātāya dhammasāmaggiyā ariyasāvako bujjhati kilesaniddāya uṭṭhahati, cattāri vā ariyasaccāni paṭivijjhati, nibbānameva vā sacchikarotīti ‘‘bodhī’’ti vuccati, tassā dhammasāmaggisaṅkhātāya bodhiyā aṅgāti bojjhaṅgā jhānaṅgamaggaṅgādayo viya. Yopesa vuttappakārāya dhammasāmaggiyā bujjhatīti katvā ariyasāvako ‘‘bodhī’’ti vuccati, tassa bodhissa vā aṅgātipi bojjhaṅgā senaṅgarathaṅgādayo viya. Tenāhu porāṇā ‘‘bujjhanakassa puggalassa aṅgāti bojjhaṅgā’’ti (saṁ. ni. aṭṭha. 3.5.182; vibha. aṭṭha. 466; paṭi. ma. aṭṭha. 1.1.25), ‘‘bodhāya saṁvattantīti bojjhaṅgā’’tiādinā (paṭi. ma. 2.17) nayenapi bojjhaṅgaṭṭho veditabbo.",
  "tika-vin02t28:27": "Ariyo aṭṭhaṅgiko maggoti taṁtaṁmaggavajjhehi kilesehi ārakattā ariyabhāvakarattā ariyaphalapaṭilābhakarattā ca ariyo. Sammādiṭṭhiādīni aṭṭhaṅgāni assa atthi, aṭṭhaṅgāniyeva vā aṭṭhaṅgiko. Mārento kilese gacchati, nibbānatthikehi vā maggīyati, sayaṁ vā nibbānaṁ maggatīti maggoti evametesaṁ satipaṭṭhānādīnaṁ atthavibhāgo veditabbo.",
  "tika-vin02t28:28": "Sotāpannoti maggasaṅkhātaṁ sotaṁ āpajjitvā pāpuṇitvā ṭhito, sotāpattiphalaṭṭhoti attho. Sotāpattiphalasacchikiriyāya paṭipannoti sotāpattiphalassa attapaccakkhakaraṇatthāya paṭipajjamāno paṭhamamaggaṭṭho , yo aṭṭhamakotipi vuccati. Sakadāgāmīti sakideva imaṁ lokaṁ paṭisandhiggahaṇavasena āgamanasīlo dutiyaphalaṭṭho. Anāgāmīti paṭisandhiggahaṇavasena kāmalokaṁ anāgamanasīlo tatiyaphalaṭṭho. Yo pana saddhānusārī dhammānusārī ekabījīti evamādiko ariyapuggalavibhāgo, so tesaṁyeva bhedoti. Sesaṁ vuttanayameva.",
  "tika-vin02t28:29": "Etamatthaṁ viditvāti etaṁ attano dhammavinaye matakuṇapasadisena dussīlapuggalena saddhiṁ saṁvāsābhāvasaṅkhātaṁ atthaṁ viditvā. Imaṁ udānanti imaṁ asaṁvāsārahasaṁvāsārahabhāvānaṁ kāraṇaparidīpanaṁ udānaṁ udānesi.",
  "tika-vin02t28:30": "Tattha channamativassatīti āpattiṁ āpajjitvā paṭicchādento aññaṁ navaṁ āpattiṁ",
  "tika-vin02t28:31": "Āpajjati, tato aparanti evaṁ āpattivassaṁ kilesavassaṁ ativiya vassati. Vivaṭaṁ nātivassatīti āpattiṁ āpanno taṁ appaṭicchādetvā vivaranto sabrahmacārīnaṁ pakāsento yathādhammaṁ yathāvinayaṁ paṭikaronto desento vuṭṭhahanto aññaṁ navaṁ āpattiṁ nāpajjati, tenassa taṁ vivaṭaṁ puna āpattivassaṁ kilesavassaṁ na vassati. Yasmā ca etadeva, tasmā channaṁ chāditaṁ āpattiṁ vivaretha. Evaṁ taṁ nātivassatīti evaṁ sante taṁ āpattiṁ āpajjanapuggalānaṁ attabhāvaṁ ativijjhitvā kilesavassanena na vassati na temeti, evaṁ so kilesehi anavassuto parisuddhasīlo samāhito hutvā vipassanaṁ paṭṭhapetvā sammasanto anukkamena nibbānaṁ pāpuṇātīti adhippāyo.",
  "tika-vin02t28:32": "Imasmiṁ dhammavinaye aṭṭhacchariyakathāvaṇṇanā niṭṭhitā.",
  "tika-vin02t28:33": "Pātimokkhasavanārahakathāvaṇṇanā",
  "tika-vin02t28:34": "386. Atha bhagavā cintesi ‘‘idāni bhikkhusaṅghe abbudo jāto, aparisuddhā puggalā uposathaṁ āgacchanti, na ca tathāgato aparisuddhāya parisāya uposathaṁ uddisati, anuddisante ca bhikkhusaṅghassa uposatho pacchijjati, yannūnāhaṁ ito paṭṭhāya bhikkhūnaññeva pātimokkhuddesaṁ anujāneyya’’nti, evaṁ pana cintetvā bhikkhūnaññeva pātimokkhuddesaṁ anujāni . Tena vuttaṁ ‘‘atha kho bhagavā…pe… pātimokkhaṁ uddiseyyāthā’’ti. Tattha nadānāhanti na idāni ahaṁ. Uposathaṁ na karissāmi, pātimokkhaṁ na uddisissāmīti paccekaṁ na-kārena sambandho. Duvidhaṁ pātimokkhaṁ āṇāpātimokkhaṁ ovādapātimokkhanti. Tesu ‘‘suṇātu me bhante’’tiādikaṁ āṇāpātimokkhaṁ, taṁ sāvakāva uddisanti, na buddhā, yaṁ anvaddhamāsaṁ uddisīyati. ‘‘Khantī paramaṁ…pe… sabbapāpassa akaraṇaṁ…pe… anupavādo anupaghāto…pe… etaṁ buddhāna sāsana’’nti (dī. ni. 2.90; dha. pa. 183-185) imā pana tisso gāthā ovādapātimokkhaṁ nāma, taṁ buddhāva uddisanti, na sāvakā. Channampi vassānaṁ accayena uddisanti. Dīghāyukabuddhānañhi dharamānakāle ayameva pātimokkhuddeso, appāyukabuddhānaṁ pana paṭhamabodhiyaṁyeva, tato paraṁ itaro, tañca kho bhikkhū eva uddisanti, na buddhā. Tasmā amhākampi bhagavā vīsativassamattaṁ imaṁ ovādapātimokkhaṁ uddisitvā imaṁ antarāyaṁ disvā tato paraṁ na uddisi.",
  "tika-vin02t28:35": "Aṭṭhānanti akāraṇaṁ. Anavakāsoti tasseva vevacanaṁ. Kāraṇañhi tiṭṭhati ettha phalaṁ tadāyattavuttitāyāti ‘‘ṭhāna’’nti vuccati, evaṁ ‘‘avakāso’’tipi vuccati. Yanti kiriyāparāmasanaṁ. Na ca, bhikkhave, sāpattikena pātimokkhaṁ sotabbantiādi padatthato suviññeyyaṁ. Vinicchayato panettha yaṁ vattabbaṁ, taṁ aṭṭhakathāya vuttameva. Tattha pure vā pacchā vāti ñattito pubbe vā pacchā vā.",
  "tika-vin02t28:36": "Dhammikādhammikapātimokkhaṭṭhapanakathāvaṇṇanā",
  "tika-vin02t28:37": "387.Katañca akatañca ubhayaṁ gahetvāti yassa ekantena katāpi atthi, akatāpi atthi, tassa tadubhayaṁ gahetvā.",
  "tika-vin02t28:38": "Dhammikapātimokkhaṭṭhapanakathāvaṇṇanā",
  "tika-vin02t28:39": "389.Parisāvuṭṭhātīti yasmiṁ vatthusmiṁ pātimokkhaṁ ṭhapitaṁ, taṁ vatthuṁ avinicchinitvā kenaci antarāyena vuṭṭhāti.",
  "tika-vin02t28:40": "393.Paccādiyatīti pati ādiyati, ‘‘akataṁ kamma’’ntiādinā puna ārabhatīti attho.",
  "tika-vin02t28:41": "Attādānaaṅgakathāvaṇṇanā",
  "tika-vin02t28:42": "398. Paraṁ codetuṁ attanā ādātabbaṁ gahetabbaṁ adhikaraṇaṁ attādānaṁ. Tenāha ‘‘sāsanaṁ sodhetukāmo’’tiādi. Vassārattoti vassakālo.",
  "tika-vin02t28:43": "Codakena paccavekkhitabbadhammakathāvaṇṇanā",
  "tika-vin02t28:44": "399.Paṭimāsitunti parāmasituṁ. Palibodhe chinditvā…pe… adhigataṁ mettacittanti iminā appanāppattaṁ mettābhāvanaṁ dasseti. Tenevāha ‘‘vikkhambhanavasena vihatāghāta’’nti.",
  "tika-vin02t28:45": "Codakena upaṭṭhāpetabbadhammakathāvaṇṇanā",
  "tika-vin02t28:46": "400.No dosantaroti ettha cittapariyāyo antara-saddoti āha ‘‘na duṭṭhacitto hutvā’’ti.",
  "tika-vin02t28:47": "Codakacuditakapaṭisaṁyuttakathāvaṇṇanā",
  "tika-vin02t28:48": "401.Karuṇanti appanāppattaṁ karuṇajjhānaṁ. Karuṇāpubbabhāganti parikammupacāravasappavattaṁ karuṇaṁ. Mettañca mettāpubbabhāgañcāti etthāpi eseva nayo. Sesamettha suviññeyyamevāti.",
  "tika-vin02t28:49": "Pātimokkhaṭṭhapanakkhandhakavaṇṇanā niṭṭhitā."
}