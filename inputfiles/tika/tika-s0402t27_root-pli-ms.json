{
  "tika-s0402t27:0": "(10) 5. Loṇakapallavaggo",
  "tika-s0402t27:1": "1. Accāyikasuttavaṇṇanā",
  "tika-s0402t27:2": "93. Pañcamassa paṭhame atipātikānīti sīghaṁ pavattetabbāni. Karaṇīyānīti ettha avassake anīyasaddo daṭṭhabboti āha ‘‘avassakiccānī’’ti. Nikkhantasetaṅkurānīti bījato nikkhantasetaṅkurāni. Sesamettha uttānameva.",
  "tika-s0402t27:3": "Accāyikasuttavaṇṇanā niṭṭhitā.",
  "tika-s0402t27:4": "2. Pavivekasuttavaṇṇanā",
  "tika-s0402t27:5": "94. Dutiye sāṇehi vākehi nibbattitāni sāṇāni. Missasāṇāni masāṇāni na bhaṅgāni. Erakatiṇādīnīti ādi-saddena akkamakacikadalivākādīnaṁ saṅgaho. Erakādīhi katāni hi chavāni lāmakāni dussānīti ‘‘chavadussānī’’ti vattabbataṁ labhanti. Kuṇḍakanti tanutaraṁ taṇḍulappakaraṇaṁ. Pañca dussīlyānīti pāṇātipātādīni pañca. Cattāro āsavāti kāmāsavādayo cattāro āsavā. Sīlaggappattoti sīlena, sīlassa vā aggappatto.",
  "tika-s0402t27:6": "Pavivekasuttavaṇṇanā niṭṭhitā.",
  "tika-s0402t27:7": "3. Saradasuttavaṇṇanā",
  "tika-s0402t27:8": "95. Tatiye viddheti dūrībhūte. Dūrabhāvo ca ākāsassa valāhakavigamena hotīti āha ‘‘valāhakavigamena dūrībhūte’’ti. Teneva hi ‘‘viddhe vigatavalāhake’’ti vuttaṁ. Nabhaṁ abbhussakkamānoti ākāsaṁ abhilaṅghanto. Iminā taruṇasūriyabhāvo dassito. Nātidūrodite hi ādicce taruṇasūriyasamaññā. Duvidhamevassa saṁyojanaṁ natthīti orambhāgiyauddhambhāgiyavasena duvidhampi saṁyojanaṁ assa paṭhamajjhānalābhino ariyasāvakassa natthi. Kasmā panassa uddhambhāgiyasaṁyojanampi natthīti vuttaṁ. Orambhāgiyasaṁyojanānameva hettha pahānaṁ vuttanti āha ‘‘itarampī’’tiādi, itaraṁ uddhambhāgiyasaṁyojanaṁ puna imaṁ lokaṁ paṭisandhivasena ānetuṁ asamatthatāya natthīti vuttanti attho. Jhānalābhino hi sabbepi ariyā brahmalokūpapannā heṭṭhā na uppajjanti, uddhaṁ uddhaṁ uppajjantāpi vehapphalaṁ akaniṭṭhaṁ bhavaggañca patvā na punaññattha jāyanti, tattha tattheva arahattaṁ patvā parinibbāyanti. Tenevāha ‘‘imasmiṁ sutte jhānānāgāmī nāma kathito’’ti. Jhānavasena hi heṭṭhā na āgacchatīti jhānānāgāmī.",
  "tika-s0402t27:9": "Saradasuttavaṇṇanā niṭṭhitā.",
  "tika-s0402t27:10": "4. Parisāsuttavaṇṇanā",
  "tika-s0402t27:11": "96. Catutthe paccayabāhullikāti cīvarādibāhullāya paṭipannā. Avītataṇhatāya hi taṁ taṁ parikkhārajātaṁ bahuṁ lanti ādiyantīti bahulā, te eva bāhulikā yathā ‘‘venayiko’’ti (ma. ni. 1.246; a. ni. 8.11; pārā. 8). Te paccayabāhullāya yuttappayuttā hontīti cīvarādibāhullāya paṭipannā nāma honti. Sikkhāya agāravabhāvato sithilaṁ agāḷhaṁ gaṇhantīti sāthalikā. Sithilanti ca bhāvanapuṁsakaniddeso. Sithilasaddena samānatthassa sathalasaddassa vasena sāthalikāti padasiddhi veditabbā. Avagamanaṭṭhenāti adhogamanaṭṭhena, orambhāgiyabhāvenāti attho. Nikkhittadhurāti oropitadhurā ujjitussāhā. Upadhiviveko nibbānaṁ. Duvidhampi vīriyanti kāyikaṁ cetasikañca vīriyaṁ.",
  "tika-s0402t27:12": "Bhaṇḍanaṁ jātaṁ etesanti bhaṇḍanajātā. Visesanassa paranipātavasena cetaṁ vuttaṁ. Aṭṭhakathāyaṁ pana visesanassa pubbanipātavaseneva atthaṁ dassento ‘‘jātabhaṇḍanā’’ti āha. Kalaho jāto etesanti kalahajātāti etthāpi eseva nayo. Kalahassa pubbabhāgoti kalahassa hetubhūtā paṭibhāgā taṁsadisī ca aniṭṭhakiriyā. Hatthaparāmāsādivasenāti kujjhitvā aññamaññassa hatthe gahetvā palapanaacchindanādivasena. ‘‘Ayaṁ dhammo, nāyaṁ dhammo’’tiādinā viruddhavādabhūtaṁ vivādaṁ āpannāti vivādapannā. Tenāha ‘‘viruddhavādaṁ āpannā’’ti. Mukhasannissitatāya vācā idha ‘‘mukha’’nti adhippetāti āha ‘‘pharusā vācā mukhasattiyo’’ti.",
  "tika-s0402t27:13": "Satipi ubhayesaṁ kalāpānaṁ paramatthato bhede pacurajanehi pana duviññeyyanānattaṁ khīrodakasammoditaṁ accantametaṁ saṁsaṭṭhaṁ viya hutvā tiṭṭhatīti āha ‘‘khīrodakaṁ viya bhūtā’’ti. Yathā khīrañca udakañca aññamaññaṁ saṁsandati, visuṁ na hoti, ekattaṁ viya upeti, evaṁ sāmaggivasena ekattūpagatacittuppādāti attho. Mettacittaṁ paccupaṭṭhāpetvā olokanaṁ cakkhūni viya cakkhūni nāmāti āha ‘‘upasantehi mettacakkhūhī’’ti. Piyabhāvadīpakāni hi cakkhūni piyacakkhūni. Pamuditassa pīti jāyatīti pamodapaccayabalavapītimāha. Pañcavaṇṇā pīti uppajjatīti khuddikādibhedena pañcappakārā pīti uppajjati. Pītimanassāti tāya pītiyā pīṇitamanassa, passaddhiāvahehi uḷārehi pītivegehi tintacittassāti attho. Vigatadarathoti kilesapariḷāhānaṁ dūrībhāvena vūpasantadaratho.",
  "tika-s0402t27:14": "Kena udakena dārito pabbatappadesoti katvā āha ‘‘kandaro nāmā’’tiādi. Udakassa yathāninnaṁ pavattiyā nadinibbattanabhāvena ‘‘nadikuñjo’’tipi vuccati. Sāvaṭṭā nadiyo padarā. Aṭṭha māseti hemantagimhautuvasena aṭṭha māse. Khuddakā udakavāhiniyo sākhā viyāti sākhā. Khuddakasobbhā kusubbhā okārassa ukāraṁ katvā. Yattha upari unnatappadesato udakaṁ āgantvā tiṭṭhati ceva sandati ca, te kusubbhā khuddakaāvāṭā. Khuddakanadiyoti pabbatapādādito nikkhantā khuddakā nadiyo.",
  "tika-s0402t27:15": "Parisāsuttavaṇṇanā niṭṭhitā.",
  "tika-s0402t27:16": "5-7. Paṭhamaājānīyasuttādivaṇṇanā",
  "tika-s0402t27:17": "97-99. Pañcame anucchavikoti rañño paribhuñjanayoggo. Hatthapādādiaṅgasamatāyāti hatthapādādiavayavasamatāya, rañño vā senāya aṅgabhūtattā rañño aṅganti vuccati. Ānetvā hunitabbanti āhunaṁ, āhutīti atthato ekanti āha ‘‘āhutisaṅkhātaṁ piṇḍapāta’’nti. Dūratopi ānetvā sīlavantesu dātabbassetaṁ adhivacanaṁ. Piṇḍapātanti ca nidassanamattaṁ. Ānetvā hunitabbānañhi cīvarādīnaṁ catunnaṁ paccayānametaṁ adhivacanaṁ āhunanti. Taṁ arahatīti āhuneyyo. Paṭiggahetuṁ yuttoti tassa mahapphalabhāvakaraṇato paṭiggaṇhituṁ anucchaviko.",
  "tika-s0402t27:18": "Pāhunakabhattassāti disavidisato āgatānaṁ piyamanāpānaṁ ñātimittānaṁ atthāya sakkāre paṭiyattassa āgantukabhattassa. Tañhi ṭhapetvā te tathārūpe pāhunake saṅghasseva dātuṁ yuttaṁ, saṅghova taṁ paṭiggahetuṁ yutto. Saṅghasadiso hi pāhunako natthi. Tathā hesa ekasmiṁ buddhantare vītivatte dissati, kadāci asaṅkhyeyyepi kappe vītivatte. Abbokiṇṇañca piyamanāpatādikarehi dhammehi samannāgato. Evaṁ pāhunamassa dātuṁ yuttaṁ, pāhunañca paṭiggahetuṁ yuttoti pāhuneyyo. Ayañhettha adhippāyo ‘‘ñātimittā vippavuṭṭhā na cirasseva samāgacchanti, anavaṭṭhitā ca tesu piyamanāpatā, na evamariyasaṅgho, tasmā saṅghova pāhuneyyo’’ti.",
  "tika-s0402t27:19": "Dakkhanti etāya sattā yathādhippetāhi sampattīhi vaḍḍhantīti dakkhiṇā, paralokaṁ saddahitvā dānaṁ. Taṁ dakkhiṇaṁ arahati, dakkhiṇāya vā hito yasmā mahapphalakaraṇatāya visodhetīti dakkhiṇeyyo.",
  "tika-s0402t27:20": "Puññatthikehi añjali karaṇīyo etthāti añjalikaraṇīyo. Ubho hettha sirasi patiṭṭhāpetvā sabbalokena kayiramānaṁ añjalikammaṁ arahatīti vā añjalikaraṇīyo. Tenāha ‘‘añjalipaggahaṇassa anucchaviko’’ti.",
  "tika-s0402t27:21": "Yadipi pāḷiyaṁ ‘‘anuttara’’nti vuttaṁ, natthi ito uttaraṁ visiṭṭhanti hi anuttaraṁ, samampissa pana natthīti dassento ‘‘asadisa’’nti āha. Khittaṁ vuttaṁ bījaṁ mahapphalabhāvakaraṇena tāyati rakkhati, khipanti vapanti ettha bījānīti vā khettaṁ, kedārādi, khettaṁ viya khettaṁ, puññānaṁ khettaṁ puññakkhettaṁ. Yathā hi rañño vā amaccassa vā sālīnaṁ vā yavānaṁ vā viruhanaṭṭhānaṁ ‘‘rañño sālikkhetaṁ yavakkheta’’nti vuccati, evaṁ saṅgho sabbalokassa puññānaṁ viruhanaṭṭhānaṁ. Saṅghaṁ nissāya hi lokassa nānappakārahitasukhasaṁvattanikāni puññāni viruhanti, tasmā saṅgho anuttaraṁ puññakkhettaṁ lokassa. Sesaṁ suviññeyyameva. Chaṭṭhasattamāni uttānatthāneva.",
  "tika-s0402t27:22": "Paṭhamaājānīyasuttādivaṇṇanā niṭṭhitā.",
  "tika-s0402t27:23": "8. Potthakasuttavaṇṇanā",
  "tika-s0402t27:24": "100. Aṭṭhame navoti navavāyimo. Tenāha ‘‘karaṇaṁ upādāya vuccatī’’ti. Vākamayavatthanti sāṇādivākasāṭakaṁ. Dubbaṇṇoti vivaṇṇo. Dukkhasamphassoti kharasamphasso. Appaṁ agghatīti appaggho. Atibahuṁ agghanto kahāpaṇagghanako hoti. Paribhogamajjhimoti paribhogakālavasena majjhimo. So hi navabhāvaṁ atikkamitvā jiṇṇabhāvaṁ appatto majjhe paribhogakālepi dubbaṇṇo ca dukkhasamphasso ca appagghoyeva hoti. Atibahuṁ agghanto aḍḍhaṁ agghati, jiṇṇakāle pana aḍḍhamāsakaṁ vā kākaṇikaṁ vā agghati. Ukkhaliparipuñchananti kāḷukkhaliparipuñchanaṁ. Navotipi upasampadāya pañcavassakālato heṭṭhā jātiyā saṭṭhivassopi navoyeva. Dubbaṇṇatāyāti sarīravaṇṇenapi guṇavaṇṇenapi dubbaṇṇatāya. Dussīlassa hi parisamajjhe nittejatāya sarīravaṇṇopi na sampajjati, guṇavaṇṇena vattabbameva natthi. Aṭṭhakathāyaṁ pana sarīravaṇṇena dubbaṇṇatāpi guṇavaṇṇassa abhāvena dubbaṇṇatāyāti vuttaṁ.",
  "tika-s0402t27:25": "Ye kho panassāti ye kho pana tassa upaṭṭhākā vā ñātimittādayo vā etaṁ puggalaṁ sevanti. Tesanti tesaṁ puggalānaṁ cha satthāre sevantānaṁ micchādiṭṭhikānaṁ viya. Devadatte sevantānaṁ kokālikādīnaṁ viya ca taṁ sevanaṁ dīgharattaṁ ahitāya dukkhāya hoti. Majjhimoti pañcavassakālato paṭṭhāya yāva navavassakālā majjhimo nāma. Theroti dasavassato paṭṭhāya thero nāma. Evamāhaṁsūti evaṁ vadanti. Kiṁ nu kho tuyhanti tuyhaṁ bālassa bhaṇitena ko atthoti vuttaṁ hoti. Tathārūpanti tathājātikaṁ tathāsabhāvaṁ ukkhepanīyakammassa kāraṇabhūtaṁ.",
  "tika-s0402t27:26": "Tīhi kappāsaaṁsūhi suttaṁ kantitvā katavatthanti tayo kappāsaaṁsū gahetvā kantitasuttena vāyitaṁ sukhumavatthaṁ, taṁ navavāyimaṁ anagghaṁ hoti, paribhogamajjhimaṁ vīsampi tiṁsampi sahassāni agghati, jiṇṇakāle, aṭṭhapi dasapi sahassāni agghati.",
  "tika-s0402t27:27": "Tesaṁtaṁ hotīti tesaṁ sammāsambuddhādayo sevantā viya taṁ sevanaṁ dīgharattaṁ hitāya sukhāya hoti. Sammāsambuddhañhi ekaṁ nissāya yāvajjakālā muccanakasattānaṁ pamāṇaṁ natthi, tathā sāriputtattheramahāmoggallānatthere avasese ca asīti mahāsāvake nissāya saggagatasattānaṁ pamāṇaṁ natthi, yāvajjakālā tesaṁ diṭṭhānugatiṁ paṭipannasattānampi pamāṇaṁ natthiyeva. Ādheyyaṁ gacchatīti tassa mahātherassa taṁ atthanissitaṁ vacanaṁ yathā gandhakaraṇḍake kāsikavatthaṁ ādhātabbataṁ ṭhapetabbataṁ gacchati, evaṁ uttamaṅge sirasmiṁ hadaye ca ādhātabbataṁ ṭhapetabbataṁ gacchati.",
  "tika-s0402t27:28": "Potthakasuttavaṇṇanā niṭṭhitā.",
  "tika-s0402t27:29": "9. Loṇakapallasuttavaṇṇanā",
  "tika-s0402t27:30": "101. Navame yathā yathā kammaṁ karotīti yena yena pakārena pāṇaghātādipāpakammaṁ karoti. Vipākaṁ paṭisaṁvediyatevāti avadhāraṇena kammasiddhiyaṁ tabbipākassa appavatti nāma natthīti dīpeti. Tenevāha ‘‘na hi sakkā’’tiādi. Evaṁ santanti bhummatthe upayogavacananti āha ‘‘evaṁ sante’’ti. Abhisaṅkhāraviññāṇanirodhenāti kammaviññāṇassa āyatiṁ anuppattidhammatāpajjanena.",
  "tika-s0402t27:31": "‘‘Ayampi kho kāyo evaṁdhammo evaṁbhāvī evaṁanatīto’’tiādinā kāyassa asubhāniccādiākāraanupassanā kāyabhāvanāti āha ‘‘kāyānupassanāsaṅkhātāya tāya bhāvanāyā’’ti. Rāgādīnanti ādi-saddena dosamohānaṁ saṅgaho daṭṭhabbo. ‘‘Rāgo kho, āvuso, pamāṇakaraṇo, doso pamāṇakaraṇo, moho pamāṇakaraṇo, te khīṇāsavassa bhikkhuno pahīnā ucchinnamūlā tālāvatthukatā anabhāvaṁkatā āyatiṁ anuppādadhammā’’ti (ma. ni. 1.459) hi vuttaṁ.",
  "tika-s0402t27:32": "Yathā hi pabbatapāde pūtipaṇṇassa udakaṁ nāma hoti, kāḷavaṇṇaṁ olokentānaṁ byāmasataṁ gambhīraṁ viya khāyati, yaṭṭhiṁ vā rajjuṁ vā gahetvā minantassa piṭṭhipādoddharaṇamattampi na hoti, evameva ekaccassa yāva rāgādayo nuppajjanti, tāva taṁ puggalaṁ sañjānituṁ na sakkā hoti, sotāpanno viya sakadāgāmī viya anāgāmī viya ca khāyati. Yadā panassa rāgādayo uppajjanti, tadā ratto duṭṭho mūḷhoti paññāyati. Iti te rāgādayo ‘‘ettako aya’’nti puggalassa pamāṇaṁ dassentāva uppajjantīti pamāṇakaraṇā nāma vuttā.",
  "tika-s0402t27:33": "Jāpetunti jinadhanaṁ kātuṁ. Soti rājā, mahāmatto vā. Assāti añjaliṁ paggahetvā yācantassa. Sesamettha uttānameva.",
  "tika-s0402t27:34": "Loṇakapallasuttavaṇṇanā niṭṭhitā.",
  "tika-s0402t27:35": "10. Paṁsudhovakasuttavaṇṇanā",
  "tika-s0402t27:36": "102. Dasame anīhatadosanti anapanītathūlakāḷakaṁ. Anapanītakasāvanti anapagatasukhumakāḷakaṁ. Pahaṭamattanti āhaṭamattaṁ.",
  "tika-s0402t27:37": "Dasakusalakammapathavasena uppannaṁ cittaṁ cittameva, vipassanāpādakaaṭṭhasamāpatticittaṁ vipassanācittañca tato cittato adhikaṁ cittanti adhicittanti āha ‘‘adhicittanti samathavipassanācitta’’nti. Anuyuttassāti anuppannassa uppādanavasena uppannassa paṭibrūhanavasena anu anu yuttassa, tattha yuttappayuttassāti attho. Ettha ca purebhattaṁ piṇḍāya caritvā pacchābhattaṁ piṇḍapātappaṭikkanto nisīdanaṁ ādāya ‘‘asukasmiṁ rukkhamūle vā vanasaṇḍe vā pabbhāre vā samaṇadhammaṁ karissāmī’’ti nikkhamantopi tattha gantvā hatthehi vā pādehi vā nisajjaṭṭhānato tiṇapaṇṇāni apanentopi adhicittaṁ anuyuttoyeva. Nisīditvā pana hatthapāde dhovitvā mūlakammaṭṭhānaṁ gahetvā bhāvanaṁ anuyuñjanto bhāvanāya appanaṁ appattāyapi adhicittamanuyuttoyeva tadatthenapi taṁsaddavohārato. Cittasampannoti dhammacittassa samannāgatattā sampannacitto. Paṇḍitajātikoti paṇḍitasabhāvo.",
  "tika-s0402t27:38": "Kāme ārabbhāti vatthukāme ārabbha. Kāmarāgasaṅkhātena vā kāmena paṭisaṁyutto vitakko kāmavitakko. Byāpajjati cittaṁ etenāti byāpādo, doso. Vihiṁsanti etāya satte, vihiṁsanaṁ vā tesaṁ etanti vihiṁsā, paresaṁ viheṭhanākārena pavattassa karuṇāpaṭipakkhassa pāpadhammassetaṁ adhivacanaṁ. Ñātake ārabbha uppanno vitakkoti ñātake ārabbha gehassitapemavasena uppanno vitakko. Janapadamārabbha uppanno vitakkoti etthāpi eseva nayo. Aho vata maṁ…pe… uppanno vitakkoti ‘‘aho vata maṁ pare na avajāneyyuṁ, na heṭṭhā katvā maññeyyuṁ, pāsāṇacchattaṁ viya garuṁ kareyyu’’nti evaṁ uppannavitakko. Dasavipassanupakkilesavitakkāti obhāsādidasavipassanupakkilese ārabbha uppannavitakkā.",
  "tika-s0402t27:39": "Avasiṭṭhā dhammavitakkā etassāti avasiṭṭhadhammavitakko, vipassanāsamādhi. Na ekaggabhāvappatto na ekaggataṁ patto. Ekaṁ udetīti hi ekodi, paṭipakkhehi anabhibhūtattā aggaṁ seṭṭhaṁ hutvā udetīti attho. Seṭṭhopi hi loke ekoti vuccati, ekasmiṁ ārammaṇe samādhānavasena pavattacittassetaṁ adhivacanaṁ. Ekodissa bhāvo ekodibhāvo, ekaggatāyetaṁ adhivacanaṁ.",
  "tika-s0402t27:40": "Niyakajjhattanti attasantānassetaṁ adhivacanaṁ. Gocarajjhattanti idha nibbānaṁ adhippetaṁ. Tenāha ‘‘ekasmiṁ nibbānagocareyeva tiṭṭhatī’’ti. Suṭṭhu nisīdatīti samādhipaṭipakkhe kilese sannisīdento suṭṭhu nisīdati. Ekaggaṁ hotīti abyaggabhāvappattiyā ekaggaṁ hoti. Sammā ādhiyatīti yathā ārammaṇe suṭṭhu appitaṁ hoti, evaṁ sammā sammadeva ādhiyati.",
  "tika-s0402t27:41": "Abhiññāsacchikaraṇīyassāti ettha ‘‘abhiññāya sacchikaraṇīyassā’’ti vattabbe ‘‘abhiññā’’ti ya-kāralopena pana puna kālakiriyāniddeso katoti āha ‘‘abhijānitvā paccakkhaṁ kātabbassā’’ti. Abhiññāya iddhividhādiñāṇena sacchikiriyaṁ iddhividhapaccanubhavanādikaṁ abhiññāsacchikaraṇīyanti evaṁ vā ettha attho daṭṭhabbo. Sakkhibhabbataṁ pāpuṇātīti ettha pana yassa paccakkhaṁ atthi, so sakkhī, sakkhino bhabbatā sakkhibhabbatā, sakkhibhavananti vuttaṁ hoti. Sakkhī ca so bhabbo cāti sakkhibhabbo. Ayañhi iddhividhādīnaṁ bhabbo tattha ca sakkhīti sakkhibhabbo, tassa bhāvo sakkhibhabbatā, taṁ pāpuṇātīti attho.",
  "tika-s0402t27:42": "Abhiññāpādakajjhānādibhedeti ettha abhiññāpādā ca abhiññāpādakajjhānañca abhiññāpādakajjhānāni. Ādi-saddena arahattañca arahattassa vipassanā ca saṅgahitāti daṭṭhabbaṁ. Teneva majjhimanikāyaṭṭhakathāyaṁ (ma. ni. aṭṭha. 2.198) –",
  "tika-s0402t27:43": "‘‘Sati satiāyataneti sati satikāraṇe. Kiñcettha kāraṇaṁ? Abhiññā vā abhiññāpādakajjhānaṁ vā, avasāne pana arahattaṁ vā kāraṇaṁ arahattassa vipassanā vāti veditabba’’nti vuttaṁ.",
  "tika-s0402t27:44": "Yañhi taṁ tatra tatra sakkhibhabbatāsaṅkhātaṁ iddhividhapaccanubhavanādi, tassa abhiññā kāraṇaṁ . Atha iddhividhapaccanubhavanādi abhiññā, evaṁ sati abhiññāpādakajjhānaṁ kāraṇaṁ. Avasāne chaṭṭhābhiññāya pana arahattaṁ, arahattassa vipassanā vā kāraṇaṁ. Arahattañhi ‘‘kudāssu nāmāhaṁ tadāyatanaṁ upasampajja viharissāmi, yadariyā etarahi upasampajja viharantī’’ti (ma. ni. 1.465; 3.307) anuttaresu vimokkhesu pihaṁ upaṭṭhapetvā abhiññā nibbattentassa kāraṇaṁ. Idañca sādhāraṇaṁ na hoti, sādhāraṇavasena pana arahattassa vipassanā kāraṇaṁ. Imasmiñhi sutte arahattaphalavasena chaṭṭhābhiññā vuttā. Tenevāha ‘‘āsavānaṁ khayātiādi cettha phalasamāpattivasena vuttanti veditabba’’nti.",
  "tika-s0402t27:45": "Paṁsudhovakasuttavaṇṇanā niṭṭhitā.",
  "tika-s0402t27:46": "11. Nimittasuttavaṇṇanā",
  "tika-s0402t27:47": "103. Ekādasame yehi phalaṁ nimīyati, uppajjanaṭṭhāne pakkhipamānaṁ viya hoti, tāni nimittāni. Tenāha ‘‘tīṇi kāraṇānī’’ti. Kālena kālanti ettha kālenāti bhummatthe karaṇavacanaṁ. Kālanti ca upayogavacananti āha ‘‘kāle kāle’’ti. Manasi kātabbāti citte kātabbā, uppādetabbāti attho. Upalakkhitasamādhānākāro samādhiyeva idha samādhinimittanti āha ‘‘ekaggatā hi idha samādhinimittanti vuttā’’ti. Ṭhānaṁ taṁ cittaṁ kosajjāya saṁvatteyyāti ettha ṭhānaṁ atthīti vacanaseso. Taṁ bhāvanācittaṁ kosajjāya saṁvatteyya, tassa saṁvattanassa kāraṇaṁ atthīti attho. Taṁ vā manasikaraṇaṁ cittaṁ kosajjāya saṁvatteyya, etassa ṭhānaṁ kāraṇaṁ atthīti attho. Tenāha ‘‘kāraṇaṁ vijjatī’’tiādi. Ñāṇajavanti saṅkhāresu aniccādivasena pavattamānaṁ paññājavaṁ.",
  "tika-s0402t27:48": "Yaṁ kiñci suvaṇṇatāpanayoggaaṅgārabhājanaṁ idha ‘‘ukkā’’ti adhippetanti āha ‘‘aṅgārakapalla’’nti. Sajjeyyāti yathā tattha pakkhittaṁ suvaṇṇaṁ tappati, evaṁ paṭiyādiyeyya. Ālimpeyyāti ādiyeyya, jaleyyāti attho. Tenāha ‘‘tattha aṅgāre…pe… gāhāpeyyā’’ti. Mūsāya vā pakkhipeyyāti tattake vā pakkhipeyya. Upadhāretīti sallakkheti.",
  "tika-s0402t27:49": "Nimittasuttavaṇṇanā niṭṭhitā.",
  "tika-s0402t27:50": "Loṇakapallavaggavaṇṇanā niṭṭhitā.",
  "tika-s0402t27:51": "Dutiyapaṇṇāsakaṁ niṭṭhitaṁ.",
  "tika-s0402t27:52": "3. Tatiyapaṇṇāsakaṁ"
}