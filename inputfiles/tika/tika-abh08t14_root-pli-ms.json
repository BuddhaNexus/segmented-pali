{
  "tika-abh08t14:0": "15. Pannarasamo paricchedo",
  "tika-abh08t14:1": "Arūpāvacarasamādhibhāvanāniddesavaṇṇanā",
  "tika-abh08t14:2": "982-3.Rūpekho vijjamānasminti rūpakāye vijjamāne daṇḍādānādayo daṇḍaggahaṇādayo. Iti rūpe rūpakāye ādīnavaṃ disvā.",
  "tika-abh08t14:3": "984.Sūkarābhihatova sāti sūkaraṃ anubandhito sā sunakho viya.",
  "tika-abh08t14:4": "985.Vasīti yogī.",
  "tika-abh08t14:5": "988-990.Phuṭṭhokāsañca tena tanti tena cittena phuṭṭhaṃ tamokāsaṃ ‘‘ananto ākāso’’iti ca manasā karonto eva ugghāṭeti. Iti vacanaṃ vuccate, ayamañño nayo, ‘‘ākāso’’ iti manasā karonto taṃ kasiṇaṃ na saṃvelleti.",
  "tika-abh08t14:6": "998. Rūpāvacarajjhānameva paccatthikaṃ rūpāvacarajjhānapaccatthikaṃ.",
  "tika-abh08t14:7": "1004.Ākāsaphuṭaviññāṇeti phuṭameva viññāṇaṃ phuṭaviññāṇaṃ, tasmiṃ ākāsārammaṇe phuṭaviññāṇe.",
  "tika-abh08t14:8": "1005-6. Ayaṃ ākāso ananto iti evaṃ taṃ ākāsameva pharitvā pavattaṃ viññāṇaṃ viññāṇañca iti vacanaṃ vuccate. Viññāṇaṃ anantaṃ nāma na hoti, anantārammaṇattā ‘‘viññāṇaṃ ananta’’nti vuccate, taṃ viññāṇaṃ manakkāravasena api anantaṃ paridīpitaṃ.",
  "tika-abh08t14:9": "1010. Paṭhamāruppaviññāṇassa abhāvo tassa eva paṭhamāruppassa suññato suññabhāvato.",
  "tika-abh08t14:10": "1013.Satitiṭṭhati bhiyyo balavā sati tiṭṭhati.",
  "tika-abh08t14:11": "1015. Abhāvake natthibhāve.",
  "tika-abh08t14:12": "1017-8.Dutiyāruppacakkhunāti cakkhunā dutiyāruppaṃ ‘‘natthi natthī’’tiādinā ākārena parikammavasena manakkāre. Tassāpagamamattañca tassa paṭhamāruppassa apagamamattañca.",
  "tika-abh08t14:13": "1029. Yā nāma ayaṃ samāpatti abhāvamattampi gocaraṃ katvā ṭhassati, ayaṃ samāpatti vata ekantena aho santāti padissati.",
  "tika-abh08t14:14": "1033. Yāya saññāya nevasaññī, nāsaññī ca hoti, kevalaṃ ekantena atha kho sā saññā edisī na hoti.",
  "tika-abh08t14:15": "1035-7. Paṭusaññāya kiccassa neva karaṇato ayaṃ samāpatti ‘‘nevasaññā’’ti niddiṭṭhāti catutthaāruppato sambhavā pavattā tejodhātu sukhodake dahanakiccaṃ kātuṃ na sakkoti yathā, sā saṅkhāradhammānaṃ avasesattā.",
  "tika-abh08t14:16": "1040. Pāsādatalañca sāṭikā ca.",
  "tika-abh08t14:17": "1041. Yo pana bhikkhu imaṃ rūpārūpajjhānasamāpattividhānaṃ sārataraṃ jānāti, so rūpārūpajjhānasamāpattipurekkho sekkho bhavaṃ kāmabhavaṃ abhibhuyya abhibhavitvā rūpārūpaṃ yāti pāpuṇāti.",
  "tika-abh08t14:18": "Iti abhidhammāvatāraṭīkāya",
  "tika-abh08t14:19": "Arūpāvacarasamādhibhāvanāniddesavaṇṇanā niṭṭhitā.",
  "tika-abh08t14:20": "Pannarasamo paricchedo."
}