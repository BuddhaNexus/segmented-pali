{
  "tika-s0403t40:0": "8. Vinayavaggo",
  "tika-s0403t40:1": "1-8. Paṭhamavinayadharasuttādivaṇṇanā",
  "tika-s0403t40:2": "75-82. Aṭṭhamassa paṭhamaṁ dutiyañca uttānatthameva. Tatiye vinayalakkhaṇe patiṭṭhito lajjibhāvena vinayalakkhaṇe ṭhito hoti. Alajjī (pārā. aṭṭha. 1.45) hi bahussutopi samāno lābhagarukatāya tantiṁ visaṁvādetvā uddhammaṁ ubbinayaṁ satthusāsanaṁ dīpetvā sāsane mahantaṁ upaddavaṁ karoti, saṅghabhedampi saṅgharājimpi uppādeti. Lajjī pana kukkuccako sikkhākāmo jīvitahetupi tantiṁ avisaṁvādetvā dhammameva vinayameva ca dīpeti, satthusāsanaṁ garuṁ katvā ṭhapeti. Evaṁ yo lajjī, so vinayaṁ ajahanto avokkamantova lajjibhāvena vinayalakkhaṇe ṭhito hoti patiṭṭhito.",
  "tika-s0403t40:3": "Asaṁhīroti ettha saṁhīro nāma yo pāḷiyaṁ vā aṭṭhakathāyaṁ vā heṭṭhā vā uparito vā padapaṭipāṭiyā vā pucchiyamāno vitthunati vipphandati, saṇṭhātuṁ na sakkoti, yaṁ yaṁ parena vuccati, taṁ taṁ anujānāti, sakavādaṁ chaḍḍetvā paravādaṁ gaṇhāti. Yo pana pāḷiyaṁ vā aṭṭhakathāyaṁ vā heṭṭhupariyavasena vā padapaṭipāṭiyā vā pucchiyamāno na vitthunati na vipphandati, ekekalomaṁ saṇḍāsena gaṇhanto viya ‘‘evaṁ mayaṁ vadāma, evaṁ no ācariyā vadantī’’ti vissajjeti. Yamhi pāḷi ca pāḷivinicchayo ca suvaṇṇabhājane pakkhittasīhavasā viya parikkhayaṁ pariyādānaṁ agacchanto tiṭṭhati, ayaṁ vuccati asaṁhīro. Yasmā pana evarūpo yaṁ yaṁ parena vuccati, taṁ taṁ nānujānāti, attanā suvinicchinitaṁ katvā gahitaṁ aviparītamatthaṁ na vissajjeti, tasmā vuttaṁ ‘‘na sakkoti gahitaggahaṇaṁ vissajjāpetu’’nti. Catutthādīni suviññeyyāni.",
  "tika-s0403t40:4": "Paṭhamavinayadharasuttādivaṇṇanā niṭṭhitā.",
  "tika-s0403t40:5": "9. Satthusāsanasuttavaṇṇanā",
  "tika-s0403t40:6": "83. Navame vivekaṭṭhoti vivitto. Tenāha ‘‘dūrībhūto’’ti. Satiavippavāse ṭhitoti kammaṭṭhāne satiṁ avijahitvā ṭhito. Pesitattoti kāye ca jīvite ca anapekkhatāya nibbānaṁ pesitacitto tanninno tappoṇo tappabbhāro.",
  "tika-s0403t40:7": "Satthusāsanasuttavaṇṇanā niṭṭhitā.",
  "tika-s0403t40:8": "10. Adhikaraṇasamathasuttavaṇṇanā",
  "tika-s0403t40:9": "84. Dasame adhikarīyanti etthāti adhikaraṇāni. Ke adhikarīyanti? Samathā. Kathaṁ adhikarīyanti? Samanavasena. Tasmā te tesaṁ samanavasena pavattantīti āha ‘‘adhikaraṇāni samentī’’tiādi. Uppannānaṁ uppanānanti uṭṭhitānaṁ uṭṭhitānaṁ. Samathatthanti samanatthaṁ. Dīghanikāye saṅgītisuttavaṇṇanāyampi (dī. ni. aṭṭha. 3.331) vitthāratoyevāti etthāyaṁ vitthāranayo – adhikaraṇesu tāva dhammoti vā adhammoti vā aṭṭhārasahi vatthūhi vivadantānaṁ bhikkhūnaṁ yo vivādo, idaṁ vivādādhikaraṇaṁ nāma. Sīlavipattiyā vā ācāradiṭṭhiājīvavipattiyā vā anuvadantānaṁ yo anuvādo upavadanā ceva codanā ca, idaṁ anuvādādhikaraṇaṁ nāma. Mātikāyaṁ āgatā pañca, vibhaṅge dveti sattapi āpattikkhandhā, idaṁ āpattādhikaraṇaṁ nāma. Yaṁ saṅghassa apalokanādīnaṁ catunnaṁ kammānaṁ karaṇaṁ, idaṁ kiccādhikaraṇaṁ nāma.",
  "tika-s0403t40:10": "Tattha vivādādhikaraṇaṁ dvīhi samathehi sammati sammukhāvinayena ca yebhuyyasikāya ca. Sammukhāvinayeneva sammamānaṁ yasmiṁ vihāre uppannaṁ tasmiṁyeva vā, aññatra vūpasametuṁ gacchantānaṁ antarāmagge vā, yattha gantvā saṅghassa niyyātitaṁ, tattha saṅghena vā, saṅghe vūpasametuṁ asakkonte tattheva ubbāhikāya sammatapuggalehi vā vinicchitaṁ sammati. Evaṁ sammamāne ca panetasmiṁ yā saṅghasammukhato dhammasammukhato vinayasammukhatā puggalasammukhatā, ayaṁ sammukhāvinayo nāma. Tattha ca kārakasaṅghassa saṅghasāmaggivasena sammukhibhāvo saṅghasammukhatā. Sametabbassa vatthuno bhūtattā dhammasammukhatā. Yathā taṁ sametabbaṁ, tathevassa samanaṁ vinayasammukhatā. Yo ca vivadati, yena ca vivadati, tesaṁ ubhinnaṁ atthapaccatthikānaṁ sammukhībhāvo puggalasammukhatā. Ubbāhikāya vūpasame panettha saṅghasammukhatā parihāyati. Evaṁ tāva sammukhāvinayeneva sammati.",
  "tika-s0403t40:11": "Sace panevampi na sammati, atha naṁ ubbāhikāya sammatā bhikkhū ‘‘na mayaṁ sakkoma vūpasametu’’nti saṅghasseva niyyātenti. Tato saṅgho pañcaṅgasamannāgataṁ bhikkhuṁ salākaggāhāpakaṁ sammannati, tena guḷhakavivaṭakasakaṇṇajappakesu tīsu salākaggāhakesu aññataravasena salākaṁ gāhāpetvā sannipatitāya parisāya dhammavādīnaṁ yebhuyyatāya yathā te dhammavādino vadanti, evaṁ vūpasantaṁ adhikaraṇaṁ sammukhāvinayena ca yebhuyyasikāya ca vūpasantaṁ hoti. Tattha sammukhāvinayo vuttanayo eva. Yaṁ pana yebhuyyasikākammassa karaṇaṁ, ayaṁ yebhuyyasikā nāma. Evaṁ vivādādhikaraṇaṁ dvīhi samathehi sammati.",
  "tika-s0403t40:12": "Anuvādādhikaraṇaṁ catūhi samathehi sammati sammukhāvinayena ca sativinayena ca amūḷhavinayena ca tassapāpiyasikāya ca. Sammukhāvinayeneva sammamānaṁ yo ca anuvadati, yañca anuvadati, tesaṁ vacanaṁ sutvā sace kāci āpatti natthi, ubho khamāpetvā, sace atthi ayaṁ nāmettha āpattīti evaṁ vinicchitaṁ vūpasammati. Tattha sammukhāvinayalakkhaṇaṁ vuttanayameva.",
  "tika-s0403t40:13": "Yadā pana khīṇāsavassa bhikkhuno amūlikāya sīlavipattiyā anuddhaṁsitassa sativinayaṁ yācamānassa saṅgho ñatticatutthena kammena sativinayaṁ deti, tadā sammukhāvinayena ca sativinayena ca vūpasantaṁ hoti. Dinne pana sativinaye puna tasmiṁ puggale kassaci anuvādo na ruhati. Yadā ummattako bhikkhu ummādavasena kate assāmaṇake ajjhācāre ‘‘saratāyasmā evarūpiṁ āpatti’’nti bhikkhūhi codiyamāno ‘‘ummattakena me, āvuso, etaṁ kataṁ, nāhaṁ taṁ sarāmī’’ti bhaṇantopi bhikkhūhi codiyamānova puna acodanatthāya amūḷhavinayaṁ yācati, saṅgho cassa ñatticatutthena kammena amūḷhavinayaṁ deti. Tadā sammukhāvinayena ca amūḷhavinayena ca vūpasantaṁ hoti. Dinne pana amūḷhavinaye puna tasmiṁ puggale kassaci tappaccayā anuvādo na ruhati. Yadā pana pārājikena vā pārājikasāmantena vā codiyamānassa aññenaññaṁ paṭicarato pāpussannatāya pāpiyassa puggalassa ‘‘sacāyaṁ acchinnamūlo bhavissati, sammā vattitvā osāraṇaṁ labhissati. Sace chinnamūlo, ayamevassa nāsanā bhavissatī’’ti maññamāno saṅgho ñatticatutthena kammena tassapāpiyasikaṁ karoti, tadā sammukhāvinayena ca tassapāpiyasikāya ca vūpasantaṁ hotīti. Evaṁ anuvādādhikaraṇaṁ catūhi samathehi sammati.",
  "tika-s0403t40:14": "Āpattādhikaraṇaṁ tīhi samathehi sammati sammukhāvinayena ca paṭiññātakaraṇena ca tiṇavatthārakena ca. Tassa sammukhāvinayeneva vūpasamo natthi. Yadā pana ekassa vā bhikkhuno santike saṅghagaṇamajjhesu vā bhikkhu lahukaṁ āpattiṁ deseti, tadā āpattādhikaraṇaṁ sammukhāvinayena ca paṭiññātakaraṇena ca vūpasammati. Tattha sammukhāvinaye tāva yo ca deseti, yassa ca deseti, tesaṁ sammukhībhāvo puggalasammukhato. Sesaṁ vuttanayameva.",
  "tika-s0403t40:15": "Puggalassa ca gaṇassa ca desanākāle saṅghasammukhato parihāyati. Yaṁ panettha ‘‘ahaṁ, bhante, itthannāmaṁ āpattiṁ āpanno’’ti ca ‘‘passasī’’ti ca ‘‘āma, passāmī’’ti ca paṭiññātāya ‘‘āyatiṁ saṁvareyyāsī’’ti karaṇaṁ, taṁ paṭiññātakaraṇaṁ nāma. Saṅghādisese parivāsādiyācanā paṭiññā, parivāsādīnaṁ dānaṁ paṭiññātakaraṇaṁ nāma.",
  "tika-s0403t40:16": "Dvepakkhajātā pana bhaṇḍanakārakā bhikkhū bahuṁ assāmaṇakaṁ ajjhācāraṁ caritvā puna lajjidhamme uppanne ‘‘sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya saṁvatteyyā’’ti aññamaññaṁ āpattiyā kārāpane dosaṁ disvā yadā bhikkhū tiṇavatthārakakammaṁ karonti, tadā āpattādhikaraṇaṁ sammukhāvinayena ca tiṇavatthārakena ca sammati. Tatra hi yattakā hatthapāsūpagatā ‘‘na metaṁ khamatī’’ti evaṁ diṭṭhāvikammaṁ akatvā ‘‘dukkaṭaṁ kammaṁ puna kātabbaṁ kamma’’nti na ukkoṭenti, niddampi okkantā honti, sabbesaṁ ṭhapetvā thullavajjañca gihipaṭisaṁyuttañca sabbāpattiyo vuṭṭhahanti. Evaṁ āpattādhikaraṇaṁ tīhi samathehi sammati.",
  "tika-s0403t40:17": "Kiccādhikaraṇaṁ ekena samathena sammati sammukhāvinayeneva. Iti imāni cattāri adhikaraṇāni yathānurūpaṁ imehi sattahi samathehi sammanti. Tena vuttaṁ – ‘‘uppannuppannānaṁ adhikaraṇānaṁ samathāya vūpasamāya sammukhāvinayo dātabbo…pe… tiṇavatthārako’’ti. Sesaṁ sabbattha uttānameva.",
  "tika-s0403t40:18": "Adhikaraṇasamathasuttavaṇṇanā niṭṭhitā.",
  "tika-s0403t40:19": "Vinayavaggavaṇṇanā niṭṭhitā.",
  "tika-s0403t40:20": "Iti manorathapūraṇiyā aṅguttaranikāya-aṭṭhakathāya",
  "tika-s0403t40:21": "Sattakanipātavaṇṇanāya anuttānatthadīpanā samattā."
}