{
  "tika-vin08t10:0": "10. Bhaṇḍapaṭisāmanavinicchayakathā",
  "tika-vin08t10:1": "53. Evaṁ cīvaravippavāsavinicchayaṁ kathetvā idāni bhaṇḍapaṭisāmanavinicchayaṁ kathetuṁ ‘‘bhaṇḍassapaṭisāmana’’ntiādimāha. Tattha bhaḍitabbaṁ bhājetabbanti bhaṇḍaṁ, bhaḍitabbaṁ icchitabbanti vā bhaṇḍaṁ, bhaṇḍanti paribhaṇḍanti sattā etenāti vā bhaṇḍaṁ, mūladhanaṁ, parikkhāro vā. Vuttañhi abhidhānappadīpikāyaṁ –",
  "tika-vin08t10:2": "‘‘Bhājanādiparikkhāre, bhaṇḍaṁ mūladhanepi cā’’ti.",
  "tika-vin08t10:3": "Tassa bhaṇḍassa, paṭisāmiyate paṭisāmanaṁ, rakkhaṇaṁ gopananti attho. Tenāha ‘‘paresaṁ bhaṇḍassa gopana’’nti. Mātu kaṇṇapiḷandhanaṁ tālapaṇṇampīti pi-saddo sambhāvanattho. Tena pageva aññātakānaṁ santakanti dasseti. Gihisantakanti iminā pañcannaṁ sahadhammikānaṁ santakaṁ paṭisāmetuṁ vaṭṭatīti dīpeti. Bhaṇḍāgārikasīsenāti etena vissāsaggāhādinā gahetvā paṭisāmentassa anāpattīti dasseti. Tena vakkhati ‘‘attano atthāya gahetvā paṭisāmetabba’’nti. Chandenapi bhayenapīti vaḍḍhakīādīsu chandena , rājavallabhādīsu bhayena balakkārena pātetvā gatesu ca paṭisāmetuṁ vaṭṭatīti yojetabbaṁ.",
  "tika-vin08t10:4": "Saṅgopanatthāya attano hatthe nikkhittassa bhaṇḍassa guttaṭṭhāne paṭisāmanapayogaṁ vinā ‘‘nāhaṁ gaṇhāmī’’tiādinā aññasmiṁ payoge akate rajjasaṅkhobhādikāle ‘‘na dāni tassa dassāmi, na mayhaṁ dāni dassatī’’ti ubhohipi sakasakaṭṭhāne nisīditvā dhuranikkhepe katepi avahāro natthi. Keci panettha ‘‘pārājikameva paṭisāmanapayogassa katattā’’ti vadanti, taṁ tesaṁ matimattaṁ, na sārato paccetabbaṁ. Paṭisāmanakāle hissa theyyacittaṁ natthi, ‘‘na dāni tassa dassāmī’’ti theyyacittuppattikkhaṇe ca sāmino dhuranikkhepacittappavattiyā hetubhūto kāyavacīpayogo natthi, yena so āpattiṁ āpajjeyya. Na hi akiriyasamuṭṭhānā ayaṁ āpattīti. Dāne saussāho, rakkhati tāvāti avahāraṁ sandhāya avuttattā ‘‘nāhaṁ gaṇhāmī’’tiādinā musāvādakaraṇe pācittiyameva hoti, na dukkaṭaṁ theyyacittābhāvena sahapayogassapi abhāvatoti gahetabbaṁ.",
  "tika-vin08t10:5": "Yadipi mukhena dassāmīti vadati…pe… pārājikanti ettha katarapayogena āpatti, na tāva paṭhamena bhaṇḍapaṭisāmanapayogena tadā theyyacittabhāvā, nāpi ‘‘dassāmī’’ti kathanapayogena tadā theyyacitte vijjamānepi payogassa kappiyattāti? Vuccate – sāminā ‘‘dehī’’ti bahuso yāciyamānopi adatvā yena payogena attano adātukāmataṁ sāmikassa ñāpesi, yena ca so adātukāmo ayaṁ vikkhipatīti ñatvā dhuraṁ nikkhipati, teneva payogenassa āpatti. Na hettha upanikkhittabhaṇḍe pariyāyena mutti atthi. Adātukāmatāya hi ‘‘kadā te dinnaṁ, kattha te dinna’’ntiādipariyāyavacanenapi sāmikassa dhurenikkhipāpite āpattiyeva. Teneva aṭṭhakathāyaṁ vuttaṁ ‘‘kiṁ tumhe bhaṇatha…pe… ubhinnaṁ dhuranikkhepena bhikkhuno pārājika’’nti. Parasantakassa parehi gaṇhāpane eva hi pariyāyato mutti, na sabbatthāti gahetabbaṁ. Attano hatthe nikkhittattāti ettha attano hatthe sāminā dinnatāya bhaṇḍāgārikaṭṭhāne ṭhitattā ca ṭhānācāvanepi natthi avahāro, theyyacittena pana gahaṇe dukkaṭato na muccatīti veditabbaṁ. Eseva nayoti avahāro natthi, bhaṇḍadeyyaṁ pana hotīti adhippāyo.",
  "tika-vin08t10:6": "54.Pañcannaṁ sahadhammikānanti bhikkhubhikkhunīsikkhamānasāmaṇerasāmaṇerīnaṁ. Etena na kevalaṁ gihīnaṁ eva, atha kho tāpasaparibbājakādīnampi santakaṁ paṭisāmetuṁ na vaṭṭatīti dasseti. Naṭṭhepi gīvā na hoti, kasmā? Asampaṭicchāpitattāti attho. Dutiye eseva nayoti gīvā na hoti, kasmā? Ajānitattā. Tatiye ca eseva nayoti gīvā na hoti, kasmā? Paṭikkhipitattā. Ettha ca kāyena vā vācāya vā cittena vā paṭikkhittopi paṭikkhittoyeva nāma hoti.",
  "tika-vin08t10:7": "Tasseva gīvā hoti, na sesabhikkhūnaṁ, kasmā? Tasseva bhaṇḍāgārikassa bhaṇḍāgāre issarabhāvato. Bhaṇḍāgārikassa gīvā na hoti alasajātikasseva pamādena haritattā. Dutiye bhaṇḍāgārikassa gīvā na hoti tassa anārocitattā. Naṭṭhe tassa gīvā tena ṭhapitattā. Tasseva gīvā, na aññesaṁ tena bhaṇḍāgārikena sampaṭicchitattā ṭhapitattā ca. Natthi gīvā tena paṭikkhipitattā. Naṭṭhaṁ sunaṭṭhameva bhaṇḍāgārikassa asampaṭicchāpanato. Naṭṭhe gīvā tena ṭhapitattā. Sabbaṁ tassa gīvā tassa bhaṇḍāgārikassa pamādena haraṇato. Tattheva upacāre vijjamāneti bhaṇḍāgārikassa samīpeyeva uccārapassāvaṭṭhāne vijjamāne.",
  "tika-vin08t10:8": "55.Mayica mate saṅghassa ca senāsane vinaṭṭheti ettha kevalaṁ saṅghassa senāsanaṁ mā vinassīti iminā adhippāyena vivaritumpi vaṭṭatiyevāti vadanti. ‘‘Taṁ māressāmī’’ti ettake vuttepi vivarituṁ vaṭṭati ‘‘gilānapakkhe ṭhitattā avisayo’’ti vuttattā. Maraṇato hi paraṁ gelaññaṁ avisayattañca natthi. ‘‘Dvāraṁ chinditvā harissāmā’’ti ettake vuttepi vivarituṁ vaṭṭatiyeva. Sahāyehi bhavitabbanti tehipi bhikkhācārādīhi pariyesitvā attano santakampi kiñci kiñci dātabbanti vuttaṁ hoti. Ayañhi sāmīcīti bhaṇḍāgāre vasantānaṁ idaṁ vattaṁ. Lolamahātheroti mando momūho ākiṇṇavihārī sadā kīḷāpasuto vā mahāthero.",
  "tika-vin08t10:9": "56.Itarehīti tasmiṁyeva gabbhe vasantehi bhikkhūhi. Vihārarakkhaṇavāre niyutto vihāravāriko, vuḍḍhapaṭipāṭiyā attano vāre vihārarakkhaṇako. Nivāpanti bhattavetanaṁ. Corānaṁ paṭipathaṁ gatesūti corānaṁ āgamanaṁ ñatvā ‘‘paṭhamataraṁyeva gantvā saddaṁ karissāmā’’ti corānaṁ abhimukhaṁ gatesu. ‘‘Corehi haṭabhaṇḍaṁ āharissāmā’’ti tesaṁ anupathaṁ gatesupi eseva nayo. Nibaddhaṁ katvāti ‘‘asukakule yāgubhattaṁ vihāravārikānaṁyevā’’ti evaṁ niyamanaṁ katvā. Dve tisso yāgusalākā ca cattāri pañca salākabhattāni ca labhamānovāti idaṁ nidassanamattaṁ, tato ūnaṁ vā hotu adhikaṁ vā, attano ca veyyāvaccakarassa ca yāpanamattaṁ labhanameva pamāṇanti gahetabbaṁ. Nissitake jaggāpentīti attano attano nissitake bhikkhācariyāya posentā nissitakehi vihāraṁ jaggāpenti. Asahāyassāti sahāyarahitassa. ‘‘Asahāyassa adutiyassā’’ti pāṭho yutto. Pacchimaṁ purimasseva vevacanaṁ. Asahāyassa vā attadutiyassa vāti imasmiṁ pana pāṭhe ekena ānītaṁ dvinnaṁ nappahotīti attadutiyassapi vāro nivāritoti vadanti, taṁ ‘‘yassa sabhāgo bhikkhu bhattaṁ ānetvā dātā natthī’’ti iminā na sameti, vīmaṁsitabbaṁ. Vimativinodaniyaṁ (vi. vi. ṭī. 1.112) pana ‘‘attadutiyassāti appicchassa. Attāsarīrameva dutiyo, na aññoti hi attadutiyo, tadubhayassapi atthassa vibhāvanaṁ ‘yassā’tiādi. Etena sabbena ekekassa vāro na pāpetabboti dassetī’’ti vuttaṁ.",
  "tika-vin08t10:10": "Pākavattatthāyāti niccaṁ pacitabbayāgubhattasaṅkhātavattatthāya. Ṭhapentīti dāyakā ṭhapenti. Taṁ gahetvāti taṁ ārāmikādīhi dīyamānaṁ bhāgaṁ gahetvā. Upajīvantena ṭhātabbanti abbhokāsikarukkhamūlikenapi pākavattaṁ upanissāya jīvantena attano pattacīvararakkhaṇatthāya vihāravāre sampatte ṭhātabbaṁ. Na gāhāpetabboti ettha yassa abbhokāsikassapi attano adhikaparikkhāro ce ṭhapito atthi, cīvarādisaṅghikabhāgepi ālayo atthi, sopi gāhāpetabbo . Paripucchanti pucchitapañhavissajjanaṁ, aṭṭhakathaṁ vā. Diguṇanti aññehi labbhamānato dviguṇaṁ. Pakkhavārenāti aḍḍhamāsavārena.",
  "tika-vin08t10:11": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t10:12": "Bhaṇḍapaṭisāmanavinicchayakathālaṅkāro nāma",
  "tika-vin08t10:13": "Dasamo paricchedo."
}