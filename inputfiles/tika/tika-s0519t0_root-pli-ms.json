{
  "tika-s0519t0:0": " Namo tassa bhagavato arahato sammāsambuddhassa",
  "tika-s0519t0:1": "Khuddakanikāye",
  "tika-s0519t0:2": "Nettippakaraṇa-ṭīkā",
  "tika-s0519t0:3": "Ganthārambhakathāvaṇṇanā",
  "tika-s0519t0:4": "Saṁvaṇṇanārambhe (dī. ni. ṭī. 1.ganthārambhakathāvaṇṇanā; ma. ni. ṭī. 1.1 ganthārambhakathāvaṇṇanā; saṁ. ni. ṭī. 1.1.1 ganthārambhakathāvaṇṇanā) ratanattayavandanā saṁvaṇṇetabbassa dhammassa pabhavanissayavisuddhipaṭivedanatthaṁ, taṁ pana dhammasaṁvaṇṇanāsu viññūnaṁ bahumānuppādanatthaṁ, taṁ sammadeva tesaṁ uggahaṇadhāraṇādikkamaladdhabbāya sammāpaṭipattiyā sabbahitasukhanipphādanatthaṁ. Atha vā maṅgalabhāvato, sabbakiriyāsu pubbakiccabhāvato, paṇḍitehi sammācaritabhāvato, āyatiṁ paresaṁ diṭṭhānugatiāpajjanato ca saṁvaṇṇanāyaṁ ratanattayapaṇāmakiriyā. Atha vā ratanattayapaṇāmakaraṇaṁ pūjanīyapūjāpuññavisesanibbattanatthaṁ, taṁ attano yathāladdhasampattinimittassa kammassa balānuppadānatthaṁ, antarā ca tassa asaṅkocanatthaṁ, tadubhayaṁ anantarāyena aṭṭhakathāya parisamāpanatthaṁ. Idameva ca payojanaṁ ācariyena idhādhippetaṁ. Tathā hi vakkhati ‘‘vandanājanitaṁ…pe… tassa tejasā’’ti. Vatthuttayapūjā hi niratisayapuññakkhettasambuddhiyā aparimeyyappabhāvo puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya pahoti, bhayādiupaddavañca nivāreti. Yathāha –",
  "tika-s0519t0:5": "‘‘Pūjārahe pūjayato, buddhe yadi va sāvake’’ti. (dha. pa. 195; apa. thera 1.10.1) ca,",
  "tika-s0519t0:6": "Tathā –",
  "tika-s0519t0:7": "‘‘Ye, bhikkhave, buddhe pasannā, agge te pasannā, agge kho pana pasannānaṁ aggo vipāko hotī’’ti (a. ni. 4.34; itivu. 90) ca,",
  "tika-s0519t0:8": "Tathā –",
  "tika-s0519t0:9": "‘‘‘Buddho’ti kittayantassa, kāye bhavati yā pīti;",
  "tika-s0519t0:10": "Varameva hi sā pīti, kasiṇenapi jambudīpassa;",
  "tika-s0519t0:11": "‘‘‘Dhammo’ti…pe… ‘saṅgho’ti…pe… dīpassā’’ti. (dī. ni. aṭṭha. 1.6; itivu. aṭṭha 90; dī. ni. ṭī. 1.ganthārambhakathāvaṇṇanā; ma. ni. ṭī. 1.1; a. ni. ṭī. 2.4.34) ca,",
  "tika-s0519t0:12": "Tathā –",
  "tika-s0519t0:13": "‘‘Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosa…pe… na mohapariyuṭṭhitaṁ cittaṁ hotī’’ti (a. ni. 6.10; 11.11) ca,",
  "tika-s0519t0:14": "Tathā –",
  "tika-s0519t0:15": "‘‘Araññe rukkhamūle vā…pe…;",
  "tika-s0519t0:16": "Bhayaṁ vā chambhitattaṁ vā, lomahaṁso na hessatī’’ti. (saṁ. ni. 1.249) ca;",
  "tika-s0519t0:17": "Tattha yassa ratanattayassa vandanaṁ kattukāmo, tassa guṇātisayayogasandassanatthaṁ ‘‘mahākāruṇika’’ntiādinā gāthāttayamāha. Guṇātisayayogena hi vandanārahabhāvo, vandanārahe ca katā vandanā yathādhippetappayojanaṁ sādhetīti. Tattha yassā saṁvaṇṇanaṁ kattukāmo, sā netti visesato yathānulomasāsanasannissayā, tassa ca vicittākārappavattivibhāvinī. Tathā hi suttantadesanā na vinayadesanā viya karuṇāppadhānā, nāpi abhidhammadesanā viya paññāppadhānā, atha kho karuṇāpaññāppadhānāti tadubhayappadhānadesanāvisesavibhāvanaṁ tāva sammāsambuddhassa thomanaṁ kātuṁ tammūlakattā sesaratanānaṁ ‘‘mahākāruṇikaṁ nātha’’ntiādi vuttaṁ.",
  "tika-s0519t0:18": "Tattha kiratīti (dī. ni. ṭī. 1.ganthārambhakathāvaṇṇanā; ma. ni. ṭī. 1.1; saṁ. ni. ṭī. 1.1.1; a. ni. ṭī. 1.1.1) karuṇā, paradukkhaṁ vikkhipati apanetīti attho. Atha vā kiṇātīti karuṇā, paradukkhe sati kāruṇikaṁ hiṁsati vibādhatīti attho . Kampanaṁ karotīti vā karuṇā, paradukkhe sati sādhūnaṁ hadayakhedaṁ karotīti attho. Kamiti vā sukhaṁ, taṁ rundhatīti karuṇā. Esā hi paradukkhāpanayanakāmatālakkhaṇā, attasukhanirapekkhatāya kāruṇikānaṁ sukhaṁ rundhati vibandhatīti attho. Kiriyati dukkhitesu pasāriyatīti vā karuṇā, karuṇāya niyuttoti kāruṇiko yathā ‘‘dovāriko’’ti (a. ni. 7.67). Yathā hi dvāraṭṭhānato aññattha vattamānopi dvārapaṭibaddhajīviko puriso dvārānativattavuttitāya dvāre niyuttoti ‘‘dovāriko’’ti vuccati, evaṁ bhagavā mettādivasena karuṇāvihārato aññattha vattamānopi karuṇānativattavuttitāya karuṇāya niyuttoti ‘‘kāruṇiko’’ti vuccati. Mahābhinīhārato paṭṭhāya hi yāva mahāparinibbānā lokahitatthameva lokanāthā tiṭṭhantīti. Mahanto kāruṇikoti mahākāruṇiko. Satipi bhagavato tadaññaguṇānampi vasena mahantabhāve kāruṇikasaddasannidhānena vuttattā karuṇāvasenevettha mahantabhāvo veditabbo yathā ‘‘mahāveyyākaraṇo’’ti. Evañca katvā ‘‘mahākāruṇiko’’ti iminā padena puggalādhiṭṭhānena satthu mahākaruṇā vuttā hoti.",
  "tika-s0519t0:19": "Aparo nayo – atthasādhanato karuṇaṁ karuṇāyanaṁ karuṇāsampavattanaṁ arahatīti kāruṇiko. Bhagavato hi sabbaññutāya anavasesato sattānaṁ hitaṁ, hitupāyañca jānato, tattha ca akilāsuno hitesitā satthikā, na tathā aññesanti. Atha vā karuṇā karuṇāyanaṁ sīlaṁ pakati sabhāvo etassāti kāruṇiko. Bhagavā hi pathavīphassādayo viya kakkhaḷaphusanādisabhāvā karuṇāsabhāvo sabhāvabhūtakaruṇoti attho. Sesaṁ purimasadisameva. Atha vā mahāvisayatāya, mahānubhāvatāya, mahapphalatāya ca mahatī karuṇāti mahākaruṇā. Bhagavato hi karuṇā niravasesesu sattesu pavattati, pavattamānā ca anaññasādhāraṇā pavattati, diṭṭhadhammikādibhedañca mahantameva sattānaṁ hitasukhaṁ ekantato nipphādeti, mahākaruṇāya niyuttoti mahākāruṇiko, taṁ mahākāruṇikaṁ. Sesaṁ sabbaṁ vuttanayeneva veditabbaṁ. Sumāgadhādipadānaṁ viya cettha saddasiddhi veditabbā.",
  "tika-s0519t0:20": "Nāthatīti nātho, veneyyānaṁ hitasukhaṁ āsīsati patthetīti attho, mettāyanavasena cettha hitasukhāsīsanaṁ veditabbaṁ, na karuṇāyanavasena paṭhamapadena vuttattā. Atha vā nāthati veneyyagataṁ kilesabyasanaṁ upatāpetīti nātho, nāthatīti vā nātho, yācatīti attho. Bhagavā hi ‘‘sādhu, bhikkhave, bhikkhu kālena kālaṁ attasampattiṁ paccavekkhitā’’tiādinā (a. ni. 8.7, 8) sattānaṁ taṁ taṁ hitappaṭipattiṁ yācitvāpi mahākaruṇāya samussāhito te tattha niyojeti. Paramena vā cittissariyena samannāgato, sabbasatte vā sīlādiguṇehi īsati abhibhavatīti paramissaro bhagavā ‘‘nātho’’ti vuccati, taṁ nāthaṁ.",
  "tika-s0519t0:21": "Ñātabbanti ñeyyaṁ, atītādibhedabhinnaṁ sabbaṁ saṅkhataṁ, asaṅkhatañca. Saṅgaraṇaṭṭhena sāgaro, patitapatitānaṁ attano puthulagambhīrabhāvehi saṁsīdanaṁ nimmujjanaṁ karotīti attho. Saṁ-saddassa cettha ‘‘sābhāvo, sārāgo’’tiādīsu (dha. sa. 389, 391) viya niruttinayena daṭṭhabbo. Saṅgaraṇaṭṭhenāti vā saṅgarakaraṇaṭṭhena, ṭhitadhammatāya ‘‘ayaṁ me mariyādā, imaṁ velaṁ nātikkamāmī’’ti lokena saṅgaraṁ saṅketaṁ karonto viya hotīti attho. Saṅgaraṇaṁ vā samantato galanaṁ sandanaṁ udakena karotīti sāgaro. Kappavuṭṭhānakāle hi mahāsamuddo ito cito ca paggharitvā sakalaṁ lokadhātuṁ ekoghaṁ karotīti. Lokiyā pana vadanti ‘‘sāgarassa rañño puttehi sāgarehi nibbattito khatoti sāgaro, puratthimo samuddappadeso, taṁsambandhatāya ruḷhivasena sabbopi samuddo tathā voharīyatī’’ti. Sāgarasadisattā sāgaro, ñeyyameva sāgaroti ñeyyasāgaro. Sadisatā cettha puthuladuttaragambhīrānādikālikatāhi veditabbā, nihīnaṁ cetamopammaṁ. Tathā hi ñeyyasseva sātisayā puthulatā aparimāṇalokadhātubyāpanato, sabbaññutaññāṇasseva taraṇīyatāya duttaratā, gambhīratā, ādikoṭirahitā ca pavatti, na itarassa paricchinnadesattā bāhirakavītarāgehipi ittarena khaṇena atikkamitabbattā, parimitagambhīrattā, parimitakālattā ca. Ñeyyasāgarassa pāraṁ pariyantaṁ gatoti ñeyyasāgarapāragū, taṁ ñeyyasāgarapāraguṁ.",
  "tika-s0519t0:22": "Gamanañcettha ñāṇagamanameva, na itaraṁ ñeyyaggahaṇato, taṁ pana ñāṇaṁ duvidhaṁ sammasanapaṭivedhabhedato, tathā hetuphalabhedato. Tattha ‘‘kicchaṁ vatāyaṁ loko āpanno’’tiādinā (dī. ni. 2.57; saṁ. ni. 2.4, 10; peṭako. 23) karuṇāyanavaseneva abhinivisitvā anekākāravokāre saṅkhāre sammasantaṁ bhagavato sammasanañāṇaṁ chattiṁsakoṭisatasahassamukhena ñeyyasāgaraṁ ajjhogāhetvā tassa pāraṁ pariyantaṁ agamāsi, yaṁ ‘‘mahāvajirañāṇa’’nti vuccati. Paṭivedhañāṇaṁ pana sabbaññutaññāṇapadaṭṭhānaṁ āsavakkhayañāṇaṁ, āsavakkhayañāṇapadaṭṭhānañca sabbaññutaññāṇaṁ, yaṁ ‘‘mahābodhī’’ti vuccati. Pāragamanañca tassa kiccasiddhiyā, samatthatāya ca veditabbaṁ. Tathā yathāvuttaṁ sammasanañāṇaṁ hetu, itaraṁ phalaṁ. Saha sammasanañāṇena vā āsavakkhayañāṇaṁ hetu, sabbaññutaññāṇaṁ phalaṁ tadānisaṁsabhāvatoti veditabbaṁ.",
  "tika-s0519t0:23": "Vandeti namāmi, abhitthavāmi vā. Saṇhaṭṭhena nipuṇā, anupacitañāṇasambhārānaṁ agādhaṭṭhena gambhīrā, ekattādibhedato nandiyāvaṭṭādivibhāgato ca vicitrā visiṭṭhā nānāvidhā nayā etissāti nipuṇagambhīravicitranayā, nipuṇagambhīravicitranayā desanā assāti nipuṇagambhīravicitranayadesano, taṁ nipuṇa…pe… desanaṁ. Nayatīti vā nayo, pāḷigati, sā ca vuttanayena atthato nipuṇā, atthato byañjanato ca gambhīrā, saṅkhepavitthārānulomādippavattiyā nānāvidhatāya vicitrā. Tathā hi paññattianupaññattiādivasena, saṁkilesabhāgiyādilokiyāditadubhayavomissatādivasena, kusalādikhandhādisaṅgahādisamayavimuttādiṭhapanādikusalamūlāditikapaṭṭhānādivasena ca anekavidhā pāḷigatīti.",
  "tika-s0519t0:24": "Tattha (dī. ni. ṭī. 1.ganthārambhakathāvaṇṇanā) dvīhākārehi bhagavato thomanā veditabbā attahitasampattito, parahitappaṭipattito ca. Tesu attahitasampatti anāvaraṇañāṇādhigamato, savāsanānaṁ sabbesaṁ kilesānaṁ accantappahānato ca veditabbā, parahitappaṭipatti lābhasakkārādinirapekkhacittassa sabbadukkhaniyyānikadhammadesanato, paṭiviruddhesupi niccaṁ hitajjhāsayañāṇaparipākakālāgamanato ca veditabbā. Sā panettha payogato, āsayato ca duvidhā, parahitappaṭipatti, yathāvuttabhedā duvidhā ca attahitasampatti pakāsitā hoti. Kathaṁ? ‘‘Mahākāruṇika’’nti iminā āsayato , ‘‘nipuṇa…pe… desana’’nti iminā payogato, ‘‘nātha’’nti iminā pana ubhayathāpi bhagavato parahitappaṭipatti pakāsitā karuṇākiccadīpanato, ‘‘ñeyyasāgarapāragu’’nti iminā sātisayaṁ attahitasampatti paramukkaṁsagatañāṇakiccadīpanato.",
  "tika-s0519t0:25": "Atha vā tīhākārehi bhagavato thomanā veditabbā hetuto, phalato, upakārato ca. Tattha hetu mahākaruṇā, sā pana paṭhamapadena sarūpeneva dassitā. Phalaṁ catubbidhaṁ ñāṇasampadā pahānasampadā ānubhāvasampadā rūpakāyasampadā cāti. Tāsu padhānabhūtā ñāṇapahānasampadā ‘‘ñeyyasāgarapāragu’’nti iminā padena pakāsitā. Padhāne hi dassite avinābhāvato itarampi dvayaṁ dassitameva hoti. Na hi buddhānaṁ ānubhāvarūpakāyasampattīhi vinā kadācipi dhammakāyasirī vattatīti. Upakāro anantaraṁ abāhiraṁ katvā tividhayānamukhena vimuttidhammadesanā, sā ‘‘nāthaṁ, nipuṇa…pe… desana’’nti padadvayena pakāsitāti veditabbaṁ.",
  "tika-s0519t0:26": "Tattha (dī. ni. ṭī. 1.ganthārambhakathāvaṇṇanā) ‘‘mahākāruṇika’’nti etena sammāsambodhiyā mūlaṁ dasseti. Mahākaruṇāsañcoditamānaso hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena pāramiyo pūretvā anuttaraṁ sammāsambodhiṁ adhigatoti karuṇā sammāsambodhiyā mūlaṁ. ‘‘Ñeyyasāgarapāragu’’nti etena pubbabhāgappaṭipattiyā saddhiṁ sammāsambodhiṁ dasseti. Anāvaraṇañāṇapadaṭṭhānañhi maggañāṇaṁ, maggañāṇapadaṭṭhānañca anāvaraṇañāṇaṁ ‘‘sammāsambodhī’’ti vuccati. Vuttappabhedaṁ pana sammasanañāṇaṁ saha paññāpāramiyā tassā pubbabhāgapaṭipadā. Tassā hi ānubhāvena līnuddhaccapatiṭṭhānāyūhanakāmasukhallikattakilamathānuyogasassatucchedādiantadvayavirahitā ukkaṁsapāramippattā majjhimā paṭipadā bhāvanāpāripūriṁ gatā. ‘‘Nātha’’nti iminā sammāsambodhiyā phalaṁ dasseti lokattayanāyakabhāvadīpanato. Tathā hi sabbānatthaparihārapubbaṅgamāya niravasesahitasukhavidhānatapparāya niratisayāya payogasampattiyā, sadevamanussāya pajāya accantupakāritāya aparimitanirupamabhāvaguṇavisesasamaṅgitāya ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ anuttaragāravaṭṭhānabhūtatāya ca ‘‘nātho’’ti vuccatīti. ‘‘Nipuṇa…pe… desana’’nti iminā sammāsambodhiyā payojanaṁ dasseti. Saṁsāramahoghato sattasantāraṇatthañhi bhagavatā sammāsambodhi abhipatthitā, tañca sattasantāraṇaṁ yathāvuttadesanāsampattiyā samijjhati tadavinābhāvato. Iminā bhagavato sātisayā parahitappaṭipatti dassitā, itarehi attahitasampattīti tadubhayena attahitāya paṭipannādīsu catūsu puggalesu bhagavato catutthapuggalabhāvaṁ dīpeti, tena ca anuttaradakkhiṇeyyabhāvaṁ, uttamavandanīyabhāvaṁ, attano ca vandanakiriyāya khettaṅgatabhāvaṁ dīpeti.",
  "tika-s0519t0:27": "Ettha ca yathā ‘‘mahākāruṇika’’nti iminā padena bhagavato mahākaruṇā dassitā, evaṁ ‘‘ñeyyasāgarapāragu’’nti etena mahāpaññā dassitā. Tesu karuṇāggahaṇena lokiyesu mahaggatabhāvappattāsādhāraṇaguṇadīpanato bhagavato sabbalokiyaguṇasampatti dassitā hoti, paññāggahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti. Tadubhayaggahaṇasiddho eva cattho nāthasaddena pakāsīyati. Karuṇāvacanena upagamanaṁ nirupakkilesaṁ dasseti, paññāvacanena apagamanaṁ. Tathā karuṇāggahaṇena lokasamaññānurūpaṁ bhagavato pavattiṁ dasseti lokavohāravisayattā karuṇāya, paññāggahaṇena samaññāya anatidhāvanaṁ. Sabhāvānavabodhena hi dhammānaṁ samaññaṁ atidhāvitvā sattādisammasanaṁ hotīti. Tathā karuṇāggahaṇena mahākaruṇāsamāpattivihāraṁ dasseti, paññāggahaṇena tīsu kālesu appaṭihatañāṇaṁ, catusaccañāṇaṁ, catupaṭisambhidāñāṇaṁ, catuvesārajjañāṇaṁ. Karuṇāggahaṇena mahākaruṇāsamāpattiñāṇassa gahitattā sesāsādhāraṇañāṇāni, cha abhiññā, aṭṭhasu parisāsu (ma. ni. 1.151, 178) akampanañāṇāni, dasa balāni, cuddasa buddhañāṇāni, soḷasa ñāṇacariyā, aṭṭhārasa buddhadhammā (mahāni. 69, 156; cūḷani. mogharājamāṇavapucchāniddesa 85; paṭi. ma. 3.5; dī. ni. aṭṭha. 3.305; vibha. mūlaṭī. suttantabhājanīyavaṇṇanā; dī. ni. ṭī. 3.141), catucattālīsa ñāṇavatthūni sattasattati ñāṇavatthūnīti (saṁ. ni. 2.34) evamādīnaṁ anekesaṁ paññāppabhedānaṁ vasena ñāṇacāraṁ dasseti.",
  "tika-s0519t0:28": "Tathā karuṇāggahaṇena caraṇasampatti, paññāggahaṇena vijjāsampatti. Karuṇāggahaṇena sattādhipatitā, paññāggahaṇena dhammādhipatitā. Karuṇāggahaṇena lokanāthabhāvo, paññāggahaṇena attanāthabhāvo. Tathā karuṇāggahaṇena pubbakāribhāvo, paññāggahaṇena kataññutā. Karuṇāggahaṇena aparantapatā, paññāggahaṇena anattantapatā. Karuṇāggahaṇena vā buddhakaradhammasiddhi, paññāggahaṇena buddhabhāvasiddhi. Tathā karuṇāggahaṇena paresaṁ tāraṇaṁ, paññāggahaṇena sayaṁ tāraṇaṁ. Tathā karuṇāggahaṇena sabbasattesu anuggahacittatā, paññāggahaṇena sabbadhammesu virattacittatā dassitā hoti. Sabbesañca buddhaguṇānaṁ karuṇā ādi taṁnidānabhāvato, paññā pariyosānaṁ tato uttari karaṇīyābhāvato, iti ādipariyosānadassanena sabbe buddhaguṇā dassitā honti. Tathā karuṇāvacanena sīlakkhandhapubbaṅgamo samādhikkhandho dassito hoti. Karuṇānidānañhi sīlaṁ tato pāṇātipātādiviratippavattito, sā ca jhānattayasampayoginīti. Paññāvacanena paññākkhandho. Sīlañca sabbabuddhaguṇānaṁ ādi, samādhi majjhe, paññā pariyosānanti evampi ādimajjhapariyosānakalyāṇā sabbe buddhaguṇā dassitā honti nayato dassitattā. Eso eva hi niravasesato buddhaguṇānaṁ dassanupāyo, yadidaṁ nayaggāhaṇaṁ, aññathā ko nāma samattho bhagavato guṇe anupadaṁ niravasesato dassetuṁ. Tenevāha –",
  "tika-s0519t0:29": "‘‘Buddhopi buddhassa bhaṇeyya vaṇṇaṁ, kappampi ce aññamabhāsamāno;",
  "tika-s0519t0:30": "Khīyetha kappo ciradīghamantare, vaṇṇo na khīyetha tathāgatassā’’ti. (dī. ni. aṭṭha. 1.304; 3.141; ma. ni. aṭṭha. 3.425; udā. aṭṭha. 53; apa. aṭṭha. 2.7.20; bu. vaṁ. aṭṭha. 4.4; cariyā. aṭṭha. nidānakathā, pakiṇṇakakathā; dī. ni. ṭī. 1.ganthārambhakathāvaṇṇanā; ma. ni. ṭī. 1.1; saṁ. ni. ṭī. 1.1.1; a. ni. ṭī. 1.1.1; vajira. ṭī. ganthārambhakathā; sārattha. ṭī. 1.ganthārambhakathāvaṇṇanā);",
  "tika-s0519t0:31": "Teneva ca āyasmatā sāriputtattherenāpi buddhaguṇaparicchedanaṁ pati anuyuttena ‘‘no hetaṁ, bhante’’ti (dī. ni. 2.145) paṭikkhipitvā ‘‘apica me, bhante, dhammanvayo vidito’’ti (dī. ni. 2.146) vuttaṁ.",
  "tika-s0519t0:32": "Evaṁ saṅkhepena sakalasabbaññuguṇehi bhagavantaṁ abhitthavitvā idāni saddhammaṁ thometuṁ ‘‘vijjācaraṇasampannā’’tiādimāha. Tattha vijjācaraṇasampannā hutvāti vacanaseso. Vindiyaṁ dhammānaṁ salakkhaṇaṁ, sāmaññalakkhaṇañca vindatīti vijjā, lobhakkhandhādīni vā vijjhanaṭṭhena vijjā, catunnaṁ vā ariyasaccānaṁ viditakaraṇaṭṭhena vijjāti evaṁ tāvettha vacanatthato vijjā veditabbā. Pabhedato pana tissopi vijjā vijjā bhayabheravasutte āgataniyāmeneva, aṭṭhapi vijjā vijjā ambaṭṭhasuttādīsu (dī. ni. 1.278 ādayo) āgataniyāmeneva. Caranti tehīti caraṇāni, sīlasaṁvarādayo pañcadasa dhammā, iti imāhi vijjāhi, imehi ca caraṇehi sampannā sampannāgatāti vijjācaraṇasampannā.",
  "tika-s0519t0:33": "Yenāti yena dhammena karaṇabhūtena, hetubhūtena ca. Tattha maggadhammassa karaṇattho veditabbo niyyānakiriyāsādhakatamabhāvato, nibbānadhammassa hetuattho ārammaṇapaccayabhāvato. Paccayattho hi ayaṁ hetvattho. Pariyattidhammassapi hetuattho yujjateva paramparāya hetubhāvato. Phaladhamme pana ubhayampi sambhavati. Kathaṁ? ‘‘Tāya saddhāya avūpasantāyā’’ti vacanato maggena samucchinnānaṁ kilesānaṁ paṭippassaddhippahānakiccatāya phalassa niyyānānuguṇatā, niyyānapariyosānatā cāti iminā pariyāyena siyā karaṇattho niyyānakiriyāya. Sakadāgāmimaggavipassanādīnaṁ pana upanissayapaccayabhāvato siyā hetuattho. Evañca katvā aggappasādasuttādīsu (itivu. 90) aggādibhāvena aggahitāpi phalapariyattidhammā chattamāṇavakavimānādīsu (vi. va. 886 ādayo) saraṇīyabhāvena gahitāti tesaṁ magganibbānānaṁ viya mahāaṭṭhakathāyaṁ saraṇabhāvo uddhaṭo. Visesato cettha maggapariyāpannā eva vijjācaraṇadhammā veditabbā. Te hi nippariyāyena niyyānakiriyāya sādhakatamabhūtā, na itare. Itaresaṁ pana niyyānatthatāya niyyānatā. Yadi evaṁ kasmā ‘‘vijjācaraṇasampannā hutvā’’ti vuttaṁ, niyyānasamakālameva hi yathāvuttavijjācaraṇasampattisamadhigamoti? Nāyaṁ virodho samānakālatāya eva adhippetattā yathā ‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425, 426; saṁ. ni. 2.43-45; 4.60; kathā. 465, 467). Sampannāti vā padassa vattamānakālatthatā veditabbā ‘‘uppannā dhammā’’ti (dha. sa. tikamātikā 17) ettha uppannasaddassa viya. Evañca katvā vacanasesamantareneva padayojanā siddhā hoti. ‘‘Yenā’’ti ca padaṁ ubhayattha sambandhitabbaṁ ‘‘yena dhammena vijjācaraṇasampannā, yena dhammena niyyantī’’ti.",
  "tika-s0519t0:34": "Lokatoti khandhādilokato, vaṭṭatoti attho. Nti taṁ magganibbānaphalapariyattibhedaṁ dhammaṁ. Uttamanti seṭṭhaṁ. Tathā hesa attanā uttaritarassa abhāvena ‘‘anuttaro’’ti vuccati. Tattha maggassa niyyānahetuādiatthena, nibbānassa nissaraṇavivekādiatthena, phalassa ariyasantabhāvādiatthena ca seṭṭhatā veditabbā. Svāyamattho ‘‘yāvatā, bhikkhave, dhammā saṅkhatā, ariyo aṭṭhaṅgiko maggo tesaṁ aggamakkhāyatī’’ti (itivu. 90; a. ni. 4.34) ādisuttapadānusārena vibhāvetabbo.",
  "tika-s0519t0:35": "Dhammanti yathānusiṭṭhaṁ paṭipajjamāne apāyato, saṁsārato ca apatamāne katvā dhāretīti dhammo. Sammā, sāmañca sabbadhammānaṁ buddhattā sammāsambuddho, sabbaññutāanāvaraṇañāṇo samantacakkhu bhagavā, tena yathā sammāsambodhisamadhigameneva sabbe buddhaguṇā sampāpuṇīyanti, evaṁ sammadeva āsevanāya bhāvanāya bahulīkiriyāya sammāpaṭipattiyā sammadeva paccavekkhaṇāya sakkaccaṁ dhammadesanāya veneyyasantānesu patiṭṭhāpanena –",
  "tika-s0519t0:36": "‘‘Ariyaṁ , vo bhikkhave, sammāsamādhiṁ desessāmi (ma. ni. 3.136; peṭako. 24). Maggānaṭṭhaṅgiko seṭṭho (dha. pa. 273; netti. 170; peṭako. 30). Yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyati (itivu. 90; a. ni. 4.34). Ekāyano ayaṁ, bhikkhave, maggo sattānaṁ visuddhiyā (dī. ni. 2.373; ma. ni. 1.106; saṁ. ni. 5.367, 384). Dhammaṁ, vo bhikkhave, desessāmi ādikalyāṇa’’nti (ma. ni. 3.420; netti. 5) –",
  "tika-s0519t0:37": "Ādivacanehi, abhitthavanena ca pūjito mānito apacitoti sammāsambuddhapūjito, taṁ sammāsambuddhapūjitaṁ dhammaṁ vandeti sambandho.",
  "tika-s0519t0:38": "Ayaṁ panettha saṅkhepattho – yassa dhammassa adhigamane vijjāsampannā ceva honti caraṇasampannā ca, sabbavaṭṭadukkhato ca niyyanti, tameva ariyānaṁ sakalaguṇasamaṅgibhāvanimittaṁ, anavasesadukkhanissaraṇahetubhūtañca uttamaṁ pavaraṁ saddhiṁ pariyattidhammena navavidhaṁ lokuttaradhammaṁ bhagavatāpi sammāpaṭipattiādividhinā pūjitaṁ namāmi, abhitthavāmi vāti.",
  "tika-s0519t0:39": "Ettha ca ‘‘yena lokato niyyanti, vijjācaraṇasampannā ca hontī’’ti padadvayena yathākkamaṁ dhammassa bhāvetabbabhāvo, sacchikātabbabhāvo ca vutto. Tesu paṭhamena vijjāsampattiyā dhammaṁ thometi, dutiyena vimuttisampattiyā. Tathā paṭhamena jhānasampadāya, dutiyena vimokkhasampadāya. Paṭhamena vā samādhisampadāya, dutiyena samāpattisampadāya. Paṭhamena vā khayañāṇabhāvena, dutiyena anuppādañāṇabhāvena. Atha vā purimena vijjūpamatāya, dutiyena vajirūpamatāya. Purimena vā virāgasampattiyā, dutiyena nirodhasampattiyā. Tathā paṭhamena niyyānabhāvena, dutiyena nissaraṇabhāvena. Paṭhamena vā hetubhāvena, dutiyena asaṅkhatabhāvena. Paṭhamena vā dassanabhāvena, dutiyena vivekabhāvena. Paṭhamena vā adhipatibhāvena, dutiyena amatabhāvena dhammaṁ thometi. Atha vā paṭhamena niyyānikabhāvadassanato svākkhātatāya dhammaṁ thometi, dutiyena sacchikātabbabhāvato sandiṭṭhikatāya. Tathā purimena akālikatāya, pacchimena ehipassikatāya. Purimena vā opaneyyikatāya, pacchimena paccattaṁ veditabbatāya dhammaṁ thometi.",
  "tika-s0519t0:40": "‘‘Uttama’’nti ca etena aññassa visiṭṭhassa abhāvadīpanena paripuṇṇatāya dhammaṁ thometi , ‘‘sammāsambuddhapūjita’’nti etena parisuddhatāya. Sabbadosāpagamena hissa pūjanīyatā. Parisuddhatāya cassa pahānasampadā, paripuṇṇatāya pabhavasampadā. Pahānasampattiyā ca bhāvanāpāripūrī anavasesadosasamugghāṭanato, pabhavasampattiyā sacchikiriyanibbatti tatuttari karaṇīyābhāvato. Anaññasādhāraṇatāya hi uttamoti. Tathā bhāvetabbabhāvenassa saha pubbabhāgasīlādīhi sekkhā sīlasamādhipaññākkhandhā, sacchikātabbabhāvena saha asaṅkhatāya dhātuyā asekkhā sīlasamādhipaññākkhandhā dassitā hontīti.",
  "tika-s0519t0:41": "Evaṁ saṅkhepena sabbasaddhammaguṇehi saddhammaṁ thometvā idāni ariyasaṅghaṁ thometuṁ ‘‘sīlādiguṇasampanno’’tiādi vuttaṁ. Tattha sīlādiguṇasampannoti sīlasamādhipaññāvimuttiyādiguṇehi sampanno samannāgato, sampannasīlādiguṇo vā. Ariyānañhi taṁtaṁmaggavajjhakilesappahānena hatapaṭipakkhā suvisuddhā sīlādayo ‘‘sampannā’’ti vattabbataṁ arahanti , na puthūjjanānaṁ, yato ‘‘suppaṭipanno’’tiādinā (ma. ni. 1.74; a. ni. 6.10; udā. 18) ariyasaṅgho thomīyati. Atha vā sīlādiguṇasampannoti paripuṇṇasīlādiguṇo. Ariyapuggalānañhi ariyasaccappaṭivedhena saheva yathārahaṁ sekkhāsekkhā sīlādidhammakkhandhā pāripūriṁ gacchantīti. Ṭhito maggaphalesūti maggesu, phalesu ca ṭhito, maggaṭṭho, phalaṭṭho cāti attho. Yoti aniyamato ariyasaṅghaṁ niddisati, tassa ‘‘ta’’nti iminā niyamaṁ veditabbaṁ.",
  "tika-s0519t0:42": "Nanu ca ariyasaṅghe na sabbe ariyapuggalā maggaṭṭhā, nāpi sabbe phalaṭṭhāti? Saccametaṁ, avayavadhammena pana samudāyaṁ niddisanto evamāha yathā ‘‘samaṁ cuṇṇa’’nti. Yathā hi yogacuṇṇassa avayavesu labbhamāno samabhāvo samudāye apadisīyati ‘‘samaṁ cuṇṇa’’nti, evaṁ ariyasaṅghassa avayavabhūtesu ariyapuggalesu labbhamāno maggaṭṭhaphalaṭṭhabhāvo samudāyabhūte ariyasaṅghe ṭhito ‘‘maggaphalesū’’ti apadiṭṭhoti veditabbaṁ.",
  "tika-s0519t0:43": "Ārakattā kilesehi, anaye na iriyanato, aye ca iriyanato, sadevakena ca lokena ‘‘saraṇa’’nti araṇīyato ariyo, diṭṭhisīlasāmaññena saṁhatattā saṅgho, ariyo ca so saṅgho cāti ariyasaṅgho, taṁ ariyasaṅghaṁ. Pujjabhavaphalanibbattanato attano santānaṁ punātīti vā puññaṁ, khittaṁ vuttaṁ bījaṁ viruhanaṭṭhānatāya tāyati rakkhatīti khettaṁ kedārādi, khettaṁ viyāti khettaṁ, sattānaṁ puññassa mahapphalabhāvakaraṇena viruhanaṭṭhānatāya khettanti puññakkhettaṁ. Anuttaraṁ vandeti sambandho.",
  "tika-s0519t0:44": "Ettha ca ‘‘sīlādiguṇasampanno’’ti etena ariyasaṅghassa bhagavato anujātaputtataṁ dasseti, tenassa pabhavasampadā dīpitā hoti. ‘‘Ṭhito maggaphalesū’’ti etena pahānasampadaṁ, ñāṇasampadañca dasseti kilesānaṁ samucchedappaṭippassaddhippahānadīpanato, maggaphalañāṇādhigamadīpanato ca. ‘‘Ariyasaṅgha’’nti etena pabhavasampadaṁ sabbasaṅghānaṁ aggabhāvadīpanato, sadevakena ca lokena araṇīyabhāvadīpanato. ‘‘Puññakkhettaṁ anuttara’’nti etena lokassa bahūpakārataṁ dasseti aggadakkhiṇeyyabhāvadīpanato.",
  "tika-s0519t0:45": "Tathā ‘‘sīlādiguṇasampanno’’ti idaṁ ariyasaṅghassa sammāujuñāyasāmīcippaṭipannabhāvadīpanaṁ. ‘‘Ṭhito maggaphalesū’’ti idaṁ satipi santānavibhāgena anekabhāve catupurisayugaaṭṭhapurisapuggalabhāvadīpanaṁ. ‘‘Ariyasaṅgha’’nti idaṁ āhuneyyādibhāvadīpanaṁ. ‘‘Puññakkhettaṁ anuttara’’nti idaṁ lokassa hitasukhāya paṭipannatādīpanaṁ. Tathā ‘‘ṭhito maggaphalesū’’ti idaṁ ariyasaṅghassa lokuttarasaraṇagamanasabbhāvadīpanaṁ, tenassa bhagavato orasaputtabhāvo dassito hoti. ‘‘Sīlādiguṇasampanno’’ti iminā panassa vihatavidhastakilesā anavasesā sekkhāsekkhā sīlādidhammakkhandhā dassitā. ‘‘Ariyasaṅghaṁ puññakkhettaṁ anuttara’’nti iminā tesaṁ tesaññeva yathāvuttaguṇavisesānaṁ suparisuddhataṁ dīpeti. Tenassa mahānubhāvataṁ, anuttaradakkhiṇeyyabhāvaṁ, vandanārahabhāvaṁ, attano ca vandanākiriyāya khettaṅgatabhāvaṁ dīpeti. Saraṇagamanañca sāvakānaṁ sabbaguṇānaṁ ādi, sapubbabhāgappaṭipadā sekkhā sīlakkhandhādayo majjhe, asekkhā sīlakkhandhādayo pariyosānanti ādimajjhapariyosānakalyāṇā sabbe ariyasaṅghaguṇā imāya gāthāya pakāsitāti veditabbaṁ.",
  "tika-s0519t0:46": "Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ katvā idāni taṁ nipaccakāraṁ yathādhippete payojane pariṇāmento ‘‘vandanājanita’’nti gāthamāha. Tattha vandanājanitanti vandanākārena nibbattitaṁ, ratanattayaguṇābhitthavanavasena, nipaccakāravasena vā uppāditanti attho. Itīti evaṁ ‘‘mahākāruṇika’’ntiādippakārena. Ratijananaṭṭhena ratanaṁ, buddhadhammasaṅghā, cittīkatādibhāvo vā ratanaṭṭho. Vuttañhetaṁ –",
  "tika-s0519t0:47": "‘‘Cittīkataṁ mahagghañca, atulaṁ dullabhadassanaṁ;",
  "tika-s0519t0:48": "Anomasattaparibhogaṁ, ratanaṁ tena vuccatī’’ti. (khu. pā. aṭṭha. 6.3; dī. ni. aṭṭha. 2.33; saṁ. ni. 5.223; su. ni. aṭṭha. 1.226; mahāni. aṭṭha. 50; dī. ni. ṭī. 1.ganthārambhakathā; ma. ni. ṭī. 1.4; saṁ. ni. ṭī. 1.1.4; a. ni. ṭī. 1.1.4; sārattha. ṭī. 1.ganthārambhakathāvaṇṇanā);",
  "tika-s0519t0:49": "Cittīkatabhāvādayo ca anaññasādhāraṇā buddhādīsu eva labbhanti, ratanānaṁ tayaṁ ratanattayaṁ, tasmiṁ ratanattaye. Hatantarāyoti vidhastaupaddavo hutvāti sambandho, etena attano pasādasampattiyā, ratanattayassa ca khettabhāvasampattiyā tassa puññassa atthasaṁvaṇṇanāya upaghātakaupaddavānaṁ vihanane samatthataṁ dasseti. Sabbatthāti sabbasmiṁ anto ceva bahi ca, ajjhattikabāhiravatthūsūti attho. Sabbatthāti vā sabbasmiṁ kāle, saṁvaṇṇanāya ādimajjhapariyosānakālesūti vuttaṁ hoti. Hutvāti pubbakālakiriyā, tassa ‘‘karissāmatthavaṇṇana’’nti etena sambandho. Tassāti yaṁ ratanattaye vandanājanitaṁ puññaṁ, tassa. Tejasāti ānubhāvena balena.",
  "tika-s0519t0:50": "Evaṁ ratanattayavandanāya payojanaṁ dassetvā idāni nettippakaraṇassa gambhīratthattā atthasaṁvaṇṇanāya dukkarabhāvaṁ dassetuṁ ‘‘ṭhiti’’ntiādimāha. Tattha ṭhitinti ṭhānaṁ anantaradhānaṁ avicchedappavattiṁ. Ākaṅkhamānenāti icchamānena patthayantena, ‘‘ahovatāyaṁ saddhammanetti ciraṁ tiṭṭheyyā’’ti evaṁ patthayantenāti vuttaṁ hoti. Ciranti dīghakālaṁ, pañcavassasahassaparimāṇaṁ kālanti attho. Saddhammanettiyāti saddhammasaṅkhātāya nettiyā. Saddhammo hi veneyyasantānesu ariyaguṇānaṁ nayanato netti, saddhammassa vā netti saddhammanetti, tassā saddhammanettiyā, svāyamattho aṭṭhakathāyaṁ vicārito eva. Therenāti thiraguṇayuttena. Abhiyācitoti ādaragāravena yācito. Abhimukhaṁ vā yācito, anuttaraṁ katvā yācitoti attho. Uddissa vā yācito, garutaraṁ katvā yācitoti attho, ‘‘karotu āyasmā nettippakaraṇassa kañci atthasaṁvaṇṇana’’nti evaṁ nettiyā atthasaṁvaṇṇanaṁ pati ajjhesitoti vuttaṁ hoti. Ettha ca saddhammassa ciraṁ ṭhitikāmena ajjhāsayasampannena sāsane thiraguṇayuttena sabrahmacārinā ādaragāravena, abhimukhaṁ vā yācitena me na sakkā tassa abhiyācanaṁ paṭikkhipitunti dasseti ‘‘ṭhitiṁ ākaṅkhamānenā’’ti gāthāya.",
  "tika-s0519t0:51": "Padumuttaranāthassāti padumuttarassa sammāsambuddhassa. Passatāti pubbenivāsacakkhunā, samantacakkhunā eva vā hatthatale ṭhapitaāmalakaṁ viya abhinīhāraṁ passantena. Tādināti tādibhāvayuttena , sabbattha vā nibbikārena, ‘‘amhākaṁ bhagavatā’’ti vacanaseso. Yassāti āyasmato mahākaccānattherassa. Ṭhapitoti –",
  "tika-s0519t0:52": "‘‘Etadaggaṁ, bhikkhave, mama sāvakānaṁ bhikkhūnaṁ saṁkhittena bhāsitassa vitthārena atthaṁ vibhajantānaṁ yadidaṁ mahākaccāno’’ti (a. ni. 1.188, 197) –",
  "tika-s0519t0:53": "Evaṁ ṭhapito. Sīlādiguṇavisesehi mahantā sāvakāti mahāsāvakā (theragā. aṭṭha. 2.1288; a. ni. ṭī. 2.3.59), mahākassapādayo, tesu ayamāyasmā aññataroti, mahāsāvako ca so guṇavisesayogato uttamo cāti mahāsāvakuttamo.",
  "tika-s0519t0:54": "Jhānādīsu sātisayānaṁ āvajjanādivasībhāvānaṁ, ariyiddhivasena paramassa ca cetovasībhāvassa adhigatattā vasippatto. Atthādīsu savisesabhedagatapaṭisambhidāñāṇattā pabhinnapaṭisambhido. ‘‘Paṇḍito, bhikkhave, mahākaccāno, mahāpañño, bhikkhave, mahākaccāno’’tiādinā (ma. ni. 1.205) anekesu ṭhānesu bhagavatā pasaṁsitattā sambuddhena pasaṁsito. Tena vuttaṁ ‘‘satthu ceva saṁvaṇṇito saṁbhāvito, viññūnañca sabrahmacārina’’nti.",
  "tika-s0519t0:55": "Anumoditāti ‘‘sādhu sādhu, kaccāna, sādhu kho, tvaṁ kaccāna, imaṁ dhammasaṁvaṇṇanaṁ abhāsī’’ti evaṁ anumoditā. Ekasmiṁ kira samaye ayaṁ mahāthero jambuvanasaṇḍe viharanto attano santikāvacarānaṁ bhikkhūnaṁ imaṁ hāranayapaṭimaṇḍitaṁ pakaraṇaṁ abhāsi. Bhāsitvā ca bhagavato santikaṁ upasaṅkamitvā bhagavantaṁ abhivādetvā ekamantaṁ nisinno yathābhāsitaṁ imaṁ pakaraṇaṁ bhagavato nivedesi. Taṁ sutvā bhagavā ‘‘sādhu sādhū’’tiādinā anumoditvā ‘‘tasmātiha, tvaṁ kaccāna, imaṁ dhammasaṁvaṇṇanaṁ dhammanettitveva dhārehī’’ti nāmaggahaṇaṁ akāsīti vadanti. Desanāhārādinandiyāvaṭṭanayādihāranayānusāreneva sabbadhammasaṁvaṇṇanānaṁ gatiyoti āha ‘‘sāsanassa sadāyattā, navaṅgassatthavaṇṇanā’’ti.",
  "tika-s0519t0:56": "Gambhīrañāṇehīhi gambhīrehi ñāṇehi, na saddhāmattakena, gambhīrañāṇehi vā mahāpaññehi ariyehi. Pakaraṇassa gambhīratthataṁ, attano ca ñāṇassa nātivisayataṁ viditvā saṁvaṇṇanārambhe saṁsīdantampi maṁ sāsanaguṇādiupanissayasampadā ussāhesīti imamatthaṁ dasseti ‘‘kiñcāpī’’tiādinā.",
  "tika-s0519t0:57": "‘‘Pañcapinikāye ogāhetvā’’ti iminā nettiyā pañcapi mahānikāye anupavisitvā avaṭṭhānaṁ, tesaṁ saṁvaṇṇanābhāvañca dīpeti. Tattha ‘‘katamo assādo ca ādīnavo cā’’tiādipeṭakopadesapāḷiṁ (peṭako. 23) ānetvā idha desanāhārādīnaṁ padatthavinicchayo peṭakena saṁsandanaṁ nāma. ‘‘yathābala’’nti iminā sabbathā sabbabhāgenāpi nettiyā saṁvaṇṇanā mayā na sukarā kātuṁ, attano pana ñāṇabalānurūpaṁ karissāmīti niratimānataṁ dīpeti.",
  "tika-s0519t0:58": "Suvisuddhanti suṭṭhu visuddhaṁ, nikāyantaraladdhidosehi antarantarā anuppavesitehi asammissanti adhippāyo. Asaṁkiṇṇanti sanikāyepi padatthantaraparikappanādinā asaṁkiṇṇaṁ tādisasaṅkararahitaṁ anākulaṁ suparicchinnaṁ. Vividhehi ākārehi nicchinotīti vinicchayo. Atthānaṁ vinicchayo atthavinicchayo. Gaṇṭhiṭṭhānabhūtesu atthesu khilamaddanākārena pavattā vimaticchedakathā, nipuṇo sukhumo saṇho atthavinicchayo etassāti nipuṇatthavinicchayo. Atha vā atthe vinicchinotīti atthavinicchayo, yathāvuttaatthavisayañāṇaṁ, nipuṇo cheko atthavinicchayo etassāti nipuṇatthavinicchayo, taṁ nipuṇatthavinicchayaṁ. Samayanti siddhantaṁ. Idaṁ vuttaṁ hoti – mahāvihāravāsīnaṁ siddhanto vuttanayena suparisuddho, anākulo, saṇhasukhumavinicchayo ca, siddhantaṁ taṁ avilomento anukūlato tattha siddhaṁyeva dhammanettiṁ pakāsayanto nettippakaraṇassa atthasaṁvaṇṇanaṁ karissāmīti.",
  "tika-s0519t0:59": "Pamādalekhanti aparabhāge potthakāruḷhakāle pamajjitvā likhanavasena pavattappamādapāṭhaṁ. Vajjetvāti apanetvā. Pāḷiṁ sammā niyojayanti taṁ taṁ nettipāḷiṁ tattha tattha udāharaṇabhāvena ānītasutte sammadeva niyojento, atthasaṁvaṇṇanāya vā taṁ taṁ udāharaṇasuttasaṅkhātaṁ pāḷiṁ tasmiṁ tasmiṁ lakkhaṇabhūte nettiganthe sammadeva niyojento. Upadesanti nettiupanisaṁ nettihadayaṁ. Yvāyaṁ sapaṭṭhānavibhāgassa tettiṁsavidhassa nettipadatthassa saha nimittavibhāgena asaṅkarato vavatthito visayo, taṁ. Vibhāvento pakāsento. Tassā nettiyā karissāmi atthavaṇṇananti sambandho.",
  "tika-s0519t0:60": "Ettha ca ‘‘abhiyācito’’ti iminā atthasaṁvaṇṇanāya nimittaṁ dasseti, ‘‘ṭhitiṁ ākaṅkhamānena ciraṁ saddhammanettiyā’’ti iminā payojanaṁ, ‘‘karissāmatthavaṇṇana’’nti iminā piṇḍatthaṁ. Saṁvaṇṇiyamānā hi pakaraṇatthā saṁvaṇṇanāya piṇḍattho. ‘‘Tamupanissāyā’’tiādinā karaṇappakāraṁ.",
  "tika-s0519t0:61": "Idāni saṁvaṇṇanāya savane niyojento ‘‘iti attha’’nti osānagāthamāha. Tattha ‘‘sakkacca’’nti padaṁ ubhayattha yojetabbaṁ ‘‘sakkaccaṁ vibhajantassa, sakkaccaṁ nisāmayathā’’ti.",
  "tika-s0519t0:62": "Ganthārambhakathāvaṇṇanā niṭṭhitā.",
  "tika-s0519t0:63": "Nidānakathāvaṇṇanā",
  "tika-s0519t0:64": "Vacanatthajānanena viditappakaraṇatthasāmaññatthassa pakaraṇakathā vuccamānā sobheyyāti nettipadatthaparijānanameva ādimhi yuttarūpanti tadatthaṁ pucchati ‘‘tattha kenaṭṭhena nettī’’ti. Tattha tatthāti ‘‘tassā nettiyā karissāmatthavaṇṇana’’nti yadidaṁ vuttaṁ, tasmiṁ; yassā karissāmatthavaṇṇananti paṭiññātaṁ, sā netti kenaṭṭhena nettīti attho. Tatthāti vā ‘‘nettippakaraṇassā’’ti etasmiṁ vacane yā netti vuttā, sā kenaṭṭhena nettīti attho. ‘‘Nayanaṭṭhenā’’ti idaṁ kattukaraṇādhikaraṇasādhanānaṁ sādhāraṇavacananti ‘‘ariyadhammaṁ nayatī’’ti kattusādhanavasena tāva nettisaddassa atthaṁ vatvā idāni karaṇādhikaraṇasādhanavasena vattuṁ ‘‘nayanti tāyā’’tiādi vuttaṁ.",
  "tika-s0519t0:65": "Tathā hi vuttanti nettiupadesādhīnattā eva suttāvabodhassa vuttaṁ. Peṭake ‘‘tasmā nibbāyitukāmena sutamayena atthā pariyesitabbā, tattha pariyesanāya ayaṁ anupubbī bhavati soḷasa hārā pañca nayā aṭṭhārasa mūlapadānī’’tiādi (peṭako. 3). Hāranayavicāraṇā vinimutto atthasaṁvaṇṇanāviseso natthīti āha ‘‘suttassa atthasaṁvaṇṇanā nettiupadesāyattā’’ti. Svāyamattho parato pakiṇṇakakathāyaṁ āvi bhavissati. Evaṁ mahāvisayā cāyaṁ netti kuto pabhavāti āha ‘‘suttappabhavā’’ti, etena nettiyā pamāṇabhūtataṁ dasseti. Idañca suttassa nettisannissayatāparidīpanaparaṁ, na therappabhavatāpaṭikkhepaparaṁ. Thero hi pañca mahānikāye ogāhetvā taṁsannissayeneva tesaṁ saṁvaṇṇanābhūtaṁ imaṁ pakaraṇaṁ abhāsi, tasmā ayameva saṁvaṇṇanādhammo, yadidaṁ saṁvaṇṇetabbadhammasannissayatā.",
  "tika-s0519t0:66": "Pakaraṇaparicchedatoti pakaraṇassa vibhāgato. Hāravicārādayo hi tayo nettippakaraṇassa vibhāgā, pakaraṇabhūtaparicchedato vā. Tīṇi hi etāni pakaraṇāni tayo adhikārā, yadidaṁ hāravicārādayo. Pāḷivavatthānatoti pāṭhasannivesato.",
  "tika-s0519t0:67": "‘‘Sabbohi pakaraṇattho’’tiādinā saṅgahavārassa anvatthasaññataṁ dasseti. ‘‘Nanu cettha paṭṭhānaṁ asaṅgahita’’nti codako byabhicāramāha. Itaro yadipi sarūpato asaṅgahitaṁ, atthato pana saṅgahitanti dassento ‘‘nayidameva’’tiādinā pariharati. Puna ‘‘tathā hī’’tiādinā tamevatthaṁ pāḷiyā pākaṭataraṁ karoti. Atthanayā nandiyāvaṭṭādayo. Saṅkhārattikā puññābhisaṅkhārādayo, kāyasaṅkhārādayo ca. Tesu atthanayānaṁ aññamaññasaṅgaho parato āvi bhavissati. Itare pana kāmāvacarā, rūpāvacarā ca kusalā cetanā puññābhisaṅkhāro, akusalā cetanā apuññābhisaṅkhāro, arūpāvacarā kusalā cetanā āneñjābhisaṅkhāro. Puññābhisaṅkhāro ca apuññābhisaṅkhāro ca kāyadvārappavatto kāyasaṅkhāro, so eva vacīdvārappavatto vacīsaṅkhāro, manodvārappavatto pana tividhopi cittasaṅkhāro. Iti jātivasena purimattike vuttā eva dhammā dvāravasena dutiyattike vuttā, te eva ca purimattiketi aññamaññasaṅgaho veditabbo.",
  "tika-s0519t0:68": "Yatthāti yasmiṁ vāre. Peṭaketi peṭakopadese. Sampatamānāti saṁvaṇṇanāvasena sannipatantā. ‘‘Byañjanavidhiputhuttā’’ti idaṁ ekasmiṁ sutte anekesaṁ hārānaṁ sannipatanassa kāraṇavacanaṁ. Tathā hi ‘‘anekasāmatthiyanicitā saddā’’ti akkharacintakā vadanti.",
  "tika-s0519t0:69": "‘‘Na sarūpato’’ti iminā saṅgahavāre viya uddesaniddesavāresupi paṭṭhānassa atthato uddhaṭataṁ dasseti. Mūlapadaggahaṇeneva gahitattā uddesavāre tāva evaṁ hotu, niddesavāre pana kathanti? Tatthāpi nayaggahaṇeneva mūlapadānipi gahitānīti veditabbaṁ. Na hi mūlapadehi vinā kāci nayayojanā sambhavati. Apare pana ‘‘hāranayā viya paṭṭhānaṁ na suttassa saṁvaṇṇanāviseso, atha kho tasmiṁ tasmiṁ sutte saṁkilesabhāgiyatādilabbhamānavisesamattanti na tassa pakaraṇassa padatthasaṅgaho. Evañca katvā tettiṁsāya nettipadatthesu paṭṭhānaṁ asaṅgahitaṁ, uddesaniddesavāresu ca anuddhaṭamevā’’ti vadanti.",
  "tika-s0519t0:70": "‘‘Pāḷito eva viññāyatī’’ti vuttamatthaṁ samatthento ‘‘tathā hi…pe… ābhata’’nti āha, tena therena bhāsitabhāvo viya bhagavatā anumoditabhāvopi pāḷianugato evāti dasseti. Sāvakabhāsitattā nidānaṁ na vuttanti na sakkā vattunti codento ‘‘sāvaka…pe… bhāsita’’nti āha. Nayidaṁ ekantikanti ca sāvakabhāsitabuddhabhāsitabhāvo nidānāvacanassa, nidānavacanassa ca akāraṇaṁ ubhayatthāpi ubhayassa dassanato. Tasmā nidānāvacanena nettiyā asāvakabhāsitatā na sijjhatīti dasseti. Tenāha ‘‘na ca tāvatā tāni appamāṇaṁ, evamidhāpi daṭṭhabba’’nti. ",
  "tika-s0519t0:71": "Yeneva kāraṇena nidānāvacanassa pamāṇabhāvasādhanatā, teneva kāraṇena imassa pakaraṇassa pamāṇabhāvasiddhīti dasseti ‘‘nidānañca nāmā’’tiādinā. Idāni ‘‘atha vā’’tiādinā nettiyā nidānāvacanena abyabhicārahetumāha. Ayañhettha payogo na nettiyā nidānaṁ vattabbaṁ pāḷiyā atthasaṁvaṇṇanābhāvato. Yā hi pāḷiyā atthasaṁvaṇṇanā na tassā nidānavacanaṁ diṭṭhaṁ yathā paṭisambhidāmaggassa, niddesādīnañcāti.",
  "tika-s0519t0:72": "‘‘Ayaṁ vibhāgo’’tiādinā ekavidhato paṭṭhāya yāva caturāsītisahassappabhedā, tāva yathādassitassa pakaraṇavibhāgassa puna ‘‘ādinā nayena pakaraṇavibhāgo veditabbo’’ti idaṁ nigamanaṁ. Tattha ādinā nayenāti ādisaddena abhiññeyyadhammaniddesato paññattipaññapetabbadhammavibhajanato tiyaddhapariyāpannadhammavicārato caturoghanittharaṇatthato pañcābhinandanādippahānato chataṇhākāyupasamanato saṅgahavārādisattavārasaṅgahato aṭṭhamicchattasamugghātadīpanatoti evamādīnaṁ saṅgaho daṭṭhabbo."
}