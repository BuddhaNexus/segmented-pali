{
  "tika-s0402t41:0": "(8) 3. Apaṇṇakavaggo",
  "tika-s0402t41:1": "1-2. Padhānasuttādivaṇṇanā",
  "tika-s0402t41:2": "71-72. Tatiyavaggassa paṭhame yavati tena phalaṁ missitaṁ viya hotīti yoni, ekantikaṁ kāraṇaṁ. Assāti yathāvuttassa bhikkhuno. Paripuṇṇanti avikalaṁ anavasesaṁ. Āsave khepetīti āsavakkhayo, aggamaggo. Idha pana arahattaphalaṁ adhippetanti āha ‘‘arahattatthāyā’’ti. Dutiyaṁ uttānameva.",
  "tika-s0402t41:3": "Padhānasuttādivaṇṇanā niṭṭhitā.",
  "tika-s0402t41:4": "3-5. Sappurisasuttādivaṇṇanā",
  "tika-s0402t41:5": "73-75. Tatiye pañhatthāya abhinītoti pañhakaraṇatthāya abhimukhaṁ nīto. Alambitaṁ katvāti alambaṁ katvā, ayameva vā pāṭho, vipalambaṁ akatvāti attho. Avajānātīti avaññaṁ karoti, nindatīti attho. Catutthapañcame natthi vattabbaṁ.",
  "tika-s0402t41:6": "Sappurisasuttādivaṇṇanā niṭṭhitā.",
  "tika-s0402t41:7": "6. Kusinārasuttavaṇṇanā",
  "tika-s0402t41:8": "76. Chaṭṭhe nagaraṁ pavisitukāmā uyyānato upecca vattanti gacchanti etenāti upavattanaṁ. Yatheva hi kalambanaditīrato rājamātuvihāradvārena thūpārāmaṁ gantabbaṁ hoti, evaṁ hiraññavatikāya pārimatīrato sālavanaṁ uyyānaṁ, yathā anurādhapurassa thūpārāmo dakkhiṇapacchimadisāya, evaṁ taṁ uyyānaṁ kusinārāya dakkhiṇapacchimadisāya hoti. Yathā thūpārāmato dakkhiṇadvārena nagaraṁ pavisanamaggo pācīnamukho gantvā uttarena nivattati, evaṁ uyyānato sālapanti pācīnamukhā gantvā uttarena nivattā, tasmā taṁ ‘‘upavattana’’nti vuccati. Antareti dvinnaṁ sālarukkhānaṁ vemajjhe. Tattha hi paññāpiyamānassa mañcassa ekā sālapanti sīsabhāge hoti, ekā pādabhāge. Tatrapi eko taruṇasālo sīsabhāgassa āsanno hoti, eko pādabhāgassa. Apica yamakasālā nāma mūlakhandhaviṭapapattehi aññamaññaṁ saṁsibbitvā ṭhitasālātipi vadanti.",
  "tika-s0402t41:9": "Dveḷhakanti dvidhāgāho, anekaṁsaggāhoti attho. Vimatīti saṁsayāpattīti āha ‘‘vinicchituṁ asamatthatā’’ti. Taṁ vo vadāmīti taṁ saṁsayavantaṁ bhikkhuṁ sandhāya vo tumhe vadāmīti. Nikkaṅkhabhāvapaccakkhakaraṇanti buddhādīsu tesaṁ bhikkhūnaṁ nikkaṅkhabhāvassa paccakkhakāriyā yāthāvato tamatthaṁ paṭivijjhitvā ṭhitaṁ sabbaññutaññāṇameva. Etthāti etasmiṁ atthe.",
  "tika-s0402t41:10": "Kusinārasuttavaṇṇanā niṭṭhitā.",
  "tika-s0402t41:11": "7. Acinteyyasuttavaṇṇanā",
  "tika-s0402t41:12": "77. Sattame lokacintāti lokasannivesappaṭisaṁyuttā vīmaṁsā. Tenāha ‘‘kena nu kho candimasūriyā’’tiādi. Nāḷikerādayoti ādi-saddena avuttānaṁ osadhitiṇavanappatiādīnaṁ saṅgaho. Evarūpā lokacintāti edisā vuttasadisā aññāpi sā lokacintā.",
  "tika-s0402t41:13": "Acinteyyasuttavaṇṇanā niṭṭhitā.",
  "tika-s0402t41:14": "8. Dakkhiṇasuttavaṇṇanā",
  "tika-s0402t41:15": "78. Aṭṭhame dānasaṅkhātāya dakkhiṇāyāti deyyadhammasaṅkhātāya dakkhiṇāya. Visuddhi nāma mahājutikatā. Sā pana mahapphalatāya veditabbāti āha ‘‘mahapphalabhāvenā’’ti. Visujjhatīti na kilissati, amalinā mahājutikā mahāvipphārā hotīti attho. Sucidhammoti rāgādiasucividhamanena sucisabhāvo. Lāmakadhammoti hīnasabhāvo pāpakiriyāya. Akusaladhammā hi ekantanihīnā. Jūjako sīlavā kalyāṇadhammo na hoti, tassa mahābodhisattassa attano puttadānaṁ dānapāramiyā matthakaṁ gaṇhantaṁ mahāpathavikampanasamatthaṁ jātaṁ. Svāyaṁ dāyakaguṇoti āha ‘‘vessantaramahārājā kathetabbo’’tiādi. Uddharatīti bahulaṁ pāpakammavasena laddhabbavinipātato uddharati, tasmā natthi mayhaṁ kiñci cittassa aññatthattanti adhippāyo.",
  "tika-s0402t41:16": "Petadakkhiṇanti pete uddissa dātabbadakkhiṇaṁ. Pāpitakāleyevāti ‘‘idaṁ dānaṁ asukassa petassa hotū’’ti taṁuddisanavasena pattiyā pāpitakāleyeva. Assāti petassa. Pāpuṇīti phalasampattilabhāpanavasena pāpuṇi. Ayañhi pete uddissa dāne dhammatā. Tadā kosalarañño pariccāgavasena ativiya dānajjhāsayataṁ buddhappamukhassa ca saṅghassa ukkaṁsagataguṇavisiṭṭhataṁ sandhāyāha ‘‘asadisadānaṁ kathetabba’’nti.",
  "tika-s0402t41:17": "Dakkhiṇasuttavaṇṇanā niṭṭhitā.",
  "tika-s0402t41:18": "9-10. Vaṇijjasuttādivaṇṇanā",
  "tika-s0402t41:19": "79-80. Navame taṁsadisāti yādisā vaṇijjā payuttā ayathādhippāyā aññā vā sampajjati, tādisāvāti attho. Chedaṁ gacchatīti vināsaṁ pāpuṇāti. Adhippāyato parā visiṭṭhāti parādhippāyo. Tenevāha ‘‘ajjhāsayato adhikataraphalā hotī’’ti. Cīvarādinā paccayena vadeyyāsīti cīvarādipaccayahetu maṁ vadeyyāsi pattheyyāsi. Atha vā yadā cīvarādinā paccayena attho hoti, tadā maṁ yāceyyāsīti attho. Sesaṁ suviññeyyameva. Dasamaṁ uttānameva.",
  "tika-s0402t41:20": "Vaṇijjasuttādivaṇṇanā niṭṭhitā.",
  "tika-s0402t41:21": "Apaṇṇakavaggavaṇṇanā niṭṭhitā."
}