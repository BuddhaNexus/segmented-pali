{
  "tika-s0203t2:0": "3. Suññatavaggo",
  "tika-s0203t2:1": "1. Cūḷasuññatasuttavaṇṇanā",
  "tika-s0203t2:2": "176.Kālaparicchedaṁkatvāti samāpajjantehi nāma kālaparicchedo kātabbo. Thero pana bhagavato vattakaraṇatthaṁ kālaparicchedaṁ karoti, ‘‘ettake kāle vītivatte idaṁ nāma bhagavato kātabba’’nti. So tatthakaṁyeva samāpattiṁ samāpajjitvā vuṭṭhāti, taṁ sandhāya vuttaṁ ‘‘kālaparicchedaṁ katvā’’ti. Suññatāphalasamāpattiṁ appetvāti etena itare, ‘‘na sotāpannasakadāgāmī phalasamāpattiṁ samāpajjantī’’ti vadanti, taṁ vādaṁ paṭisedheti. Suññatoti attasuññato ca niccasuññato ca saṅkhārā upaṭṭhahiṁsu. Sekkhānañhi suññatāpaṭivedho pādesiko subhasukhasaññānaṁ appahīnattā, tasmā so thero suññatākathaṁ sotukāmo jāto. Dhurena dhuraṁ paharantena viyāti rathadhurena rathadhuraṁ paharantena viya katvā ujukameva suññatā…pe… vatthuṁ na sakkāti yojanā. Ekaṁ padanti ekaṁ suññatāpadaṁ.",
  "tika-s0203t2:3": "Pubbepāhantiādinā bhagavā paṭhamabodhiyampi attano suññatāvihārabāhullaṁ pakāsetīti dassento ‘‘paṭhamabodhiyampī’’ti āha. Ekotiādi therassa suññatākathāya bhājanabhāvadassanatthaṁ. Sotunti aṭṭhiṁ katvā manasi katvā sabbacetasā samannāharitvā sotumpi. Uggahetumpiti yathābhūtaṁ dhammaṁ dhāraṇaparipucchāparicayavasena hadayena uggahitaṁ suvaṇṇabhājane pakkhittasīhavasā viya avinaṭṭhe kātumpi. Kathetumpīti vitthārena paresaṁ dassetumpi sakkā. Tatthāti migāramātupāsāde. Kaṭṭharūpapotthakarūpacittarūpavasena katāti thambhādīsu uttiritvā katānaṁ kaṭṭharūpānaṁ, niyyūhādīsu paṭimāvasena racitānaṁ potthakarūpānaṁ, sittipasse cittakammavasena viracitānaṁ cittarūpānañca katā niṭṭhapitā. Vessavaṇamandhātādīnanti paṭimārūpena katānaṁ vessavaṇamandhātusakkādīnaṁ. Cittakammavasenāti ārāmādicittakammavasena. Saṇṭhitampīti avayavabhāvena saṇṭhitaṁ hutvā ṭhitampi. Jiṇṇapaṭisaṅkharaṇatthanti jiṇṇānaṁ niyyūhakūṭāgārapāsādāvayavānaṁ abhisaṅkharaṇatthāya tasmiṁ tasmiṁ ṭhāne rahassasaññāṇena ṭhapitaṁ. ‘‘Paribhuñjissāmī’’ti tasmiṁ tasmiṁ kicce viniyuñjanavasena paribhuñjitabbassa. Etaṁ vuttanti, ‘‘ayaṁ migāramātupāsādo suñño’’tiādikaṁ vuttaṁ.",
  "tika-s0203t2:4": "Niccanti sabbakālaṁ rattiñca divā ca. Ekabhāvaṁ ekaṁ asuññatanti paccatte upayogavacanaṁ, ekattaṁ eko asuññatoti attho. Gāmoti pavattanavasenāti gehasannivesavīthicaccarasiṅghāṭakādike upādāya gāmoti lokuppattivasena. Kilesavasenāti tattha anunayapaṭighavasena. Eseva nayoti iminā ‘‘pavattavasena vā kilesavasena vā uppannaṁ manussasañña’’nti imamatthaṁ atidisati. Ettha ca yathā gāmaggahaṇena gharādisaññā saṅgahitā, evaṁ manussaggahaṇena itthipurisādisaññā saṅgahitā. Yasmā rukkhādike paṭicca araññasaññā tattha pabbatavanasaṇḍādayo antogadhā, tasmā tattha vijjamānampi taṁ vibhāgaṁ aggahetvā ekaṁ araññaṁyeva paṭicca araññasaññaṁ manasi karoti. Otaratīti anuppavisati. Adhimuccatīti nicchinoti. Pavattadarathāti tathārūpāya passaddhiyā abhāvato oḷārikadhammappavattisiddhā darathā. Kilesadarathāti anunayapaṭighasambhavā kilesadarathā. Dutiyapadeti ‘‘ye assu darathā manussasaññaṁ paṭiccā’’ti imasmiṁ pade. Manasikārasantatāya, – ‘‘nāyaṁ pubbe viya oḷārikā, dhammappavattī’’ti saṅkhāradassanadarathānaṁ sukhumatā sallahukatā ca caritatthāti āha ‘‘pavattadarathamattā atthī’’ti.",
  "tika-s0203t2:5": "Yaṁ kilesadarathajātaṁ, taṁ imissā darathasaññāya na hotīti yojanā. Pavattadarathamattaṁ avasiṭṭhaṁ hoti, vijjamānameva atthi idanti pajānātīti yojanā. Suññatā nibbattīti suññatanti pavatti. Suññatā sahacaritañhi suññaṁ, idha suññatāti vuttā.",
  "tika-s0203t2:6": "177.Assāti bhagavato evaṁ idāni vuccamānākārena cittappavatti ahosi. Accantasuññatanti ‘‘paramānuttara’’nti vuttaṁ arahattaṁ desessāmīti. Araññasaññāya visesānadhigamanatoti, ‘‘araññaṁ arañña’’nti manasikārena jhānādivisesassa adhigamābhāvato, ‘‘pathavī’’ti manasikārena visesādhigamanato. Idāni tamevatthaṁ upamāya vibhāvetuṁ ‘‘yathā hī’’tiādi vuttaṁ. Evaṁ santeti evaṁ vapite sāliādayo sampajjanti. Dhuvasevananti niyatasevanaṁ pārihāriyakammaṭṭhānaṁ. Paṭiccāti ettha ‘‘sambhūta’’nti vacanaseso icchitoti āha ‘‘paṭicca sambhūta’’nti. Pathaviṁ paṭicca sambhūtā hi saññāti.",
  "tika-s0203t2:7": "Pathavīkasiṇeso pathavīsaññī hoti, na pakatipathaviyaṁ. Tassāti pathavīkasiṇassa. Tehīti gaṇḍādīhi. Suṭṭhu vihatanti yathā valīnaṁ lesopi na hoti, evaṁ sammadeva ākoṭitaṁ. Nadītaḷākādīnaṁ tīrappadeso udakassa ākaraṭṭhena kūlaṁ, unnatabhāvato uggataṁ kūlaṁ viyāti ukkūlaṁ, bhūmiyā uccaṭṭhānaṁ. Vigataṁ kūlanti vikkūlaṁ, nīcaṭṭhānaṁ. Tenāha ‘‘uccanīca’’nti. Ekaṁ saññanti ekaṁ pathavītisaññaṁyeva.",
  "tika-s0203t2:8": "182. Satipi saṅkhāranimittavirahe yādisānaṁ nimittānaṁ abhāvena ‘‘animitta’’nti vuccati, tāni dassetuṁ, ‘‘niccanimittādivirahito’’ti vuttaṁ. Catumahābhūtikaṁ catumahābhūtanissitaṁ. Saḷāyatanapaṭisaṁyuttaṁ cakkhāyatanādisaḷāyatanasahitaṁ.",
  "tika-s0203t2:9": "183.Vipassanāya paṭivipassananti dhammānañca puna vipassanaṁ. Idhāti attano paccakkhabhūtayathādhigatamaggaphalaṁ vadatīti āha – ‘‘ariyamagge ceva ariyaphale cā’’ti. Upādisesadarathadassanatthanti sabbaso kilesupadhiyā pahīnāya khandhopadhi avisiṭṭhā, tappaccayā darathā upādisesadarathā, taṁ dassanatthaṁ. Yasmā visayato gāmasaññā oḷārikā, manussasaññā sukhumā, tasmā manussasaññāya gāmasaññaṁ nivattetvā. Yasmā pana manussasaññāpi sabhāgavatthupariggahato oḷārikā, sabhāgavatthuto araññasaññā sukhumā, tasmā araññasaññāya manussasaññaṁ nivattetvā. Pathavīsaññādinivattane kāraṇaṁ heṭṭhā suttantaresu ca vuttameva. Anupubbenāti maggappaṭipāṭiyā. Niccasārādīnaṁ sabbaso avatthutāya accantameva suññattā accantasuññatā.",
  "tika-s0203t2:10": "184.Suññataphalasamāpattinti suññatavimokkhassa phalabhūtattā, suññatānupassanāya vasena samāpajjitabbattā ca suññataphalasamāpattinti laddhanāmaṁ arahattaphalasamāpattiṁ. Yasmā atīte paccekasambuddhā ahesuṁ, anāgate bhavissanti, idāni pana buddhasāsanassa dharamānattā paccekabuddhā na vattanti, tasmā paccekabuddhaggahaṇaṁ akatvā, ‘‘etarahipi buddhabuddhasāvakasaṅkhātā’’icceva vuttaṁ. Na hi buddhasāsane dharante paccekabuddhā bhavanti. Sesaṁ suviññeyyameva.",
  "tika-s0203t2:11": "Cūḷasuññatasuttavaṇṇanāya līnatthappakāsanā samattā.",
  "tika-s0203t2:12": "2. Mahāsuññatasuttavaṇṇanā",
  "tika-s0203t2:13": "185.Chavivaṇṇenaso kāḷo, na nāmena. Palālasanthāroti ādīnīti ādi-saddena kocchacimilikākaṭasārādīnaṁ gahaṇaṁ. Gaṇabhikkhūnanti gaṇabandhanavasena bhikkhūnaṁ.",
  "tika-s0203t2:14": "Yadi saṁsayo nāma natthi, ‘‘sambahulā nu kho’’ti idaṁ kathanti āha ‘‘vitakkapubbabhāgā’’tiādi. Tattha vitakko pubbabhāgo etissāti vitakkapubbabhāgā, pucchā. Sā ‘‘sambahulā no ettha bhikkhūviharantī’’ti vacanaṁ, vitakko pana ‘‘sambahulā nu kho idha bhikkhū viharantī’’ti iminā ākārena tadā bhagavato uppanno cittasaṅkappo, tassa parivitakkassa tabbhāvajotanoyaṁ nu-kāro vuttoti dassento āha – ‘‘vitakkapubbabhāge cāyaṁ nu-kāro nipātamatto’’ti. Kiñcāpi gacchanto disvā, ‘‘sambahulā no ettha bhikkhū viharantī’’ti pucchāvasena bhagavatā vutto, atha kho ‘‘na kho, ānanda, bhikkhu sobhati saṅgaṇikārāmo’’tiādi (ma. ni. 3.185) uparidesanāvasena matthakaṁ gacchante avinicchito nāma na hoti, atha kho visuṁ vinicchito eva hoti, disvā nicchinitvāva kathāsamuṭṭhāpanatthaṁ tathā pucchati. Tathā hi vuttaṁ – ‘‘jānantāpi tathāgatā pucchantī’’ti (pārā. 16). Tenāha ‘‘ito kirā’’tiādi.",
  "tika-s0203t2:15": "Yathā nadīotiṇṇaṁ udakaṁ yathāninnaṁ pakkhandati, evaṁ sattā dhātuso saṁsandanti, tasmā ‘‘gaṇavāso nadīotiṇṇaudakasadiso’’ti vuttaṁ. Idāni tamatthaṁ vitthārato dassetuṁ – ‘‘nirayatiracchānayonī’’tiādi vuttaṁ. Kuruvindādinhānīyacuṇṇāni saṇhasukhumabhāvato nāḷiyaṁ pakkhittāni nirantarāneva tiṭṭhantīti āha – ‘‘cuṇṇabharitā nāḷi viyā’’ti. Sattapaṇṇāsa kulasatasahassānīti sattasatasahassādhikāni paññāsa kulānaṁyeva satasahassāni, manussānaṁ pana vasena satta koṭiyo tadā tattha vasiṁsu.",
  "tika-s0203t2:16": "Tato cintesi, kathaṁ? Kāmañcāyaṁ lokapakati, mayhaṁ pana sāsane ayuttova soti āha – ‘‘mayā’’tiādi. Dhammanti sabhāvasiddhaṁ. Saṁvegoti sahottappañāṇaṁ vuccati. Na kho panetaṁ sakkā gilānupaṭṭhānaovādānusāsaniādivasena samāgamassa icchitabbattā. Gaṇabhedananti gaṇasaṅgaṇikāya vivecanaṁ.",
  "tika-s0203t2:17": "186.Kataparibhaṇḍanti pubbe katasaṁvidhānassa cīvarassa vuttākārena paṭisaṅkharaṇaṁ. Noti amhākaṁ. Anattamanoti anārādhitacitto.",
  "tika-s0203t2:18": "Sakagaṇena sahabhāvato saṅgaṇikāti āha ‘‘sakaparisasamodhāna’’nti. Gaṇoti pana idha janasamūhoti vuttaṁ ‘‘nānājanasamodhāna’’nti. Sobhati yathānusiṭṭhaṁ paṭipajjamānato. Kāmato nikkhamatīti nikkhamo, evaṁ nikkhamavasena uppannaṁ sukhaṁ. Gaṇasaṅgaṇikākilesasaṅgaṇikāhi pavivitti paviveko. Pavivekavasena uppannaṁ sukhaṁ. Rāgādīnaṁ upasamāvahaṁ sukhaṁ upasamasukhaṁ. Maggasambodhāvahaṁ sukhaṁ sambodhisukhaṁ. Nikāmetabbassa, nikāmaṁ vā lābhī nikāmalābhī. Nidukkhaṁ sukheneva labhatīti adukkhalābhī. Kasiraṁ vuccati appakanti āha – ‘‘akasiralābhīti vipulalābhī’’ti.",
  "tika-s0203t2:19": "Sāmāyikanti samaye kilesavimuccanaṁ accantamevāti sāmāyikaṁ ma-kāre a-kārassa dīghaṁ katvā. Tenāha – ‘‘appitappitasamaye kilesehi vimutta’’nti. Kantanti aṅgasantatāya ārammaṇasantatāya ca kamanīyaṁ manorammaṁ. Asāmāyikaṁ accantavimuttaṁ.",
  "tika-s0203t2:20": "Ettāvatātiādinā saṅgaṇikārāmassa visesādhigamassa antarāyikabhāvaṁ anvayato byatirekato ca saha nidassanena dasseti. Tattha sā duvidhā antarāyikatā vodānadhammānaṁ anuppattihetukā, saṁkilesadhammānaṁ uppattihetukā ca.",
  "tika-s0203t2:21": "Te paṭhamaṁ ‘‘saṅgaṇikārāmo’’tiādinā vibhāvetvā itaraṁ vibhāvetuṁ, ‘‘idāni dosuppattiṁ dassento’’tiādi vuttaṁ. ‘‘Aṭṭhiñca paṭicca nhāruñca paṭicca cammañca paṭicca maṁsañca paṭicca ākāso parivārito rūpantveva saṅkhaṁ gacchatī’’tiādīsu (ma. ni. 1.306) viya idha rūpasaddo karajakāyapariyāyoti ‘‘rūpanti sarīra’’nti āha. ‘‘Nāhaṁ, ānanda…pe… domanassupāyāsā’’ti kasmā vuttaṁ? Nanu kāye ca jīvite ca anapekkhacittānaṁ āraddhavipassakānampi asappāyavajjanasappāyasevanavasena kāyassa pariharaṇaṁ hotīti? Saccaṁ, taṁ pana yo kallasarīraṁ nissāya dhammasādhanāya anuyuñjitukāmo hoti, tasseva dhammasādhanatāvasena. Dhammasādhanabhāvañhi apekkhitvā asappāyaṁ vajjetvā sappāyavasena posetvā suṭṭhutaraṁ hutvā anuyuñjanato kāyassa pariharaṇaṁ, na so kāye abhirato nāma hoti paccavekkhaṇāyattattā apekkhāya vinoditabbo tādisoti. Upāligahapatinoti etthāpi ‘‘dasabalasāvakattupagamanasaṅkhātenā’’ti ānetvā yojetabbaṁ.",
  "tika-s0203t2:22": "187. Mahākaruṇāvasena parivutāya parisāya majjhe nisinnopi ekantavivekajjhāsayattā ekakova. Etena satthuno pavivittassa pavivekattena vivittataṁ dasseti. Rūpārūpapaṭibhāganimittehi nivattanatthaṁ ‘‘rūpādīnaṁ saṅkhatanimittāna’’nti vuttaṁ. Ativiya santatarapaṇītatamabhāvena visesato sinoti bandhatīti visayo, so eva sasantatipariyāpannatāya ajjhattaṁ. Kiṁ pana tanti āha – ‘‘suññatanti suññataphalasamāpatti’’nti. Upadhivivekatāya asaṅkhatā dhātu idha vivekoti adhippetoti āha – ‘‘vivekaninnenā’’tiādi. Bhaṅgamattampi asesetvā āsavaṭṭhāniyānañca dhammānaṁ tattha vigatattā tesaṁ vasena vigatantena, evaṁbhūtaṁ tesaṁ byantibhāvaṁ pattanti pāḷiyaṁ ‘‘byantibhūtenā’’ti vuttaṁ. Uyyojanaṁ vissajjanaṁ, taṁ etassa atthi, uyyojeti vissajjetīti vā uyyojanikaṁ. Yasmā na sabbakathā uyyojanavaseneva pavattati, tasmā vuttaṁ ‘‘uyyojanikapaṭisaṁyutta’’nti.",
  "tika-s0203t2:23": "Telapākaṁ gaṇhanto viyāti yathā telapāko nāma paricchinnakālo na atikkamitabbo, evaṁ attano samāpattikālaṁ anatikkamitvā. Yathā hi kusalo vejjo telaṁ pacanto taṁ taṁ telakiccaṁ cintetvā yadi vā patthinnapāko, yadi vā majjhimapāko, yadi vā kharapāko icchitabbo, tassa kālaṁ upadhāretvā pacati, evaṁ bhagavā dhammaṁ desento veneyyānaṁ ñāṇaparipākaṁ upadhāretvā taṁ taṁ kālaṁ anatikkamitvā dhammaṁ desetvā parisaṁ uyyojento ca vivekaninneneva cittena uyyojeti. Dve pañcaviññāṇānipi tadabhinīhatamanoviññāṇavasena nibbānaninnāneva. Buddhānañhi saṅkhārānaṁ suṭṭhu pariññātatāya paṇītānampi rūpādīnaṁ āpāthagamane pageva itaresaṁ paṭikūlatāva supākaṭā hutvā upaṭṭhāti, tasmā ghammābhitattassa viya sītajalaṭṭhānaninnatā nibbānaninnameva cittaṁ hoti, tassa ativiya santapaṇītabhāvato.",
  "tika-s0203t2:24": "188.Ajjhattamevāti idha jhānārammaṇaṁ adhippetanti āha ‘‘gocarajjhattamevā’’ti. Idha niyakajjhattaṁ suññataṁ. Apaguṇapādakajjhānañhi ettha ‘‘niyakajjhatta’’nti adhippetaṁ vipassanāvisesassa adhippetattā, niyakajjhattaṁ nijjīvanissattataṁ, anattatanti attho. Asampajjanabhāvajānanenāti idāni me kammaṭṭhānaṁ vīthipaṭipannaṁ na hoti, uppathameva pavattatīti jānanena.",
  "tika-s0203t2:25": "Kasmā panettha bhagavatā vipassanāya eva pādake jhāne avatvā pādakajjhānaṁ gahitanti āha – ‘‘appaguṇapādakajjhānato’’tiādi. Na pakkhandati sammā na samāhitattā. So pana ‘‘ajjhattadhammā mayhaṁ nijjaṭā nigumbā hutvā na upaṭṭhahanti, handāhaṁ bahiddhādhamme manasi kareyyaṁ ekaccesu saṅkhāresu upaṭṭhitesu itarepi upaṭṭhaheyyumevā’’ti parassa…pe… manasi karoti. Pādakajjhānavasena viya sammasitajjhānavasenapi ubhatobhāgavimutto hotiyevāti āha – ‘‘arūpasamāpattiyaṁ nu kho kathanti āneñjaṁ manasi karotī’’ti. Na me cittaṁ pakkhandatīti mayhaṁ vipassanācittaṁ vīthipaṭipannaṁ hutvā na vahatīti. Pādakajjhānamevāti vipassanāya pādakabhūtameva jhānaṁ. Punappunaṁ manasi kātabbanti punappunaṁ samāpajjitabbaṁ vipassanāya tikkhavisadatāpādanāya. Avahante nipuṇābhāvena chedanakiriyāya appavattante. Samāpajjitvā vipassanāya tikkhakammakaraṇaṁ samathavipassanāvihārenāti āha – ‘‘kammaṭṭhāne manasikāro vahatī’’ti.",
  "tika-s0203t2:26": "189.Sampajjati meti vīthipaṭipattiyā pubbenāparaṁ visesābhāvato sampajjati me kammaṭṭhānanti jānanena. Iriyāpathaṁ ahāpetvāti yathā parissamo nāgacchati, evaṁ attano balānurūpaṁ tassa kālaṁ netvā pamāṇameva pavattanena iriyāpathaṁ ahopetvā. Sabbavāresūti ṭhānanisajjāsayanavāresu. Kathāvāresu pana visesaṁ tattha tattha vadanti. Idaṁ vuttanti idaṁ, ‘‘iminā vihārenā’’tiādivacanaṁ vuttaṁ.",
  "tika-s0203t2:27": "190. Kāmavitakkādayo oḷārikakāmarāgabyāpādasabhāgāti āha – ‘‘vitakkapahānena dve magge kathetvā’’ti. Kāmaguṇesūti niddhāraṇe bhummaṁ. Kismiñcideva kilesuppattikāraṇeti tassa puggalassa kilesuppattikāraṇaṁ sandhāya vuttaṁ, aññathā sabbepi pañca kāmaguṇā kilesuppattikāraṇameva. Samudācaratīti samudācāroti āha ‘‘samudācaraṇato’’ti. So pana yasmā cittassa, na sattassa, tasmā vuttaṁ pāḷiyaṁ ‘‘cetaso’’ti. Ma-kāro padasandhikaro e-kārassa ca akāro katoti āha ‘‘evaṁ sante etanti.",
  "tika-s0203t2:28": "191.Anusayoti mānānusayo bhavarāgānusayo avijjānusayoti tividhopi anusayo pahīyati arahattamaggena. Vuttanayenevāti, ‘‘tato maggānantaraṁ phalaṁ, phalato vuṭṭhāya paccavekkhamāno pahīnabhāvaṁ jānāti, tassa jānanena sampajāno hotī’’ti vuttanayena.",
  "tika-s0203t2:29": "Kusalato āyātīti āyato, so etesanti kusalāyatikā. Tenāha ‘‘kusalato āgatā’’ti. Taṁ pana nesaṁ kusalāyatikattaṁ upanissayavasena hoti sahajātavasenapīti tadubhayaṁ dassetuṁ, ‘‘seyyathida’’ntiādi vuttaṁ.",
  "tika-s0203t2:30": "Yasmā pana yathāvuttadhammesu keci lokiyā, keci lokuttarā; atha kasmā visesena ‘‘lokuttarā’’ti vuttanti āha – ‘‘loke uttarā visiṭṭhā’’ti. Tena lokiyadhammesu uttamabhāvena jhānādayo lokuttarā vuttā, na lokassa uttaraṇatoti dasseti. Yaṁ kiñci mahaggatacittaṁ mārassa avisayo akāmāvacarattā, pageva taṁ vipassanāya pādakabhūtaṁ suvikkhālitamalanti āha – ‘‘jānituṁ na sakkotī’’ti. Eko ānisaṁso atthi bhāvanānuyogassa sappāyadhammakathāpaṭilābho.",
  "tika-s0203t2:31": "192.Etadatthanti kevalassa sutassa atthāya. Sappāyāsappāyavasenāti kasmā vuttaṁ? Nanu sappāyavasena dasakathāvatthūni āgatānīti? Saccametaṁ, asappāyakathāvajjanapubbikāya sappāya kathāya vasena āgatattā ‘‘sappāyāsappāyavasena āgatānī’’ti vuttaṁ. Sutapariyattivasenāti sarūpena tattha anāgatānipi dasakathāvatthūni suttageyyādiantogadhattā, ‘‘sutapariyattivasena āgatānī’’ti vuttaṁ. Paripūraṇavasena sarūpato āgatattā imasmiṁ ṭhāne ṭhatvā kathetabbāni. Atthoti sāmaññattho.",
  "tika-s0203t2:32": "193.Anuāvattantīti anuanu abhimukhā hutvā vattanti, payirupāsanādivasena anukūlayanti. Mucchanataṇhanti paccayesu mucchanākāraṁ. Taṇhāya patthanā nāma tenākārena pavattīti āha – ‘‘pattheti pavattetī’’ti. Kilesūpaddavenāti kilesasaṅkhātena upaddavena. Kilesā hi sattānaṁ mahānatthakaraṇato ‘‘upaddavo’’ti vuccanti. Attano abbhantare uppannena kilesūpaddavena antevāsino, upaddavo antevāsūpaddavo, brahmacariyassa upaddavo brahmacārupaddavoti imamatthaṁ ‘‘sesupaddavesupi eseva nayo’’ti iminā atidisati. Guṇamaraṇaṁ kathitaṁ, na jīvitamaraṇaṁ.",
  "tika-s0203t2:33": "Appalābhāti appamattakalābhī visesānaṁ. Evaṁ vuttoti yathāvuttabrahmacārupaddavo dukkhavipākataro ceva kaṭukavipākataro cāti evaṁ vutto. Ācariyantevāsikūpaddavo hi bāhirakasamayavasena vutto, brahmacārupaddavo pana sāsanavasena. Durakkhāte hi dhammavinaye duppaṭipatti na mahāsāvajjā micchābhinivesassa sithilavāyāmabhāvato; svākhyāte pana dhammavinaye duppaṭipatti mahāsāvajjā mahato atthassa bāhirabhāvakaraṇato. Tenāha ‘‘sāsane panā’’tiādi.",
  "tika-s0203t2:34": "196.Tasmāti idaṁ pubbaparāpekkhaṁ purimassa ca atthassa kāraṇabhāvena paccāmasananti āha ‘‘yasmā’’tiādi. Mittaṁ etassa atthīti mittavā, tassa bhāvo mittavatā, tāya. Mittavasena paṭipajjananti āha ‘‘mittapaṭipattiyā’’ti. Sapattavatāyāti etthāpi eseva nayo.",
  "tika-s0203t2:35": "Dukkaṭadubbhāsitamattampīti iminā pageva itaraṁ vītikkamantoti dasseti. Sāvakesu hitaparakkamanaṁ ovādānusāsanīhi paṭipajjananti āha – ‘‘tathā na paṭipajjissāmī’’ti. Āmakamattanti kulālabhājanaṁ vuccati. Nāhaṁ tumhesu tathā paṭipajjissāmīti kumbhakāro viya āmakabhājanesu ahaṁ tumhesu kevalaṁ jānāpento na paṭipajjissāmi. Niggaṇhitvāti nīharitvā. Lokiyaguṇāpi idha sārotveva adhippetā lokuttaraguṇānaṁ adhiṭṭhānabhāvato. Sesaṁ suviññeyyameva.",
  "tika-s0203t2:36": "Mahāsuññatasuttavaṇṇanāya līnatthappakāsanā samattā.",
  "tika-s0203t2:37": "3. Acchariyabbhutasuttavaṇṇanā",
  "tika-s0203t2:38": "197. Vibhattipatirūpakā ca nipātā hontīti yathārahaṁ taṁtaṁvibhattiatthadīpakā, idha paccattavacano yatrasaddo, hisaddo hetuattho, nāmasaddo acchariyattho, padattayassa pana acchariyatthaniddiṭṭhatāya ‘‘acchariyatthe nipāto’’ti vuttaṁ. Ekaṁsato panetaṁ padattayaṁ. Tathā hi vakkhati, ‘‘yatrāti nipātavasena anāgatavacana’’nti. Papañcasaddo heṭṭhā vutto. Chinnavaṭumeti iminā sabbakilesavaṭṭassa akusalakammavaṭṭassa ca chinnattā vipākavaṭṭassa ca upari vakkhamānattā āha – ‘‘vaṭumanti kusalākusalakammavaṭṭaṁ vuccatī’’ti. Nipātavasena yatrasaddayogena. Anāgatavacananti idaṁ anāgatavacanasadisattā vuttaṁ. Anāgatatthavācī hi anāgatavacanaṁ, attho cettha atītoti. Anussarīti idaṁ anussaritabhāvaṁ sandhāya vuttaṁ – ‘‘na anussarissatī’’ti saddapayogassa atītavisayattā. Yadā pana tehi bhikkhūhi yā kathā pavattitā, tato pacchāpi bhagavato tesaṁ buddhānaṁ anussaraṇaṁ hotiyeva.",
  "tika-s0203t2:39": "Khattiyajaccātiādikālato paṭṭhāya asambhinnāya khattiyajātiyā uditoditāya. Brahmajaccāti brāhmaṇajaccā. Evaṁgottepi eseva nayo. Lokiyalokuttarasīlenāti pāramitāsambhūtena buddhāveṇikattā anaññasādhāraṇena lokiyena lokuttarena ca sīlena. Evaṁsīlāti anavasesasīlānaṁ visuṁ paccavekkhaṇakaraṇena evaṁsīlāti anussarissati. Esa nayo sesesu. Yathā vijjābhāgiyā vijjāsampayuttadhammā, evaṁ samādhipakkhā samādhisampayuttadhammāpi sativīriyādayoti āha – ‘‘heṭṭhā samādhipakkhānaṁ dhammānaṁ gahitattā vihāro gahitovā’’ti. Tasmā samādhipakkhadhammavinimutto eva idha vihāro adhippetoti vuttaṁ ‘‘idaṁ hī’’tiādi.",
  "tika-s0203t2:40": "Yathā vā aṭṭhasamāpattivipassanāmaggaphalasaṅgahitā lokiyalokuttarā samādhipaññā ‘‘evaṁdhammā evaṁpaññā’’ti padehi heṭṭhā gahitāpi yathāsakaṁ paṭipakkhato muccanassa pavattivisesaṁ upādāya ‘‘evaṁvimuttā’’ti ettha puna gahitā, tathā ‘‘evaṁdhammā’’ti ettha gahitāpi samādhipakkhadhammā dibbabrahmaāneñjaariyavihārasaṅkhātaṁ attano pavattivisesaṁ upādāya, ‘‘evaṁvihārī’’ti ettha puna gahitāti vuccamāne na koci virodho. Phaladhammānaṁ pavattikālepi kilesānaṁ paṭippassaddhi na taṁānubhāvajātā, atha kho ariyamaggena kilesānaṁ samucchinnattāti āha – ‘‘maggānubhāvena kilesānaṁ paṭipassaddhante uppannattā’’ti. Yo yaṁ pajahati, so pahāyako pahātabbato vimuttoti vuccati visaṁsaṭṭhabhāvatoti pahānavibhāgena vuccamāne apahāyakassa nibbānassa kathaṁ vimuttatā? Visaṁsaṭṭhābhāvato eva. Tañhi pakatiyāva sabbaso kilesehi visaṁsaṭṭhaṁ vinissaṭaṁ suvidūravidūre ṭhitaṁ, tasmāssa tato nissaṭattā nissaraṇavimutti nissaraṇapahānanti vuccatīti āha ‘‘nibbāna’’ntiādi.",
  "tika-s0203t2:41": "199. Ime tathāgatassa acchariyaabbhutadhammā, na sāvakavisayā, mama pana desanā tayā sutā evāti te therasseva bhāraṁ karonto, ‘‘taṁ bhiyyosomattāya paṭibhantū’’ti āha. Sato sampajānoti ettha kālabhedavasena labbhamānampi sampajānabhāvaṁ anāmasitvā gativibhāgena taṁ dassetuṁ, ‘‘dve sampajaññānī’’tiādi vuttaṁ – aṭṭha vare gaṇhantoti ettha kathaṁ varaṁ devatā deti, parassa dīyamānañca taṁ kathaṁ parassa samijjhatīti? Kammabaleneva. Yadi hi taṁ kammaṁ katokāsaṁ yassa tadapadesena phalaṁ vipaccati, evaṁ devatāya tassa varaṁ dinnaṁ, itarena ca laddhanti vohāro hotīti. Apica parassa patthitavarāni nāma vipaccamānassa kammassa paccayabhūto payogavisesoti daṭṭhabbaṁ. Tāni vipaccane ekantikānipi appesakkhā devatā – ‘‘ayamassa patthanā samijjhissati, no’’ti na jānanti, sakko pana paññavā tāni ekaccaṁ jānātiyeva. Tena vuttaṁ – ‘‘sakkena pasīditvā dinne aṭṭha vare gaṇhanto’’tiādi.",
  "tika-s0203t2:42": "Paṭhamajavanavāreti uppannassa sabbapaṭhamajavanavāre. So hi paṭisandhiyā āsannabhāvato avisado hoti, devabhāve nikantivasena uppajjanato na jānāti. Aññāhi devatāhi asādhāraṇajānanaṁ hoti dutiyajavanavārato paṭṭhāya pavattanato.",
  "tika-s0203t2:43": "Aññepi devātiādinā bodhisattassa tattha sampajaññeneva ṭhitabhāvaṁ byatirekamukhena vibhāveti. Āhārūpacchedena kālaṅkarontīti idaṁ khiḍḍāpadosikavasena vuttaṁ. Itaresampi dibbabhogehi mucchitataṁ ajjhāpannānaṁ tiṭṭhantānaṁ sampajaññābhāvo hotiyeva. Kiṁ tathārūpaṁ ārammaṇaṁnatthīti yathārūpaṁ uḷāraṁ paṇītañca ārammaṇaṁ paṭicca te devā saṁmucchitā āhārūpacchedampi karonti, kiṁ tathārūpaṁ uḷāraṁ paṇītañca ārammaṇaṁ bodhisattassa natthīti bodhisattassa sampajaññānubhāvaṁ vibhāvetuṁ codanaṁ samuṭṭhāpeti? Bodhisatto hi yattha yattha nibbattati, tattha tattha aññe satte dasahi visesehi adhiggaṇhāti, pageva tattha devabhūto, tathāpi ‘‘sato sampajāno’’ti ayamettha acchariyadhammo vutto.",
  "tika-s0203t2:44": "200. Sampattibhave dīghāyukatā nāma paññābalena hoti, bodhisatto ca mahāpañño, tasmā tattha tattha bhave tena dīghāyukena bhavitabbanti adhippāyena, ‘‘sesattabhāvesu kiṁ yāvatāyukaṁ na tiṭṭhatī’’ti codeti. Itaro ‘‘āma na tiṭṭhatī’’ti paṭijānitvā, ‘‘aññadā hī’’tiādinā tattha kāraṇamāha. ‘‘Idha na bhavissāmī’’ti adhimuccanavasena kālakiriyā adhimuttikālakiriyā. Pāramidhammānañhi ukkaṁsappattiyā tasmiṁ tasmiṁ attabhāve abhiññāsamāpattīhi santānassa visesitattā attasinehassa tanubhāvena sattesu ca mahākaruṇāya uḷārabhāvena adhiṭṭhānassa tikkhavisadabhāvāpattiyā bodhisattānaṁ adhippāyā samijjhanti, citte viya kammesu ca tesaṁ vasibhāvo, tasmā yatthupapannānaṁ pāramiyo sammadeva paribrūhenti, vuttanayena kālaṁ katvā tattha upapajjanti. Tathā hi ayaṁ mahāsatto imasmiṁyeva kappe nānājātīsu aparihīnajjhāno kālaṁ katvā brahmaloke nibbatto appakameva kālaṁ tattha ṭhatvā tato cavitvā idha nibbatto. Tenāha – ‘‘ayaṁ kālakiriyā aññesaṁ na hotī’’ti. Sabbapāramīnaṁ pūritattāti iminā payojanābhāvato tattha ṭhatvā adhimuttikālakiriyā nāma na hotīti dasseti. Apica carimabhave catumahānidhisamuṭṭhānapubbikāya dibbasampattisadisāya mahāsampattiyā nibbatti viya buddhabhūtassa asadisadānādivasena anaññasādhāraṇalābhuppatti viya ca ito paraṁ mahāpurisassa dibbasampattianubhavanaṁ nāma natthīti yāvatāyukaṭṭhānaṁ ussāhajātassa puññasambhārassa vasenāti daṭṭhabbaṁ. Ayañhettha dhammatā.",
  "tika-s0203t2:45": "Manussagaṇanāvasena, na devagaṇanāvasena. Pubbanimittānīti cutiyā pubbanimittāni. Amilāyitvāti ettha amilātaggahaṇeneva tāsaṁ mālānaṁ vaṇṇasampadāpi gandhasampadāpi sobhāsampadāpi dassitāti daṭṭhabbaṁ. Bāhirabbhantarānaṁ rajojallānaṁ lesassapi abhāvato devānaṁ sarīragatāni vatthāni sabbakālaṁ parisuddhapabhassarāneva hutvā tiṭṭhantīti āha ‘‘vatthesupi eseva nayo’’ti. Neva sītaṁ na uṇhanti yassa sītassa patīkāravasena adhikaṁ seviyamānaṁ uṇhaṁ, sayameva vā kharataraṁ hutvā adhibhavantaṁ sarīre sedaṁ uppādeyya, tādisaṁ neva sītaṁ na uṇhaṁ hoti. Tasmiṁ kāleti yathāvutte maraṇāsannakāle. Bindubinduvasenāti muttaguḷikā viya bindu bindu hutvā sedā muccanti. Dantānaṁ khaṇḍitabhāvo khaṇḍiccaṁ. Kesānaṁ palitabhāvo pāliccaṁ. Ādi-saddena valittacataṁ saṅgaṇhāti. Kilantarūpo attabhāvo hoti, na pana khaṇḍiccapāliccādīhīti adhippāyo. Ukkaṇṭhitāti anabhirati, sā natthi uparūpari uḷāruḷārānameva bhogānaṁ visesato rucijanakānaṁ upatiṭṭhanato.",
  "tika-s0203t2:46": "Paṇḍitā evāti buddhisampannā eva devatā. Yathā devatā ‘‘sampati jātā kīdisena puññakammena idha nibbattā’’ti cintetvā, ‘‘iminā nāma puññakammena idha nibbattā’’ti jānanti, evaṁ atītabhave attanā kataṁ ekaccaṁ aññampi puññaṁ jānantiyeva mahāpuññāti āha – ‘‘ye mahāpuññā’’tiādi.",
  "tika-s0203t2:47": "Na paññāyanti ciratarakālattā paramāyuno. Aniyyānikanti na niyyānāvahaṁ sattānaṁ abhājanabhāvato. Sattā na paramāyuno honti nāma pāpussannatāyāti āha – ‘‘tadā hi sattā ussannakilesā hontī’’ti. Etthāha – ‘‘kasmā sambuddhā manussaloke eva uppajjanti, na devabrahmalokesū’’ti. Devaloke tāva nuppajjanti brahmacariyavāsassa anokāsabhāvato tathā anacchariyabhāvato. Acchariyadhammā hi buddhā bhagavanto, tesaṁ sā acchariyadhammatā devattabhāve ṭhitānaṁ na pākaṭā hoti yathā manussabhūtānaṁ. Devabhūte hi sammāsambuddhe dissamānaṁ buddhānubhāvaṁ devānubhāvatova loko dahati, na buddhānubhāvato, tathā sati sammāsambuddhe nādhimuccati na sampasīdati issarakuttaggāhaṁ na vissajjeti, devattabhāvassa ca cirakālapavattanato ekaccasassatavādato na parimuccati. ‘‘Brahmaloke nuppajjantī’’ti etthāpi eseva nayo. Sattānaṁ tādisagāhavimocanatthañhi buddhā bhagavanto manussasugatiyaṁyeva uppajjanti; na devasugatiyaṁ, manussasugatiyaṁ uppajjantāpi opapātikā na honti, sati ca opapātikūpapattiyaṁ vuttadosānativattanato. Dhammaveneyyānaṁ atthāya dhammatantiyā ṭhapanassa viya dhātuveneyyānaṁ atthāya dhātūnaṁ ṭhapanassa icchitabbattā ca. Na hi opapātikānaṁ parinibbānato uddhaṁ sarīradhātuyo tiṭṭhanti, tasmā na opapātikā honti, carimabhave ca mahābodhisattā, manussabhāvassa pākaṭakaraṇāya dārapariggahampi karontā yāva puttamukhadassanā agāramajjhe tiṭṭhanti. Paripākagatasīlanekkhammapaññādipāramikāpi na abhinikkhamanti, kiṁ vā etāya kāraṇacintāya? Sabbabuddhehi āciṇṇasamāciṇṇā, yadidaṁ manussabhūtānaṁyeva abhisambujjhanā, na devabhūtānanti ayamettha dhammatā. Tathā hi tadattho mahābhinīhāropi manussabhūtānaṁyeva ijjhati, na itaresaṁ.",
  "tika-s0203t2:48": "Kasmā pana sammāsambuddhā jambudīpeyeva uppajjanti, na sesadīpesūti? Keci tāva āhu – ‘‘yasmā pathaviyā nābhibhūtā buddhānubhāvasahitā acalaṭṭhānabhūtā bodhimaṇḍabhūmi jambudīpeyeva uppajjati, tasmā jambudīpeyeva uppajjantī’’ti; ‘‘tathā itaresampi avijahitaṭṭhānānaṁ tattheva labbhamānato’’ti. Ayaṁ panettha amhākaṁ khanti – yasmā purimabuddhānaṁ mahābodhisattānaṁ paccekabuddhānañca nibbattiyā sāvakabodhisattānaṁ sāvakabodhiyā abhinīhāro sāvakapāramīnaṁ sambharaṇaṁ paripācanañca buddhakhettabhūte imasmiṁ cakkavāḷe jambudīpeyeva ijjhati, na aññattha. Veneyyānaṁ vinayanattho ca buddhuppādoti aggasāvakādiveneyyavisesāpekkhāya ekasmiṁ jambudīpeyeva buddhā nibbattanti, na sesadīpesu. Ayañca nayo sabbabuddhānaṁ āciṇṇasamāciṇṇoti tesaṁ uttamapurisānaṁ tattheva uppatti sampatticakkānaṁ viya aññamaññupanissayato aparāparaṁ vattatīti daṭṭhabbaṁ. Tenāha – ‘‘tīsu dīpesu buddhā na nibbattanti, jambudīpeyeva nibbattantīti dīpaṁ passatī’’ti. Iminā nayena desaniyamepi kāraṇaṁ vattabbaṁ.",
  "tika-s0203t2:49": "Idāni ca khattiyakulaṁ lokasammataṁ brāhmaṇānampi pūjanīyabhāvato. Rājā me pitā bhavissatīti kulaṁ passi pituvasena kulassa niddisitabbato . Dasannaṁ māsānaṁ upari satta divasānīti passi tena attano antarāyābhāvaṁ aññāsi, tassā ca tusitabhave dibbasampattipaccanubhavanaṁ.",
  "tika-s0203t2:50": "Tā devatāti dasasahassicakkavāḷadevatā. Kathaṁ pana tā bodhisattassa pūritapāramibhāvaṁ bhāvinañca sambuddhabhāvaṁ jānantīti? Mahesakkhānaṁ devatānaṁ vasena, yebhuyyena ca tā devatā abhisamayabhāgino. Tathā hi bhagavato ca dhammadānasaṁvibhāge anekavāraṁ dasasahassacakkavāḷavāsidevatāsannipāto ahosi.",
  "tika-s0203t2:51": "Cavāmīti pajānāti cutiāsannajavanehi ñāṇasahitehi cutiyā upaṭṭhitabhāvassa paṭisaṁviditattā. Cuticittaṁ na jānāti cuticittakkhaṇassa ittarabhāvato. Tathā hi taṁ cutūpapātañāṇassapi avisayo eva. Paṭisandhicittepi eseva nayo. Āvajjanapariyāyoti āvajjanakkamo. Yasmā ekavāraṁ āvajjitamattena ārammaṇaṁ nicchinituṁ na sakkā, tasmā tamevārammaṇaṁ dutiyaṁ tatiyañca āvajjitvā nicchīyati, āvajjanasīsena cettha javanavāro gahito. Tenāha – ‘‘dutiyatatiyacittavāreyeva jānissatī’’ti. Cutiyā puretaraṁ katipayacittavārato paṭṭhāya maraṇaṁ me āsannanti jānanato, ‘‘cutikkhaṇepi cavāmīti pajānātī’’ti vuttaṁ. Paṭisandhiyā pana apubbabhāvato paṭisandhicittaṁ na jānāti. Nikantiyā uppattito parato asukasmiṁ ṭhāne mayā paṭisandhi gahitāti pajānāti, dutiyajavanato paṭṭhāya jānātīti vuttovāyamattho. Tasmiṁ kāleti paṭisandhiggahaṇakāle. Dasasahassī kampatīti ettha kampanakāraṇaṁ heṭṭhā vuttameva. Mahākāruṇikā buddhā bhagavanto sattānaṁ hitasukhavidhānatapparatāya bahulaṁ somanassikāva hontīti tesaṁ paṭhamamahāvipākacittena paṭisandhiggahaṇaṁ aṭṭhakathāyaṁ (dī. ni. aṭṭha. 2.17; dha. sa. 498; ma. ni. aṭṭha. 3.199) vuttaṁ. Mahāsīvatthero pana yadipi mahākāruṇikā buddhā bhagavanto sattānaṁ hitasukhavidhānatapparā, vivekajjhāsayā pana visaṅkhāraninnā sabbasaṅkhāresu ajjhupekkhaṇabahulāti pañcamena mahāvipākacittena paṭisandhiggahaṇamāha.",
  "tika-s0203t2:52": "Pure puṇṇamāya sattamadivasato paṭṭhāyāti puṇṇamāya pure sattamadivasato paṭṭhāya, sukkapakkhe navamito paṭṭhāyāti attho. Sattame divaseti āsāḷhīpuṇṇamāya. Idaṁ supinanti idāni vuccamānākāraṁ supinaṁ. Nesaṁ deviyoti mahārājūnaṁ deviyo.",
  "tika-s0203t2:53": "So ca kho purisagabbho, na itthigabbho, putto te bhavissatīti ettakameva te brāhmaṇā attano supinasatthanayena kathesuṁ. Sace agāraṁ ajjhāvasissatītiādi pana devatāviggahena bhāvinamatthaṁ yāthāvato pavedesuṁ.",
  "tika-s0203t2:54": "Gabbhāvakkantiyoti ettha gabbho vuccati mātukucchi, tattha uppatti avakkanti, tāva gabbhāvakkanti, yāva na nikkhamati. Ṭhitakāva nikkhamanti dhammāsanato otaranto dhammakathiko viya.",
  "tika-s0203t2:55": "201. Vattamānasamīpe vattamāne viya voharīyatīti okkamatīti vuttanti āha – ‘‘okkanto hotīti attho’’ti. Evaṁ hotīti evaṁ vuttappakārenassa sampajānanā hoti. Na okkamamāne paṭisandhikkhaṇassa duviññeyyattā. Tathā ca vuttaṁ – ‘‘paṭisandhicittaṁ na jānātī’’ti. Dasasahassacakkavāḷapattharaṇena vā appamāṇo. Ativiya samujjalabhāvena uḷāro. Devānubhāvanti devānaṁ pabhānubhāvaṁ. Devānañhi pabhaṁso obhāso adhibhavati, na tesaṁ ādhipaccaṁ. Tenāha ‘‘devāna’’ntiādi.",
  "tika-s0203t2:56": "Rukkhagacchādinā kenaci na haññatīti aghā, abādhā. Tenāha ‘‘niccavivaṭā’’ti. Asaṁvutāti heṭṭhā upari ca kena ci na pihitā. Tenāha ‘‘heṭṭhāpi appatiṭṭhā’’ti. Tattha pi-saddena yathā heṭṭhā udakassa pidhāyikā pathavī natthīti asaṁvutā lokantarikā, evaṁ uparipi cakkavāḷesu viya devavimānānaṁ abhāvato asaṁvutā appatiṭṭhāti dasseti. Andhakāro ettha atthīti andhakārā. Cakkhuviññāṇaṁ na jāyati ālokassābhāvato, na cakkhuno. Tathā hi ‘‘tena obhāsena aññamaññaṁ sañjānantī’’ti vuttaṁ. Jambudīpe ṭhitamajjhanhikavelāyaṁ pubbavidehavāsīnaṁ atthaṅgamanavasena upaḍḍhaṁ sūriyamaṇḍalaṁ paññāyati, aparagoyānavāsīnaṁ uggamanavasena, evaṁ sesadīpesupīti āha – ‘‘ekappahāreneva tīsu dīpesu paññāyantī’’ti. Ito aññathā pana dvīsu eva dīpesu ekappahāreneva paññāyatīti. Ekekāya disāya nava nava yojanasatasahassāni andhakāravidhamanampi iminā nayena daṭṭhabbaṁ. Pabhāya nappahontīti attano pabhāya obhāsituṁ na abhisambhuṇanti. Yugandharapabbatamatthakappamāṇe ākāse vicaraṇato, ‘‘cakkavāḷapabbatassa vemajjhena carantī’’ti vuttaṁ.",
  "tika-s0203t2:57": "Vāvaṭāti khādanatthaṁ gaṇhituṁ upakkamantā. Viparivattitvāti vivaṭṭitvā. Chijjitvāti mucchāpattiyā ṭhitaṭṭhānato muccitvā, aṅgapaccaṅgacchedanavasena vā chijjitvā. Accantakhāreti ātapasantāpābhāvena atisītabhāvaṁ sandhāya accantakhāratā vuttā siyā. Na hi taṁ kappasaṇṭhānaudakaṁ sampattikaramahāmeghavuṭṭhaṁ pathavīsandhārakaṁ kappavināsakaudakaṁ viya khāraṁ bhavitumarahati. Tathā hi sati pathavīpi vilīyeyya. Tesaṁ vā pāpakammabalena petānaṁ pakatiudakassa pubbakheḷabhāvāpatti viya tassa udakassa tadā khārabhāvāpatti hotīti vuttaṁ ‘‘accantakhāre udake’’ti. Samantatoti sabbabhāgato chappakārampi.",
  "tika-s0203t2:58": "202.Catunnaṁ mahārājūnaṁ vasenāti vessavaṇādicatumahārājabhāvasāmaññena.",
  "tika-s0203t2:59": "203.Sabhāvenevāti parassa santike gahaṇena vinā attano sabhāveneva sayameva adhiṭṭhahitvā sīlasampannā.",
  "tika-s0203t2:60": "Manussesūti idaṁ pakaticārittavasena vuttaṁ – ‘‘manussitthiyā nāma manussapurisesu purisādhippāyacittaṁ uppajjeyyā’’ti, bodhisattamātu pana devesūpi tādisaṁ cittaṁ nuppajjateva. Yathā bodhisattassa ānubhāvena bodhisattassa mātu purisādhippāyacittaṁ nuppajjati, evaṁ tassa ānubhāveneva sā kenaci purisena anatikkamanīyāti āha – ‘‘pādā na vahanti, dibbasaṅkhalikā viya bajjhantī’’ti.",
  "tika-s0203t2:61": "Pubbe ‘‘kāmaguṇūpasaṁhitaṁ cittaṁ nuppajjatī’’ti vuttaṁ, puna ‘‘pañcahi kāmaguṇehi samappitā samaṅgībhūtā paricāretī’’ti vuttaṁ, kathamidaṁ aññamaññaṁ na virujjhatīti āha ‘‘pubbe’’tiādi. Vatthupaṭikkhepoti abrahmacariyavatthupaṭisedho. Tenāha ‘‘purisādhippāyavasenā’’ti. Ārammaṇapaṭilābhoti rūpādipañcakāmaguṇārammaṇasseva paṭilābho.",
  "tika-s0203t2:62": "204.Kilamathoti khedo. Kāyassa hi garubhāvakaṭhinabhāvādayopi tassā tadā na honti eva. ‘‘Tirokucchigataṁ passatī’’ti vuttaṁ, kadā paṭṭhāya passatīti āha – ‘‘kalalādikālaṁ atikkamitvā’’tiādi. Dassane payojanaṁ sayameva vadati, tassa abhāvato kalalādikāle na passati. Puttenāti daharena mandena uttānaseyyakena. Yaṁ taṁ mātūtiādi pakaticārittavasena vuttaṁ. Cakkavattigabbhatopi hi savisesaṁ bodhisattagabbho parihāraṁ labhati puññasambhārassa sātisayattā, tasmā bodhisattamātā ativiya sappāyāhārācārā ca hutvā sakkaccaṁ pariharati. Puratthābhimukhoti mātu puratthābhimukho. Idāni tirokucchigatassa dissamānatāya abbhantaraṁ bāhirañca kāraṇaṁ dassetuṁ, ‘‘pubbe katakamma’’ntiādi vuttaṁ. Assāti deviyā. Vatthunti kucchiṁ. Phalikaabbhapaṭalādino viya bodhisattamātukucchitacassa paṭalabhāvena ālokassa vibandhābhāvato yathā bodhisattamātā kucchigataṁ bodhisattaṁ passati, kimevaṁ bodhisattopi mātaraṁ aññañca purato rūpagataṁ passati, noti āha, ‘‘bodhisatto panā’’tiādi. Kasmā pana sati cakkhumhi āloke ca na passatīti āha – ‘‘na hi antokucchiyaṁ cakkhuviññāṇaṁ uppajjatī’’ti. Assāsapassāsā viya hi tattha cakkhuviññāṇampi na uppajjati tajjāsamannāhārassābhāvato.",
  "tika-s0203t2:63": "205. Yathā aññā itthiyo vijātapaccayā tādisena rogena abhibhūtāpi hutvā maranti, bodhisattamātu pana bodhisatte kucchigate na koci rogo uppajjati; kevalaṁ āyuparikkhayeneva kālaṁ karoti, svāyamattho heṭṭhā vuttoyeva. Bodhisattena vasitaṭṭhānaṁ hītiādinā tattha kāraṇamāha. Apanetvāti aggamahesiṭṭhānato nīharitvā. Anurakkhituṁ na sakkotīti sammā gabbhaparihāraṁ nānuyuñjati, tena gabbho bahvābādho hoti. Vatthuvisadaṁ hotīti gabbhāsayo parisuddho hoti. Mātu majjhimavayassa tatiyakoṭṭhāse bodhisattassa gabbhokkamanampi tassā āyuparimāṇavilokaneneva saṅgahitaṁ vayovasena uppajjanakavikārassa parivajjanato, itthisabhāvena uppajjanakavikāro pana bodhisattassa ānubhāveneva vūpasammati.",
  "tika-s0203t2:64": "Sattamāsajātoti paṭisandhiggahaṇato sattame māse jāto. So sītuṇhakkhamo na hoti ativiya sukhumālatāya. Aṭṭhamāsajāto kāmaṁ sattamāsajātato buddhiavayavo, ekacce pana cammapadesā buddhiṁ pāpuṇantā ghaṭṭanaṁ na sahanti, tena so na jīvati. Sattamāsajātassa pana na tāva te jātāti vadanti.",
  "tika-s0203t2:65": "Ṭhitāva hutvāti niddukkhatāya ṭhitā eva hutvā. Dukkhassa hi balavabhāvato taṁ dukkhaṁ asahamānā aññā itthiyo nisinnā vā nipannā vā vijāyanti. Upavijaññāti upagatavijāyanakālā. Sakalanagaravāsinoti kapilavatthuṁ parivāretvā ṭhitesu devadahādīsu chasu nagaresu vasantā.",
  "tika-s0203t2:66": "Devā naṁ paṭhamaṁ paṭiggaṇhantīti lokanāthaṁ mahāpurisaṁ mayameva paṭhamaṁ paṭiggaṇhāmāti sañjātagāravabahumānā attano pītiṁ pavedentā khīṇāsavā suddhāvāsabrahmāno ādito paṭiggaṇhanti. Sūtivesanti sūtijagganadhātivesaṁ. Eketi uttaravihāravāsino. Macchakkhisadisaṁ chavivasena.",
  "tika-s0203t2:67": "206.Ajinappaveṇiyāti ajinacammehi sibbetvā katapaveṇiyā. Mahātejoti mahānubhāvo. Mahāyasoti mahāparivāro vipulakittighoso ca.",
  "tika-s0203t2:68": "Bhaggavibhaggāti sambādhaṭṭhānato nikkhamanena vibhāvitattā bhaggā vibhaggā viya ca hutvā. Tena nesaṁ avisadabhāvameva dasseti. Alaggo hutvāti gabbhāsaye yonipadese ca katthaci alaggo asatto hutvā. Udakenāti gabbhāsayagatena udakena amakkhito nikkhamati sammakkhitassa tādisassa udakasemhādikasseva tattha abhāvato. Bodhisattassa hi puññānubhāvena paṭisandhiggahaṇato paṭṭhāya taṁ ṭhānaṁ visuddhaṁ paramasugandhagandhakuṭi viya candanagandhaṁ vāyantaṁ tiṭṭhati. Udakavaṭṭiyoti udakakkhandhā.",
  "tika-s0203t2:69": "207.Muhuttajātoti muhuttena jāto hutvā muhuttamattova. Anudhāriyamāneti anukūlavasena nīyamāne. Āgatānevāti taṁ ṭhānaṁ upagatāni eva.",
  "tika-s0203t2:70": "Anekasākhanti ratanamayānekasatapatiṭṭhānahīrakaṁ. Sahassamaṇḍalanti tesaṁ upari patiṭṭhitaṁ anekasahassamaṇḍalahīrakaṁ. Marūti devā.",
  "tika-s0203t2:71": "Nakho panevaṁ daṭṭhabbanti sattapadavītihārato pageva disāvilokanassa katattā. Tenāha ‘‘mahāsatto hī’’tiādi. Ekaṅgaṇānīti vivaṭabhāvena vihāraṅgaṇapariveṇaṅgaṇāni viya ekaṅgaṇasadisāni ahesuṁ. Sadisopi natthīti tumhākaṁ idaṁ vilokanaṁ visiṭṭhe passituṁ idha tumhehi sadisopi natthi, kuto uttaritaroti āhaṁsu. Sabbapaṭhamoti sabbappadhāno. Padhānapariyāyo hi idha paṭhamasaddo. Tenāha ‘‘itarānī’’tiādi. Ettha ca mahesakkhā tāva devā tathā vadanti, itare pana kathanti? Mahāsattassa ānubhāvadassaneneva. Mahesakkhānañhi devānaṁ mahāsattassa ānubhāvo viya tena sadisānampi ānubhāvo paccakkho ahosi. Itare pana tesaṁ vacanaṁ sutvā saddahantā anuminantā tathā āhaṁsu.",
  "tika-s0203t2:72": "Jātamattasseva bodhisattassa ṭhānādīni yesaṁ visesādhigamānaṁ pubbanimittabhūtānīti te niddhāretvā dassento, ‘‘ettha cā’’tiādimāha. Tattha patiṭṭhānaṁ catuiddhipādapaṭilābhassa pubbanimittaṁ iddhipādavasena lokuttaradhammesu suppatiṭṭhitabhāvasamijjhanato. Uttarābhimukhabhāvo lokassa uttaraṇavasena gamanassa pubbanimittaṁ. Sattapadagamanaṁ sattabojjhaṅgādigamanassa pubbanimittaṁ, visuddhachattadhāraṇaṁ suvisuddhavimuttichattadhāraṇassa pubbanimittaṁ, pañcarājakakudhabhaṇḍāni pañcavidhavimuttiguṇaparivāratāya pubbanimittaṁ, anāvaṭadisānuvilokanaṁ anāvaṭañāṇatāya pubbanimittaṁ, ‘‘aggohamasmī’’tiādivacanaṁ appaṭivattiyadhammacakkapavattanassa pubbanimittaṁ; ayamantimā jātīti āyatiṁ jātiyā abhāvakittanā anupādi…pe… pubbanimittanti veditabbaṁ; tassa tassa anāgate laddhabbavisesassa taṁ taṁ nimittaṁ abyabhicārīnimittanti daṭṭhabbaṁ. Na āgatoti imasmiṁ sutte aññattha ca vakkhamānāya anupubbiyā anāgatataṁ sandhāya vuttaṁ. Āharitvāti tasmiṁ tasmiṁ sutte aṭṭhakathāsu ca āgatanayena āharitvā dīpetabbo.",
  "tika-s0203t2:73": "Dasasahassilokadhātu kampīti pana idaṁ satipi idha pāḷiyaṁ āgatatte vakkhamānānamacchariyānaṁ mūlabhūtaṁ dassetuṁ vuttaṁ, evaṁ aññampīdisaṁ daṭṭhabbaṁ. Tanti baddhā vīṇā, cammabaddhā bheriyoti pañcaṅgikatūriyassa nidassanamattaṁ, ca-saddena vā itaresampi saṅgaho daṭṭhabbo. Bhijjiṁsūti pādesu baddhaṭṭhānesuyeva bhijjiṁsu. Vigacchiṁsūti vūpasamiṁsu. Sakatejobhāsitānīti ativiya samujjalāya attano pabhāya obhāsitāni ahesuṁ. Na pavattīti na sandī. Vāto na vāyīti kharo vāto na vāyi, mudusukho pana sattānaṁ sukhāvaho vāyi. Pathavīgatā ahesuṁ uccaṭṭhāne ṭhātuṁ avisahantā. Utusampannoti anuṇhāsītatāsaṅkhātena utunā sampanno. Vāmahatthaṁ ure ṭhapetvā dakkhiṇena puthupāṇinā hatthatāḷanena saddakaraṇaṁ apphoṭanaṁ. Mukhena usseḷanaṁ saddamuñcanaṁ seḷanaṁ. Ekaddhajamālā ahosīti ettha iti-saddo ādiattho. Tena vicittapupphasugandhapupphavassadevā vassiṁsu, sūriye dibbamāne eva tārakā obhāsiṁsu, acchaṁ vippasannaṁ udakaṁ pathavito ubbhijji, bilāsayā darisayā tiracchānā āsayato nikkhamiṁsu; rāgadosamohāpi tanu bhaviṁsu, pathaviyaṁ rajo vūpasami, aniṭṭhagandho vigacchi, dibbagandho vāyi, rūpino devā sarūpeneva manussānaṁ āpāthamagamaṁsu , sattānaṁ cutupapātā nāhesunti imesaṁ saṅgaho daṭṭhabbo. Yāni mahābhinīhārasamaye uppannāni dvattiṁsa pubbanimittāni, tāni anavasesāni tadā ahesunti.",
  "tika-s0203t2:74": "Tatrāpīti tesupi pathavikampādīsu evaṁ pubbanimittabhāvo veditabbo, na kevalaṁ sampatijātassa ṭhānādīsu evāti adhippāyo. Sabbaññutaññāṇapaṭilābhassa pubbanimittaṁ sabbassa ñeyyassa titthakaramatassa ca cālanato. Kenaci anussāhitānaṁyeva imasmiṁyeva ekacakkavāḷe sannipāto, kenaci anussāhitānaṁyeva ekappahāreneva sannipatitvā dhammapaṭiggaṇhanassa pubbanimittaṁ, paṭhamaṁ devatānaṁ paṭiggahaṇaṁ dibbavihārapaṭilābhassa, pacchā manussānaṁ paṭiggahaṇaṁ tattheva ṭhānassa niccalasabhāvato āneñjavihārapaṭilābhassa pubbanimittaṁ. Vīṇānaṁ sayaṁ vajjanaṁ parūpadesena vinā sayameva anupubbavihārapaṭilābhassa pubbanimittaṁ. Bherīnaṁ vajjanaṁ cakkavāḷapariyantāya parisāya pavedanasamatthassa dhammabheriyā anusāvanassa amatadundubhighosanassa pubbanimittaṁ. Andubandhanādīnaṁ chedo mānavinibandhachedanassa pubbanimittaṁ; supaṭṭanasampāpuṇanaṁ atthādi anurūpaṁ atthādīsu ñāṇassa bhedādhigamassa pubbanimittaṁ.",
  "tika-s0203t2:75": "Nibbānarasenāti kilesānaṁ nibbāyanarasena. Ekarasabhāvassāti sāsanassa sabbattha ekarasabhāvassa. Vātassa avāyanaṁ kissa pubbanimittanti āha ‘‘dvāsaṭṭhidiṭṭhigatabhindanassā’’ti. Ākāsādiappatiṭṭhavisamacañcalaṭṭhānaṁ pahāya sakuṇānaṁ pathavīgamanaṁ tādisaṁ micchāgāhaṁ pahāya sattānaṁ pāṇehi ratanattayasaraṇagamanassa pubbanimittaṁ. Devatānaṁ apphoṭanādīhi kīḷanaṁ pamodanuppattiudānassa bhavavantagamanena dhammasabhāvabodhanena ca pamodavibhāvanassa pubbanimittaṁ. Dhammavegavassanassāti desanāñāṇavegena dhammāmatassa vassanassa pubbanimittaṁ. Kāyagatāsativasena laddhajjhānaṁ pādakaṁ katvā uppāditamaggaphalasukhānubhavo kāyagatāsatiamatapaṭilābho, tassa pana kāyassapi atappakasukhāvahattā khudāpipāsāpīḷanābhāvo pubbanimittaṁ vutto. Ariyaddhajamālāmālitāyāti sadevakassa lokassa ariyamaggabojjhaṅgadhajamālāhi mālitabhāvassa pubbanimittaṁ. Yaṁ panettha anuddhaṭaṁ, taṁ suviññeyyameva.",
  "tika-s0203t2:76": "Etthāti ‘‘sampatijāto’’tiādinā āgate imasmiṁ ṭhāne. Vissajjitova, tasmā amhehi idha apubbaṁ vattabbaṁ natthīti adhippāyo. Tadā pathaviyaṁ gacchantopi mahāsatto ākāsena gacchanto viya mahājanassa upaṭṭhāsīti ayamettha niyati dhammaniyāmo bodhisattānaṁ dhammatāti idaṁ niyativādavasena kathanaṁ. ‘‘Pubbe purimajātīsu tādisassa puññasambhārakammassa katattā upacitattā mahājanassa tathā upaṭṭhāsī’’ti idaṁ pubbekatakammavādavasena kathanaṁ. Imesaṁ sattānaṁ upari īsanasīlatāya yathāsakaṁ kammameva issaro nāma, tassa nimmānaṁ attano phalassa nibbattanaṁ, mahāpurisopi sadevakaṁ lokaṁ abhibhavituṁ samatthena uḷārena puññakammunā nibbattito tena issarena nimmito nāma, tassa cāyaṁ nimmānaviseso, yadidaṁ mahānubhāvatā. Yāya mahājanassa tathā upaṭṭhāsīti idaṁ issaranimmānavādavasena kathanaṁ. Evaṁ taṁ taṁ bahuṁ vatvā kiṁ imāya pariyāyakathāyāti avasāne ujukameva evaṁ byākāsi. Sampatijāto pathaviyaṁ kathaṁ padasā gacchati, evaṁmahānubhāvo ākāsena maññe gacchatīti parikappanassa vasena ākāsena gacchanto viya ahosi. Sīghataraṁ pana sattapadavītihārena gatattā dissamānarūpopi mahājanassa adissamāno viya ahosi. Acelakabhāvo khuddakasarīratā ca tādisassa iriyāpathassa ananucchavikāti kammānubhāvasañjanitapāṭihāriyavasena alaṅkārapaṭiyatto viya; soḷasavassuddesiko viya ca mahājanassa upaṭṭhāsīti veditabbaṁ; buddhabhāvānucchavikassa bodhisattānubhāvassa yāthāvato paveditattā buddhena viya…pe… attamanā ahosi.",
  "tika-s0203t2:77": "Pākaṭā hutvāti vibhūtā hutvā. Buddhānaṁ ye ye saṅkhāre vavatthapetukāmā, te te uppādakkhaṇepi sabbaso suppaṭividitā supākaṭā hatthatale āmalakaṁ viya suṭṭhu vibhūtā eva hutvā upaṭṭhahanti. Tenāha ‘‘yathā hī’’tiādi. Anokāsagateti pariggahassa anokāsakāle pavatte. Nippadeseti niravasese. Okāsappatteti ṭhānagamanādikāle uppanne, te hi sammasanassa yogyakāle uppattiyā okāsappattāti adhippāyo. Sattadivasabbhantareti idaṁ buddhānaṁ pākatikasammasanavasena vuttaṁ, ākaṅkhantā pana te yadā kadāci uppannasaṅkhāre sammasantiyeva. Sesaṁ suviññeyyameva.",
  "tika-s0203t2:78": "Acchariyabbhutasuttavaṇṇanāya līnatthappakāsanā samattā.",
  "tika-s0203t2:79": "4. Bākulasuttavaṇṇanā",
  "tika-s0203t2:80": "209. Yathā ‘‘dvattiṁsā’’ti vattabbe dvi-saddassa bā-ādesaṁ katvā bāttiṁsāti vuccati, evaṁ ettha bā-kārādesaṁ katvā bākuloti samaññā ahosi, sāyaṁ tassa anvatthasaññāti dassetuṁ, ‘‘tassa hī’’tiādi vuttaṁ. Sīsaṁ nhāpetvāti maṅgalatthaṁ mahāgaṅgāya sīsaṁ nhāpetvā. Nimujjanavasenāti jaṇṇupamāṇe udake thokaṁyeva nimujjanavasena. Chaḍḍetvā palātā maraṇabhayatajjitā. Pahariyamānā maranti, na jālena bandhitamattena. Dārakassa tejenāti dārakassa puññatejena. Nīhaṭamattova mato, tassa maraṇatthaṁ upakkamo na kato, yena upakkamena dārakassa bādho siyā. Tanti macchaṁ. Sakalamevāti paripuṇṇāvayavameva.",
  "tika-s0203t2:81": "Na kelāyatīti na mamāyati kismiñci na maññati. Dārakassa puññatejena piṭṭhito phālentī. Dārakaṁ labhatīti ugghosanavasena bheriṁ carāpetvā. Pavattiṁ ācikkhi, attano puttabhāvaṁ kathesi. Kucchiyā dhāritattā amātā kātuṁ na sakkā jananībhāvato. Macchaṁ gaṇhantāpīti macchaṁ kiṇitvā gaṇhantāpi. Tathā gaṇhantā ca tappariyāpannaṁ sabbaṁ gaṇhāti nāmāti āha – ‘‘vakkayakanādīni bahi katvā gaṇhantā nāma natthī’’ti. Ayampi amātā kātuṁ na sakkā sāmikabhāvato. Dārako ubhinnampi kulānaṁ dāyādo hotu dvinnaṁ puttabhāvato.",
  "tika-s0203t2:82": "Asītimeti jātiyā asītime vasse. Pabbajjāmattena kilesānaṁ asamucchijjanato vītikkamituṁ kāmasaññā uppannapubbāti pucchā pana pucchitabbā. Tenāha – ‘‘evañca kho maṁ, āvuso kassapa, pucchitabba’’nti.",
  "tika-s0203t2:83": "210.Niyametvāti taṁ taṁvāre sesavārena niyametvā. Kammapathabhedakoti kammapathavisesakaro. Tattha kāmavitakko yathā kāyavacīdvāresu copanappatto kammapathappatto nāma hoti; manodvāre parabhaṇḍassa attano pariṇāmanavasena pavattaabhijjhāsahagato; evaṁ kāmasaññāti, tathā byāpādavihiṁsāvitakkasaññāti thero, ‘‘ubhayampetaṁ kammapathabhedakamevā’’ti āha. Kammapathaṁ appattaṁ saññaṁ sandhāya, ‘‘saññā uppannamattāvā’’ti vuccamāne vitakkitampi samānaṁ kammapathaṁ appattameva, ubhayassa pana vasena suttapadaṁ pavattanti therassa adhippāyo.",
  "tika-s0203t2:84": "211.Āyūhanakammanti attanā āyūhitabbakammaṁ. Lomakiliṭṭhānīti kiliṭṭhalomāni, kiliṭṭhaṁsūnīti attho. Kimevaṁ bhogesu paranimmitabhave vasavattidevānaṁ viya sabbaso āyūhanakammena vinā aññassapi pabbajitassa paccayalābho diṭṭhapubbo sutapubboti āha ‘‘anacchariyañceta’’nti. Kulūpakatherānametaṁ kammaṁ, thero pana kadācipi kulūpako nāhosi.",
  "tika-s0203t2:85": "Gadduhanamattanti goduhanamattakālaṁ. Idha pana sakalo goduhano adhippetoti dassento, ‘‘gāviṁ…pe… kālamattampī’’ti āha. Nibandhīti nibaddhadātabbaṁ katvā ṭhapesi.",
  "tika-s0203t2:86": "Sakilesapuggalassa aseribhāvakaraṇena raṇena sadisatāya raṇo, saṁkileso. Aññā udapādīti panāha, tasmā arahattaṁ na paṭiññātanti dasseti. Nanu tathā vacanaṁ paṭijānanaṁ viya hotīti āha ‘‘apicā’’tiādi.",
  "tika-s0203t2:87": "212. Avāpurati dvāraṁ etenāti avāpuraṇaṁ. Paṭhamasaṅgahato pacchā desitattā dutiyasaṅgahe saṅgitaṁ. Sesaṁ suviññeyyameva.",
  "tika-s0203t2:88": "Bākulasuttavaṇṇanāya līnatthappakāsanā samattā.",
  "tika-s0203t2:89": "5. Dantabhūmisuttavaṇṇanā",
  "tika-s0203t2:90": "213.Phuseyyāti ñāṇaphusanā nāma adhippetā, tasmā labheyyāti adhigaccheyya. Evaṁ paṭipannoti, ‘‘appamatto ātāpī pahitatto’’ti vuttappakārena paṭipanno. Ajānanakoṭṭhāseyevāti avadhāraṇena attani kataṁ dosāropanaṁ nivatteti.",
  "tika-s0203t2:91": "214.Appanāupacāranti appanañceva upacārañca pāpetvā kathesīti atthaṁ vadanti, appanāsahito pana upacāro appanāupacāro, taṁ pāpetvā kathesīti attho.",
  "tika-s0203t2:92": "Nikkhamatīti nikkhamo, avaggāhakāmato nikkhamanaṁ nikkhamo eva nekkhammo, paṭhamajjhānādi. Sati kilesakāme attano upahāraṁ upacāretvā assādetvā paribhuñjati nāmāti āha – ‘‘duvidhepi kāme paribhuñjamāno’’ti. Duvidhepīti hīnapaṇītādivasena duvidhe.",
  "tika-s0203t2:93": "215.Kūṭākāranti gāḷhasāṭheyyaṁ appatirūpe ṭhāne khandhagatapātanādi. Dantagamananti dantehi nibbisevanehi gandhabbagatiṁ. Pattabbaṁ bhūminti sammākiriyāya laddhabbasampattiṁ.",
  "tika-s0203t2:94": "216. Byatiharaṇavasena laṅghakaṁ vilaṅghakaṁ, aññamaññahatthaggahaṇaṁ. Tenāha – ‘‘hatthena hatthaṁ gahetvā’’ti.",
  "tika-s0203t2:95": "217.Gahetuṁ samatthoti gaṇikārahatthinīhi upalāpetvā araññahatthiṁ vacanavasena gahetuṁ samattho. Atipassitvā atiṭṭhānavasena passitvā. Etthagedhāti etasmiṁ araññe nāgavane pavattagedhā. Sukhāyatīti sukhaṁ ayati pavatteti, ‘‘sukhaṁ haratī’’ti vā pāṭho. Ḍiṇḍimo ānako. Nihitasabbavaṅkadosoti apagatasabbasāṭheyyadoso. Apanītakasāvoti apetasārambhakasāvo.",
  "tika-s0203t2:96": "219.Pañcakāmaguṇanissitasīlānanti akusalānaṁ. Gehassitasīlānanti vā vaṭṭasannissitasīlānaṁ.",
  "tika-s0203t2:97": "222.Esanayo sabbatthāti, ‘‘majjhimo, daharo’’ti āgatesu upamāvāresu, ‘‘thero’’tiādinā āgatesu upameyyavāresūti pañcasu saṁkilesapakkhiyesu vāresu esa yathāvuttova nayoti veditabbo. Sesaṁ suviññeyyameva.",
  "tika-s0203t2:98": "Dantabhūmisuttavaṇṇanāya līnatthappakāsanā samattā.",
  "tika-s0203t2:99": "6. Bhūmijasuttavaṇṇanā",
  "tika-s0203t2:100": "223.Āsañcepikaritvāti, ‘‘imināhaṁ brahmacariyena devo vā bhaveyyaṁ devaññataro vā, dukkhato vā mucceyya’’nti patthanaṁ katvā cepi caranti, abhabbā phalassa adhigamāya taṇhāya brahmacariyassa vidūsitattāti adhippāyo. Anāsañcepi karitvāti vuttanayena patthanaṁ akatvā. Abhabbā phalassa adhigamāya aniyamitabhāvato. Paṇidhānavasena hi puññaphalaṁ niyataṁ nāma hoti, tadabhāvato kataṁ puññaṁ na labhatīti adhippāyo. Tatiyapakkhe ubhayaṭṭhānehi vuttaṁ, catutthapakkho sammāvatāro iti catukoṭiko pañho jālavasena āhaṭo, tattha āsā nāma patthanā, micchāgāhasmiṁ sati na vipaccati, sammāgāhasmiṁ sati vipaccati, ubhayathāpi ubhayāpekkhānāma, yo micchattadhamme purakkhatvā brahmacariyaṁ carati, tassa yathādhippāyaphalaṁ samijjhatīti na vattabbaṁ ayoniso brahmacariyassa ciṇṇattā; yo pana sammattaṁ purakkhatvā brahmacariyaṁ carati, tassa yathādhippāyaṁ brahmacariyaphalaṁ na samijjhatīti na vattabbaṁ yoniso brahmacariyassa ciṇṇattā. Tena vuttaṁ – ‘‘āsañcepi karitvā ayoniso brahmacariyaṁ carantī’’tiādi. Sesaṁ suviññeyyameva.",
  "tika-s0203t2:101": "Bhūmijasuttavaṇṇanāya līnatthappakāsanā samattā.",
  "tika-s0203t2:102": "7. Anuruddhasuttavaṇṇanā",
  "tika-s0203t2:103": "230.Upasaṅkamitvāevamāhaṁsūti vuttaṁ upasaṅkamanakāraṇaṁ dassento, ‘‘tassa upāsakassa aphāsukakālo ahosī’’ti āha. Avirādhitanti avirajjhanakaṁ. Yadi vā te dhammā nānatthā, yadi vā ekatthā, yaṁ tattha avirajjhanakaṁ, taṁ taṁyeva paṭibhātūti yojanā. Jhānamevāti appamāṇajjhānameva, ‘‘cetovimuttī’’ti pana vuttattā cittekaggatāyeva evaṁ vuccatīti upāsakassa adhippāyo.",
  "tika-s0203t2:104": "231. Yāvatā majjhanhike kāle chāyā pharati, nivāte paṇṇāni patanti, ettāvatā ‘‘rukkhamūla’’nti vuccatīti evaṁ vuttaṁ ekarukkhamūlappamāṇaṭṭhānaṁ. Kasiṇanimittena ottharitvāti kasiṇārammaṇaṁ jhānaṁ samāpajjanto tasmiṁ kasiṇa…pe… viharatīti vutto. Ābhogo natthi jhānakkhaṇe. Kāmaṁ samāpattikkhaṇe ābhogo natthi tato pana pubbe vā siyā so ābhogo, tampi sandhāya mahaggatanti keci. Idāni tāsaṁ cetovimuttīnaṁ satipi kenaci visesena abhede visayādito labbhamānabhedaṁ dassetuṁ, ‘‘etthā’’tiādi vuttaṁ. Nimittaṁ na vaḍḍhati vaḍḍhetabbassa nimittasseva abhāvato. Pathavīkasiṇādīnaṁ viya ākāsabhāvanāya ugghāṭanaṁ na jāyati. Tāni jhānānīti brahmavihārajjhānāni. Cuddasavidhena paridamanābhāvato abhiññānaṁ pādakāni na honti. Nimittugghāṭasseva abhāvato arūpajjhānānaṁ anadhiṭṭhānatāya nirodhassa pādakāni na hontīti. Kammavaṭṭabhāvena kilesavaṭṭavipākavaṭṭānaṁ tiṇṇaṁ vaṭṭānaṁ paccayabhāvo vaṭṭapādakatā. Upapajjanavaseneva taṁ taṁ bhavaṁ okkamati etehīti bhavokkamanāni. Dutiyanayassa vuttavipariyāyena attho veditabbo. Ugghāṭanassa labbhanato arūpajjhānopari samatikkamo hotīti ayameva viseso. Evanti yathāvuttena nimittāvaḍḍhananimittavaḍḍhanādippakārena. Nānatthāti nānāsabhāvā. Evanti appamāṇamahaggatasaddavacanīyatāya nānābyañjanā. Kāmañcettha appamāṇasamāpattitopi nīharitvā vakkhamānabhavūpapattikāraṇaṁ dassetuṁ sakkā, aṭṭhakathāyaṁ pana kasiṇajhānatova nīharitvā yojanā katāti tathā vuttaṁ. Atha vā mahaggatagahaṇenettha appamāṇāti vuttabrahmavihārānampi saṅgaho veditabbo tassā samaññāya ubhayesampi sādhāraṇabhāvato.",
  "tika-s0203t2:105": "232.Evaṁvuttoti asatipi tathārūpe ābhoge ‘‘parittābhāti pharitvā adhimuccitvā viharatī’’ti vutto. Appamāṇaṁ katvā kasiṇaṁ vaḍḍhentassa kasiṇavaḍḍhanavasena bahulīkārasambhavato siyā jhānassa balavataratā, tadabhāve ca dubbalatā, āciṇṇavasitāya pana paccanīkadhammānaṁ sammā aparisodhane vattabbameva natthīti pañcahākārehi jhānassa appaguṇataṁ dassento, ‘‘suppamatte vā’’tiādimāha. Jhānassa appānubhāvatāya eva tannimittā pabhāpi appatarā aparisuddhāva hotīti āha – ‘‘vaṇṇo…pe… saṁkiliṭṭho cā’’ti. Dutiyanayo vuttavipariyāyena veditabbo. Tatthāpi kasiṇassa parittabhāvena vaṇṇassa parittatā, parittārammaṇāya anurūpatāya vā nimittaṁ pabhāmaṇḍalakampi parittameva siyāti adhippāyo. Vipulaparikammanti vipulabhāvena parikammaṁ. Sesaṁ tatiyacatutthanayesu vattabbaṁ paṭhamadutiyanayesu vuttasadisameva.",
  "tika-s0203t2:106": "Vaṇṇanānattanti yadi pītaṁ yadi lohitaṁ yadi vā odātanti sarīravaṇṇanānattaṁ. Ābhānānattanti parittavipulatāvasena pabhāya nānattaṁ. Accinānattanti tejodhātussa dīghādivasena vemattatā. Abhinivisantīti abhirativasena nivisanti nisīdanti tiṭṭhanti. Tenāha ‘‘vasantī’’ti.",
  "tika-s0203t2:107": "234. Ābhanti dibbantīti ābhāti āha ‘‘ābhāsampannā’’ti. Tadaṅgenāti vā tassā parittatāya appamāṇatāya ca ābhākāraṇaṁ, taṁ pana atthato bhavūpapattikāraṇamevāti āha – ‘‘tassā bhavūpapattiyā aṅgenā’’ti. Kāyālasiyabhāvo tandīādīnaṁ hetubhūtā kāyassa vitthāyitatā.",
  "tika-s0203t2:108": "235.Pāramiyoti mahāsāvakasaṁvattanikā sāvakapāramiyo pūrento. Brahmaloketi brahmattabhāve, brahmaloke vā uppattiṁ paṭilabhi, vuttampi cetaṁ theragāthāsu. Avokiṇṇanti aññehi asammissanti attho. Pubbe sañcaritanti atītabhavesu jātivasena sañcaraṇaṁ mama, sañcaritanti taṁ mamassāti attho. Sesaṁ suviññeyyameva.",
  "tika-s0203t2:109": "Anuruddhasuttavaṇṇanāya līnatthappakāsanā samattā.",
  "tika-s0203t2:110": "8. Upakkilesasuttavaṇṇanā",
  "tika-s0203t2:111": "236.Tasmāti atthakāmattā evamāha, na bhagavato vacanaṁ anādiyanto. Ye pana tadā satthuvacanaṁ na gaṇhiṁsu, te kiñci avatvā tuṇhībhūtā maṅkubhūtā aṭṭhaṁsu, tasmā ubhayesampi satthari agāravapaṭipatti nāhosi.",
  "tika-s0203t2:112": "Yenapi janena na diṭṭhoti yena ubhayajanena aññavihitatāya kuḍḍakavāṭādiantarikatāya vā na diṭṭho. Damanatthanti tehi upāsakehi nimmadabhāvaṁ āpāditānaṁ tesaṁ bhikkhūnaṁ damanatthaṁ. Ṭhapayiṁsūti yo imesaṁ bhikkhūnaṁ deti, tassa sataṁ daṇḍoti, sahassanti ca vadanti.",
  "tika-s0203t2:113": "237. Vaggabhāveneva (sārattha. ṭī. mahāvaggo 3.464) nānāsaddo assāti puthusaddo. Samajanoti bhaṇḍane samajjhāsayo jano. Bālalakkhaṇe ṭhitopi ‘‘ahaṁ bālo’’ti na maññati. Bhiyyo cāti attano bālabhāvassa ajānanatopi bhiyyo ca bhaṇḍanassa upari phoṭo viya saṅghabhedassa attano kāraṇabhāvampi uppajjamānaṁ na maññi naññāsi.",
  "tika-s0203t2:114": "Kalahavasena pavattavācāyeva gocaro etesanti vācāgocarā hutvā. Mukhāyāmanti vivādavasena mukhaṁ āyametvā bhāṇino. Na taṁ jānantīti taṁ kalahaṁ na jānanti. Kalahaṁ karonto ca taṁ na jānanto nāma natthi. Yathā pana na jānanti, taṁ dassetuṁ āha – ‘‘evaṁ sādīnavo aya’’nti. Ayaṁ kalaho nāma attano paresañca atthajāpanato anatthuppādanato diṭṭheva dhamme samparāye ca sādīnavo, sadosoti attho.",
  "tika-s0203t2:115": "Upanayhantīti upanāhavasena anubandhanti. Porāṇoti purimehi buddhādīhi āciṇṇasamāciṇṇatāya purātano.",
  "tika-s0203t2:116": "Na jānantīti aniccasaññaṁ na paccupaṭṭhāpenti.",
  "tika-s0203t2:117": "Tathā pavattaverānanti aṭṭhichinnādibhāvaṁ nissāya upanayavasena cirakālaṁ pavattaverānaṁ.",
  "tika-s0203t2:118": "Bālasahāyatāya ime bhikkhū kalahapasutā, paṇḍitasahāyānaṁ pana idaṁ na siyāti paṇḍitasahāyassa bālasahāyassa ca vaṇṇāvaṇṇadīpanatthaṁ vuttā. Sīhabyagghādike pākaṭaparissaye rāgadosādike paṭicchannaparissaye ca abhibhavitvā.",
  "tika-s0203t2:119": "Mātaṅgo araññe mātaṅgaraññeti saralopena sandhi. Mātaṅgasaddeneva hatthibhāvassa vuttattā nāgavacanaṁ tassa mahattavibhāvanatthanti āha – ‘‘nāgoti mahantādhivacanameta’’nti. Mahantapariyāyopi hi nāga-saddo hoti ‘‘evaṁ nāgassa nāgena, īsādantassa hatthino’’tiādīsu (udā. 25; mahāva. 467).",
  "tika-s0203t2:120": "238.Kirasaddo anussavasūcanattho nipāto. Tena ayamettha sutiparamparāti dasseti. Bhagavatā hi so ādīnavo pageva pariññāto, na tena satthā nibbiṇṇo hoti; tasmiṁ pana antovasse keci buddhaveneyyā nāhesuṁ; tena aññattha gamanaṁ tesaṁ bhikkhūnaṁ damanupāyoti pālileyyakaṁ uddissa gacchanto ekavihāriṁ āyasmantaṁ bhaguṁ, samaggavāsaṁ vasante ca anuruddhattherādike sampahaṁsetuṁ anuruddhattherassa ca. Imaṁ upakkilesovādaṁ dātuṁ tattha gato, tasmā kalahakārake kirassāti etthāpi kirasaddaggahaṇe eseva nayo. Vuttanayameva gosiṅgasālasutte (ma. ni. 1.325 ādayo).",
  "tika-s0203t2:121": "241. ‘‘Yathā kathaṁ panā’’ti vuttapucchānaṁ pacchimabhāvato ‘‘atthi pana voti pacchimapucchāyā’’ti vuttaṁ, na puna ‘‘atthi pana vo’’ti pavattanassa pucchanassa atthibhāvato. So pana lokuttaradhammo. Therānanti anuruddhattherādīnaṁ natthi. Parikammobhāsaṁ pucchatīti dibbacakkhuñāṇe katādhikārattā tassa uppādanatthaṁ parikammobhāsaṁ pucchati. Parikammobhāsanti parikammasamādhinibbattaṁ obhāsaṁ, upacārajjhānasañjanitaṁ obhāsanti attho. Catutthajjhānalābhī hi dibbacakkhuparikammatthaṁ obhāsakasiṇaṁ bhāvetvā upacāre ṭhapito samādhi parikammasamādhi, tattha obhāso parikammobhāsoti vutto. Taṁ sandhāyāha – ‘‘obhāsañceva sañjānāmāti parikammobhāsaṁ sañjānāmā’’ti. Yattake hi ṭhāne dibbacakkhunā rūpagataṁ daṭṭhukāmo, tattakaṁ ṭhānaṁ obhāsakasiṇaṁ pharitvā ṭhito. Taṁ obhāsaṁ tattha ca rūpagataṁ dibbacakkhuñāṇena passati, therā ca tathā paṭipajjiṁsu. Tena vuttaṁ – ‘‘obhāsañceva sañjānāma dassanañca rūpāna’’nti. Yasmā pana tesaṁ rūpagataṁ passantānaṁ parikammavāro atikkami, tato obhāso antaradhāyi, tasmiṁ antarahite rūpagatampi na paññāyati. Parikammanti hi yathāvuttakasiṇārammaṇaṁ upacārajjhānaṁ, rūpagataṁ passantānaṁ kasiṇobhāsavasena rūpagatadassanaṁ, kasiṇobhāso ca parikammavasenāti tadubhayampi parikammassa appavattiyā nāhosi, tayidaṁ kāraṇaṁ ādikammikabhāvato therā na maññiṁsu, tasmā vuttaṁ ‘‘nappaṭivijjhāmā’’ti.",
  "tika-s0203t2:122": "Nimittaṁ paṭivijjhitabbanti kāraṇaṁ paccakkhato dassetvā suvisuddhadibbacakkhuñāṇe theraṁ patiṭṭhāpetukāmo satthā vadati. Kiṁ na āḷulessantīti kiṁ na byāmohessanti, byāmohessanti evāti attho. Vicikicchā udapādīti dibbacakkhuno yathāupaṭṭhitesu rūpagatesu apubbatāya, ‘‘idaṁ nu kho rūpagataṁ kiṁ, idaṁ nu kho ki’’nti maggena asamucchinnattā vicikicchā saṁsayo uppajji. Samādhi cavīti vicikicchāya uppannattā parikammasamādhi vigacchi. Tato eva hi parikammobhāsopi antaradhāyi, dibbacakkhunāpi rūpaṁ na passi. Na manasi karissāmīti manasikāravasena me rūpāni upaṭṭhahiṁsu, rūpāni passato vicikicchā uppajjati, tasmā idāni kiñci na manasi karissāmīti tuṇhī ahosi taṁ pana tuṇhībhāvappattiṁ sandhāyāha ‘‘amanasikāro udapādī’’ti.",
  "tika-s0203t2:123": "Tathābhūtassa amanasikārassa abhāvaṁ āgamma uppilaṁ udapādi. Vīriyaṁ gāḷhaṁ paggahitanti thinamiddhachambhitattānaṁ vūpasamanatthaṁ accāraddhavīriyaṁ ahosi, tena citte samādhidūsikā gehassitā balavapīti uppannā. Tenāha ‘‘uppilaṁ uppanna’’nti. Tatoti sithilavīriyattā. Patameyyāti ativiya khinnaṁ bhaveyya. Taṁ mamāti patthanāabhibhavanīyamanasīsena jappetīti abhijappā, taṇhā. Nānattā nānāsabhāvā saññā nānattasaññā. Ativiya upari katvā nijjhānaṁ pekkhanaṁ atinijjhāyitattaṁ.",
  "tika-s0203t2:124": "243.Parikammobhāsamevāti parikammasamuṭṭhitaṁ obhāsameva. Na ca rūpāni passāmīti obhāsamanasikārapasutatāya dibbacakkhunā rūpāni na passāmi. Visayarūpamevāti tena pharitvā ṭhitaṭṭhāneva dibbacakkhuno visayabhūtaṁ rūpagatameva manasi karomi.",
  "tika-s0203t2:125": "Kasiṇarūpānaṁ vasenettha obhāsassa parittatāti āha ‘‘parittaṭṭhāne obhāsa’’nti. Parittāni rūpānīti katipayāni, sā ca nesaṁ parittatā ṭhānavasenevāti āha ‘‘parittakaṭṭhāne rūpānī’’ti. ‘‘Appamāṇañcevā’’tiādinā vutto dutiyavāro. Obhāsaparittataṁ sandhāya parikammasamādhi ‘‘paritto’’ti vutto tasseva obhāsassa appamāṇatāya appamāṇasamādhīti vacanato. Tasmiṁ samayeti tasmiṁ parittasamādhino uppannasamaye. Dibbacakkhupi parittakaṁ hoti parittarūpagatadassanato.",
  "tika-s0203t2:126": "245.Dukatikajjhānasamādhinti catukkanaye dukajjhānasamādhiṁ, pañcakanaye tikajjhānasamādhinti yojanā. Dukajjhānasamādhinti catukkanaye tatiyacatutthavasena dukajjhānasamādhiṁ, pañcakanaye catutthapañcamavasena dukajjhānasamādhiṁ. Tikacatukkajjhānasamādhinti catukkanaye tikajjhānasamādhiṁ, pañcakanaye catukkajjhānasamādhinti yojanā.",
  "tika-s0203t2:127": "Tividhanti sappītikavasena tippakāraṁ samādhiṁ. Tadantogadhāti sappītikādisabhāvā. Kāmaṁ bhagavā purimayāme pubbenivāsānussatiñāṇaṁ, pacchimayāme dibbacakkhuñāṇaṁ nibbattentopi imāni ñāṇāni bhāvesiyeva. Vipassanāpādakāni pana ñāṇāni sandhāya, ‘‘pacchimayāme’’ti vuttaṁ, tenāha ‘‘bhagavato hī’’tiādi. Pañcamajjhānassāti pañcamajjhānikassa vasena paṭhamajjhāniko maggo natthi. Soti pañcakanayo bhagavato lokiyo ahosi. Etanti etaṁ, ‘‘savitakkampi savicāraṁ samādhiṁ bhāvemī’’tiādivacanaṁ. Lokiyalokuttaramissakaṁ sandhāya vuttaṁ, na ‘‘lokiyaṁ vā lokuttarameva vā’’ti. Sesaṁ suviññeyyamevāti.",
  "tika-s0203t2:128": "Upakkilesasuttavaṇṇanāya līnatthappakāsanā samattā.",
  "tika-s0203t2:129": "9. Bālapaṇḍitasuttavaṇṇanā",
  "tika-s0203t2:130": "246.Etehīti ducintitādīhi. Etena lakkhaṇasaddassa karaṇatthatamāha. Tānevāti lakkhaṇāni eva. Tassāti bālassa. ‘‘Ayaṁ bālo’’ti nimīyati sañcānīyati etehīti bālanimittāni. Apadānaṁ vuccati vikhyātaṁ kammaṁ. Ducintitādīni ca bāle vikhyātāni, avadhāraṇabhāve vā, tasmā bālassa apadānānīti bālāpadānāni. Abhijjhādīhi duṭṭhaṁ dūsitaṁ cintetīti ducintitacintī. Lobhādīhi duṭṭhaṁ bhāsitaṁ musāvādādiṁ bhāsatīti dubbhāsitabhāsī. Tesaṁ tesaṁyeva vasena kattabbato dukkaṭakammaṁ pāṇātipātādiṁ karotīti dukkaṭakammakārī. Tenāha ‘‘cintayanto’’tiādi. Tāni upanissāya jātanti tajjaṁ. Tato eva tesaṁ sāruppaṁ anurūpanti tassāruppaṁ. Tenāha ‘‘tajjātika’’ntiādi. Kacchamānāyāti kathiyamānāya.",
  "tika-s0203t2:131": "248. Yasmā sattānaṁ yathūpacitāni kammāni katokāsāni tadupaṭṭhāpitāni kammanimittagatinimittāni maraṇassa āsannakāle cittassa āpāthaṁ āgacchantāni, tadā olambantāni viya abhibhavantāni viya ajjhottharantāni viya upaṭṭhahanti, tasmā vuttaṁ – ‘‘olambanādiākārena hi tāni upaṭṭhahantī’’ti. Upaṭṭhānākāro eva tadā cittassa gocarabhāvaṁ gacchatīti āha – ‘‘tasmiṁ upaṭṭhānākāre āpāthagate’’ti.",
  "tika-s0203t2:132": "249.Na sakkāti na vadatīti etena dvepi paṭisedhā pakatiatthāti ayamattho vutto hoti. Na sukarāti pana iminā dukkarabhāvo dīpito, dukkarañca tāva upāyena sakkā kātunti dassento āha – ‘‘na sukaraṁ panā’’tiādi. Tenāti vinivijjhitvā gamanena aññamaññaṁ saṁvijjhanena. Assāti corassa. Ito uttaripīti majjhanhikasamayaṁ sāyanhasamayañca sattisatena.",
  "tika-s0203t2:133": "250.Saṅkhampi na upetīti iminā saṅkhātabbamattaṁ natthīti dīpitaṁ hotīti āha – ‘‘gaṇanāmattampi na gacchatī’’ti. Upanikkhepanamattampīti etthāpi eseva nayo. Kalabhāganti kalānaṁ saṅgaṇanakoṭṭhāsaṁ. Tenāha ‘‘satimaṁ kala’’ntiādi. Olokitamattampīti upanikkhepanavasena olokanamattakampi. Taṁ kammakāraṇanti taṁ pañcavidhabandhanakammakāraṇaṁ catunnampi passānaṁ vasena samparivattetvā karontiyeva, pāḷiyaṁ pana ekapassavasena āgatā. Gehassāti mahato gehassa. Sabbatoti sabbāvayavato. Sampajjalite ekajālībhūte. Supakkuthitāyāti suṭṭhu nipakkāya.",
  "tika-s0203t2:134": "Vibhattoti tattha nibbattakasattānaṁ sādhāraṇakammunā vibhatto viya nibbatto. Ayopākārena parito atto gahitoti ayopākārapariyatto parikkhitto.",
  "tika-s0203t2:135": "Yamakagoḷakāti dārakānaṁ kīḷanayugaḷā. Evampi dukkhoti yathāvuttaussadanirayavasenapi sota-ghāna-jivhā-kāya-mano-gocaratāvasenapi iminā ākārena dukkhoti.",
  "tika-s0203t2:136": "251.Dantehi ullehitvāti uttaradantehi añchitvā. Rasavasena atitto assādo rasādo. Tenāha ‘‘rasagedhena paribhuttaraso’’ti.",
  "tika-s0203t2:137": "252.Durūpoti virūpo. Duddasoti teneva virūpabhāvena aniṭṭhadassano. Lakuṇṭhakoti rasso. Paviṭṭhagīvoti khandhantaraṁ anupaviṭṭhagīvo. Mahodaroti vipulakucchi. Yebhuyyena hi lakuṇṭakā sattā rassagīvā puthulakucchikāva hontīti tathā vuttaṁ. Kāṇo nāma cakkhuvikaloti vuttaṁ – ‘‘ekakkhikāṇo vā ubhayakkhikāṇo vā’’ti. Kuṇīti hatthavikalo vuccatīti āha – ‘‘ekahatthakuṇī vā ubhayahatthakuṇī vā’’ti. Vātādinā upahatakāyapakkho idha pakkhahatoti adhippeto, na pakkhihatoti āha – ‘‘pakkhahatoti pīṭhasappī’’ti. Dukkhānupabandhadassanatthanti aparāparajātīsu vipākadukkhassa anupabandhavasena pavattidassanatthaṁ.",
  "tika-s0203t2:138": "Kalīyati khalīyati appahīyati sāsanaṁ etenāti kali, jutaparājayo. So eva gahasadisatāya ‘‘kaliggaho’’ti vutto. Adhibandhanti kuṭumbassa adhivutthassa mūlabhūtassa attano bandhitabbataṁ. Tenāha ‘‘attanāpi bandhaṁ nigaccheyyā’’ti. Bālabhūmiyā bālabhāvassa matthakappatti nirayagāmikammakāritāti ‘‘niraye nibbattati’’cceva vuttaṁ. Taggahaṇeneva pana tato mudumudutarādikammavasena sesāpāyesu aparāparanibbattādibālabhūmi vibhāvitā hotīti.",
  "tika-s0203t2:139": "253.Vuttānusārenāti ‘‘bālo aya’’ntiādinā vuttassa atthavacanassa ‘‘paṇḍito aya’’nti etehi lakkhīyatītiādinā anusārena. Manosucaritādīnaṁ vasenāti cintento anabhijjhā-abyāpāda-sammādassanaṁ sucintitameva cintetītiādinā manosucaritānaṁ tiṇṇaṁ sucaritānaṁ vasena yojetabbāni.",
  "tika-s0203t2:140": "Cakkaratanavaṇṇanā",
  "tika-s0203t2:141": "256. Uposathaṁ (dī. ni. ṭī. 2.243) vuccati aṭṭhaṅgasamannāgataṁ sabbadivasesu gahaṭṭhehi rakkhitabbasīlaṁ, samādānavasena taṁ etassa atthīti uposathiko, tassa. Tenāha ‘‘samādinnauposathaṅgassā’’ti. Tadāti tasmiṁ kāle, yasmiṁ pana kāle cakkavattibhāvasaṁvattaniya-dāna-sīlādi-puññasambhārasamudāgamasampanno pūritacakkavattivatto kādīpadesavisesapaccājātiyā ceva kularūpabhogādhipateyyādiguṇavisesasampattiyā ca tadanurūpe attabhāve ṭhito hoti, tasmiṁ kāle. Tādise hi kāle cakkavattibhāvī purisuttamo yathāvuttaguṇasamannāgato rājā khattiyo hutvā muddhāvasitto visuddhasīlo anuposathaṁ satasahassavissajjanādinā sammāpaṭipattiṁ paṭipajjati, na yadā cakkaratanaṁ uppajjati, tadā eva. Tenāha – ‘‘pāto…pe… dhammatā’’ti. (Tattha damo indriyasaṁvaro, saṁyamo sīlasaṁvaro.)",
  "tika-s0203t2:142": "Vuttappakārapuññakammapaccayanti cakkavattibhāvāvahadānadamasaṁyamādipuññakammahetukaṁ. Nīlamaṇisaṅghāṭasadisanti indanīlamaṇisañcayasamānaṁ. Dibbānubhāvayuttattāti dassanīyatā manuññaghosatā ākāsagāmitā obhāsavissajjanā appaṭighātatā rañño icchitatthanipphattikāraṇatāti evamādīhi dibbasadisehi ānubhāvehi samannāgatattā. Sabbehi ākārehīti sabbehi sundarehi ākārehi. Paripūranti paripuṇṇaṁ. Sā cassa pāripūri idāneva vitthārīyati.",
  "tika-s0203t2:143": "Panāḷīti chiddaṁ. Suddhasiniddhadantapantiyā nibbivarāyāti adhippāyo. Nābhipanāḷi parikkhepapaṭṭesūti nābhiparikkhepapaṭṭe ceva nābhiyā panāḷiparikkhepapaṭṭe ca. Suvibhattāvāti aññamaññaṁ asaṁkiṇṇattā suṭṭhu vibhattā. Paricchedalekhantaresu maṇikā suvibhattā hutvā paññāyantīti vadanti.",
  "tika-s0203t2:144": "Paricchedalekhādīnīti ādi-saddena mālākammādiṁ saṅgaṇhāti. Surattātiādīsu surattaggahaṇena mahānāmavaṇṇataṁ paṭikkhipati, suddhaggahaṇena saṁkiliṭṭhataṁ, siniddhaggahaṇena lūkhataṁ. Kāmaṁ tassa cakkaratanassa nemimaṇḍalaṁ asandhikaṁva nibbattaṁ, sabbatthakameva pana kevalaṁ pavāḷavaṇṇova na sobhatīti pakaticakkassa sandhiyuttesu ṭhānesu rattajambunadaparikkhataṁ ahosi, taṁ sandhāya vuttaṁ ‘‘sandhīsu panassā’’tiādi.",
  "tika-s0203t2:145": "Nemimaṇḍalapiṭṭhiyanti nemimaṇḍalassa piṭṭhipadese. Dasannaṁ dasannaṁ arānamantareti dasannaṁ dasannaṁ arānaṁ antarasamīpe padese. Chiddamaṇḍalacittoti maṇḍalasaṇṭhānachiddavicitto. Sukusalasamannāhatassāti suṭṭhu kusalena sippinā pahatassa, vāditassāti attho. Vaggūti manoramo rajanīyoti suṇantānaṁ rāguppādako. Kamanīyoti kanto. Samosaritakusumadāmāti olambitasugandhakusumadāmā. Nemiparikkhepassāti nemipariyantaparikkhepassa. Nābhipanāḷiyā dvinnaṁ passānaṁ vasena ‘‘dvinnampi nābhipanāḷīna’’nti vuttaṁ. Ekā eva hi sā panāḷi. Yehīti yehi dvīhi sīhamukhehi. Puna yehīti muttākalāpehi.",
  "tika-s0203t2:146": "Odhāpayamānanti sotuṁ avahitāni kurumānaṁ. Cando purato, cakkaratanaṁ pacchāti evaṁ pubbāpariyena pubbāparabhāgena.",
  "tika-s0203t2:147": "Ante purassāti anurādhapure rañño antepurassa uttarasīhapañjaraāsanne tadā rañño pāsāde tādisassa uttaradisāya sīhapañjarassa labbhamānattā vuttaṁ. Sukhena sakkāti kiñci anāruhitvā sarīrañca anullaṅghitvā yathāṭhiteneva hatthena pupphamuṭṭhiyo khipitvā sukhena sakkā hoti pūjetuṁ.",
  "tika-s0203t2:148": "Nānāvirāgaratanappabhāsamujjalanti nānāvidhacittavaṇṇaratanobhāsapabhassaraṁ. Ākāsaṁ abbhuggantvā pavatteti. Āgantvā ṭhitaṭṭhānato upari ākāsaṁ abbhuggantvā pavatte.",
  "tika-s0203t2:149": "Sannivesakkhamoti khandhavārasannivesayogyo. Sulabhāhārūpakaraṇoti sukheneva laddhabbadhaññagorasadārutiṇādibhojanasādhano. Paracakkanti parassa rañño senā, āṇā vā.",
  "tika-s0203t2:150": "Āgatanandanoti āgato hutvā nandijanano. Āgataṁ vā āgamanaṁ, tena nandatīti āgatanandano. Gamanena socetīti gamanasocano. Upakappethāti uparūpari kappetha saṁvidahatha, upanethāti attho. Upaparikkhitvāti hetutopi sabhāvatopi phalatopi diṭṭhadhammikasamparāyikaādīnavatopi vīmaṁsitvā.",
  "tika-s0203t2:151": "Vibhāventi paññāya atthaṁ vibhūtaṁ karontīti vibhāvino, paññavanto. Anuyantāti anuvattakā. Ogacchamānanti osīdantaṁ. Yojanamattanti vitthārato yojanamattaṁ padesaṁ. Gambhīrabhāvena pana yathā bhūmi dissati, evaṁ ogacchati. Tenāha ‘‘mahāsamuddatala’’ntiādi. Ante cakkaratanaṁ udakena senāya anajjhottharaṇatthaṁ.",
  "tika-s0203t2:152": "257. Puratthimo samuddo pariyanto assāti puratthimasamuddapariyanto, puratthimasamuddaṁ pariyantaṁ katvā. Cāturantāyāti cātusamuddantāya pubbavidehādicatukoṭṭhāsantāya.",
  "tika-s0203t2:153": "Hatthiratanavaṇṇanā",
  "tika-s0203t2:154": "258.Haricandanādīhīti ādi-saddena catujjātiyagandhādiṁ saṅgaṇhāti. Āgamanaṁ cintethāti vadanti cakkavattivattassa pūritatāya paricitattā. Bhūmiphusanakehi vāladhi, varaṅgaṁ hatthoti imehi ca tīhi, catūhi pādehi cāti sattahi avayavehi ṭhitattā sattapatiṭṭho. Itaresaṁ amaccādīnaṁ cintayantānaṁ na āgacchati. Apanetvāti attano ānubhāvena apanetvā. Gandhameva hi tassa itare hatthino na sahanti.",
  "tika-s0203t2:155": "Assaratanavaṇṇanā",
  "tika-s0203t2:156": "Sindhavakulatoti sindhavassājānīyakulato.",
  "tika-s0203t2:157": "Maṇiratanavaṇṇanā",
  "tika-s0203t2:158": "Sakaṭanābhisamappamāṇanti pariṇāhato mahāsakaṭassa nābhiyā samappamāṇaṁ. Ubhosu antesūti heṭṭhā upari cāti dvīsu antesu. Kaṇṇikapariyantatoti dvinnaṁ kañcanapadumānaṁ kaṇṇikāya pariyantato. Muttājālake ṭhapetvāti suvisuddhe muttāmaye jālake patiṭṭhapetvā.",
  "tika-s0203t2:159": "Itthiratanavaṇṇanā",
  "tika-s0203t2:160": "‘‘Itthiratanaṁpātubhavatī’’ti vatvā assa pātubhavanākāraṁ dassetuṁ, ‘‘maddarājakulato vā’’tiādi vuttaṁ. Maddaraṭṭhaṁ kira abhirūpānaṁ itthīnaṁ uppattiṭṭhānaṁ. Saṇṭhānapāripūriyāti hatthapādādisarīrāvayavānaṁ susaṇṭhitatāya. Avayavapāripūriyā hi samudāyapāripūrisiddhi. Rūpanti sarīraṁ. Dassanīyāti surūpabhāvena passitabbayuttā. Somanassavasena cittaṁ pasādeti yoniso cintentānaṁ kammaphalasaddhāya vasena. Pasādāvahattāti kāraṇavacanena yathā pāsādikatāya vaṇṇapokkharatāsiddhi vuttā, evaṁ dassanīyatāya pāsādikatāsiddhi, abhirūpatāya ca dassanīyatāsiddhi vattabbāti nayaṁ dasseti. Paṭilomato vā vaṇṇapokkharatāya pāsādikatāsiddhi, pāsādikatāya dassanīyatāsiddhi, dassanīyatāya abhirūpatāsiddhi yojetabbā. Evaṁ sarīrasampattivasena abhirūpatādike dassetvā idāni sarīre dosābhāvavasenapi te dassetuṁ, ‘‘abhirūpā vā’’tiādi vuttaṁ. Tattha yathā pamāṇayuttā, evaṁ ārohapariṇāhayogato ca pāsādikā nātidīghatādayo. Evaṁ manussānaṁ dibbarūpatāsampattipīti ‘‘appattā dibbavaṇṇa’’nti vuttaṁ. Kāyavipattiyāti sarīradosassa. Abhāvoti accantameva dūrībhāvo.",
  "tika-s0203t2:161": "Satavihatassāti satakkhattuṁ vihatassa. Satavihatassāti ca idaṁ kappāsapicuvasena vuttaṁ, tūlapicuno pana vihananameva natthi. Kuṅkumatagaraturukkhayavanapupphāni catujjāti. Tamālatagaraturukkhayavanapupphānīti apare.",
  "tika-s0203t2:162": "Aggidaḍḍhā viyāti āsanagatena agginā daḍḍhā viya. Paṭhamamevāti aññakiccato paṭhamameva, dassanasamakālamevāti attho. Taṁ taṁ attanā rañño kātabbakiccaṁ kiṁ karomīti pucchitabbatāya kiṁ karaṇanti paṭissāvetīti kiṅkārapaṭissāvinī.",
  "tika-s0203t2:163": "Mātugāmo nāma yebhuyyena saṭhajātiko, itthiratanassa pana taṁ natthīti dassetuṁ, ‘‘svāssā’’tiādi vuttaṁ. Guṇāti rūpaguṇā ceva ācāraguṇā ca. Purimakammānubhāvenāti tassā purimakammānubhāvena. Itthiratanassa tabbhāvasaṁvattaniyapurimakammassa ānubhāvena, cakkavattinopi parivārasaṁvattaniyaṁ puññakammaṁ tādisassa phalavisesassa upanissayo hotiyeva. Tenāha ‘‘cakkavattino puññaṁ upanissāyā’’ti. Etena sesaratanesupi tesaṁ visesānaṁ tadupanissayatā vibhāvitā evāti daṭṭhabbaṁ. Pubbe ekadesavasena labbhamānapāripūrī rañño cakkavattibhāvūpagamanato paṭṭhāya sabbākārapāripūrā jātā.",
  "tika-s0203t2:164": "Gahapatiratanavaṇṇanā",
  "tika-s0203t2:165": "Pakatiyāvāti sabhāveneva, cakkaratanapātubhāvato pubbepi.",
  "tika-s0203t2:166": "Pariṇāyakaratanavaṇṇanā",
  "tika-s0203t2:167": "Nissāyāti upanissāya.",
  "tika-s0203t2:168": "260.Kaṭaggaho vuccati jayaggaho sakānaṁ paṇānaṁ kaṭabhāvena atthasiddhivasena saṅgaṇhananti katvā. Tenāha ‘‘jayaggāhenā’’ti. Ekappahārenevāti ekappayogeneva satasahassāni adhigaccheyyāti yojanā. Sesaṁ vuttanayattā suviññeyyameva.",
  "tika-s0203t2:169": "Bālapaṇḍitasuttavaṇṇanāya līnatthappakāsanā samattā.",
  "tika-s0203t2:170": "10. Devadūtasuttavaṇṇanā",
  "tika-s0203t2:171": "261.Dveagārātiādīti ādi-saddena ‘‘sadvārā…pe… anuvicarantepī’’ti etamatthaṁ saṅgaṇhāti. Ettakameva hi assapurasutte (ma. ni. 1.432; ma. ni. aṭṭha. 1.432) vitthāritaṁ veditabbaṁ. ‘‘Dibbena cakkhunā’’tiādi pana visuddhimagge (visuddhi. 2.397) tathā vitthāritampi suttasaṁvaṇṇanā hotīti katvā, ‘‘assapurasutte vitthāritamevā’’ti vuttaṁ.",
  "tika-s0203t2:172": "262.Nirayato paṭṭhāya desanaṁ devalokena osāpetīti saṁkilesadhammehi saṁvejetvā vodānadhammehi niṭṭhāpento. Dutiyaṁ pana vuttavipariyāyena veditabbaṁ, tadidaṁ veneyyajjhāsayavisiṭṭhanti daṭṭhabbaṁ. Idāni saṅkhipitvā vuttamatthaṁ vivarituṁ, ‘‘sace’’tiādi vuttaṁ. Soti bhagavā.",
  "tika-s0203t2:173": "Ekaccetherāti (kathā. anuṭī. 866-868; a. ni. ṭī. 2.3.36) andhakādike, viññāṇavādino ca sandhāya vadati. Nerayike niraye pālenti tato niggantumappadānavasena rakkhantīti nirayapālā. Nerayikānaṁ narakadukkhena pariyonaddhāya alaṁ samatthāti vā nirayapālā. Tanti ‘‘natthi nirayapālā’’tivacanaṁ. Paṭisedhitamevāti ‘‘atthi niraye nirayapālā, atthi ca kāraṇikā’’tiādinā nayena abhidhamme (kathā. 866) paṭisedhitameva. Yadi nirayapālā nāma na siyuṁ, kammakāraṇāpi na bhaveyya. Sati hi kāraṇike kammakāraṇāya bhavitabbanti adhippāyo. Tenāha ‘‘yathā hī’’tiādi. Etthāha – ‘‘kiṁ panete nirayapālā nerayikā, udāhu anerayikā’’ti. Kiñcettha – yadi tāva nerayikā, ime nirayasaṁvattaniyena kammunā nibbattāti sayampi nirayadukkhaṁ anubhaveyyuṁ, tathā sati aññesaṁ nerayikānaṁ yātanāya asamatthā siyuṁ, ‘‘ime nerayikā, ime nirayapālā’’ti vavatthānañca na siyā, ye ca ye yātenti, tehi samānarūpabalappamāṇehi itaresaṁ bhayasantāsā na siyuṁ. Atha anerayikā, nesaṁ tattha kathaṁ sambhavoti vuccate – anerayikā nirayapālā anirayagatisaṁvattaniyakammanibbattito. Nirayūpapattisaṁvattaniyakammato hi aññeneva kammunā te nibbattanti rakkhasajātikattā. Tathā hi vadanti sabbatthivādino –",
  "tika-s0203t2:174": "‘‘Kodhanā kurūrakammantā, pāpābhirucino sadā;",
  "tika-s0203t2:175": "Dukkhitesu ca nandanti, jāyanti yamarakkhasā’’ti. (kathā. anuṭī. 866-868; a. ni. ṭī. 2.3.36);",
  "tika-s0203t2:176": "Tattha yadeke vadanti ‘‘yātanādukkhaṁ paṭisaṁvedeyyuṁ, atha vā aññamaññaṁ yāteyyu’’ntiādi, tayidaṁ asāraṁ nirayapālānaṁ nerayikabhāvasseva abhāvato. Yadipi anerayikā nirayapālā, ayomayāya pana ādittāya sampajjalitāya sajotibhūtāya nirayabhūmiyā parikkamamānā kathaṁ dāhadukkhaṁ nānubhavantīti? Kammānubhāvato. Yathā hi iddhimanto cetovasippattā mahāmoggallānādayo nerayike anukampantā iddhibalena nirayabhūmiṁ upagatā dāhadukkhena na bādhīyanti, evaṁsampadamidaṁ daṭṭhabbaṁ.",
  "tika-s0203t2:177": "Iddhivisayassa acinteyyabhāvatoti ce? Idampi taṁsamānaṁ kammavipākassa acinteyyabhāvato. Tathārūpena hi kammunā te nibbattā. Yathā nirayadukkhena abādhitā eva hutvā nerayike yātenti, na cettakena bāhiravisayābhāvo yujjati iṭṭhāniṭṭhatāya paccekaṁ dvārapurisesu vibhattasabhāvattā. Tathā hi ekaccassa dvārassa purisassa ca iṭṭhaṁ ekaccassa aniṭṭhaṁ, ekaccassa ca aniṭṭhaṁ ekaccassa iṭṭhaṁ hoti. Evañca katvā yadeke vadanti – ‘‘natthi kammavasena tejasā parūpatāpana’’ntiādi, tadapāhataṁ hoti. Yaṁ pana vadanti – ‘‘anerayikānaṁ nesaṁ kathaṁ tattha sambhavo’’ti niraye nerayikānaṁ yātanāsabbhāvato. Nerayikasattayātanāyogyañhi attabhāvaṁ nibbattentaṁ kammaṁ tādisanikantivināmitaṁ nirayaṭṭhāneyeva nibbatteti. Te ca nerayikehi adhikatarabalārohapariṇāhā ativiya bhayānakadassanā kurūratarapayogā ca honti. Eteneva tattha nerayikānaṁ vibādhakakākasunakhādīnampi nibbatti saṁvaṇṇitāti daṭṭhabbaṁ.",
  "tika-s0203t2:178": "Kathaṁ aññagatikehi aññagatikabādhananti ca na vattabbaṁ aññatthāpi tathā dassanato. Yaṁ paneke vadanti – ‘‘asattasabhāvā eva nirayapālā nirayasunakhādayo cā’’ti tampi tesaṁ matimattaṁ aññattha tathā adassanato. Na hi kāci atthi tādisī dhammappavatti, yā asattasabhāvā, sampatisattehi appayojitā ca sattakiccaṁ sādhentī diṭṭhapubbā. Petānaṁ pānīyanivārakānaṁ daṇḍādihatthapurisānampi sabbhāve, asattabhāve ca visesakāraṇaṁ natthi. Supinopaghātopi atthi, kiccasamatthatā pana appamāṇaṁ dassanādimattenapi tadatthasiddhito. Tathā hi supine āhārūpabhogādinā na atthasiddhi, iddhinimmānarūpaṁ panettha laddhaparihāraṁ iddhivisayassa acinteyyabhāvato. Idhāpi kammavipākassa acinteyyabhāvatoti ce? Taṁ na, asiddhattā. Nerayikānaṁ kammavipākato nirayapālāti asiddhametaṁ, vuttanayena pana pāḷito ca tesaṁ sattabhāvo eva siddhoti. Sakkā hi vattuṁ, ‘‘sattasaṅkhātā nirayapālasaññitā dhammappavatti sābhisandhikaparūpaghātī atthi kiccasabbhāvato ojāhārādirakkhasasantati viyā’’ti. Abhisandhipubbakatā cettha na sakkā paṭikkhipituṁ tathā tathā abhisandhiyā yātanato, tato eva na saṅghātapabbatādīhi anekantikatā. Ye pana vadanti – ‘‘bhūtavisesā eva ete vaṇṇasaṇṭhānādivisesavanto bheravākārā ‘narakapālā’ti samaññaṁ labhantī’’ti. Tadasiddhaṁ ujukameva pāḷiyaṁ, – ‘‘atthi nirayesu nirayapālā’’ti (kathā. 866) vādassa patiṭṭhāpitattā.",
  "tika-s0203t2:179": "Apica yathā ariyavinaye narakapālānaṁ bhūtamattatā asiddhā, tathā paññattimattavādinopi tesaṁ bhūtamattatā asiddhāva sabbaso rūpadhammānaṁ atthi bhāvasseva appaṭijānanato. Na hi tassa bhūtāni nāma paramatthato santi. Yadi paramatthaṁ gahetvā voharati, atha kasmā cakkhurūpādīni paṭikkhipatīti? Tiṭṭhatesā anavaṭṭhitatakkānaṁ appahīnasammohavipallāsānaṁ vādavīmaṁsā, evaṁ, ‘‘attheva niraye nirayapālā’’ti niṭṭhamettha gantabbaṁ. Sati ca nesaṁ sabbhāve, asatipi bāhire visaye narake viya desādiniyamo hotīti vādo na sijjhati, sati eva pana bāhire visaye desādiniyamoti daṭṭhabbaṁ.",
  "tika-s0203t2:180": "Devadūtasarāpanavasena satte yathūpacite puññakamme yameti niyametīti yamo, tassa yamassa vemānikapetānaṁ rājabhāvato rañño. Tenāha – ‘‘yamarājā nāma vemānikapetarājā’’ti. Kammavipākanti akusalakammavipākaṁ. Vemānikapetāti kaṇhasukkavasena missakakammaṁ katvā vinipātikadevatā viya sukkena kammunā paṭisandhiṁ gaṇhanti. Tathā hi te maggaphalabhāginopi honti, pavattiyaṁ pana kammānurūpaṁ kadāci puññaphalaṁ, kadāci apuññaphalaṁ paccanubhavanti. Yesaṁ pana ariyamaggo uppajjati, tesaṁ maggādhigamato paṭṭhāya puññaphalameva uppajjatīti daṭṭhabbaṁ. Apuññaphalaṁ pubbe viya kaṭukaṁ na hoti. Manussattabhāve ṭhitānaṁ mudukameva hotīti apare. Dhammiko rājāti ettha tassa dhammikabhāvo dhammadevaputtassa viya uppattiniyamitadhammavaseneva veditabbo. Dvāresūti avīcimahānarakassa catūsu dvāresu.",
  "tika-s0203t2:181": "Jātidhammoti kammakilesavasena jātipakatiko. Tenāha ‘‘jātisabhāvo’’ti. Sabhāvo ca nāma tejodhātuyā uṇhatā viya na kadācipi vigacchatīti āha ‘‘aparimutto jātiyā’’tiādi.",
  "tika-s0203t2:182": "263. Idāni jātiyā devadūtabhāvaṁ niddhāretvā dassetuṁ, ‘‘daharakumāro’’tiādi vuttaṁ. Atthato evaṁ vadati nāmāti vācāya avadantopi atthāpattito evaṁ vadanto viya hoti viññūnanti attho. Evaṁ tumhākampi jāti āgamissatīti evaṁ saṁkiliṭṭhajegucchaasamatthadaharāvatthā jāti tumhākaṁ āgamissati. Kāmañcāyaṁ āgatā eva, sā pana atītānāgatāya uparipi āgamanāya payogo icchitabbo, anāgatāya na icchitabboti āha ‘‘jāti āgamissatī’’ti. Tenevāha – ‘‘iti tassā…pe… karothā’’ti. Tenāti tena kāraṇena viññūnaṁ vedavatthubhāvenāti attho.",
  "tika-s0203t2:183": "Ūrubalanti ūrubalī. Tena dūrepi gamanāgamanalaṅghanādisamatthataṁ dasseti, bāhubalanti pana iminā hatthehi kātabbakiccasamatthataṁ, javaggahaṇena vegassa pavattisamatthataṁ. Antarahitā naṭṭhā. Sesaṁ paṭhamadevadūte vuttanayameva.",
  "tika-s0203t2:184": "Vividhaṁ dukkhaṁ ādahatīti byādhi, visesena vā ādhīyati etenāti byādhi, tena byādhinā. Abhihatoti bādhito, upaddutoti attho.",
  "tika-s0203t2:185": "265. Kāraṇā nāma ‘‘hatthacchedādibhedā adhikapīḷā karīyati etāyā’’ti katvā yātanā, sā eva kāraṇikehi kātabbaṭṭhena kammanti kammakāraṇā yātanākammanti attho.",
  "tika-s0203t2:186": "266.Bahuṁ pāpaṁ katanti bahuso pāpaṁ kataṁ. Tena pāpassa bahulīkaraṇamāha. Bahūti vā mahantaṁ. Mahatthopi hi bahusaddo dissati, ‘‘bahu vata kataṁ assā’’tiādīsu, garukanti vuttaṁ hoti. Soti garukaṁ bahulaṁ vā pāpaṁ katvā ṭhito niraye nibbattatiyeva, na yamapurisehi yamassa santikaṁ nīyati. Parittanti pamāṇaparittatāya kālaparittatāya ca parittaṁ, purimasmiṁ pakkhe agarunti attho, dutiyasmiṁ abahulanti. Yathāvuttamatthaṁ upamāya vibhāvetuṁ, ‘‘yathā hī’’tiādi vuttaṁ. Kattabbamevāti daṇḍameva. Anuvijjitvā vīmaṁsitvā. Vinicchayaṭṭhānanti aṭṭakaraṇaṭṭhānaṁ. Parittapāpakammāti dubbalapāpakammā. Te hi pāpakammassa dubbalabhāvato katūpacitassa ca okāsārahakusalakammassa balavabhāvato attano dhammatāyapi saranti.",
  "tika-s0203t2:187": "Ākāsacetiyanti girisikhare vivaṭaṅgaṇe katacetiyaṁ. Aggijālasaddanti ‘‘paṭapaṭā’’ti pavattamānaṁ aggijālāya saddaṁ sutvā, ‘‘mayā tadā ākāsacetiye pūjitarattapaṭā viyā’’ti attano pūjitapaṭaṁ anussari. Pañcahipi na saratīti balavatā pāpakammena byāmohito pañca saññāṇāni na gaṇhāti. Tuṇhī hoti kammāraho ayanti tattha patīkāraṁ apassanto.",
  "tika-s0203t2:188": "267. Avīcimahānirayo ubbedhenapi yojanasatamevāti vadanti. Navanavayojanikā hoti puthulato. Mahānirayassa mahantattā tathāpi bhittisataṁ yojanasahassaṁ hotīti ussadassa sabbassa parikkhepato ‘‘dasayojanasahassaṁ hotī’’ti vuttaṁ.",
  "tika-s0203t2:189": "268.Jhāyatīti paṭipākatikaṁ hoti. Tādisamevāti purimasadisattā ‘‘ubbhataṁ sadisameva hotī’’ti evaṁ vuttaṁ. Bahusampattoti vā bahuṭṭhānaṁ atikkamitvā puratthimadvāraṁ sampatto hoti.",
  "tika-s0203t2:190": "Channaṁ jālānanti catūhi disāhi heṭṭhā upari ca ubbhatānaṁ channaṁ jālānaṁ. Sattānaṁ nirantaratā nirayasaṁvattaniyakammakatānañca bahubhāvato jālānaṁ tāva sattānañca nirantarattā avīci hotu; dukkhassa pana kathaṁ nirantaratāti taṁ dassento, ‘‘kāyadvāre…pe… ekaṁ dukkhasahagata’’ntiādimāha. Tattha āvajjanaṁ sampaṭicchanaṁ santīraṇaṁ voṭṭhabbanaṁ dve tadārammaṇacittānīti cha upekkhāsahagatāni. Evaṁ santepīti yadipi tattha upekkhāsahagatacittānipi pavattanti upekkhāvedanāpi laddhāvasarā; dukkhavedanā pana balavatarā nisitanisitena tikhiṇena satthena nirantaraṁ sarīraṁ chindantī viya dukkhaṁ upanentī viya tā vedanā abhibhavantī ajjhottharantī uppajjantī nirantarā viya hoti. Tenāha ‘‘anudahanabalavatāyā’’tiādi. Upekkhāvedanāti vā tattha ativiya aniṭṭhaphalatāya aniṭṭhārammaṇā upekkhāvedanā dukkhāti vuccati, yathā iṭṭhaphalabahutāya iṭṭhārammaṇā jhānādipariyāpanne ca sugatibhave ca upekkhāvedanā sukhāti vuccati, evaṁ dukkhassa nirantaratāya avīcīti veditabbaṁ.",
  "tika-s0203t2:191": "269.Ekopādo mahāniraye hoti, eko gūthaniraye nipatati, kammavegukkhitto antarā padamāvahati sesārambhatāya. Hatthigīvappamāṇā pariṇāhena. Ekadoṇikanāvāppamāṇā āyāmena.",
  "tika-s0203t2:192": "Pokkharapattānīti khuradhārāsadisāni tikhiṇaggāni ayosūlamayāneva padumapattāni. Heṭṭhā khuradhārāti heṭṭhābhūmiyaṁ nikkhittā, vettalatāyo ca tikhiṇadhārakaṇṭakā ayomayā eva. Tenāha – ‘‘so tattha dukkhā’’tiādi. Kusatiṇānīti kusatiṇajātitāya tathā vuttāni. Kharavālikāti kharā tikhiṇakoṭikā siṅghāṭakasaṇṭhānā vālikā.",
  "tika-s0203t2:193": "270.Dante samphusetīti heṭṭhimadante yathā kiñci mukhe pakkhipituṁ na sakkā, evaṁ suphusite karoti. Tambalohapānato paṭṭhāyāti vuttakāraṇato paṭilomatopi evaṁ kammakāraṇānaṁ kāraṇamāha. Dutiyenāti kuṭhārīhi tacchanena. Tatiyenāti vāsīhi tacchanena. Avijahitameva saṁvegahetutāya lokassa mahato atthassa saṁvattanato.",
  "tika-s0203t2:194": "271.Hīnakāyaṁ hīnaṁ vā attabhāvaṁ upagatā. Upādāneti catubbidhepi upādāne. Taṁ atthato taṇhādiṭṭhiggāhoti āha ‘‘taṇhādiṭṭhigahaṇe’’ti. Sambhavati jarāmaraṇaṁ etenāti sambhavo, upādānanti āha – ‘‘jātiyā maraṇassa ca kāraṇabhūte’’ti. Anupādāti anupādāya. Tenāha ‘‘anupādiyitvā’’ti.",
  "tika-s0203t2:195": "Sabbadukkhātikkantā nāmāti sakalampi vaṭṭadukkhaṁ atikkantā eva honti carimacittanirodhena vaṭṭadukkhalesassapi asambhavato.",
  "tika-s0203t2:196": "Devadūtasuttavaṇṇanāya līnatthappakāsanā samattā.",
  "tika-s0203t2:197": "Niṭṭhitā ca suññatavaggavaṇṇanā."
}