{
  "tika-vin08t2:0": "2. Parikkhāravinicchayakathā",
  "tika-vin08t2:1": "6. Evaṁ divāseyyavinicchayaṁ kathetvā idāni parikkhāravinicchayaṁ kathetuṁ ‘‘parikkhāroti samaṇaparikkhāro’’tiādimāha. Tattha divāseyyavinicchayakathāya ādimhi vuttaṁ ‘‘tatthā’’ti padaṁ ānetvā tattha tesu mātikāpadesu samabhiniviṭṭhassa ‘‘parikkhāro’’ti padassa ‘‘samaṇaparikkhāro’’ti attho daṭṭhabboti yojanā, esa nayo ito parepi. Samaṇaparikkhāro vutto, na gihiparikkhāroti adhippāyo. Parisamantato kariyateti parikkhāro, chattādiko. Tatrāti samaṇaparikkhāre. Kappatīti kappiyo, na kappiyo akappiyo, kappiyo ca akappiyo ca kappiyākappiyo, samāhāradvandepi pulliṅgamicchanti paṇḍitā. Kappiyākappiyo ca so parikkhāro ceti tathā, tassa vinicchayo kappiyākappiyaparikkhāravinicchayo.",
  "tika-vin08t2:2": "Keci tālapaṇṇacchattanti idaṁ upalakkhaṇamattaṁ. Sabbampi hi chattaṁ tathākariyamānaṁ na vaṭṭati. Tenevāha vajirabuddhiṭīkāyaṁ (vajira. ṭī. pārājika 85) ‘‘sabbaparikkhāresu vaṇṇamaṭṭhavikāraṁ karontassa dukkaṭanti dīpentena na vaṭṭatīti vuttanti veditabba’’nti. Na vaṇṇamaṭṭhatthāyāti iminā thirakaraṇatthaṁ ekavaṇṇasuttena vinandhiyamānaṁ yadi vaṇṇamaṭṭhaṁ hoti, tattha na dosoti dasseti. Āraggenāti nikhādanamukhena. Yadi na vaṭṭati, tādisaṁ chattadaṇḍaṁ labhitvā kiṁ kātabbanti āha ‘‘ghaṭakaṁ vā’’tiādi. Suttakena vā daṇḍo veṭhetabboti yathā lekhā na paññāyati, tathā veṭhetabbo. Daṇḍabundeti daṇḍamūle, chattadaṇḍassa heṭṭhimakoṭiyanti attho. Chattamaṇḍalikanti chattassa anto khuddakamaṇḍalaṁ, chattapañjare maṇḍalākārena baddhadaṇḍavalayaṁ vā. Ukkiritvāti ninnaṁ, unnataṁ vā katvā uṭṭhāpetvā. Sā vaṭṭatīti sā lekhā rajjukehi bandhantu vā mā vā, bandhituṁ yuttaṭṭhānattā vaṭṭati. Tena vuttaṁ ācariyabuddhadattamahātherena –",
  "tika-vin08t2:3": "‘‘Chattaṁ paṇṇamayaṁ kiñci, bahi anto ca sabbaso;",
  "tika-vin08t2:4": "Pañcavaṇṇena suttena, sibbituṁ na ca vaṭṭati.",
  "tika-vin08t2:5": "‘‘Chindituṁ aḍḍhacandaṁ vā, paṇṇe makaradantakaṁ;",
  "tika-vin08t2:6": "Ghaṭakaṁ vāḷarūpaṁ vā, lekhā daṇḍe na vaṭṭati.",
  "tika-vin08t2:7": "‘‘Sibbituṁ ekavaṇṇena, chattaṁ suttena vaṭṭati;",
  "tika-vin08t2:8": "Thiratthaṁ pañcavaṇṇena, pañjaraṁ vā vinandhituṁ.",
  "tika-vin08t2:9": "‘‘Ghaṭakaṁ vāḷarūpaṁ vā, lekhā vā pana kevalā;",
  "tika-vin08t2:10": "Chinditvā vāpi ghaṁsitvā, dhāretuṁ pana vaṭṭati.",
  "tika-vin08t2:11": "‘‘Ahicchattakasaṇṭhānaṁ , daṇḍabundamhi vaṭṭati;",
  "tika-vin08t2:12": "Ukkiritvā katā lekhā, bandhanatthāya vaṭṭatī’’ti.",
  "tika-vin08t2:13": "Tassa vaṇṇanāyampi chattaṁ paṇṇamayaṁ kiñcīti tālapaṇṇādipaṇṇacchadanaṁ yaṁ kiñci chattaṁ. Bahīti upari. Antoti heṭṭhā. Sibbitunti rūpaṁ dassetvā sūcikammaṁ kātuṁ. Paṇṇeti chadanapaṇṇe. Aḍḍhacandanti aḍḍhacandākāraṁ. Makaradantakanti makaradantākāraṁ, yaṁ ‘‘girikūṭa’’nti vuccati. Chindituṁ na vaṭṭatīti sambandho. Mukhavaṭṭiyā nāmetvā baddhapaṇṇakoṭiyā vā matthakamaṇḍalakoṭiyā vā girikūṭādiṁ karonti, iminā taṁ paṭikkhittaṁ. Daṇḍeti chattadaṇḍe. Ghaṭakanti ghaṭākāro. Vāḷarūpaṁ vāti byagghādivāḷānaṁ rūpakaṁ vā. Lekhāti ukkiritvā vā chinditvā vā cittakammavasena vā katarāji. Pañcavaṇṇānaṁ suttānaṁ antare nīlādiekavaṇṇena suttena thiratthaṁ chattaṁ anto ca bahi ca sibbituṁ vā chattadaṇḍaggāhakasalākapañjaraṁ thiratthaṁ vinandhituṁ vā vaṭṭatīti yojanā. Pañcavaṇṇānaṁ ekavaṇṇena thiratthanti iminā anekavaṇṇehi suttehi vaṇṇamaṭṭhatthāya sibbituñca vinandhituñca na vaṭṭatīti dīpeti. Potthakesu pana ‘‘pañcavaṇṇenā’’ti pāṭho dissati, tassa ekavaṇṇena pañcavaṇṇena vā suttena thiratthaṁ sibbituṁ vinandhituṁ vā vaṭṭatīti yojanā kātabbā hoti.",
  "tika-vin08t2:14": "Ettha ca heṭṭhā vuttena ‘‘pañcavaṇṇena suttena sibbituṁ na ca vaṭṭatī’’ti pāṭhena ca ‘‘keci tālapaṇṇacchattaṁ anto vā bahi vā pañcavaṇṇena suttena sibbetvā vaṇṇamaṭṭhaṁ karonti, taṁ na vaṭṭati, ekavaṇṇe pana nīlena vā pītakena vā yena kenaci suttena anto vā bahi vā sibbituṁ, chattadaṇḍaggāhakaṁ salākapañjaraṁ vā vinandhituṁ vaṭṭati, tañca kho thirakaraṇatthaṁ, na vaṇṇamaṭṭhatthāyā’’ti aṭṭhakathāpāṭhena ca virujjhati, tasmā so na gahetabbo.",
  "tika-vin08t2:15": "Lekhāvā pana kevalāti yathāvuttappakārā sakalā lekhā vā. Chinditvāti ukkiritvā kataṁ chinditvā. Ghaṁsitvāti cittakammādivasena kataṁ ghaṁsitvā. Daṇḍabundamhīti chattadaṇḍassa pañjare gāhaṇatthāya phālitabundamhi, mūleti attho. Ayamettha nissandehe vuttanayo. Khuddasikkhāgaṇṭhipade pana ‘‘chattapiṇḍiyā mūle’’ti vuttaṁ. Ahicchattakasaṇṭhānanti phullaahicchattakākāraṁ. Rajjukehi gāhāpetvā daṇḍe bandhanti, tasmiṁ bandhanaṭṭhāne valayamiva ukkiritvāti valayaṁ viya upaṭṭhāpetvā. Bandhanatthāyāti vātena yathā na calati, evaṁ rajjūhi daṇḍe pañjarassa bandhanatthāya. Ukkiritvā katā lekhā vaṭṭatīti yojanā. Yathā vātappahārena acalanatthaṁ chattamaṇḍalikaṁ rajjukehi gāhāpetvā daṇḍe bandhanti, tasmiṁ bandhanaṭṭhāne valayamiva ukkiritvā lekhaṁ ṭhapenti, sā vaṭṭatīti. Sacepi na bandhati, bandhanārahaṭṭhānattā valayaṁ ukkiritvā vaṭṭatīti gaṇṭhipade vattantīti āgataṁ, tasmā pakkharaṇesu āgatanayeneva chatte paṭipajjitabbanti.",
  "tika-vin08t2:16": "7. Cīvare pana nānāsuttakehīti (sārattha. ṭī. 2.85; vi. vi. ṭī. 1.85) nānāvaṇṇehi suttehi. Idañca tathā karontānaṁ vasena vuttaṁ, ekavaṇṇasuttakenapi na vaṭṭatiyeva. ‘‘Pakatisūcikammameva vaṭṭatī’’ti hi vuttaṁ. Paṭṭamukheti dvinnaṁ paṭṭānaṁ saṅghaṭitaṭṭhānaṁ sandhāyetaṁ vuttaṁ. Pariyanteti cīvarapariyante. Anuvātaṁ sandhāyetaṁ vuttaṁ. Veṇīti varakasīsākārena sibbanaṁ. Saṅkhalikanti dviguṇasaṅkhalikākārena sibbanaṁ, biḷālasaṅkhalikākārena sibbanaṁ vā. Veṇiṁ vā saṅkhalikaṁ vā karontīti karaṇakiriyāya sambandho. Agghiyaṁ nāma cetiyasaṇṭhānaṁ , yaṁ ‘‘agghiyatthambho’’ti vadanti. Gayā nāma mūle tanukaṁ agge mahantaṁ katvā gadākārena sibbanaṁ. Muggaro nāma mūle ca agge ca ekasadisaṁ katvā muggarākārena sibbanaṁ. Kakkaṭakkhīni ukkirantīti gaṇṭhikapaṭṭapāsakapaṭṭānaṁ ante pāḷibaddhaṁ katvā kakkaṭakānaṁ akkhisaṇṭhānaṁ paṭṭhapenti, karontīti attho. ‘‘Koṇasuttapiḷakāti gaṇṭhikapāsakapaṭṭānaṁ koṇehi nīhaṭasuttānaṁ koṭiyo’’ti tīsupi gaṇṭhipadesu vuttaṁ. Kathaṁ pana tā piḷakā duviññeyyarūpā kātabbāti? Koṇehi nīhaṭasuttānaṁ antesu ekavāraṁ gaṇṭhikakaraṇena vā puna nivattetvā sibbanena vā duviññeyyasabhāvaṁ katvā suttakoṭiyo rassaṁ katvā chinditabbā. Dhammasirittherena pana ‘‘koṇasuttā ca piḷakā, duviññeyyāva kappare’’ti vuttaṁ, tathā ācariyabuddhadattattherenapi ‘‘suttā ca piḷakā tattha, duviññeyyāva dīpitā’’ti vuttaṁ, tasmā tesaṁ matena koṇasuttā ca piḷakā ca koṇasuttapiḷakāti evamettha attho daṭṭhabbo.",
  "tika-vin08t2:17": "Vimativinodaniyampi (vi. vi. ṭī. 1.85) koṇasuttapiḷakāti gaṇṭhikapāsakapaṭṭānaṁ koṇehi bahi niggatasuttānaṁ piḷakākārena ṭhapitakoṭiyoti keci vadanti, te piḷake chinditvā duviññeyyā kātabbāti tesaṁ adhippāyo. Keci pana ‘‘koṇasuttā ca piḷakā cāti dveyevā’’ti vadanti, tesaṁ matena gaṇṭhikapāsakapaṭṭānaṁ koṇato koṇaṁ nīhaṭasuttā koṇasuttā nāma. Samantato pana pariyantena gatā caturassasuttā piḷakā nāma. Taṁ duvidhampi keci cīvarato visuṁ paññānatthāya vikārayuttaṁ karonti, taṁ nisedhāya ‘‘duviññeyyarūpā vaṭṭatī’’ti vuttaṁ, na pana sabbathā acakkhugocarabhāvena sibbanatthāya tathāsibbanassa asakkuṇeyyattā, yathā pakaticīvarato vikāro na paññāyati, evaṁ sibbitabbanti adhippāyo. Rajanakammato pubbe paññāyamānopi viseso cīvare ratte ekavaṇṇato na paññāyatīti āha ‘‘cīvare ratte’’ti.",
  "tika-vin08t2:18": "8.Maṇināti nīlamaṇiādipāsāṇena, aṁsabaddhakakāyabandhanādikaṁ acīvarattā saṅkhādīhi ghaṁsituṁ vaṭṭatīti vadanti. Kaṇṇasuttakanti cīvarassa dīghato tiriyañca sibbitānaṁ catūsu kaṇṇesu koṇesu ca nikkhantānaṁ suttasīsānametaṁ nāmaṁ, taṁ chinditvāva pārupitabbaṁ. Tenāha ‘‘rajitakāle chinditabba’’nti. Bhagavatā anuññātaṁ ekaṁ kaṇṇasuttampi atthi, taṁ pana nāmena sadisampi ito aññamevāti dassetuṁ ‘‘yaṁ panā’’tiādi vuttaṁ. Lagganatthāyāti cīvararajjuyaṁ cīvarabandhanatthāya. Vimativinodaniyaṁ (vi. vi. ṭī. 1.85) ettakameva vuttaṁ.",
  "tika-vin08t2:19": "Sāratthadīpaniyaṁ (sārattha. ṭī. 2.85) pana ‘‘pāsakaṁ katvā bandhitabbanti rajanakāle bandhitabbaṁ, sesakāle mocetvā ṭhapetabba’’nti vuttaṁ. Vinayasaṅgahappakaraṇassa porāṇaṭīkāyampi idameva gahetvā vuttaṁ, taṁ pana cīvarakkhandhake (mahāva. 344) ‘‘majjhena laggenti, ubhato galati, bhagavato etamatthaṁ ārocesuṁ. Anujānāmi, bhikkhave, kaṇṇe bandhitunti. Kaṇṇo jīrati. Bhagavato etamatthaṁ ārocesuṁ. Anujānāmi, bhikkhave, kaṇṇasuttaka’’nti evaṁ anuññātacīvararajjuyaṁ rajitvā pasāritacīvarassa olambakasuttaṁ sandhāya vuttanti daṭṭhabbaṁ.",
  "tika-vin08t2:20": "Gaṇṭhiketi cīvarapārupanakāle pāsake laggāpanatthaṁ kate dantādimaye gaṇṭhike. Piḷakāti binduṁ binduṁ katvā uṭṭhāpetabbapiḷakā. Vuttañhetaṁ vinayavinicchayappakaraṇe –",
  "tika-vin08t2:21": "‘‘Nānāvaṇṇehi suttehi, maṇḍanatthāya cīvaraṁ;",
  "tika-vin08t2:22": "Samaṁ satapadādīnaṁ, sibbituṁ na ca vaṭṭati.",
  "tika-vin08t2:23": "‘‘Pattassa pariyante vā, tathā pattamukhepi ca;",
  "tika-vin08t2:24": "Veṇiṁ saṅkhalikaṁ vāpi, karoto hoti dukkaṭaṁ.",
  "tika-vin08t2:25": "‘‘Paṭṭampi gaṇṭhipāsānaṁ, aṭṭhakoṇādikaṁ vidhiṁ;",
  "tika-vin08t2:26": "Tatthagghiyagadārūpaṁ, muggarādiṁ karonti ca.",
  "tika-vin08t2:27": "‘‘Tattha kakkaṭakakkhīni, uṭṭhāpenti na vaṭṭati;",
  "tika-vin08t2:28": "Suttā ca piḷakā tattha, duviññeyyāva dīpitā.",
  "tika-vin08t2:29": "‘‘Catukoṇāva vaṭṭanti, gaṇṭhipāsakapaṭṭakā;",
  "tika-vin08t2:30": "Kaṇṇakoṇesu suttāni, ratte chindeyya cīvare.",
  "tika-vin08t2:31": "‘‘Sūcikammavikāraṁ vā, aññaṁ vā pana kiñcipi;",
  "tika-vin08t2:32": "Cīvare bhikkhunā kātuṁ, kārāpetuṁ na vaṭṭati.",
  "tika-vin08t2:33": "‘‘Yo ca pakkhipati bhikkhu cīvaraṁ,",
  "tika-vin08t2:34": "Kañjipiṭṭhakhaliallikādisu;",
  "tika-vin08t2:35": "Vaṇṇamaṭṭhamabhipatthayaṁ paraṁ;",
  "tika-vin08t2:36": "Tassa natthi pana mutti dukkaṭā.",
  "tika-vin08t2:37": "‘‘Sūcihatthamalādīnaṁ, karaṇe cīvarassa ca;",
  "tika-vin08t2:38": "Tathā kiliṭṭhakāle ca, dhovanatthaṁ tu vaṭṭati.",
  "tika-vin08t2:39": "‘‘Rajane pana gandhaṁ vā, telaṁ vā lākhameva vā;",
  "tika-vin08t2:40": "Kiñci pakkhipituṁ tattha, bhikkhuno na ca vaṭṭati.",
  "tika-vin08t2:41": "‘‘Saṅkhena maṇinā vāpi, aññenapi ca kenaci;",
  "tika-vin08t2:42": "Cīvaraṁ na ca ghaṭṭeyya, ghaṁsitabbaṁ na doṇiyā.",
  "tika-vin08t2:43": "‘‘Cīvaraṁ doṇiyaṁ katvā, nātighaṭṭeyya muṭṭhinā;",
  "tika-vin08t2:44": "Rattaṁ paharituṁ kiñci, hattheheva ca vaṭṭati.",
  "tika-vin08t2:45": "‘‘Gaṇṭhike pana lekhā vā, piḷakā vā na vaṭṭati;",
  "tika-vin08t2:46": "Kappabinduvikāro vā, pāḷikaṇṇikabhedato’’ti.",
  "tika-vin08t2:47": "Vinayasāratthasandīpaniyampi samaṁ satapadādīnanti satapadādīhi sadisaṁ. Tulyatthe karaṇavacanappasaṅge sāmivacanaṁ. Paṭṭassa pariyante vāti anuvātassa ubhayapariyante vā. Paṭṭamukhepi vāti dvinnaṁ āyāmavitthārapaṭṭānaṁ saṅghaṭitaṭṭhāne, kaṇṇepi vā ekasseva vā paṭṭassa ūnapūraṇatthaṁ ghaṭitaṭṭhānepi vā . Veṇīti kudrūsasīsākārena sibbanaṁ. Keci ‘‘varakasīsākārenā’’ti vadanti. Saṅkhalikanti biḷāladāmasadisasibbanaṁ. Keci ‘‘satapadisadisa’’nti vadanti.",
  "tika-vin08t2:48": "Paṭṭampīti pattampi. Aṭṭhakoṇādiko vidhi pakāro etassāti aṭṭhakoṇādikavidhi, taṁ. Aṭṭhakoṇādikanti vā gāthābandhavasena niggahitāgamo. ‘‘Aṭṭhakoṇādikaṁ vidhi’’nti etaṁ ‘‘paṭṭa’’nti etassa samānādhikaraṇavisesanaṁ, kiriyāvisesanaṁ vā. ‘‘Karontī’’ti iminā sambandho. Atha vā paṭṭanti ettha bhummatthe upayogavacanaṁ, paṭṭeti attho. Imasmiṁ pakkhe aṭṭhakoṇādikanti upayogavacanaṁ. Vidhinti etassa visesanaṁ. Idha vakkhamānacatukoṇasaṇṭhānato aññaṁ aṭṭhakoṇādikaṁ nāma. Tatthāti tasmiṁ paṭṭadvaye. Agghiyagadārūpanti agghiyasaṇṭhānañceva gadāsaṇṭhānañca sibbanaṁ. Muggaranti laguḷasaṇṭhānasibbanaṁ. Ādi-saddena cetiyādisaṇṭhānānaṁ gahaṇaṁ.",
  "tika-vin08t2:49": "Tatthāti paṭṭadvaye tasmiṁ ṭhāne. Kakkaṭakakkhīnīti kuḷīrakacchisadisāni sibbanavikārāni. Uṭṭhāpentīti karonti. Tatthāti tasmiṁ gaṇṭhikapāsakapaṭṭake. Suttāti koṇato koṇaṁ sibbitasuttā ceva caturasse sibbitasuttā ca. Piḷakāti tesameva suttānaṁ nivattetvā sibbitakoṭiyo ca. Duviññeyyāvāti rajanakāle duviññeyyarūpā anoḷārikā dīpitā vaṭṭantīti. Yathāha ‘‘koṇasuttapiḷakā ca cīvare ratte duviññeyyarūpā vaṭṭantī’’ti (pārā. aṭṭha. 1.85).",
  "tika-vin08t2:50": "Gaṇṭhikapaṭṭikā pāsapaṭṭikāti yojanā. Kaṇṇakoṇesu suttānīti cīvarakaṇṇe suttā ceva pāsakapaṭṭānaṁ koṇesu suttāni ca acchindati. Ettha ca cīvare āyāmato vitthārato ca sibbitvā anuvātato bahi nikkhamitasuttaṁ cīvaraṁ rajitvā sukkhāpanakāle rajjuyā vā cīvaravaṁse vā bandhitvā olambituṁ anuvāte bandhasuttāni ca kaṇṇasuttāni nāma. Yathāha ‘‘cīvarassa kaṇṇasuttakaṁ na ca vaṭṭati, rajitakāle chinditabbaṁ, yaṁ pana ‘anujānāmi bhikkhave kaṇṇasuttaka’nti evaṁ anuññātaṁ, taṁ anuvāte pāsakaṁ katvā bandhitabbaṁ rajanakāle lagganatthāyā’’ti (pārā. aṭṭha. 1.85).",
  "tika-vin08t2:51": "Sūcikammavikāraṁ vāti cīvaramaṇḍanatthāya nānāsuttakehi satapadisadisaṁ sibbantā āgantukapaṭṭaṁ ṭhapenti, evarūpaṁ sūcikammavikāraṁ vā. Aññaṁ vā pana kiñcipīti aññampi yaṁ kiñci mālākammamigapakkhipadādikaṁ sibbanavikāraṁ. Kātunti sayaṁ kātuṁ. Kārāpetunti aññena vā kārāpetuṁ.",
  "tika-vin08t2:52": "Yo bhikkhu paraṁ uttamaṁ vaṇṇamaṭṭhamabhipatthayanto kañjikapiṭṭhakhaliallikādīsu cīvaraṁ pakkhipati, tassa pana bhikkhuno dukkaṭā mokkho na vijjatīti yojanā. Kañjikanti vāyanatantamakkhanaṁ kañjikasadisā sulākañjikaṁ. Piṭṭhanti taṇḍulapiṭṭhaṁ. Taṇḍulapiṭṭhehi pakkā khali. Allikāti niyyāso. Ādi-saddena lākhādīnaṁ gahaṇaṁ. Cīvarassa karaṇe karaṇakāle samuṭṭhitānaṁ sūcihatthamalādīnaṁ kiliṭṭhakāle dhovanatthañca kañjikapiṭṭhakhaliallikādīsu pakkhipati, vaṭṭatīti yojanā.",
  "tika-vin08t2:53": "Tatthāti yena kasāvena cīvaraṁ rajati, tasmiṁ rajane cīvarassa sugandhabhāvatthāya gandhaṁ vā ujjalabhāvatthāya telaṁ vā vaṇṇatthāya lākhaṁ vā. Kiñcīti evarūpaṁ yaṁ kiñci. Maṇināti pāsāṇena. Aññenapi ca kenacīti yena ujjalaṁ hoti, evarūpena muggarādinā aññenapi kenaci vatthunā. Doṇiyāti rajanambaṇe na ghaṁsitabbaṁ hatthena gāhāpetvā na gahetabbaṁ. Rattaṁ cīvaraṁ hatthehi kiñci thokaṁ paharituṁ vaṭṭatīti yojanā. Yattha pakkarajanaṁ pakkhipanti, sā rajanadoṇī. Tattha aṁsabaddhakakāyabandhanādiṁ ghaṭṭetuṁ vaṭṭatīti gaṇṭhipade vuttaṁ.",
  "tika-vin08t2:54": "Gaṇṭhiketi veḷudantavisāṇādimayagaṇṭhike. Lekhā vāti vaṭṭādibhedā lekhā vā. Piḷakāti sāsapabījasadisā khuddakabubbuḷā. Pāḷikaṇṇikabhedatoti maṇikāvaḷirūpapupphakaṇṇikarūpabhedato. ‘‘Kappabinduvikāro vā na vaṭṭatīti yojanā’’ti vuttaṁ, tasmā tatheva cīvare paṭipajjitabbaṁ.",
  "tika-vin08t2:55": "9.Patte vā thālake vātiādīsu thālaketi tambādimaye puggalike tividhepi kappiyathālake. Na vaṭṭatīti maṇivaṇṇakaraṇapayogo na vaṭṭati, telavaṇṇapayogo pana vaṭṭati. Telavaṇṇoti samaṇasāruppavaṇṇaṁ sandhāya vuttaṁ, maṇivaṇṇaṁ pana pattaṁ aññena kataṁ labhitvā paribhuñjituṁ vaṭṭatīti vadanti. Pattamaṇḍaleti tipusīsādimaye pattaṭṭhapanakamaṇḍale. ‘‘Na bhikkhave vicitrāni pattamaṇḍalāni dhāretabbāni rūpakākiṇṇāni bhittikammakatānī’’ti (cūḷava. 253) vuttattā ‘‘bhittikammaṁ na vaṭṭatī’’ti vuttaṁ. ‘‘Anujānāmi, bhikkhave, makaradantakaṁ chinditu’’nti (cūḷava. 253) vuttattā ‘‘makaradantakaṁ pana vaṭṭatī’’ti vuttaṁ. Tenāhu porāṇā –",
  "tika-vin08t2:56": "‘‘Thālakassa ca pattassa, bahi antopi vā pana;",
  "tika-vin08t2:57": "Āraggena katā lekhā, na ca vaṭṭati kācipi.",
  "tika-vin08t2:58": "‘‘Āropetvā bhamaṁ pattaṁ, majjitvā ce pacanti ca;",
  "tika-vin08t2:59": "‘Maṇivaṇṇaṁ karissāma’, iti kātuṁ na vaṭṭati.",
  "tika-vin08t2:60": "‘‘Pattamaṇḍalake kiñci;",
  "tika-vin08t2:61": "Bhittikammaṁ na vaṭṭati;",
  "tika-vin08t2:62": "Na doso koci tatthassa;",
  "tika-vin08t2:63": "Kātuṁ makaradantaka’’nti.",
  "tika-vin08t2:64": "Vinayasāratthasandīpaniyampi āraggenāti ārakaṇṭakaggena, sūcimukhena vā. Kācipi lekhāti vaṭṭakagomuttādisaṇṭhānā yā kācipi rāji. Bhamaṁ āropetvāti bhame allīyāpetvā. Pattamaṇḍalaketi patte chavirakkhaṇatthāya tipusīsādīhi kate pattassa heṭṭhā ādhārādīnaṁ upari kātabbe pattamaṇḍalake. Bhittikammanti nānākārarūpakakammavicittaṁ. Yathāha ‘‘na, bhikkhave, vicitrāni pattamaṇḍalāni dhāretabbāni rūpakākiṇṇāni bhittikammakatānī’’ti. Tatthāti tasmiṁ pattamaṇḍale. Assāti bhikkhussa. Makaradantakanti girikūṭanti vuttaṁ, tasmā evaṁ pattathālakādīsu paṭipajjitabbaṁ.",
  "tika-vin08t2:65": "Dhamakaraṇa…pe… lekhā na vaṭṭatīti āraggena dinnalekhā na vaṭṭati, jātihiṅgulikādivaṇṇehi katalekhā pana vaṭṭati. Chattamukhavaṭṭiyanti dhamakaraṇassa hatthena gahaṇatthaṁ katassa chattākārassa mukhavaṭṭiyaṁ. ‘‘Parissāvanabandhaṭṭhāne’’ti keci. Vinayavinicchayepi –",
  "tika-vin08t2:66": "‘‘Na dhammakaraṇacchatte, lekhā kācipi vaṭṭati;",
  "tika-vin08t2:67": "Kucchiyaṁ vā ṭhapetvā taṁ, lekhaṁ tu mukhavaṭṭiya’’nti. –",
  "tika-vin08t2:68": "Vuttaṁ. Taṭṭīkāyaṁ pana ‘‘mukhavaṭṭiyā yā lekhā parissāvanabandhanatthāya anuññātā, taṁ lekhaṁ ṭhapetvā dhamakaraṇacchatte vā kucchiyaṁ vā kāci lekhā na vaṭṭatīti yojanā’’ti vuttaṁ, tasmā tattha vuttanayeneva dhamakaraṇe paṭipajjitabbaṁ.",
  "tika-vin08t2:69": "10. Kāyabandhane pana kakkaṭakkhīnīti kakkaṭakassa akkhisadisāni. Makaramukhanti makaramukhasaṇṭhānaṁ. Deḍḍubhasīsanti udakasappasīsasadisasaṇṭhānāni. Acchīnīti kuñjaracchisaṇṭhānāni. Ekameva vaṭṭatīti ettha ekarajjukaṁ dviguṇatiguṇaṁ katvā bandhituṁ na vaṭṭati, ekameva pana satavārampi sarīraṁ parikkhipitvā bandhituṁ vaṭṭati. ‘‘Bahurajjuke ekato katvā ekena nirantaraṁ veṭhetvā kataṁ bahurajjukanti na vattabbaṁ, taṁ vaṭṭatī’’ti vuttattā taṁ murajasaṅkhaṁ na gacchatīti veditabbaṁ. Murajañhi nānāvaṇṇehi suttehi murajavaṭṭisaṇṭhānaṁ veṭhetvā karonti. Idaṁ pana murajaṁ maddavīṇasaṅkhātaṁ pāmaṅgasaṇṭhānañca dasāsu vaṭṭati ‘‘kāyabandhanassa dasā jīranti. Anujānāmi, bhikkhave, murajaṁ maddavīṇa’’nti (cūḷava. 278) vuttattā.",
  "tika-vin08t2:70": "Vidheti dasāpariyosāne thirabhāvāya dantavisāṇasuttādīhi kate vidhe. Sāratthadīpaniyaṁ (sārattha. ṭī. 2.85) pana ‘‘kāyabandhanassa pāsante dasāmūle tassa thirabhāvatthaṁ kattabbe dantavisāṇādimaye vidhe’’ti vuttaṁ. Aṭṭhamaṅgalāni nāma saṅkho, cakkaṁ, puṇṇakumbho, gayā, sirīvaccho, aṅkuso, dhajaṁ, sovatthikanti. Macchayugaḷachattanandiyāvaṭṭādivasenapi vadanti. Paricchedalekhāmattanti dantādīhi katassa vidhassa ubhosu koṭīsu kātabbaparicchedarājimattaṁ. Vinayavinicchayappakaraṇepi –",
  "tika-vin08t2:71": "‘‘Suttaṁ vā diguṇaṁ katvā, koṭṭenti ca tahiṁ tahiṁ;",
  "tika-vin08t2:72": "Kāyabandhanasobhatthaṁ, taṁ na vaṭṭati bhikkhuno.",
  "tika-vin08t2:73": "‘‘Dasāmukhe daḷhatthāya, dvīsu antesu vaṭṭati;",
  "tika-vin08t2:74": "Mālākammalatākamma-cittikampi na vaṭṭati.",
  "tika-vin08t2:75": "‘‘Akkhīni tattha dassetvā;",
  "tika-vin08t2:76": "Koṭṭite pana kā kathā.",
  "tika-vin08t2:77": "Kakkaṭakkhīni vā tattha;",
  "tika-vin08t2:78": "Uṭṭhāpetuṁ na vaṭṭati.",
  "tika-vin08t2:79": "‘‘Ghaṭaṁ deḍḍubhasīsaṁ vā, makarassa mukhampi vā;",
  "tika-vin08t2:80": "Vikārarūpaṁ yaṁ kiñci, na vaṭṭati dasāmukhe.",
  "tika-vin08t2:81": "‘‘Ujukaṁ macchakaṇṭaṁ vā, maṭṭhaṁ vā pana paṭṭikaṁ;",
  "tika-vin08t2:82": "Khajjūripattakākāraṁ, katvā vaṭṭati koṭṭitaṁ.",
  "tika-vin08t2:83": "‘‘Paṭṭikā sūkarantanti, duvidhaṁ kāyabandhanaṁ;",
  "tika-vin08t2:84": "Rajjukā dussapaṭṭādi, sabbaṁ tassānulomikaṁ.",
  "tika-vin08t2:85": "‘‘Murajaṁ maddavīṇañca, deḍḍubhañca kalābukaṁ;",
  "tika-vin08t2:86": "Rajjuyo ca na vaṭṭanti, purimā dvedasā siyuṁ.",
  "tika-vin08t2:87": "‘‘Dasā pāmaṅgasaṇṭhānā, niddiṭṭhā kāyabandhane;",
  "tika-vin08t2:88": "Ekā dviticatasso vā, vaṭṭanti na tato paraṁ.",
  "tika-vin08t2:89": "‘‘Ekarajjumayaṁ vuttaṁ, muninā kāyabandhanaṁ;",
  "tika-vin08t2:90": "Tañca pāmaṅgasaṇṭhānaṁ, ekampi ca na vaṭṭati.",
  "tika-vin08t2:91": "‘‘Rajjuke ekato katvā, bahū ekāya rajjuyā;",
  "tika-vin08t2:92": "Nirantarañhi veṭhetvā, kataṁ vaṭṭati bandhituṁ.",
  "tika-vin08t2:93": "‘‘Dantakaṭṭhavisāṇaṭṭhi-lohaveḷunaḷabbhavā;",
  "tika-vin08t2:94": "Jatusaṅkhamayā sutta-phalajā vidhakā matā.",
  "tika-vin08t2:95": "‘‘Kāyabandhanavidhepi , vikāro na ca vaṭṭati;",
  "tika-vin08t2:96": "Tattha tattha pariccheda-lekhāmattaṁ tu vaṭṭatī’’ti. –",
  "tika-vin08t2:97": "Vuttaṁ.",
  "tika-vin08t2:98": "Vinayasāratthasandīpaniyampi tahiṁ tahinti paṭṭikāya tattha tattha. Tanti tathākoṭṭitadiguṇasuttakāyabandhanaṁ. Antesu daḷhatthāya dasāmukhe diguṇaṁ katvā koṭṭenti, vaṭṭatīti yojanā. Cittakampīti mālākammalatākammacittayuttampi kāyabandhanaṁ. Akkhīnīti kuñjarakkhīni. Tatthāti kāyabandhane na vaṭṭatīti kā kathā. Uṭṭhāpetunti ukkirituṁ.",
  "tika-vin08t2:99": "Ghaṭanti ghaṭasaṇṭhānaṁ. Deḍḍubhasīsaṁ vāti udakasappasīsaṁ mukhasaṇṭhānaṁ vā. Yaṁ kiñci vikārarūpaṁ dasāmukhe na vaṭṭatīti yojanā. Ettha ca ubhayapassesu macchakaṇṭakayuttaṁ macchassa piṭṭhikaṇṭakaṁ viya yassā paṭṭikāya vāyanaṁ hoti, idaṁ kāyabandhanaṁ macchakaṇṭakaṁ nāma. Yassa khajjūripattasaṇṭhānamiva vāyanaṁ hoti, taṁ khajjūripattakākāraṁ nāma.",
  "tika-vin08t2:100": "Pakativikārā paṭṭikā sūkarantaṁ nāma kuñcikākosasaṇṭhānaṁ. Tassa duvidhassa kāyabandhanassa. Tattha rajjukā sūkarantānulomikā, dussapaṭṭaṁ paṭṭikānulomikaṁ. Ādi-saddena muddikakāyabandhanaṁ gahitaṁ, tañca sūkarantānulomikaṁ. Yathāha ‘‘ekarajjukaṁ pana muddikakāyabandhanañca sūkarantaṁ anulometī’’ti (cūḷava. aṭṭha. 278). Tattha rajjukā nāma ekāvaṭṭā, bahurajjukassa akappiyabhāvaṁ vakkhati. Muddikakāyabandhanaṁ nāma caturassaṁ akatvā sajjitanti gaṇṭhipade vuttaṁ.",
  "tika-vin08t2:101": "Murajaṁ nāma murajavaṭṭisaṇṭhānaṁ veṭhetvā kataṁ. Veṭhetvāti nānāsuttehi veṭhetvā. Sikkhābhājanavinicchaye pana ‘‘bahukā rajjuyo ekato katvā ekāya rajjuyā veṭhita’’nti vuttaṁ. Maddavīṇaṁ nāma pāmaṅgasaṇṭhānaṁ. Deḍḍubhakaṁ nāma udakasappasadisaṁ. Kalābukaṁ nāma bahurajjukaṁ. Rajjuyoti ubhayakoṭiyaṁ ekato abandhā bahurajjuyo, tathābandhā kalābukaṁ nāma hoti. Na vaṭṭantīti murajādīni imāni sabbāni kāyabandhanāni na vaṭṭanti. Purimā dveti murajaṁ maddavīṇanāmañcāti dve. ‘‘Dasāsu siyu’’nti vattabbe gāthābandhavasena vaṇṇalopena ‘‘dasā siyu’’nti vuttaṁ. Yathāha ‘‘murajaṁ maddavīṇanti idaṁ dasāsuyeva anuññāta’’nti.",
  "tika-vin08t2:102": "Pāmaṅgasaṇṭhānāti pāmaṅgadāmaṁ viya caturassasaṇṭhānā. Ekarajjumayanti nānāvaṭṭe ekato vaṭṭetvā kataṁ rajjumayaṁ kāyabandhanaṁ vattuṁ vaṭṭatīti ‘‘rajjukā dussapaṭṭādī’’ti ettha ekavaṭṭarajjukā gahitā. Idha pana nānāvaṭṭe ekato vaṭṭetvā katā ekāva rajju gahitā. Tañcāti taṁ vā nayampi ekarajjukakāyabandhanaṁ pāmaṅgasaṇṭhānena ganthitaṁ. Ekampi ca na vaṭṭatīti kevalampi na vaṭṭati.",
  "tika-vin08t2:103": "Bahū rajjuke ekato katvāti yojanā. Vaṭṭati bandhitunti murajaṁ kalābukañca na hoti, rajjukakāyabandhanameva hotīti adhippāyo. Ayaṁ pana vinicchayo ‘‘bahurajjuke ekato katvā ekena nirantaraṁ veṭhetvā kataṁ bahurajjukanti na vattabbaṁ, taṁ vaṭṭatī’’ti aṭṭhakathāgato idha vutto. Sikkhābhājanavinicchaye ‘‘bahurajjuyo ekato katvā ekāya veṭhitaṁ murajaṁ nāmā’’ti yaṁ vuttaṁ, taṁ iminā virujjhanato na gahetabbaṁ.",
  "tika-vin08t2:104": "Danta-saddena hatthidantā vuttā. Jatūti lākhā. Saṅkhamayanti saṅkhanābhimayaṁ. Vidhakā matāti ettha vedhikātipi pāṭho, vidhapariyāyo. Kāyabandhanavidheti kāyabandhanassa dasāya thirabhāvatthaṁ kaṭṭhadantādīhi kate vidhe. Vikāro aṭṭhamaṅgalādiko. Tattha tatthāti tasmiṁ tasmiṁ ṭhāne. Tu-saddena ghaṭākāropi vaṭṭatīti dīpetīti attho pakāsito, tasmā tena nayena kāyabandhanavicāro kātabboti.",
  "tika-vin08t2:105": "11.Añjaniyaṁ ‘‘ujukamevā’’ti vuttattā caturassādisaṇṭhānāpi vaṅkagatikā na vaṭṭati. Sipāṭikāyāti vāsiādibhaṇḍapakkhipane. Vinayavinicchayappakaraṇe pana –",
  "tika-vin08t2:106": "‘‘Mālākammalatākamma-nānārūpavicittitā;",
  "tika-vin08t2:107": "Na ca vaṭṭati bhikkhūnaṁ, añjanī janarañjanī.",
  "tika-vin08t2:108": "‘‘Tādisaṁ pana ghaṁsitvā, veṭhetvā suttakena vā;",
  "tika-vin08t2:109": "Vaḷañjantassa bhikkhussa, na doso koci vijjati.",
  "tika-vin08t2:110": "‘‘Vaṭṭā vā caturassā vā, aṭṭhaṁsā vāpi añjanī;",
  "tika-vin08t2:111": "Vaṭṭatevāti niddiṭṭhā, vaṇṇamaṭṭhā na vaṭṭati.",
  "tika-vin08t2:112": "‘‘Tathāñjanisalākāpi, añjanithavikāya ca;",
  "tika-vin08t2:113": "Nānāvaṇṇehi suttehi, cittakammaṁ na vaṭṭati.",
  "tika-vin08t2:114": "‘‘Ekavaṇṇena suttena, sipāṭiṁ yena kenaci;",
  "tika-vin08t2:115": "Yaṁ kiñci pana sibbetvā, vaḷañjantassa vaṭṭatī’’ti. –",
  "tika-vin08t2:116": "Āgataṁ.",
  "tika-vin08t2:117": "Taṭṭīkāyampi mālā…pe… cittitāti mālākammalatākammehi ca migapakkhirūpādinānārūpehi ca vicittitā. Janarañjanīti bālajanapalobhinī. Aṭṭhaṁsā vāpīti ettha api-saddena soḷasaṁsādīnaṁ gahaṇaṁ. Vaṇṇamaṭṭhāti mālākammādivaṇṇamaṭṭhā. Añjanīsalākāpi tathā vaṇṇamaṭṭhā na vaṭṭatīti yojanā. Añjanīthavikāya ca nānāvaṇṇehi suttehi cittakammaṁ na vaṭṭatīti pāṭho yujjati, ‘‘thavikāpi vā’’ti pāṭho dissati, so na gahetabbo. ‘‘Pītādinā yena kenaci ekavaṇṇena suttena pilotikādimayaṁ kiñcipi sipāṭikaṁ sibbetvā vaḷañjantassa vaṭṭatīti yojanā’’ti āgataṁ.",
  "tika-vin08t2:118": "12.Ārakaṇṭakādīsu ārakaṇṭaketi potthakādiabhisaṅkharaṇatthaṁ kate dīghamukhasatthake. Bhamakārānaṁ dāruādilikhanasatthakanti keci. Vaṭṭamaṇikanti vaṭṭaṁ katvā uṭṭhāpetabbabubbuḷakaṁ. Aññanti iminā piḷakādiṁ saṅgaṇhāti. Pipphaliketi yaṁ kiñci chedanake khuddakasatthe. Maṇikanti ekavaṭṭamaṇi. Piḷakanti sāsapamattikāmuttarājisadisā bahuvaṭṭalekhā. Imasmiṁ adhikāre avuttattā lekhaniyaṁ yaṁ kiñci vaṇṇamaṭṭhaṁ vaṭṭatīti vadanti. Vajirabuddhiṭīkāyaṁ pana ‘‘kuñcikāya senāsanaparikkhārattā suvaṇṇarūpiyamayāpi vaṭṭatīti chāyā dissati. ‘Kuñcikāya vaṇṇamaṭṭhakammaṁ na vaṭṭatī’ti (pārā. aṭṭha. 1.85) vacanato aññe kappiyalohādimayāva kuñcikā kappanti pariharaṇīyaparikkhārattā’’ti vuttaṁ. Ārakaṇṭako potthakādikaraṇasatthakajāti, āmaṇḍasārako āmalakaphalamayoti vadanti.",
  "tika-vin08t2:119": "Valitakanti nakhacchedanakāle daḷhaggahaṇatthaṁ valiyuttameva karonti. Tasmā taṁ vaṭṭatīti iminā aññampi vikāraṁ daḷhīkammādiatthāya karonti, na vaṇṇamaṭṭhatthāya, taṁ vaṭṭatīti dīpitaṁ, tena ca kattaradaṇḍakoṭiyaṁ aññamaññaṁ saṅghaṭṭanena saddaniccharaṇatthāya katavalayādikaṁ avuttampi yato upapannaṁ hoti. Ettha ca daḷhīkammādīti ādi-saddena parissayavinodanādiṁ saṅgaṇhāti, tena kattarayaṭṭhikoṭiyaṁ katavalayānaṁ aññamaññasaṅghaṭṭanena saddaniccharaṇaṁ dīghajātikādiparissayavinodanatthaṁ hoti, tasmā vaṭṭatīti dīpeti. Tenāha ācariyavaro –",
  "tika-vin08t2:120": "‘‘Maṇikaṁ piḷakaṁ vāpi, pipphale ārakaṇṭake;",
  "tika-vin08t2:121": "Ṭhapetuṁ pana yaṁ kiñci, na ca vaṭṭati bhikkhuno.",
  "tika-vin08t2:122": "‘‘Daṇḍakepi pariccheda-lekhāmattaṁ tu vaṭṭati;",
  "tika-vin08t2:123": "Valitvā ca nakhacchedaṁ, karontīti hi vaṭṭatī’’ti.",
  "tika-vin08t2:124": "Tassa vaṇṇanāyampi maṇikanti thūlabubbuḷaṁ. Pīḷakanti sukhumabubbuḷaṁ. Pipphaleti vatthacchedanasatthe. Ārakaṇṭaketi pattadhāravalayānaṁ vijjhanakaṇṭake. Ṭhapetunti uṭṭhāpetuṁ. Yaṁ kiñcīti sesavaṇṇamaṭṭhampi ca. Daṇḍaketi pipphalidaṇḍake. Yathāha ‘‘pipphalikepi maṇikaṁ vā piḷakaṁ vā yaṁ kiñci ṭhapetuṁ na vaṭṭati, daṇḍake pana paricchedalekhā vaṭṭatī’’ti. Paricchedalekhāmattanti āṇibandhanaṭṭhānaṁ patvā paricchindanatthaṁ ekāva lekhā vaṭṭatīti. Valitvāti ubhayakoṭimukhaṁ katvā majjhe valiyo gāhetvā nakhacchedaṁ yasmā karonti, tasmā vaṭṭatīti yojanāti āgatā.",
  "tika-vin08t2:125": "Uttarāraṇiyaṁ maṇḍalanti uttarāraṇiyā pavesanatthaṁ āvāṭamaṇḍalaṁ hoti. Dantakaṭṭhacchedanavāsiyaṁ ujukameva bandhitunti sambandho. Ettha ca ujukamevāti iminā vaṅkaṁ katvā bandhituṁ na vaṭṭatīti dasseti, teneva añjaniyampi tathā dassitaṁ. Ubhosu passesu ekapasse vāti vacanaseso, vāsidaṇḍassa ubhosu passesu daṇḍakoṭīnaṁ acalanatthaṁ bandhitunti attho. Kappiyalohena caturassaṁ vā aṭṭhaṁsaṁ vā kātuṁ vaṭṭatīti yojanā.",
  "tika-vin08t2:126": "13.Āmaṇḍasāraketi āmalakaphalāni pisitvā tena kakkena katatelabhājane. Tattha kira pakkhittaṁ telaṁ sītaṁ hoti. Tathā hi vuttaṁ ācariyena –",
  "tika-vin08t2:127": "‘‘Uttarāraṇiyaṁ vāpi, dhanuke pelladaṇḍake;",
  "tika-vin08t2:128": "Mālākammādi yaṁ kiñci, vaṇṇamaṭṭhaṁ na vaṭṭati.",
  "tika-vin08t2:129": "‘‘Saṇḍāse dantakaṭṭhānaṁ, tathā chedanavāsiyā;",
  "tika-vin08t2:130": "Dvīsu passesu lohena, bandhituṁ pana vaṭṭati.",
  "tika-vin08t2:131": "‘‘Tathā kattaradaṇḍepi, cittakammaṁ na vaṭṭati;",
  "tika-vin08t2:132": "Vaṭṭalekhāva vaṭṭanti, ekā vā dvepi heṭṭhato.",
  "tika-vin08t2:133": "‘‘Visāṇe nāḷiyaṁ vāpi, tathevāmaṇḍasārake;",
  "tika-vin08t2:134": "Telabhājanake sabbaṁ, vaṇṇamaṭṭhaṁ tu vaṭṭatī’’ti.",
  "tika-vin08t2:135": "Ṭīkāyampi araṇisahite bhantakiccakaro daṇḍo uttarāraṇī nāma. Vāpīti pi-saddena adharāraṇiṁ saṅgaṇhāti. Udukkhaladaṇḍassetaṁ adhivacanaṁ. Añchanakayantadhanu dhanukaṁ nāma. Musalamatthakapīḷanadaṇḍako pelladaṇḍako nāma. Saṇḍāseti aggisaṇḍāse. Dantakaṭṭhānaṁ chedanavāsiyā tathā yaṁ kiñci vaṇṇamaṭṭhaṁ na vaṭṭatīti sambandho. Dvīsu passesūti vāsiyā ubhosu passesu. Lohenāti kappiyalohena. Bandhituṁ vaṭṭatīti ujukameva vā caturassaṁ vā aṭṭhaṁsaṁ vā bandhituṁ vaṭṭati. Saṇḍāseti aggisaṇḍāseti nissandehe vuttaṁ. Aṭṭhakathāyaṁ panettha sūcisaṇḍāso dassito . Heṭṭhāti heṭṭhā ayopaṭṭavalaye. ‘‘Upari ahicchattakamakuḷamatta’’nti aṭṭhakathāyaṁ vuttaṁ. Visāṇeti telāsiñcanakagavayamahiṁsādisiṅge. Nāḷiyaṁ vāpīti veḷunāḷikādināḷiyaṁ. Api-saddena alābuṁ saṅgaṇhāti. Āmaṇḍasāraketi āmalakacuṇṇamayatelaghaṭe . Telabhājanaketi vuttappakāreyeva telabhājane. Sabbaṁ vaṇṇamaṭṭhaṁ vaṭṭatīti pumitthirūparahitaṁ mālākammādi sabbaṁ vaṇṇamaṭṭhaṁ vaṭṭatīti āgataṁ.",
  "tika-vin08t2:136": "Bhūmattharaṇeti kaṭasārādimaye parikammakatāya bhūmiyā attharitabbaattharaṇe. Pānīyaghaṭeti iminā sabbabhājane saṅgaṇhāti. Sabbaṁ…pe… vaṭṭatīti yathāvuttesu mañcādīsu itthipurisarūpampi vaṭṭati. Telabhājanesuyeva itthipurisarūpānaṁ paṭikkhipitattā telabhājanena saha agaṇetvā visuṁ mañcādīnaṁ gahitattā cāti vadanti. Kiñcāpi vadanti, etesaṁ pana mañcādīnaṁ hatthena āmasitabbabhaṇḍattā itthirūpamettha na vaṭṭatīti gahetabbaṁ. Vajirabuddhiṭīkāyaṁ (vajira. ṭī. pārājika 85) pana ‘‘tālavaṇṭabījaniādīsu vaṇṇamaṭṭhakammaṁ vaṭṭatī’’ti vuttaṁ. Kiñcāpi tāni kuñcikā viya pariharaṇīyāni, atha kho uccāvacāni na dhāretabbānīti paṭikkhepābhāvato vuttaṁ. Kevalañhi tāni ‘‘anujānāmi bhikkhave vidhūpanañca tālavaṇṭañcā’’tiādinā vuttāni. Gaṇṭhipade pana ‘‘telabhājanesu vaṇṇamaṭṭhakammaṁ vaṭṭati, senāsanaparikkhārattā vutta’’nti vuttaṁ. Ācariyabuddhadattattherenapi vuttameva –",
  "tika-vin08t2:137": "‘‘Pānīyassa uḷuṅkepi, doṇiyaṁ rajanassapi;",
  "tika-vin08t2:138": "Ghaṭe phalakapīṭhepi, valayādhārakādike.",
  "tika-vin08t2:139": "‘‘Tathā pattapidhāne ca, tālavaṇṭe ca bījane;",
  "tika-vin08t2:140": "Pādapuñchaniyaṁ vāpi, sammuñjaniyameva ca.",
  "tika-vin08t2:141": "‘‘Mañce bhūmatthare pīṭhe, bhisibimbohanesu ca;",
  "tika-vin08t2:142": "Mālākammādikaṁ cittaṁ, sabbameva ca vaṭṭatī’’ti.",
  "tika-vin08t2:143": "14. Evaṁ samaṇaparikkhāresu kappiyākappiyaṁ kathetvā idāni senāsane kathetuṁ ‘‘senāsane panā’’tyādimāha. Ettha pana-saddo visesajotako. Tena sabbaratanamayampi vaṇṇamaṭṭhakammaṁ vaṭṭati, kimaṅgaṁ pana aññavaṇṇamaṭṭhakammanti atthaṁ joteti. Yadi evaṁ kismiñci paṭisedhetabbe santepi tathā vattabbaṁ siyāti āha ‘‘senāsane kiñci paṭisedhetabbaṁ natthī’’ti. Vuttampi cetaṁ ācariyabuddhadattattherena –",
  "tika-vin08t2:144": "‘‘Nānāmaṇimayatthambha-kavāṭadvārabhittikaṁ ;",
  "tika-vin08t2:145": "Senāsanamanuññātaṁ, kā kathā vaṇṇamaṭṭhake.",
  "tika-vin08t2:146": "‘‘Sovaṇṇiyaṁ dvārakavāṭabaddhaṁ;",
  "tika-vin08t2:147": "Suvaṇṇanānāmaṇibhittibhūmiṁ;",
  "tika-vin08t2:148": "Na kiñci ekampi nisedhanīyaṁ;",
  "tika-vin08t2:149": "Senāsanaṁ vaṭṭati sabbamevā’’ti.",
  "tika-vin08t2:150": "Samantapāsādikāyampi paṭhamasaṅghādisesavaṇṇanāyaṁ (pārā. aṭṭha. 2.281) ‘‘senāsanaparibhogo pana sabbakappiyo, tasmā jātarūparajatamayā sabbepi senāsanaparikkhārā āmāsā. Bhikkhūnaṁ dhammavinayavaṇṇanaṭṭhāne ratanamaṇḍape karonti phalikatthambhe ratanadāmapaṭimaṇḍite. Tattha sabbupakaraṇāni bhikkhūnaṁ paṭijaggituṁ vaṭṭantī’’ti āgataṁ. Tassā vaṇṇanāyaṁ pana vimativinodaniyaṁ (vi. vi. ṭī. 1.281) ‘‘sabbakappiyoti yathāvuttasuvaṇṇādimayānaṁ senāsanaparikkhārānaṁ āmasanagopanādivasena paribhogo sabbathā kappiyoti adhippāyo. Tenāha ‘tasmā’tiādi. ‘Bhikkhūnaṁ dhammavinayavaṇṇanaṭṭhāne’ti vuttattā saṅghikameva suvaṇṇamayaṁ senāsanaṁ senāsanaparikkhārā ca vaṭṭanti, na puggalikānīti veditabba’’nti vaṇṇitaṁ.",
  "tika-vin08t2:151": "Senāsanakkhandhakavaṇṇanāyampi samantapāsādikāyaṁ (cūḷava. aṭṭha. 320) ‘sabbaṁ pāsādaparibhoganti suvaṇṇarajatādivicitrāni kavāṭāni mañcapīṭhāni tālavaṇṭāni suvaṇṇarajatamayapānīyaghaṭapānīyasarāvāni yaṁ kiñci cittakammakataṁ, sabbaṁ vaṭṭati. Pāsādassa dāsidāsaṁ khettaṁ vatthuṁ gomahiṁsaṁ demāti vadanti, pāṭekkaṁ gahaṇakiccaṁ natthi, pāsāde paṭiggahite paṭiggahitameva hoti. Gonakādīni saṅghikavihāre vā puggalikavihāre vā mañcapīṭhesu attharitvā paribhuñjituṁ na vaṭṭanti, dhammāsane pana gihivikatanīhārena labbhanti, tatrāpi nipajjituṁ na vaṭṭatī’’ti āgataṁ. Tassā vaṇṇanāyaṁ pana vimativinodaniyaṁ (vi. vi. ṭī. cūḷavagga 2.320) ‘‘suvaṇṇarajatādivicitrānīti saṅghikasenāsanaṁ sandhāya vuttaṁ, puggalikaṁ pana suvaṇṇādivicitraṁ bhikkhussa sampaṭicchitumeva na vaṭṭati ‘na tvevāhaṁ bhikkhave kenaci pariyāyena jātarūparajataṁ sāditabba’nti (mahāva. 299) vuttattā, tenevettha aṭṭhakathāyaṁ ‘saṅghikavihāre vā puggalikavihāre vā’ti na vuttaṁ, gonakādiakappiyabhaṇḍavisayeva evaṁ vuttaṁ, ekabhikkhussapi tesaṁ gahaṇe dosābhāvā’’ti vaṇṇitaṁ.",
  "tika-vin08t2:152": "Tasmiṁyeva khandhake aṭṭhakathāyaṁ (cūḷava. aṭṭha. 321) ‘‘sacepi rājarājamahāmattādayo ekappahāreneva mañcasataṁ vā mañcasahassaṁ vā denti, sabbe kappiyamañcā sampaṭicchitabbā, sampaṭicchitvā vuḍḍhapaṭipāṭiyā saṅghikaparibhogena paribhuñjathāti dātabbā, puggalikavasena na dātabbā’’ti āgataṁ. Tassā vaṇṇanāyaṁyeva vimativinodaniyaṁ ‘‘kappiyamañcā sampaṭicchitabbāti iminā suvaṇṇādivicittaṁ akappiyamañcaṁ ‘saṅghassā’ti vuttepi sampaṭicchituṁ na vaṭṭatīti dasseti, ‘vihārassa demā’ti vutte saṅghasseva vaṭṭati, na puggalassa khettādi viyāti daṭṭhabba’’nti vaṇṇitaṁ, tasmā bhagavato āṇaṁ sampaṭicchantehi lajjipesalabahussutasikkhākāmabhūtehi bhikkhūhi suṭṭhu manasikātabbamidaṁ ṭhānaṁ.",
  "tika-vin08t2:153": "Nanu ca senāsane viruddhasenāsanaṁ nāma paṭisedhetabbaṁ atthi, atha kasmā ‘‘senāsane kiñci paṭisedhetabbaṁ natthī’’ti vuttanti codanaṁ sandhāyāha ‘‘aññatra viruddhasenāsanā’’ti. Tassattho – viruddhasenāsanā viruddhasenāsanaṁ aññatra ṭhapetvā aññaṁ vaṇṇamaṭṭhakammādikammaṁ sandhāya senāsane kiñci paṭisedhetabbaṁ natthīti vuttaṁ, na tadabhāvoti. Yadi evaṁ taṁ viruddhasenāsanaṁ ācariyena vattabbaṁ, katamaṁ viruddhasenāsanaṁ nāmāti pucchāyamāha ‘‘viruddha…pe… vuccatī’’ti. Tattha aññesanti sīmassāmikānaṁ. Rājavallabhehīti lajjipesalānaṁ uposathādiantarāyakarā alajjino bhinnaladdhikā ca bhikkhū adhippetā tehi saha uposathādikaraṇāyogato. Tena ca ‘‘sīmāyā’’ti vuttaṁ. Tesaṁ lajjiparisāti tesaṁ sīmassāmikānaṁ anubalaṁ dātuṁ samatthā lajjiparisā. Bhikkhūhi katanti yaṁ alajjīnaṁ senāsanabhedanādikaṁ lajjibhikkhūhi kataṁ, taṁ sabbaṁ sukatameva alajjiniggahatthāya pavattetabbato.",
  "tika-vin08t2:154": "Ettha ca siyā – ‘‘aññesaṁ sīmāyā’’ti aṭṭhakathāyaṁ vuttaṁ, sīmā nāma bahuvidhā, katarasīmaṁ sandhāyāti? Baddhasīmaṁ sandhāyāti daṭṭhabbaṁ. Kathaṁ viññāyatīti ce? ‘‘Mā amhākaṁ uposathapavāraṇānaṁ antarāyamakatthā’’ti aṭṭhakathāyameva vuttattā, sāratthadīpaniyampi (sārattha.ṭī. 2.85) ‘‘uposathapavāraṇānaṁ antarāyakarā alajjino rājakulūpakā vuccantī’’ti vuttattā, uposathādivinayakammakhettabhūtāya eva sīmāya idha adhippetattā . Yadi evaṁ gāmasīmasattabbhantarasīmaudakukkhepasīmāyopi taṁkhettabhūtā eva, tasmā tāpi sandhāyāti vattabbanti? Na vattabbaṁ tāsaṁ abaddhasīmattā, na te tāsaṁ sāmikā, baddhasīmāyeva bhikkhūnaṁ kiriyāya siddhattā tāsaṁyeva te sāmikā. Tena vuttaṁ ‘‘yaṁ pana sīmassāmikehi bhikkhūhī’’ti. Yaṁ pana vadanti ‘‘upacārasīmāpi taṁkhettabhūtā’’ti, taṁ na gahetabbaṁ, tassā tadakkhettabhāvaṁ upari sīmāvinicchayakathādīsu (vi. saṅga. aṭṭha. 156 ādayo) kathayissāma. Apica gāmasīmāya aññesaṁ senāsanakaraṇassa paṭisedhitumayuttattā sattabbhantaraudakukkhepasīmānañca sabbadā atiṭṭhanato baddhasīmāyeva adhippetāti viññāyatīti.",
  "tika-vin08t2:155": "Chindāpeyya vā bhindāpeyya vā, anupavajjoti idaṁ sabbamattikāmayakuṭī viya sabbathā anupayogārahaṁ sandhāya vuttaṁ. Yaṁ pana pañcavaṇṇasuttehi vinaddhachattādikaṁ, tattha akappiyabhāgova chinditabbo, na tadavaseso, tassa kappiyattāti chindanto upavajjova hoti. Teneva vuttaṁ ‘‘ghaṭakampi vāḷarūpampi chinditvā dhāretabba’’ntiādi.",
  "tika-vin08t2:156": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t2:157": "Parikkhāravinicchayakathālaṅkāro nāma",
  "tika-vin08t2:158": "Dutiyo paricchedo."
}