{
  "tika-s0401t10:0": "13. Ekapuggalavaggavaṇṇanā",
  "tika-s0401t10:1": "170.Ekapuggalassāti ekapuggalavaggassa. Tenāha – ‘‘paṭhame’’ti. Ekoti gaṇanaparicchedo, tato eva dutiyādipaṭikkhepattho. Padhānāsahāyatthopi ekasaddo hotīti tannivattanatthaṁ ‘‘gaṇanaparicchedo’’ti āha. Sammutiyā desanā sammutidesanā. Paramatthassa desanā paramatthadesanā. Tatthāti sammutiparamatthadesanāsu, na sammutiparamatthesu. Tenāha – ‘‘evarūpā sammutidesanā, evarūpā paramatthadesanā’’ti. Tatridaṁ sammutiparamatthānaṁ lakkhaṇaṁ – yasmiṁ bhinne, buddhiyā vā avayavavinibbhoge kate na taṁsamaññā, sā ghaṭapaṭādippabhedā sammuti, tabbipariyāyena paramatthā. Na hi kakkhaḷaphusanādisabhāve so nayo labbhati. Tattha rūpādidhammasamūhaṁ santānavasena pavattamānaṁ upādāya puggalavohāroti puggaloti sammutidesanā. Sesapadesupi eseva nayo. Uppādavayavanto sabhāvadhammā na niccāti aniccāti āha – ‘‘aniccanti paramatthadesanā’’ti. Esa nayo sesapadesupi. Nanu khandhadesanāpi sammutidesanāva. Rāsaṭṭho vā hi khandhaṭṭho koṭṭhāsaṭṭho vāti? Saccametaṁ, ayaṁ pana khandhasamaññā phassādīsu pavattatajjāpaññatti viya paramatthasannissayā tassa āsannatarā, puggalasamaññādayo viya na dūreti paramatthasaṅgahā vuttā. Khandhasīsena vā tadupādānasabhāvadhammā eva gahitā. Nanu ca sabhāvadhammā sabbepi sammutimukheneva desanaṁ ārohanti, na samukhenāti sabbāpi desanā sammutidesanāva siyāti? Nayidamevaṁ, desetabbadhammavibhāgena desanāvibhāgassa adhippetattā. Na hi saddo kenaci pavattinimittena vinā atthaṁ pakāsetīti.",
  "tika-s0401t10:2": "Sammutivasenadesanaṁ sutvāti ‘‘idhekacco puggalo attantapo hoti attaparitāpānuyogamanuyutto’’tiādinā (pu. pa. 174) sammutimukhena pavattitadesanaṁ sutamayañāṇuppādavasena sutvā. Atthaṁ paṭivijjhitvāti tadanusārena catusaccasaṅkhātaṁ atthaṁ saha vipassanāya maggapaññāya paṭivijjhitvā. Mohaṁ pahāyāti tadekaṭṭhakilesehi saddhiṁ anavasesaṁ mohaṁ pajahitvā. Visesanti aggaphalanibbānasaṅkhātaṁ visesaṁ. Tesanti tādisānaṁ veneyyānaṁ. Paramatthavasenāti ‘‘pañcimāni, bhikkhave, indriyānī’’tiādinā (saṁ. ni. 5.471-476 ādayo) paramatthadhammavasena. Sesaṁ anantaranaye vuttasadisameva.",
  "tika-s0401t10:3": "Tatrāti tassaṁ sammutivasena paramatthavasena ca desanāyaṁ. Desabhāsākusaloti nānādesabhāsāsu kusalo. Tiṇṇaṁ vedānanti nidassanamattaṁ, tiṇṇaṁ vedānaṁ sippuggahaṇaṭṭhānānampīti adhippāyo. Teneva sippuggahaṇaṁ parato vakkhati. Sippāni vā vijjāṭṭhānabhāvena vedantogadhāni katvā ‘‘tiṇṇaṁ vedāna’’nti vuttaṁ. Kathetabbabhāvena ṭhitāni, na katthaci sannicitabhāvenāti vedānampi kathetabbabhāveneva ṭhānaṁ dīpento ‘‘guhā tīṇi nihitā na gayhantī’’tiādimicchāvādaṁ paṭikkhipati. Nānāvidhā desabhāsā etesanti nānādesabhāsā.",
  "tika-s0401t10:4": "Paramo uttamo attho paramattho, dhammānaṁ yathābhūtasabhāvo. Lokasaṅketamattasiddhā sammuti. Yadi evaṁ kathaṁ sammutikathāya saccatāti āha – ‘‘lokasammutikāraṇā’’ti, lokasamaññaṁ nissāya pavattanatoti attho. Lokasamaññā hi abhinivesena viññeyyā, nāññāpanā ekaccassa sutassa sāvanā viya na musā anatidhāvitabbato tassā. Tenāha bhagavā – ‘‘janapadaniruttiṁ nābhiniveseyya, samaññaṁ nātidhāvaye’’ti. Dhammānanti sabhāvadhammānaṁ. Bhūtakāraṇāti yathābhūtakāraṇā yathābhūtaṁ nissāya pavattanato. Sammutiṁ voharantassāti ‘‘puggalo, satto’’tiādinā lokasamaññaṁ kathentassa.",
  "tika-s0401t10:5": "Hirottappadīpanatthanti lokapālanakicce hirottappadhamme kiccato pakāsetuṁ. Tesañhi kiccaṁ sattasantāne eva pākaṭaṁ hotīti puggalādhiṭṭhānāya kathāya taṁ vattabbaṁ. Esa nayo sesesupi. Yasmiñhi cittuppāde kammaṁ uppannaṁ, taṁsantāne eva tassa phalassa uppatti kammassakatā. Evañhi kataviññāṇanāso akatāgamo ca natthīti sā puggalādhiṭṭhānāya eva desanāya dīpetabbā. Tehi sattehi kātabbapuññakiriyā paccattapurisakāro. Sopi santānavasena niṭṭhapetabbato puggalādhiṭṭhānāya eva kathāya dīpetabbo. Ānantariyadīpanatthanti cutianantaraṁ phalaṁ anantaraṁ nāma, tasmiṁ anantare niyuttāni taṁnibbattanena anantarakaraṇasīlāni, anantarakaraṇapayojanāni vāti ānantariyāni, mātughātādīni, tesaṁ dīpanatthaṁ. Tānipi hi santānavasena niṭṭhapetabbato ‘‘mātaraṁ jīvitā voropetī’’tiādinā (paṭṭhā. 1.1.423) puggalādhiṭṭhānāya eva kathāya dīpetabbāni, tathā ‘‘so mettāsahagatena cetasā ekaṁ disaṁ pharitvā viharatī’’tiādinā (dī. ni. 1.556; 3.308; ma. ni. 1.77; 2.309; 3.230; vibha. 642-643) ‘‘so anekavihitaṁ pubbenivāsaṁ anussarati ekampi jāti’’ntiādinā (dī. ni. 1.244-245; ma. ni. 1.148, 384, 431; pārā. 12), ‘‘atthi dakkhiṇā dāyakato visujjhati, no paṭiggāhakato’’tiādinā (ma. ni. 3.381) ca pavattā brahmavihārapubbenivāsadakkhiṇāvisuddhikathā puggalādhiṭṭhānā eva katvā dīpetabbā sattasantānavisayattā. ‘‘Aṭṭha purisapuggalā (saṁ. ni. 1.249) na samayavimutto puggalo’’tiādinā (pu. pa. 2) ca paramatthakathaṁ kathentopi lokasammutiyā appahānatthaṁ puggalakathaṁ katheti. Etena vuttāvasesāya kathāya puggalādhiṭṭhānabhāve payojanaṁ sāmaññavasena saṅgahitanti daṭṭhabbaṁ. Kāmañcetaṁ sabbaṁ apariññātavatthukānaṁ vasena vuttaṁ, pariññātavatthukānampi pana evaṁ desanā sukhāvahā hoti.",
  "tika-s0401t10:6": "Ekapuggaloti visiṭṭhasamācārāpassayavirahito ekapuggalo. Buddhānañhi sīlādiguṇena sadevake loke visiṭṭho nāma koci natthi, tathā sadisopi samānakāle. Tenāha – ‘‘na imasmiṁ loke parasmiṁ vā pana buddhena seṭṭho sadiso ca vijjatī’’ti (vi. va. 1047; kathā. 799), tasmā sadisopi koci natthi. Hīnopi apassayabhūto nattheva. Tena vuttaṁ – ‘‘visiṭṭhasamācārāpassayavirahito ekapuggalo’’ti. Ye ca sīlādiguṇehi natthi etesaṁ samāti asamā, purimakā sammāsambuddhā. Tehi samo majjhe bhinnasuvaṇṇanekkhaṁ viya nibbisiṭṭhoti asamasamaṭṭhenapi ekapuggalo aññassa tādisassa abhāvā. Tena vuttaṁ – ‘‘asadisaṭṭhenā’’tiādi.",
  "tika-s0401t10:7": "Sattaloko adhippeto sattanikāye uppajjanato. Manussaloke eva uppajjati devabrahmalokānaṁ buddhānaṁ uppattiyā anokāsabhāvato. Kāmadevaloke tāva nuppajjati brahmacariyavāsassa aṭṭhānabhāvato tathā anacchariyabhāvato. Acchariyadhammā hi buddhā bhagavanto. Tesaṁ sā acchariyadhammatā devattabhāve ṭhitānaṁ loke na pākaṭā hoti yathā manussabhūtānaṁ. Devabhūte hi sammāsambuddhe dissamānaṁ buddhānubhāvaṁ devānubhāvatova loke dahati, na buddhānubhāvato. Tathā sati ‘‘ayaṁ sammāsambuddho’’ti nādhimuccati na sampasīdati, issarakuttaggāhaṁ na vissajjeti, devattabhāvassa ca cirakālāvaṭṭhānato ekaccasassatavādato na parimuccati. Brahmaloke nuppajjatīti etthāpi eseva nayo. Sattānaṁ tādisaggāhavinimocanatthañhi buddhā bhagavanto manussasugatiyaṁyeva uppajjanti, na devasugatiyaṁ. Yasmā imaṁ cakkavāḷaṁ majjhe katvā iminā saddhiṁ cakkavāḷānaṁ dasasahassasseva jātikkhettabhāvo dīpito ito aññassa buddhānaṁ uppattiṭṭhānassa tepiṭake buddhavacane āgataṭṭhānassa abhāvato. Tasmā vuttaṁ – ‘‘imasmiṁyeva cakkavāḷe uppajjatī’’ti.",
  "tika-s0401t10:8": "Idha uppajjantopi kasmā jambudīpe eva uppajjati, na sesadīpesūti? Keci tāva āhu – ‘‘yasmā pathaviyā nābhibhūtā buddhabhāvasahā acalaṭṭhānabhūtā bodhimaṇḍabhūmi jambudīpe eva , tasmā jambudīpe eva uppajjatī’’ti. Eteneva ‘‘tattha majjhimadese eva uppajjatī’’ti etampi saṁvaṇṇitanti daṭṭhabbaṁ tathā itaresampi avijahitaṭṭhānānaṁ tattheva labbhanato. Yasmā purimabuddhānaṁ mahābodhisattānaṁ paccekabuddhānañca nibbattiyā sāvakabodhisattānaṁ sāvakabodhiyā abhinīhāro sāvakapāramiyā sambharaṇaparipācanañca buddhakkhettabhūte imasmiṁyeva cakkavāḷe jambudīpe eva ijjhati, na aññattha. Veneyyajanavinayanattho ca buddhuppādo, tasmā aggasāvakamahāsāvakādiveneyyavisesāpekkhāya imasmiṁ jambudīpe eva buddhā nibbattanti, na sesadīpesu. Ayañca nayo sabbabuddhānaṁ āciṇṇasamāciṇṇoti tesaṁ uttamapurisānaṁ tattheva uppatti sampatticakkānaṁ viya aññamaññūpanissayatāya daṭṭhabbā. Tena vuttaṁ – aṭṭhakathāyaṁ ‘‘tīsu dīpesu buddhā na nibbattanti, jambudīpe eva nibbattantīti dīpaṁ passī’’ti (dī. ni. aṭṭha. 2.17; bu. vaṁ. aṭṭha. 27 avidūrenidānakathā).",
  "tika-s0401t10:9": "Ubhayampidaṁ vippakatavacanameva uppādakiriyāya vattamānakālikattā. Uppajjamānoti vā uppajjituṁ samattho. Sattiattho cāyaṁ māna-saddo. Yāvatā hi sāmatthiyena mahābodhisattānaṁ carimabhave uppatti icchitabbā, tatthakena bodhisambhārasambhūtena paripuṇṇena samannāgatoti attho. Bhedoti viseso. Tameva hi tividhaṁ visesaṁ dassetuṁ – ‘‘esa hī’’tiādi vuttaṁ. Aṭṭhaṅgasamannāgatassa mahābhinīhārassa siddhakālato paṭṭhāya mahābodhisatto buddhabhāvāya niyatabhāvappattatāya bodhisambhārapaṭipadaṁ paṭipajjamāno yathāvuttasāmatthiyayogena uppajjamāno nāmāti attho uppādassa ekantikattā. Pariyesantoti vicinanto. Paripakkagate ñāṇeti iminā tato pubbe ñāṇassa aparipakkatāya eva laddhāvasarāya kammapilotiyā vasena bodhisatto tathā mahāpadhānaṁ padahīti dasseti. Arahattaphalakkhaṇe uppanno nāma ‘‘uppanno hotī’’ti vattabbattā. Āgatova nāma hetusampadāya sammadeva nipphannattā.",
  "tika-s0401t10:10": "Hitatthāyāti lokiyalokuttarassa hitassa siddhiyā. Sukhatthāyāti etthāpi eseva nayo. Tassāti tassa sattalokassa. So panāyaṁ sattaloko yena anukkamena dhammābhisamayaṁ pāpuṇi, taṁ teneva anukkamena dassento ‘‘mahābodhimaṇḍe’’tiādimāha. Yāvajjadivasāti ettha ajja-saddena sāsanassa avaṭṭhānakālaṁ vadati. Devamanussānanti ukkaṭṭhaniddesoti dassetuṁ – ‘‘na kevala’’ntiādi vuttaṁ. Etesampīti nāgasupaṇṇādīnampi.",
  "tika-s0401t10:11": "Ayaṁ pucchāti iminā ‘‘katamo’’ti padassa sāmaññato pucchābhāvo dassito, na visesatoti tassa pucchāvisesabhāvañāpanatthaṁ mahāniddese (mahāni. 150) āgatā sabbāpi pucchā atthuddhāranayena dasseti ‘‘pucchā ca nāmesā’’tiādinā. Adiṭṭhaṁ jotīyati etāyāti adiṭṭhajotanā. Diṭṭhaṁ saṁsandīyati etāyāti diṭṭhasaṁsandanā. Saṁsandanañca sākacchāvasena vinicchayakaraṇaṁ. Vimatiṁ chindati etāyāti vimaticchedanā. Anumatiyā pucchā anumatipucchā. ‘‘Taṁ kiṁ maññatha, bhikkhave’’tiādi pucchāya ‘‘kā tumhākaṁ anumatī’’ti anumati pucchitā hoti. Kathetukamyatāpucchāti kathetukamyatāya pucchā. Lakkhaṇanti ñātuṁ icchito yo koci sabhāvo. Aññātanti yena kenaci ñāṇena aññātabhāvamāha. Adiṭṭhanti dassanabhūtena ñāṇena paccakkhaṁ viya adiṭṭhataṁ. Atulitanti ‘‘ettakaṁ eta’’nti tulābhūtena atulitataṁ. Atīritanti tīraṇabhūtena akatañāṇakiriyāsamāpanataṁ. Avibhūtanti ñāṇassa apākaṭabhāvaṁ. Avibhāvitanti ñāṇena apākaṭakatabhāvaṁ.",
  "tika-s0401t10:12": "Yehi guṇavisesehi nimittabhūtehi bhagavati ‘‘tathāgato’’ti ayaṁ samaññā pavattā, taṁdassanatthaṁ ‘‘aṭṭhahi kāraṇehi bhagavā tathāgato’’tiādi vuttaṁ. Guṇavisesanemittikāneva hi bhagavato sabbāni nāmāni. Yathāha –",
  "tika-s0401t10:13": "‘‘Asaṅkhyeyyāni nāmāni, saguṇena mahesino;",
  "tika-s0401t10:14": "Guṇena nāmamuddheyyaṁ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 1.1.76);",
  "tika-s0401t10:15": "Tathā āgatoti ettha ākāraniyamanavasena opammasampaṭipādanattho tathā-saddo. Sāmaññajotanāpi hi visese avatiṭṭhatīti. Paṭipadāgamanattho āgata-saddo, na ñāṇagamanattho ‘‘tathalakkhaṇaṁ āgato’’tiādīsu (dī. ni. aṭṭha. 1.7; ma. ni. aṭṭha. 1.12; saṁ. ni. aṭṭha. 2.3.78; a. ni. aṭṭha. 1.1.170; udā. aṭṭha. 18) viya, nāpi kāyagamanattho ‘‘āgato kho mahāsamaṇo, magadhānaṁ giribbaja’’ntiādīsu (mahāva. 63) viya. Tattha yadākāraniyamanavasena opammasampaṭipādanattho tathā-saddo, taṁkaruṇāpadhānattā mahākaruṇāmukhena purimabuddhānaṁ āgamanappaṭipadaṁ udāharaṇavasena sāmaññato dassento yaṁ-taṁ-saddānaṁ ekantasambandhabhāvato ‘‘yathā sabbaloka…pe… āgatā’’ti sādhāraṇato vatvā puna taṁ paṭipadaṁ mahāpadhānasuttādīsu (dī. ni. 2.1 ādayo) sambahulaniddesena supākaṭānaṁ āsannānañca vipassiādīnaṁ channaṁ sammāsambuddhānaṁ vasena nidassento ‘‘yathā vipassī bhagavā’’tiādimāha. Tattha yena abhinīhārenāti manussattaliṅgasampattihetusatthudassanapabbajjāabhiññādiguṇasampattiadhikāracchandānaṁ vasena aṭṭhaṅgasamannāgatena mahāpaṇidhānena. Sabbesañhi buddhānaṁ kāyappaṇidhānaṁ imināva abhinīhārena samijjhatīti. Evaṁ mahābhinīhāravisesena ‘‘tathāgato’’ti padassa atthaṁ dassetvā idāni pāramipūraṇavasena dassetuṁ – ‘‘yathā vipassī bhagavā…pe… kassapo bhagavā dānapāramiṁ pūretvā’’tiādimāha.",
  "tika-s0401t10:16": "Ettha ca suttantikānaṁ mahābodhippaṭipadāya kosallajananatthaṁ kā panetā pāramiyo, kenaṭṭhena pāramiyo, katividhā cetā, ko tāsaṁ kamo, kāni lakkhaṇarasapaccupaṭṭhānapadaṭṭhānāni, ko paccayo, ko saṁkileso, kiṁ vodānaṁ, ko paṭipakkho, kā paṭipatti, ko vibhāgo, ko saṅgaho, ko sampādanūpāyo, kittakena kālena sampādanaṁ, ko ānisaṁso, kiñcetāsaṁ phalanti pāramīsu ayaṁ vitthārakathā veditabbā. Sā panesā icchantena dīghāgamaṭīkāyaṁ (dī. ni. ṭī. 1.7) vuttanayeneva veditabbā, na idha dassitā. Yathāvuttāya paṭipadāya yathāvuttavibhāgānaṁ pāramīnaṁ pūritabhāvaṁ sandhāyāha – ‘‘samatiṁsa pāramiyo pūretvā’’ti.",
  "tika-s0401t10:17": "Satipi mahāpariccāgānaṁ dānapāramibhāve pariccāgavisesabhāvadassanatthañceva sudukkarabhāvadassanatthañca mahāpariccāgehi visuṁ gahaṇaṁ. Tatoyeva ca aṅgapariccāgato visuṁ nayanapariccāgaggahaṇaṁ, pariccāgabhāvasāmaññepi dhanarajjapariccāgato puttadārapariccāgaggahaṇañca kataṁ. Gatapaccāgatikavattasaṅkhātāya pubbabhāgappaṭipadāya saddhiṁ abhiññāsamāpattinipphādanaṁ pubbayogo. Dānādīsuyeva sātisayappaṭipattinipphādanaṁ pubbacariyā, yā vā cariyāpiṭakasaṅgahitā. ‘‘Abhinīhāro pubbayogo, dānādippaṭipatti vā kāyavivekavasena ekacariyā vā pubbacariyā’’ti keci. Dānādīnañceva appicchatādīnañca saṁsāranibbānesu ādīnavānisaṁsānañca vibhāvanavasena sattānaṁ bodhittaye patiṭṭhāpanaparipācanavasena ca pavattā kathā dhammakkhānaṁ. Ñātīnaṁ atthacariyā ñātatthacariyā. Sāpi karuṇāyanavaseneva. Ādi-saddena lokatthacariyādayo saṅgaṇhāti. Kammassakatañāṇavasena anavajjakammāyatanasippāyatanavijjāṭṭhānaparicayavasena khandhāyatanādiparicayavasena lakkhaṇattayatīraṇavasena ca ñāṇacāro buddhicariyā. Sā pana atthato paññāpāramīyeva, ñāṇasambhāradassanatthaṁ visuṁ gahaṇaṁ. Koṭīti pariyanto, ukkaṁsoti attho. Cattāro satipaṭṭhāne bhāvetvāti sambandho. Tattha bhāvetvāti uppādetvā. Brūhetvāti vaḍḍhetvā. Satipaṭṭhānādiggahaṇena āgamanappaṭipadaṁ matthakaṁ pāpetvā dasseti. Vipassanāsahagatā eva vā satipaṭṭhānādayo daṭṭhabbā. Ettha ca ‘‘yena abhinīhārenā’’tiādinā āgamanappaṭipadāya ādiṁ dasseti, ‘‘dānapārami’’ntiādinā majjhaṁ, ‘‘cattāro satipaṭṭhāne’’tiādinā pariyosānanti veditabbaṁ.",
  "tika-s0401t10:18": "Sampatijātoti muhuttajāto nikkhantamatto. Nikkhantamattañhi mahāsattaṁ paṭhamaṁ brahmāno suvaṇṇajālena paṭiggaṇhiṁsu, tesaṁ hatthato cattāro mahārājāno ajinappaveṇiyā, tesaṁ hatthato manussā dukūlacumbaṭakena paṭiggaṇhiṁsu, manussānaṁ hatthato muccitvā pathaviyaṁ patiṭṭhito. Yathāhātiādinā mahāpadānadesanāya vuttavacanaṁ nidasseti. Setamhi chatteti dibbasetacchatte. Anudhāriyamāneti dhāriyamāne. Ettha ca chattaggahaṇeneva khaggādīni pañca kakudhabhaṇḍāni vuttānevāti daṭṭhabbaṁ. Khaggatālavaṇṭamorahatthakavālabījaniuṇhīsapaṭṭāpi hi chattena saha tadā upaṭṭhitā ahesuṁ. Chattādīniyeva ca tadā paññāyiṁsu, na chattādiggāhakā. Sabbā ca disāti dasa disā, nayidaṁ sabbadisāvilokanaṁ sattapadavītihāruttarakālaṁ. Mahāsatto hi manussānaṁ hatthato muccitvā puratthimaṁ disaṁ olokesi, tattha devamanussā gandhamālādīhi pūjayamānā, ‘‘mahāpurisa, idha tumhehi sadisopi natthi, kuto uttaritaro’’ti āhaṁsu. Evaṁ catasso disā catasso anudisā heṭṭhā uparīti sabbā disā anuviloketvā sabbattha attanā sadisaṁ adisvā ‘‘ayaṁ uttarā disā’’ti sattapadavītihārena agamāsi. Āsabhinti uttamaṁ. Aggoti sabbapaṭhamo. Jeṭṭhoti seṭṭhoti ca tasseva vevacanaṁ. Ayamantimā jāti, natthi dāni punabbhavoti imasmiṁ attabhāve pattabbaṁ arahattaṁ byākāsi. ‘‘Anekesaṁ visesādhigamānaṁ pubbanimittabhāvenā’’ti saṁkhittena vuttamatthaṁ ‘‘yañhī’’tiādinā vitthārato dasseti. Tattha etthāti –",
  "tika-s0401t10:19": "‘‘Anekasākhañca sahassamaṇḍalaṁ,",
  "tika-s0401t10:20": "Chattaṁ marū dhārayumantalikkhe;",
  "tika-s0401t10:21": "Suvaṇṇadaṇḍā vītipatanti cāmarā,",
  "tika-s0401t10:22": "Na dissare cāmarachattagāhakā’’ti. (su. ni. 693) –",
  "tika-s0401t10:23": "Imissā gāthāya. Sabbaññutaññāṇameva sabbattha appaṭihatacāratāya anāvaraṇañāṇanti āha – ‘‘sabbaññutānāvaraṇañāṇapaṭilābhassā’’ti. Tathā ayaṁ bhagavāpi gato…pe… pubbanimittabhāvenāti etena abhijātiyaṁ dhammatāvasena uppajjanakavisesā sabbabodhisattānaṁ sādhāraṇāti dasseti. Pāramitānissandā hi teti.",
  "tika-s0401t10:24": "Vikkamīti agamāsi. Marūti devā. Samāti vilokanasamatāya samā sadisiyo. Mahāpuriso hi yathā ekaṁ disaṁ vilokesi, evaṁ sesadisāpi, na katthaci vilokane vibandho tassa ahosīti. Samāti vā viloketuṁ yuttāti attho. Na hi tadā bodhisattassa virūpabībhacchavisamarūpāni viloketuṁ ayuttāni disāsu upaṭṭhahantīti.",
  "tika-s0401t10:25": "‘‘Evaṁ tathā gato’’ti kāyagamanaṭṭhena gatasaddena tathāgatasaddaṁ niddisitvā idāni ñāṇagamanaṭṭhena taṁ dassetuṁ – ‘‘atha vā’’tiādimāha. Tattha nekkhammenāti alobhappadhānena kusalacittuppādena. Kusalā hi dhammā idha nekkhammaṁ, na pabbajjādayo. ‘‘Paṭhamajjhānenā’’ti ca vadanti. Pahāyāti pajahitvā. Gato adhigato, paṭipanno uttarivisesanti attho. Pahāyāti vā pahānahetu, pahānalakkhaṇaṁ vā. Hetulakkhaṇattho hi ayaṁ pahāyasaddo. Kāmacchandādippahānahetukañhi ‘‘gato’’ti ettha vuttaṁ gamanaṁ avabodho, paṭipatti eva vā kāmacchandādippahānena ca lakkhīyati. Esa nayo padāletvātiādīsupi. Abyāpādenāti mettāya. Ālokasaññāyāti vibhūtaṁ katvā manasikaraṇena upaṭṭhitaālokasañjānanena. Avikkhepenāti samādhinā. Dhammavavatthānenāti kusalādidhammānaṁ yāthāvanicchayena. ‘‘Sappaccayanāmarūpavavatthānenā’’tipi vadanti. Evaṁ kāmacchandādinīvaraṇappahānena ‘‘abhijjhaṁ loke pahāyā’’tiādinā (vibha. 508) vuttāya paṭhamajjhānassa pubbabhāgappaṭipadāya bhagavato tathāgatabhāvaṁ dassetvā idāni saha upāyena aṭṭhahi samāpattīhi aṭṭhārasahi ca mahāvipassanāhi taṁ dassetuṁ – ‘‘ñāṇenā’’tiādimāha. Nāmarūpapariggahakaṅkhāvitaraṇānañhi vibandhabhūtassa mohassa dūrīkaraṇena ñātapariññāyaṁ ṭhitassa aniccasaññādayo sijjhanti, tathā jhānasamāpattīsu abhiratinimittena pāmojjena tattha anabhiratiyā vinoditāya jhānādīnaṁ samadhigamoti samāpattivipassanānaṁ arativinodanaavijjāpadālanādiupāyo, uppaṭipāṭiniddeso pana nīvaraṇasabhāvāya avijjāya heṭṭhā nīvaraṇesupi saṅgahadassanatthanti daṭṭhabbo. Samāpattivihārappavesavibandhanena nīvaraṇāni kavāṭasadisānīti āha – ‘‘nīvaraṇakavāṭaṁ ugghāṭetvā’’ti.",
  "tika-s0401t10:26": "‘‘Rattiṁ vitakketvā vicāretvā divā kammante payojetī’’ti (ma. ni. 1.251) vuttaṭṭhāne vitakkavicārā dhūmāyanā adhippetāti āha – ‘‘vitakkavicāradhūma’’nti. Kiñcāpi paṭhamajjhānūpacāreyeva dukkhaṁ, catutthajjhānopacāreyeva ca sukhaṁ pahīyati, atisayappahānaṁ pana sandhāyāha – ‘‘catutthajjhānena sukhadukkhaṁ pahāyā’’ti. Rūpasaññāti saññāsīsena rūpāvacarajjhānāni ceva tadārammaṇāni ca vuttāni. Rūpāvacarajjhānampi hi ‘‘rūpa’’nti vuccati uttarapadalopena ‘‘rūpī rūpāni passatī’’tiādīsu (ma. ni. 2.248; 3.312; dha. sa. 248; paṭi. ma. 1.209). Tassa ārammaṇampi kasiṇarūpaṁ ‘‘rūpa’’nti vuccati purimapadalopena ‘‘bahiddhā rūpāni passati suvaṇṇadubbaṇṇānī’’tiādīsu (dī. ni. 2.173-174; ma. ni. 2.249; dha. sa. 244-245). Tasmā idha rūpe rūpajjhāne taṁsahagatasaññā rūpasaññāti evaṁ saññāsīsena rūpāvacarajjhānāni vuttāni. Rūpaṁ saññā assāti rūpasaññaṁ, rūpassa nāmanti vuttaṁ hoti. Evaṁ pathavīkasiṇādibhedassa tadārammaṇassa cetaṁ adhivacananti veditabbaṁ. Paṭighasaññāti cakkhādīnaṁ vatthūnaṁ rūpādīnaṁ ārammaṇānañca paṭighātena paṭihananena visayivisayasamodhāne samuppannā dvipañcaviññāṇasahagatā saññā paṭighasaññā. Nānattasaññāyoti nānatte gocare pavattā saññā, nānattā vā saññā nānattasaññā, aṭṭha kāmāvacarakusalasaññā, dvādasa akusalasaññā, ekādasa kāmāvacarakusalavipākasaññā, dve akusalavipākasaññā, ekādasa kāmāvacarakiriyasaññāti etāsaṁ catucattālīsasaññānametaṁ adhivacanaṁ. Etā hi yasmā rūpasaññādibhede nānatte nānāsabhāve gocare pavattanti, yasmā ca nānattā nānāsabhāvā aññamaññaṁ asadisā, tasmā ‘‘nānattasaññā’’ti vuccanti.",
  "tika-s0401t10:27": "Aniccassa, aniccanti vā anupassanā aniccānupassanā, tebhūmakadhammānaṁ aniccataṁ gahetvā pavattāya anupassanāyetaṁ nāmaṁ. Niccasaññanti saṅkhatadhamme ‘‘niccā sassatā’’ti pavattaṁ micchāsaññaṁ. Saññāsīsena diṭṭhicittānampi gahaṇaṁ daṭṭhabbaṁ. Esa nayo ito paresupi. Nibbidānupassanāyāti saṅkhāresu nibbijjanākārena pavattāya anupassanāya. Nandinti sappītikataṇhaṁ. Virāgānupassanāyāti saṅkhāresu virajjanākārena pavattāya anupassanāya. Nirodhānupassanāyāti saṅkhārānaṁ nirodhassa anupassanāya. ‘‘Te saṅkhārā nirujjhantiyeva, āyatiṁ samudayavasena na uppajjantī’’ti evaṁ vā anupassanā nirodhānupassanā. Tenevāha – ‘‘nirodhānupassanāya nirodheti, no samudetī’’ti. Muccitukamyatā hi ayaṁ balappattāti. Paṭinissajjanākārena pavattā anupassanā paṭinissaggānupassanā. Paṭisaṅkhā santiṭṭhanā hi ayaṁ. Ādānanti niccādivasena gahaṇaṁ. Santatisamūhakiccārammaṇānaṁ vasena ekattaggahaṇaṁ ghanasaññā. Āyūhanaṁ abhisaṅkharaṇaṁ. Avatthāvisesāpatti vipariṇāmo. Dhuvasaññanti thirabhāvaggahaṇaṁ. Nimittanti samūhādighanavasena sakiccaparicchedatāya ca saṅkhārānaṁ saviggahaggahaṇaṁ. Paṇidhinti rāgādipaṇidhiṁ. Sā panatthato taṇhāvasena saṅkhāresu nanditā. Abhinivesanti attānudiṭṭhiṁ.",
  "tika-s0401t10:28": "Aniccadukkhādivasena sabbadhammatīraṇaṁ adhipaññādhammavipassanā. Sārādānābhinivesanti asāre sāraggahaṇavipallāsaṁ. Issarakuttādivasena loko samuppannoti abhiniveso sammohābhiniveso. Keci pana ‘‘ahosiṁ nu kho ahamatītamaddhānantiādinā pavattasaṁsayāpatti sammohābhiniveso’’ti vadanti. Saṅkhāresu leṇatāṇabhāvaggahaṇaṁ ālayābhiniveso. ‘‘Ālayaratā ālayasammuditā’’ti (dī. ni. 2.64; ma. ni. 1.281; 2.337; saṁ. ni. 1.172; mahāva. 7) vacanato ālayo taṇhā, sāyeva cakkhādīsu rūpādīsu ca abhinivesavasena pavattiyā ālayābhinivesoti keci. ‘‘Evaṁvidhā saṅkhārā paṭinissajjīyantī’’ti pavattaṁ ñāṇaṁ paṭisaṅkhānupassanā. Vaṭṭato vigatattā vivaṭṭaṁ, nibbānaṁ. Tattha ārammaṇakaraṇasaṅkhātena anupassanena pavattiyā vivaṭṭānupassanā, gotrabhū. Saṁyogābhinivesanti saṁyujjanavasena saṅkhāresu abhinivisanaṁ. Diṭṭhekaṭṭheti diṭṭhiyā sahajātekaṭṭhe pahānekaṭṭhe ca. Oḷāriketi uparimaggavajjhe kilese apekkhitvā vuttaṁ, aññathā dassanapahātabbāpi dutiyamaggavajjhehi oḷārikāti. Aṇusahagateti aṇubhūte. Idaṁ heṭṭhimamaggavajjhe apekkhitvā vuttaṁ. Sabbakileseti avasiṭṭhasabbakilese. Na hi paṭhamādimaggehipi pahīnā kilesā puna pahīyantīti.",
  "tika-s0401t10:29": "Kakkhaḷattaṁ kathinabhāvo. Paggharaṇaṁ dravabhāvo. Lokiyavāyunā bhastāya viya yena taṁtaṁkalāpassa uddhumāyanaṁ, thaddhabhāvo vā, taṁ vitthambhanaṁ. Vijjamānepi kalāpantarabhūtānaṁ kalāpantarabhūtehi phuṭṭhabhāve taṁtaṁbhūtavivittatā rūpapariyanto ākāsoti yesaṁ yo paricchedo, tehi so asamphuṭṭhova, aññathā bhūtānaṁ paricchedabhāvo na siyā byāpitabhāvāpattito. Yasmiṁ kalāpe bhūtānaṁ paricchedo, tehi asamphuṭṭhabhāvo asamphuṭṭhalakkhaṇaṁ. Tenāha – bhagavā ākāsadhātuniddese (dha. sa. 637) ‘‘asamphuṭṭho catūhi mahābhūtehī’’ti.",
  "tika-s0401t10:30": "Virodhipaccayasannipāte visadisuppatti ruppanaṁ. Cetanāpadhānattā saṅkhārakkhandhadhammānaṁ cetanāvasenetaṁ vuttaṁ – ‘‘saṅkhārānaṁ abhisaṅkharaṇalakkhaṇa’’nti. Tathā hi suttantabhājanīye saṅkhārakkhandhavibhaṅge (vibha. 92) ‘‘cakkhusamphassajā cetanā’’tiādinā cetanāva vibhattā. Abhisaṅkharalakkhaṇā ca cetanā. Yathāha – ‘‘tattha katamo puññābhisaṅkhāro, kusalā cetanā kāmāvacarā’’tiādi. Pharaṇaṁ savipphārikatā. Assaddhiyeti assaddhiyahetu. Nimittatthe bhummaṁ. Esa nayo kosajjetiādīsu. Vūpasamalakkhaṇanti kāyacittapariḷāhūpasamalakkhaṇaṁ. Līnuddhaccarahite adhicitte pavattamāne paggahaniggahasampahaṁsanesu abyāvaṭatāya ajjhupekkhanaṁ paṭisaṅkhānaṁ pakkhapātupacchedato.",
  "tika-s0401t10:31": "Musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato pariggāhakasabhāvā sammāvācā, siniddhabhāvato sampayuttadhamme sammāvācāpaccayasubhāsitānaṁ sotārañca puggalaṁ pariggaṇhātīti sā pariggahalakkhaṇā. Kāyikakiriyā kiñci kattabbaṁ samuṭṭhāpeti, sayañca samuṭṭhahanaṁ ghaṭanaṁ hotīti sammākammantasaṅkhātā viratīpi samuṭṭhānalakkhaṇā daṭṭhabbā, sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya. Jīvamānassa sattassa, sampayuttadhammānaṁ vā jīvitindriyapavattiyā, ājīvasseva vā suddhi vodānaṁ. ‘‘Saṅkhārā’’ti idha cetanā adhippetāti vuttaṁ – ‘‘saṅkhārānaṁ cetanālakkhaṇa’’nti. Namanaṁ ārammaṇābhimukhabhāvo. Āyatanaṁ pavattanaṁ. Āyatanavasena hi āyasaṅkhātānaṁ cittacetasikānaṁ pavatti. Taṇhāya hetulakkhaṇanti vaṭṭassa janakahetubhāvo, maggassa pana nibbānasampāpakattanti ayametesaṁ viseso.",
  "tika-s0401t10:32": "Tathalakkhaṇaṁ aviparītasabhāvo. Ekaraso aññamaññanātivattanaṁ anūnādhikabhāvo. Yuganaddhā samathavipassanāva. ‘‘Saddhāpaññā paggahāvikkhepā’’tipi vadanti. Khayoti kilesakkhayo maggo. Anuppādapariyosānatāya anuppādo phalaṁ. Passaddhi kilesavūpasamo. Chandassāti kattukāmatāchandassa. Mūlalakkhaṇaṁ patiṭṭhābhāvo. Samuṭṭhānalakkhaṇaṁ ārammaṇappaṭipādakatāya sampayuttadhammānaṁ uppattihetutā. Samodhānaṁ visayādisannipātena gahetabbākāro, yā saṅgatīti vuccati. Samaṁ, saha odahanti anena sampayuttadhammāti vā samodhānaṁ, phasso. Samosaranti sannipatanti etthāti samosaraṇaṁ. Vedanāya vinā appavattamānā sampayuttadhammā vedanānubhavananimittaṁ samosaṭā viya hontīti evaṁ vuttaṁ. Gopānasīnaṁ kūṭaṁ viya sampayuttānaṁ pāmokkhabhāvo pamukhalakkhaṇaṁ. Tato, tesaṁ vā sampayuttadhammānaṁ uttari padhānanti tatuttari. Paññuttarā hi kusalā dhammā. Vimuttiyāti phalassa. Tañhi sīlādiguṇasārassa paramukkaṁsabhāvena sāraṁ. Ayañca lakkhaṇavibhāgo chadhātupañcajhānaṅgādivasena taṁtaṁsuttapadānusārena porāṇaṭṭhakathāyaṁ āgatanayena ca katoti daṭṭhabbaṁ. Tathā hi pubbe vuttopi koci dhammo pariyāyantarappakāsanatthaṁ puna dassito, tato eva ca ‘‘chandamūlakā kusalā dhammā manasikārasamuṭṭhānā phassasamodhānā vedanāsamosaraṇā’’ti, ‘‘paññuttarā kusalā dhammā’’ti, ‘‘vimuttisāramidaṁ brahmacariya’’nti, ‘‘nibbānogadhañhi, āvuso, brahmacariyaṁ nibbānapariyosāna’’nti (saṁ. ni. 5.512) ca suttapadānaṁ vasena ‘‘chandassa mūlalakkhaṇa’’ntiādi vuttaṁ.",
  "tika-s0401t10:33": "Tathadhammānāma cattāri ariyasaccāni aviparītasabhāvattā. Tathāni taṁsabhāvattā, avitathāni amusāsabhāvattā, anaññathāni aññākārarahitattā. Jātipaccayasambhūtasamudāgataṭṭhoti jātipaccayā sambhūtaṁ hutvā sahitassa attano paccayānurūpassa uddhaṁ uddhaṁ āgatabhāvo, anupavattatthoti attho. Atha vā sambhūtaṭṭho ca samudāgataṭṭho ca sambhūtasamudāgataṭṭho, na jātito jarāmaraṇaṁ na hoti, na ca jātiṁ vinā aññato hotīti jātipaccayasambhūtaṭṭho, itthañca jātito samudāgacchatīti jātipaccayasamudāgataṭṭho. Yā yā jāti yathā yathā paccayo hoti, tadanurūpaṁ pātubhāvoti attho. Avijjāya saṅkhārānaṁ paccayaṭṭhoti etthāpi na avijjā saṅkhārānaṁ paccayo na hoti, na ca avijjaṁ vinā saṅkhārā uppajjanti. Yā yā avijjā yesaṁ yesaṁ saṅkhārānaṁ yathā yathā paccayo hoti, ayaṁ avijjāya saṅkhārānaṁ paccayaṭṭho, paccayabhāvoti attho.",
  "tika-s0401t10:34": "Bhagavā taṁ jānāti passatīti sambandho. Tenāti bhagavatā. Taṁ vibhajjamānanti yojetabbaṁ. Tanti rūpāyatanaṁ. Iṭṭhāniṭṭhādīti ādi-saddena majjhattaṁ saṅgaṇhāti, tathā atītānāgatapaccuppannaparittaajjhattabahiddhātadubhayādibhedaṁ. Labbhamānakapadavasenāti ‘‘rūpāyatanaṁ diṭṭhaṁ, saddāyatanaṁ sutaṁ, gandhāyatanaṁ rasāyatanaṁ phoṭṭhabbāyatanaṁ mutaṁ, sabbaṁ rūpaṁ manasā viññāta’’nti (dha. sa. 966) vacanato diṭṭhapadañca viññātapadañca rūpārammaṇe labbhati. Anekehi nāmehīti ‘‘rūpārammaṇaṁ iṭṭhaṁ aniṭṭhaṁ majjhattaṁ parittaṁ atītaṁ anāgataṁ paccuppannaṁ ajjhattaṁ bahiddhā diṭṭhaṁ viññātaṁ rūpaṁ rūpāyatanaṁ rūpadhātu vaṇṇanibhā sanidassanaṁ sappaṭighaṁ nīlaṁ pītaka’’nti evamādīhi anekehi nāmehi. Terasahi vārehīti rūpakaṇḍe āgate terasa niddesavāre sandhāyāha. Dvepaññāsāya nayehīti ekekasmiṁ vāre catunnaṁ catunnaṁ vavatthāpananayānaṁ vasena dvipaññāsāya nayehi. Tathamevāti aviparītadassitāya appaṭivattiyadesanatāya ca tathameva hoti. Jānāmi abbhaññāsinti vattamānātītakālesu ñāṇappavattidassanena anāgatepi ñāṇappavatti vuttāyevāti daṭṭhabbā. Vidita-saddo anāmaṭṭhakālaviseso veditabbo ‘‘diṭṭhaṁ sutaṁ muta’’ntiādīsu (dī. ni. 3.188; ma. ni. 1.7-8; saṁ. ni. 3.208; a. ni. 4.23) viya. Na upaṭṭhāsīti attattaniyavasena na upagañchi . Yathā rūpārammaṇādayo dhammā yaṁsabhāvā yaṁpakārā ca, tathā ne passati jānāti gacchatīti tathāgatoti evaṁ padasambhavo veditabbo. Keci pana ‘‘niruttinayena pisodarādipakkhepena vā dassīsaddassa lopaṁ, āgata-saddassa cāgamaṁ katvā tathāgato’’ti vaṇṇenti.",
  "tika-s0401t10:35": "Yaṁ rattinti yassaṁ rattiyaṁ. Accantasaṁyoge cetaṁ upayogavacanaṁ. Tiṇṇaṁ mārānanti kilesābhisaṅkhāradevaputtasaṅkhātānaṁ tiṇṇaṁ mārānaṁ. Anupavajjanti niddosatāya na upavajjaṁ. Anūnanti pakkhipitabbābhāvena na ūnaṁ. Anadhikanti apanetabbābhāvena na adhikaṁ. Sabbākāraparipuṇṇanti atthabyañjanādisampattiyā sabbākārena paripuṇṇaṁ. No aññathāti ‘‘tathevā’’ti vuttamevatthaṁ byatirekena sampādeti. Tena yadatthaṁ bhāsitaṁ, tadatthanipphādanato yathā bhāsitaṁ bhagavatā, tathevāti aviparītadesanataṁ dasseti. Gadatthoti etena tathaṁ gadatīti tathāgatoti da-kārassa ta-kāraṁ katvā niruttinayena vuttanti dasseti. Tathā gatamassāti tathāgato. Gatanti ca kāyassa vācāya vā pavattīti attho. Tathāti ca vutte yaṁ-taṁ-saddānaṁ abyabhicāritasambandhatāya yathāti ayamattho upaṭṭhitoyeva hoti. Kāyavācākiriyānañca aññamaññānulomena vacanicchāyaṁ kāyassa vācā, vācāya ca kāyo sambandhabhāvena upatiṭṭhatīti imamatthaṁ dassento āha – ‘‘bhagavato hī’’tiādi. Imasmiṁ pana atthe tathāvāditāya tathāgatoti ayampi attho siddho hoti. So pana pubbe pakārantarena dassitoti āha – ‘‘evaṁ tathākāritāya tathāgato’’ti.",
  "tika-s0401t10:36": "Tiriyaṁ aparimāṇāsu lokadhātūsūti etena yadeke ‘‘tiriyaṁ viya upari adho ca santi lokadhātuyo’’ti vadanti, taṁ paṭisedheti. Desanāvilāsoyeva desanāvilāsamayo yathā ‘‘puññamayaṁ dānamaya’’ntiādīsu (dī. ni. 3.305; itivu. 60; netti. 33). Nipātānaṁ vācakasaddasannidhāne tadatthajotanabhāvena pavattanato gata-saddoyeva avagatatthaṁ atītatthañca vadatīti āha – ‘‘gatoti avagato atīto’’ti. Atha vā abhinīhārato paṭṭhāya yāva sambodhi, etthantare mahābodhiyānapaṭipattiyā hānaṭṭhānasaṁkilesanivattīnaṁ abhāvato yathā paṇidhānaṁ, tathā gato abhinīhārānurūpaṁ paṭipannoti tathāgato. Atha vā mahiddhikatāya paṭisambhidānaṁ ukkaṁsādhigamena anāvaraṇañāṇatāya ca katthacipi paṭighātābhāvato yathā ruci, tathā kāyavācācittānaṁ gatāni gamanāni pavattiyo etassāti tathāgato. Yasmā ca loke vidhayuttagatapakārasaddā samānatthā dissanti, tasmā yathāvidhā vipassiādayo bhagavanto, ayampi bhagavā tathāvidhoti tathāgato. Yathā yuttā ca te bhagavanto, ayampi bhagavā tathā yuttoti tathāgato. Atha vā yasmā saccaṁ tatvaṁ tacchaṁ tathanti ñāṇassetaṁ adhivacanaṁ, tasmā tathena ñāṇena āgatoti tathāgatoti evampi tathāgatasaddassa attho veditabbo.",
  "tika-s0401t10:37": "‘‘Pahāya kāmādimale yathā gatā,",
  "tika-s0401t10:38": "Samādhiñāṇehi vipassiādayo;",
  "tika-s0401t10:39": "Mahesino sakyamunī jutindharo,",
  "tika-s0401t10:40": "Tathāgato tena tathāgato mato.",
  "tika-s0401t10:41": "‘‘Tathañca dhātāyatanādilakkhaṇaṁ,",
  "tika-s0401t10:42": "Sabhāvasāmaññavibhāgabhedato;",
  "tika-s0401t10:43": "Sayambhuñāṇena jinoyamāgato,",
  "tika-s0401t10:44": "Tathāgato vuccati sakyapuṅgavo.",
  "tika-s0401t10:45": "‘‘Tathāni saccāni samantacakkhunā,",
  "tika-s0401t10:46": "Tathā idappaccayatā ca sabbaso;",
  "tika-s0401t10:47": "Anaññaneyyena yato vibhāvitā,",
  "tika-s0401t10:48": "Yāthāvato tena jino tathāgato.",
  "tika-s0401t10:49": "‘‘Anekabhedāsupi lokadhātusu,",
  "tika-s0401t10:50": "Jinassa rupāyatanādigocare;",
  "tika-s0401t10:51": "Vicittabhede tathameva dassanaṁ,",
  "tika-s0401t10:52": "Tathāgato tena samantalocano.",
  "tika-s0401t10:53": "‘‘Yato ca dhammaṁ tathameva bhāsati,",
  "tika-s0401t10:54": "Karoti vācāyanulomamattano;",
  "tika-s0401t10:55": "Guṇehi lokaṁ abhibhuyyirīyati,",
  "tika-s0401t10:56": "Tathāgato tenapi lokanāyako.",
  "tika-s0401t10:57": "‘‘Yathābhinīhāramato yathāruci,",
  "tika-s0401t10:58": "Pavattavācā tanucittabhāvato;",
  "tika-s0401t10:59": "Yathāvidhā yena purā mahesino,",
  "tika-s0401t10:60": "Tathāvidho tena jino tathāgato’’ti. (dī. ni. ṭī. 1.7) –",
  "tika-s0401t10:61": "Saṅgahagāthā mukhamattameva, kasmā? Appamādapadaṁ viya sakalakusaladhammasampaṭipattiyā sabbabuddhaguṇānaṁ saṅgāhakattā. Tenevāha – ‘‘sabbākārenā’’tiādi. Sesamettha uttānatthameva.",
  "tika-s0401t10:62": "171. Dutiye uppattīti paṭhamāya jātiyā nibbattiṁ vatvā ariyāya jātiyā nibbattiṁ dassetuṁ – ‘‘nipphattī’’ti āha. Tadā hissa buddhabhāvanipphattīti. ‘‘Dullabho’’tiādiṁ vatvā kāraṇassa dūrasambhārabhāvato tattha kāraṇaṁ dassento ‘‘ekavāra’’ntiādimāha. Idaṁ vuttaṁ hoti – tattha vāragaṇanā nāma māsasaṁvaccharakappagaṇanādikā, kappānaṁ ekaṁ asaṅkhyeyyaṁ dve asaṅkhyeyyāni tīṇi asaṅkhyeyyānipi pāramiyo pūretvāpi buddhena bhavituṁ na sakkā, heṭṭhimakoṭiyā pana cattāri asaṅkhyeyyāni kappasatasahassañca nirantaraṁ dasa pāramiyo pūretvā buddhabhāvaṁ pattuṁ sakkā, na ito aññathāti iminā kāraṇena dullabho pātubhāvo buddhānanti.",
  "tika-s0401t10:63": "172. Tatiye niccaṁ na hotīti abhiṇhappavattikaṁ na hoti kadācideva sambhavato. Yebhuyyena manussā acchariyaṁ disvā accharaṁ paharanti, taṁ sandhāya vuttaṁ – ‘‘accharaṁ paharitvā passitabbo’’ti. Samannāgatattāti etena acchariyā guṇadhammā etasmiṁ santīti acchariyoti dasseti. Apica ādito pabhuti abhinīhārāvaho, tato parampi anaññasādhāraṇe guṇadhamme āciṇṇavāti acchariyoti āha – ‘‘āciṇṇamanussotipi acchariyamanusso’’tiādi. Mahābodhiñāṇameva maṇḍabhūtaṁ mahābodhimaṇḍo. Sabbaññutaññāṇapadaṭṭhānañhi maggañāṇaṁ, maggañāṇapadaṭṭhānañca sabbaññutaññāṇaṁ ‘‘mahābodhī’’ti vuccati. Anivattakenāti bodhiyā niyatabhāvāpattiyā mahābodhisattabhāvato anivattanasabhāvena. Buddhakārakadhammānaṁ pūraṇampi na aññassa kassaci āciṇṇantiādinā hetuavatthāya phalāvatthāya sattānaṁ upakārāvatthāya cāti tīsupi avatthāsu lokanātho anaññasādhāraṇānaṁ guṇadhammānaṁ āciṇṇatāya acchariyamanusso vuttoti dasseti.",
  "tika-s0401t10:64": "173. Catutthe kāle kiriyāti kālakiriyā. Katarasmiṁ kāle kīdisī kiriyā. Sāmaññajotanā hi visese avatiṭṭhati, visesatthinā ca viseso anuppayojitabboti āha – ‘‘ekasmiṁ kāle pākaṭā kiriyā’’ti. Katarasmiṁ pana ekasmiṁ kāle, kathañca pākaṭāti? Kappānaṁ satasahassādhikāni anekāni asaṅkhyeyyāni abhikkamitvā yathādhippetamanorathapāripūrivasena samupaladdhe ekasmiṁ kāle, sadevaloke ativiya acchariyamanussassa parinibbānanti accantapākaṭā. Anutāpakarāti cetodukkhāvahā. Dasasahassacakkavāḷesūti vuttaṁ tassa buddhakkhettabhāvena paricchinnattā, tadaññesañca avisayattā.",
  "tika-s0401t10:65": "174. Pañcame dutiyassa buddhassāti dutiyassa sabbaññubuddhassa abhāvā. Sutabuddho nāma sutamayena ñāṇena bujjhitabbassa buddhattā. Catusaccabuddho nāma catunnaṁ ariyasaccānaṁ anavasesato buddhattā. Paccekabuddho nāma paccekaṁ attanoyeva yathā catusaccasambodho hoti, evaṁ buddhattā. Sammāsambuddho eva hi yathā sadevakassa lokassa catusaccasambodho hoti, evaṁ saccāni abhisambujjhati. Cattāri vā aṭṭha vā soḷasa vāti idaṁ katamahābhinīhārānaṁ mahābodhisattānaṁ paññādhikasaddhādhikavīriyādhikavibhāgavasena vuttaṁ. ‘‘Paññādhikānañhi saddhā mandā hoti, paññā tikkhā. Saddhādhikānaṁ paññā majjhimā hoti. Vīriyādhikānaṁ paññā mandā, paññānubhāvena ca sammāsambodhi adhigantabbā’’ti aṭṭhakathāyaṁ vuttaṁ. Avisesena pana vimuttiparipācanīyadhammānaṁ tikkhamajjhimamudubhāvena tayopete bhedā yuttāti vadanti. Tividhā hi bodhisattā abhinīhārakkhaṇe bhavanti ugghaṭitaññuvipañcitaññuneyyabhedena. Tesu ugghaṭitaññū sammāsambuddhassa sammukhā cātuppadikaṁ gāthaṁ suṇanto tatiyapade apariyositeyeva chahi abhiññāhi saha paṭisambhidāhi arahattaṁ pattuṁ samatthūpanissayo hoti. Dutiyo satthu sammukhā ekaṁ gāthaṁ suṇanto apariyositeyeva catutthapade chahi abhiññāhi arahattaṁ pattuṁ samatthūpanissayo hoti. Itaro bhagavato sammukhā cātuppadikagāthaṁ sutvā pariyositāya gāthāya chahi abhiññāhi arahattaṁ pattuṁ samatthūpanissayo hoti. Tayopete vinā kālabhedena katābhinīhārā laddhabyākaraṇā pāramiyo pūrento yathākkamaṁ yathāvuttabhedena kālena sammāsambodhiṁ pāpuṇanti, tesu tesu pana kālabhedesu aparipuṇṇesu te te mahāsattā divase divase vessantaradānasadisaṁ dānaṁ dentāpi tadanurūpaṁ sīlādisesapāramidhamme ācinantāpi antarā buddhā bhavissantīti akāraṇametaṁ. Kasmā? Ñāṇassa aparipaccanato. Paricchinnakālanipphāditaṁ viya hi sassaṁ paricchinnakāle nipphāditā sammāsambodhi tadantarā sabbussāhena vāyamantenapi na sakkā pāpuṇitunti pāramipūrī yathāvuttakālavisesena sampajjatīti veditabbaṁ. Saddhinti samānakāle.",
  "tika-s0401t10:66": "Asahāyoti nippariyāyato vuttaṁ. Sahaayanaṭṭho hi sahāyaṭṭho. Paṭipattivasena bhagavatā saha samaṁ ayanaṁ nāma kassacipi nattheva. Hatthādiavayavato paṭi paṭi minitabbato paṭimā vuccati attabhāvo. Samattho nāma natthīti devo vā māro vā brahmā vā koci natthi. Paṭisamoti paṭinidhibhāvena samo. Paṭibhāgaṁ dātunti ‘‘cattāro satipaṭṭhānā’’tiādinā vuttassa dhammabhāgassa dhammakoṭṭhāsassa paṭipakkhabhūtaṁ katvā bhāgaṁ koṭṭhāsaṁ paṭivacanaṁ dātuṁ samattho nāma natthi. Natthi etassa sīlādiguṇehi paṭibimbabhūto puggaloti appaṭipuggalo. Tenāha – ‘‘añño kocī’’tiādi. Tisahassimahāsahassīnaṁ vibhāgo parato āvi bhavissati. Sesamettha suviññeyyameva.",
  "tika-s0401t10:67": "175. Chaṭṭhādīsu tasmiṁ puggaleti sammāsambuddhe. Tanti paññācakkhu. Pātubhūtameva hoti tassa sahassa uppajjanato. Uppattīti uppajjanaṁ. Nipphattīti parivuddhi. Kīvarūpassāti kīdisassa. Sāvakavisayeva hatthagataṁ paññācakkhu nāma dvinnaṁ aggasāvakānaṁyevāti āha – ‘‘sāriputtattherassā’’tiādi. Samādhipaññāti samādhisahagatā paññā. ‘‘Samādhisaṁvattanikā khippanisantiādivisesāvahā paññā’’ti keci. Ālokoti paññāāloko eva. Tathā obhāso. Tīṇipīti tīṇipi suttāni. Lokiyalokuttaramissakānīti pubbabhāgapaññāya adhippetattā vuttaṁ.",
  "tika-s0401t10:68": "Uttamadhammānanti attano uttaritarassa abhāvena seṭṭhadhammānaṁ. Daṭṭhabbato dassanaṁ, bhagavato rūpakāyo. Tatthapi visesato rūpāyatanaṁ. Tenāha – ‘‘cakkhuviññāṇena daṭṭhuṁ labhatī’’ti. Natthi ito uttaranti anuttaraṁ, tadeva anuttariyaṁ, dassanañca taṁ anuttariyañcāti dassanānuttariyaṁ. Sesapadesupi eseva nayo. Ayaṁ pana padaviseso – suyyatīti savanaṁ, bhagavato vacanaṁ. Labbhatīti lābho, bhagavati saddhā. Sikkhitabbato sikkhā. Sīlasamādhipaññāparicaraṇaṁ pāricariyā, upaṭṭhānaṁ. Anussaraṇaṁ anussati, satthu guṇānussaraṇaṁ. Imesanti yathāvuttānaṁ channaṁ anuttariyānaṁ. Pātubhāvo hotīti tathāgatassa pātubhāvā tappaṭibaddhattā tabbisayattā ca pātubhāvo hoti. ‘‘Dassanānuttariya’’nti ca sadevake loke uttaritarassa bhagavato rūpassa na dassanamattaṁ adhippetaṁ, atha kho tassa rūpadassanamukhena aveccappasādena buddhaguṇe okappetvā ogāhetvā dassanaṁ daṭṭhabbaṁ. Tenāha – ‘‘āyasmā hī’’tiādi. Idampi dassanānuttariyanti pubbe vuttato nibbisesattā vuttaṁ. Dasabalaṁ dassanāya labhitvāti ānandatthero viya pasādabhattimettāpubbakaṁ dasabalaṁ dassanāya labhitvā. Dassanaṁ vaḍḍhetvāti dassanamukhena pavattaṁ vipassanācāraṁ vaḍḍhetvā. Dassanamukhena yāva anulomañāṇaṁ vipassanācāraṁ vaḍḍhetvā tadanantaraṁ aṭṭhamakamahābhūmiṁ okkamanto dassanaṁ sotāpattimaggaṁ pāpeti nāma. Idha parato pavattaṁ dassanaṁ dassanameva nāma, mūladassanaṁ pana saccadassanassapi kāraṇabhāvato dassanānuttariyaṁ nāma. Esa nayo sesānuttariyesupi.",
  "tika-s0401t10:69": "Dasabale saddhaṁ paṭilabhatīti sammāsambuddhe bhagavati saddhaṁ paṭilabhati. Tisso sikkhā sikkhitvāti tisso pubbabhāgasikkhā sikkhitvā. Paricaratīti upaṭṭhānaṁ karoti. ‘‘Itipi so bhagavā’’tiādinā buddhānussativasena anussatijjhānaṁ uppādetvā taṁ padaṭṭhānaṁ katvā vipassanaṁ vaḍḍhento ‘‘anussatiṁ vaḍḍhetvā’’ti vutto.",
  "tika-s0401t10:70": "Sacchikiriyāhotīti paccakkhakaraṇaṁ hoti. Maggakkhaṇe hi labbhamānā paṭisambhidā phalakkhaṇe sacchikatā nāma hoti tato paraṁ atthādīsu yathicchitaṁ viniyogakkhamabhāvato. Catassoti gaṇanaparicchedo. Paṭisambhidāti pabhedā. Kassa pana pabhedāti? ‘‘Atthe ñāṇaṁ atthapaṭisambhidā’’tiādivacanato (vibha. 718-721) ñāṇassetā pabhedā. Tasmā catasso paṭisambhidāti cattāro ñāṇappabhedāti attho. Atthapaṭisambhidāti atthe paṭisambhidā, atthapabhedassa salakkhaṇavibhāvanavavatthānakaraṇasamatthaṁ atthe pabhedagataṁ ñāṇanti attho. Tathā dhammapabhedassa salakkhaṇavibhāvanavavatthānakaraṇasamatthaṁ dhamme pabhedagataṁ ñāṇaṁ dhammapaṭisambhidā. Niruttipabhedassa salakkhaṇavibhāvanavavatthānakaraṇasamatthaṁ niruttābhilāpe pabhedagataṁ ñāṇaṁ niruttipaṭisambhidā. Paṭibhānapabhedassa salakkhaṇavibhāvanavavatthānakaraṇasamatthaṁ paṭibhāne pabhedagataṁ ñāṇaṁ paṭibhānapaṭisambhidā.",
  "tika-s0401t10:71": "Atthesu ñāṇantiādīsu atthoti saṅkhepato hetuphalaṁ. Tañhi hetuvasena araṇīyaṁ gantabbaṁ pattabbaṁ, tasmā ‘‘attho’’ti vuccati. Pabhedato pana yaṁ kiñci paccayuppannaṁ, nibbānaṁ, bhāsitattho, vipāko, kiriyāti ime pañca dhammā ‘‘attho’’ti veditabbā. Taṁ atthaṁ paccavekkhantassa tasmiṁ pabhedagataṁ ñāṇaṁ atthapaṭisambhidā. Dhammoti saṅkhepato paccayo. So hi yasmā tanti dahati vidahati pavatteti ceva pāpeti ca ṭhapeti ca, tasmā ‘‘dhammo’’ti vuccati. Pabhedato pana yo koci phalanibbattako hetu ariyamaggo bhāsitaṁ kusalaṁ akusalanti pañcavidhoti veditabbo, taṁ dhammaṁ paccavekkhantassa tasmiṁ dhamme pabhedagataṁ ñāṇaṁ dhammapaṭisambhidā.",
  "tika-s0401t10:72": "Atthadhammaniruttābhilāpe ñāṇanti tasmiṁ atthe ca dhamme ca sabhāvaniruttisaddaṁ ārammaṇaṁ katvā paccavekkhantassa tasmiṁ sabhāvaniruttiabhilāpe pabhedagataṁ ñāṇaṁ. Evamayaṁ niruttipaṭisambhidā saddārammaṇā nāma jātā, na paññattiārammaṇā. Kasmā? Yasmā saddaṁ sutvā ‘‘ayaṁ sabhāvanirutti, ayaṁ na sabhāvaniruttī’’ti pajānāti. Paṭisambhidāpatto hi ‘‘phasso’’ti vutte ‘‘ayaṁ sabhāvaniruttī’’ti jānāti, ‘‘phassā’’ti vā ‘‘phassa’’nti vā vutte ‘‘ayaṁ na sabhāvaniruttī’’ti jānāti. Vedanādīsupi eseva nayo. Ayaṁ panesa nāmākhyātopasaggābyayapadampi jānātiyeva sabhāvaniruttiyā yāthāvato jānanato. Ñāṇesu ñāṇanti sabbatthakañāṇaṁ ārammaṇaṁ katvā paccavekkhantassa pabhedagataṁ ñāṇaṁ.",
  "tika-s0401t10:73": "Imā pana catasso paṭisambhidā sekkhabhūmiyaṁ asekkhabhūmiyanti dvīsu ṭhānesu pabhedaṁ gacchanti. Adhigamo pariyatti savanaṁ paripucchā pubbayogoti imehi pañcahi kāraṇehi visadā honti. Adhigamo nāma saccappaṭivedho. Pariyatti nāma buddhavacanaṁ. Tañhi gaṇhantassa paṭisambhidā visadā honti. Savanaṁ nāma dhammassavanaṁ. Sakkaccaṁ dhammaṁ suṇantassapi hi paṭisambhidā visadā honti. Paripucchā nāma aṭṭhakathā. Uggahitapāḷiyā atthaṁ kathentassapi hi paṭisambhidā visadā honti. Pubbayogo nāma pubbayogāvacaratā. Haraṇapaccāharaṇanayena paṭipākaṭakammaṭṭhānassapi paṭisambhidā visadā hontīti. Lokiyalokuttarā vāti ettha tisso paṭisambhidā lokiyā, atthapaṭisambhidā siyā lokiyā, siyā lokuttarāti evaṁ vibhajitvā attho veditabbo.",
  "tika-s0401t10:74": "Buddhuppādeyevāti avadhāraṇena buddhuppāde eva labbhanato, abuddhuppāde alabbhanato anaññasādhāraṇo paṭivedho adhippeto. Evañca katvā ‘‘mahato cakkhussā’’tiādīsu paññāmahattādikampi anaññasādhāraṇameva adhippetanti daṭṭhabbaṁ. Tathā vijjāvimuttiphalasacchikiriyādayopi paresaṁ tabbhāvāvahā daṭṭhabbā. Yā kāci dhātuyo lokiyā lokuttarā vā, sabbā tā imāheva saṅgahitā, ettheva antogadhāti vuttaṁ – ‘‘imāva aṭṭhārasa dhātuyo nānāsabhāvato nānādhātuyo’’ti. Svāyamattho anekadhātunānādhātuñāṇavibhaṅgena (vibha. 751) dīpetabbo. ‘‘Sacchikiriyā’’ti vuttattā ‘‘vijjāti phale ñāṇa’’nti vuttaṁ.",
  "tika-s0401t10:75": "187. Yasmā cakkati aparāparaṁ parivattatīti cakkaṁ, tasmā iriyāpathāpi aparāparaṁ parivattanaṭṭhena cakkasadisattā cakkanti vuttā, tathā patirūpadesavāsādisampattiyo. Tato paṭṭhāya dhammacakkaṁ abhinīharati nāmāti ettha tadā mahāsatto attānaṁ abhinīhārayogaṁ karonto ‘‘dhammacakkaṁ abhinīharati nāmā’’ti vutto tato paṭṭhāya dhammacakkābhinīhāravibandhakaradhammānuppajjanato. Abhinīhaṭaṁ nāmāti etthapi ayameva nayo. Arahattamaggaṁ paṭivijjhantopi dhammacakkaṁ uppādetiyeva nāma tadatthaṁ ñāṇaṁ paripācetīti katvā. Arahattaphalakkhaṇe dhammacakkaṁ uppāditaṁ nāma tasmiṁ khaṇe dhammacakkassa uppādanāya kātabbakiccassa kassaci abhāvā. Paṭivedhañāṇañhi idha ‘‘dhammacakka’’nti adhippetaṁ. Idāni desanāñāṇavasena dhammacakkaṁ dassetuṁ – ‘‘kadā pavatteti nāmā’’tiādimāha. Na kevalaṁ therasseva, atha kho sabbesampi sāsanikānaṁ dhammakathā bhagavato dhammadesanā catunnaṁ ariyasaccānaṁ catunnañca ekattādinayānaṁ avirādhanatoti dassetuṁ – ‘‘yo hi koci bhikkhu vā’’tiādi āraddhaṁ. Sesaṁ suviññeyyameva.",
  "tika-s0401t10:76": "Ekapuggalavaggavaṇṇanā niṭṭhitā."
}