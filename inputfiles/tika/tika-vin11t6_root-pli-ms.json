{
  "tika-vin11t6:0": "Pācittiyakathāvaṇṇanā",
  "tika-vin11t6:1": "889. Evaṁ nātivitthārasaṅkhepato nissaggiyavinicchayaṁ dassetvā idāni tadanantaraṁ niddiṭṭhassa pācittiyakaṇḍassa vinicchayaṁ dassetuṁ ‘‘sampajānamusāvāde’’tiādi āraddhaṁ. Sampajānamusāvādeti attano vacanassa musābhāvaṁ ñatvā, adiṭṭhaṁ ‘‘diṭṭha’’ntiādinā nayena musāvāde sampajānantassa musābhaṇanetipi attho gahetabbo. Yathāha aṭṭhakathāyaṁ ‘‘jānitvā jānantassa ca musābhaṇane’’ti (pāci. aṭṭha. 2). ‘‘Musāvāde’’ti hi nimittatthe bhummaṁ, musāvādanimittanti attho.",
  "tika-vin11t6:2": "Davā bhaṇantassāti yojanā. Anupaparikkhitvā vegena diṭṭhampi ‘‘adiṭṭhaṁ me’’ti vadantassāti attho. Yathāha ‘‘davā bhaṇati nāma sahasā bhaṇatī’’ti padabhājanīaṭṭhakathāyaṁ ‘‘sahasā bhaṇatīti avīmaṁsitvā anupadhāretvā vegena diṭṭhampi ‘adiṭṭhaṁ me’ti bhaṇatī’’ti (pāci. aṭṭha. 11). Ravā bhaṇantassāti ‘‘cīvara’’nti vattukāmassa ‘‘cīra’’nti vacanaṁ viya mandattā momūhattā ‘‘aññaṁ bhaṇissāmī’’ti aññaṁ bhaṇantassa. Yathāha ‘‘ravā bhaṇati nāma ‘aññaṁ bhaṇissāmī’ti aññaṁ bhaṇatī’’ti.",
  "tika-vin11t6:3": "890.Aññatthāti catutthapārājikādīsu. Attanā aladdhaṁ uttarimanussadhammaṁ ‘‘laddhaṁ mayā’’ti musā yassa bhaṇati, tena taṅkhaṇameva sutvā tadatthe ñāte pārājikassa, aññāte kālantarena ñāte ca pariyāyavacane ca ñāte thullaccayassa, pariyāyavacane aviññāte dukkaṭassa, duṭṭhadosasikkhāpade pārājikaṁ anāpannassa ‘‘āpanno’’ti musābhaṇane saṅghādisesassa, omasavādasikkhāpade dubbhāsitassa ca vuttattā āha ‘‘musāvādassa kāraṇā pañca āpattiyo’’ti. Imāya pācittiyā saddhiṁ cha āpattikkhandhā honti.",
  "tika-vin11t6:4": "Sampajānamusāvādakathāvaṇṇanā.",
  "tika-vin11t6:5": "891-3. Vuttesu jātiādīsu dasasu akkosavatthūsūti yojanā, padabhājane vuttesu jātināmagottakammasippaābādhaliṅgakilesaāpattiakkosānaṁ vasena dasasu akkosavatthūsūti attho . Tesu kilesaṁ vinā sabbete hīnukkaṭṭhavasena dvippakārā honti. Yathāha padabhājane ‘‘jāti nāma dve jātiyo hīnā ca jāti ukkaṭṭhā ca jātī’’tiādi.",
  "tika-vin11t6:6": "Tattha caṇḍālādijāti hīnā, khattiyabrāhmaṇajātiyo ukkaṭṭhā. Nāmesu avakaṇṇakajavakaṇṇakādināmāni dāsanāmattā hīnāni, buddharakkhitādināmāni ukkaṭṭhāni. Kosiyādigottaṁ hīnaṁ, gotamādigottaṁ ukkaṭṭhaṁ. Kammesu vaḍḍhakimaṇikārādikammāni hīnāni, kasivāṇijjāgorakkhakammāni ukkaṭṭhāni. Sippesu naḷakārakumbhakārādisippaṁ hīnaṁ, muddāgaṇanādisippaṁ ukkaṭṭhaṁ. Ābādhesu sabbepi ābādhā hīnā, apica madhumeho pīḷājanakattābhāvā ukkaṭṭho. Liṅgesu atidīghatādayo hīnā, nātidīghatādayo ukkaṭṭhā. Sabbepi kilesā hīnā. Sabbāpattiyopi hīnā, apica sotāpattisamāpatti ukkaṭṭhā. Akkosesu ‘‘oṭṭhosi meṇḍosi goṇosī’’tiādiko hīno, ‘‘paṇḍitosi byattosī’’tiādiko ukkaṭṭho.",
  "tika-vin11t6:7": "Aññatraññāpadesenāti pariyāyakathanena vinā. Omasantassāti vacanapatodena ovijjhantassa. Sambuddhena pakāsitāti ‘‘caṇḍālosi venosi nesādosi rathakārosi pukkusosī’ti bhaṇati, āpatti vācāya vācāya pācittiyassā’’ti sāmaṁ sabbadhammāvabodhato ‘‘sambuddho’’ti paññātena bhagavatā desitā.",
  "tika-vin11t6:8": "894.Tehevāti jātiādīhi akkosavatthūheva. Aññāpadesena bhūtena vā…pe… āpannameva vā anupasampannaṁ akkosantassa dukkaṭaṁ sambuddhena pakāsitanti sambandho. Idha bhūtābhūtapadāni tehīti apekkhitvā bahuvacanantāni yojetabbāni. Etena ‘‘santi idhekacce’’tiādidutiyavāratthaṁ (pāci. 26) dassentena dukkaṭasādhanatthena tadekakāriyaṁ tatiyaṁ yenūnavārañca catutthaṁ na mayantiādivārañca saṅgahitanti daṭṭhabbaṁ. Yathāha aṭṭhakathāyaṁ ‘‘santi idhekacce’ti vāre pana pariharitvā vuttabhāvena dukkaṭaṁ. Eseva nayo ‘yenūna…pe… na maya’nti vāresupī’’ti (pāci. aṭṭha. 26).",
  "tika-vin11t6:9": "Pāḷimuttapadehipīti etthāpi tatheva ‘‘bhūtena vā’’tiādīni padāni sambandhitabbāni. ‘‘Corosi, gaṇṭhibhedakosī’’tiādi pāḷimuttapadaṁ nāma. Sabbatthāti sabbesu catūsu vāresu, pāḷimuttapadesu ca. Vuttañhi ‘‘anupasampanne pana catūsupi vāresu dukkaṭameva. ‘Corosi, gaṇṭhibhedakosī’tiādivacanehi pana upasampannepi anupasampannepi sabbavāresu dukkaṭamevā’’ti (pāci. aṭṭha. 26). ‘‘Anupasampanna’’nti iminā ‘‘imasmiñca sikkhāpade ṭhapetvā bhikkhuṁ bhikkhuniādayo sabbe sattā anupasampannaṭṭhāne ṭhitā’’ti (pāci. aṭṭha. 26) aṭṭhakathāyaṁ vuttā anupasampannā saṅgahitā. Tenevetthāpi vakkhati ‘‘paviṭṭhānupasampannaṭṭhāne idha ca bhikkhunī’’ti.",
  "tika-vin11t6:10": "895.Davakamyatāti ettha ‘‘paṭisaṅkhā yoniso’’tiādīsu (ma. ni. 1.22, 23, 422; a. ni. 6.58; 9.9; mahāni. 206; vibha. 518) viya ya-kāralopo. Sabbatthāti sabbesu vuttapācittiyavatthūsu ca dukkaṭavatthūsu cāti sabbattheva. Dubbhāsitamudīritanti ‘‘caṇḍālosi…pe… pukkusosī’ti bhaṇati, āpatti vācāya vācāya dubbhāsitassā’’ti (pāci. 32) vuttanti attho. Parammukhā pana pācittiyavatthūhi ca dukkaṭavatthūhi ca akkosane dukkaṭameva. Tathā davakamyatāya parammukhā vadantassāpi dubbhāsitamevāti ācariyā vadanti.",
  "tika-vin11t6:11": "896-7. Atthaṁ purakkhatvā vadato bhikkhussa anāpattīti yojanā. Dhammo nāma ‘‘caṇḍālosī’’tiādipāḷiyeva. Yathāha aṭṭhakathāyaṁ ‘‘pāḷiṁ vācento dhammapurekkhāro’’ti (pāci. aṭṭha. 35). Anusāsanī nāma ‘‘idānipi caṇḍālosi, mā pāpadhammaṁ akāsi, mā tamo tamaparāyano ahosī’’tiādinā (pāci. aṭṭha. 35) nayena aṭṭhakathāyaṁ vuttasarūpāyeva anusāsanīpurekkhatāya ṭhatvā vadantassa cittassa lahuparivattitabhāvato antarā kodhe uppannepi anāpatti.",
  "tika-vin11t6:12": "Etthāti imasmiṁ omasavādasikkhāpade. Paṭighasampayuttacitteneva āpajjitabbattā mānasikadukkhavedanāva hoti.",
  "tika-vin11t6:13": "Omasavādakathāvaṇṇanā.",
  "tika-vin11t6:14": "898. Duvidhākārato bhikkhupesuññe āpatti siyāti yojanā. Pisatīti pisuṇā, vācā , samagge satte avayavabhūte vagge bhinne karotīti attho. Pisuṇā eva pesuññaṁ, tāya vācāya samannāgato puggalo sahacariyanayena pisuṇo, tassa kammaṁ pesuññaṁ, bhikkhūnaṁ pesuññaṁ bhikkhupesuññaṁ, tasmiṁ bhikkhupesuññe. Padabhājane ‘‘upasampanno upasampannassa sutvā upasampannassa pesuññaṁ upasaṁharati ‘itthannāmo taṁ ‘caṇḍālo…pe… pukkuso’ti bhaṇatī’ti āpatti…pe… pācittiyassā’’ti (pāci. 39) vuttattā sayaṁ upasampanno hutvā upasampannassa jātiādīsu dasasu akkosavatthūsu aññatarena aññaṁ upasampannaṁ parammukhā akkosantassa sutvā tassa santikaṁ gantvā vakkhamānasarūpesu attano piyakāmatābhedādhippāyasaṅkhātesu dvīsu kāraṇesu aññatarakāraṇaṁ paṭicca ‘‘asuko tuyhaṁ evaṁ vadatī’’ti pesuññaṁ harati, tassa pesuññakathananimittaṁ pācittiyaṁ hotīti attho.",
  "tika-vin11t6:15": "Duvidhākāratoti ettha ākāra-saddo kāraṇapariyāyo. Yathāha aṭṭhakathāyaṁ ‘‘dvīhākārehīti dvīhi kāraṇehī’’ti (pāci. aṭṭha. 38). Ettha kāraṇaṁ nāma adhippāyaviseso. Taṁ kāraṇaṁ adhippāyamukhena dassetumāha ‘‘attano’’tiādi. Attano piyakāmassāti attano piyabhāvakāmassa pesuññaṁ bhaṇantassa, attano piyabhāvaṁ kāmayantassāti attho, tādisena adhippāyenāti vuttaṁ hoti. Yathāha aṭṭhakathāyaṁ ‘‘evaṁ ahaṁ etassa piyo bhavissāmī’’ti attano piyabhāvaṁ patthayamānassā’’ti (pāci. aṭṭha. 38). Parabhedatthinopi vāti akkosakassa ca attano pesuññavacanaṁ suṇantassa cāti ubhinnaṁ bhedaṁ icchantassāti attho, bhedādhippāyenāti vuttaṁ hoti. Yathāha aṭṭhakathāyaṁ ‘‘parassa parena bhedaṁ icchantassā’’ti (pāci. aṭṭha. 38).",
  "tika-vin11t6:16": "899. Pariyāyanayena akkosantassa vacanassa…pe… dukkaṭanti yojanā, pariyāyaakkosavacanaṁ sutvā parassa santikaṁ gantvā vadantassa bhikkhuno dukkaṭaṁ hotīti attho. Yathāha ‘‘itthannāmo santi idhekacce caṇḍālā…pe… bhaṇati, na so aññaṁ bhaṇati, taṁyeva bhaṇatīti āpatti vācāya vācāya dukkaṭassā’’tiādi (pāci. 41). Pāḷimuttanayena akkosantassa vacanassa…pe… dukkaṭanti yojanā. Ettha ‘‘corosi, gaṇṭhibhedakosī’’tiādinā dassito pāḷimuttanayo nāma.",
  "tika-vin11t6:17": "900. Anupasampannassa akkosaṁ upasampannaṁ haratopi ca tathā dukkaṭanti yojanā. Ca-saddena upasampannassa akkosaṁ anupasampannaṁ haratopi ca, anupasampannassa akkosaṁ anupasampannaṁ haratopi ca tathā dukkaṭanti vikappadvayañca samuccinoti. ‘‘Idhāpi bhikkhuniṁ ādiṁ katvā sabbe anupasampannā nāmā’’ti (pāci. aṭṭha. 38) aṭṭhakathāvacanato ‘‘bhikkhunī’’ti upalakkhaṇaṁ.",
  "tika-vin11t6:18": "901.Na ceva piyakāmassāti piyabhāvaṁ akāmayantassa ca. Na bhedatthinopi cāti bhedaṁ anicchantassa ca. Pāpānaṁ garahatthāyāti ettha ‘‘kevala’’nti seso. Yathāha aṭṭhakathāyaṁ ‘‘ekaṁ akkosantaṁ, ekañca khamantaṁ disvā ‘aho nillajjo, īdisampi nāma āyasmantaṁ puna vattabbaṁ maññissatī’ti evaṁ kevalaṁ pāpagarahitāya bhaṇantassa anāpattī’’ti (pāci. aṭṭha. 38).",
  "tika-vin11t6:19": "Pesuññakathāvaṇṇanā.",
  "tika-vin11t6:20": "903.Aññenāti sāmaṇerādinā. ‘‘Yañca padaṁ yañca anupadaṁ yañca anvakkharaṁ yañca anubyañjanaṁ, sabbametaṁ padaso nāmā’’ti (pāci. 46) padabhājane vuttattā avayave samudāyopacāravasena ‘‘piṭakattaya’’nti tadekadesapadādi eva vuttoti gahetabbo. Ettha padādisarūpaṁ aṭṭhakathāya veditabbaṁ. Vuttañhi tattha ‘‘padanti eko gāthāpādo adhippeto. Anupadanti dutiyo pādo. Anvakkharanti ekekamakkharaṁ. Anubyañjananti purimabyañjanena sadisaṁ pacchābyañjana’’nti (pāci. aṭṭha. 45). Idaṁ gāthāmayadesanaṁ sandhāya vuttaṁ. ‘‘Yaṁ kiñci vā ekamakkharaṁ anvakkharaṁ, akkharasamūho anubyañjanaṁ, akkharānubyañjanasamūho padaṁ, paṭhamapadaṁ padameva, dutiyaṁ anupadanti evamettha nānākaraṇaṁ veditabba’’ntipi (pāci. aṭṭha. 45) vuttaṁ. Idaṁ cuṇṇiyadesanaṁ sandhāya vuttaṁ.",
  "tika-vin11t6:21": "Dhammanti buddhabhāsitādipāḷidhammaṁ. Paṭisambhidāyañhi dhammapañcake pāḷipi dhammoti vuttā. Dhammapañcakaṁ nāma phalanibbattako hetu, ariyamaggo, bhāsitaṁ, kusalākusalaṁ ceti ete dhammasaññitāti niddiṭṭhaṁ. Ettha hi bhāsitanti pāḷi vuttā. Aṭṭhakathānissitopi ettheva saṅgahaṁ gacchati. So ca pubbe magadhabhāsāya ṭhito saṅgītittayāruḷho gahetabbo.",
  "tika-vin11t6:22": "‘‘Saha bhaṇantassa pācittiyaṁ siyā’’ti iminā ‘‘ekato paṭṭhapetvā ekato osāpentī’’tiādinā (pāci. 46) padabhājanāgatanayena anupasampannena saddhiṁ ārabhitvā ekato uccāraṇavasena padaṁ vā anupadaṁ vā anvakkharaṁ vā anubyañjanaṁ vā vadato padādigaṇanāvasena pācittiyanti vuttaṁ hoti.",
  "tika-vin11t6:23": "904.Saṅgītiṁ anāruḷhesu dhammesu rājovādādayo suttantā āpattijanakāyevāti mahāpaccariyādisu vuttāti yojanā. Rājovādo nāma eko suttanto. Ādi-saddena tikkhindriyādisuttantā gahitā.",
  "tika-vin11t6:24": "905. Bhikkhusmimpi bhikkhuniyāpi ca anupasampannasaññino, vimatissa vā bhikkhussa tathā padasodhamme dukkaṭaṁ hotīti yojanā.",
  "tika-vin11t6:25": "906-7.Ekato uddisāpetīti ekato uddesaṁ gaṇhantehi anupasampannehi saddhiṁ uccāraṇavasena uddisāpeti. Sajjhāyaṁ vā karotīti tathā ekato sajjhāyati.",
  "tika-vin11t6:26": "‘‘Sace ekagāthāya eko pādo na āgacchati, sesaṁ āgacchati, ayaṁ yebhuyyena paguṇagantho nāma. Esa nayo suttepi veditabbotī’’ti (pāci. aṭṭha. 48) aṭṭhakathāvacanato paguṇaganthanti ettha ‘‘yebhuyyenā’’ti seso. Opātetīti ‘‘evaṁ bhaṇāhī’’ti ekato bhaṇati. Uddesanti uddisitabbaṁ. Tenāti anupasampannena.",
  "tika-vin11t6:27": "908. Yasmā idaṁ padasodhammasikkhāpadaṁ vācato ca samuṭṭhāti, vācācittadvayāpi ca samuṭṭhāti, tasmā idaṁ samuṭṭhānaṁ padasodhammasaññitanti vuttanti yojanā.",
  "tika-vin11t6:28": "Padasodhammakathāvaṇṇanā.",
  "tika-vin11t6:29": "909-10. Sabbacchannasabbaparicchanne senāsane tissannaṁ pana rattīnaṁ yo pana bhikkhu rattiyaṁ ṭhapetvā bhikkhuṁ aññena sace nipajjeyya, tassa pācittiyaṁ siyāti yojanā. ‘‘Yaṁ kiñci paṭicchādanasamatthaṁ idha chadanañca paricchannañca veditabba’’nti (pāci. aṭṭha. 51) aṭṭhakathāyaṁ vuttattā chadanārahaṁ iṭṭhakāsilāsudhātiṇapaṇṇādīnaṁ yena kenaci sabbaso chāditaṁ senāsanaṁ sabbacchannaṁ. ‘‘Bhūmito paṭṭhāya yāva chadanaṁ āhacca pākārena vā aññena vā kenaci antamaso vatthenapi parikkhitta’’nti (pāci. aṭṭha. 51) aṭṭhakathāyaṁ vuttattā yena kenaci parikkhipitvā paṭicchāditasenāsanaṁ sabbaparicchannaṁ. ‘‘Chadanaṁ anāhacca sabbantimena pariyāyena diyaḍḍhahatthubbedhena pākārādinā parikkhittāpi sabbaparicchannāyevā’’ti (pāci. aṭṭha. 51) kurundaṭṭhakathāyaṁ vuttaṁ, taṁ ‘‘diyaḍḍhā’’tiādinā vakkhati.",
  "tika-vin11t6:30": "Evaṁ sabbacchannasabbaparicchanne ekasmiṁ senāsane yo bhikkhu upasampannato aññena ekena vā anekehi vā tirattaṁ sahaseyyaṁ kappetvā catuttharattiṁ ādiṁ katvā sabbarattīsu sūriyatthaṅgamato paṭṭhāya sakalarattiyaṁ paṭhamaṁ vā pacchā vā apubbācarimaṁ vā piṭṭhiṁ pasāretvā sace ekasenāsane seyyaṁ kappeti, tassa devasikaṁ pācittiyaṁ hotīti idaṁ vidhānaṁ ‘‘apicettha ekāvāsādikampi catukkaṁ veditabba’’ntiādinā (pāci. aṭṭha. 51) aṭṭhakathāyaṁ vuttaṁ.",
  "tika-vin11t6:31": "‘‘Yebhuyyena paricchanne channe’’ti imināpi evameva yojetvā attho veditabbo. ‘‘Yassā pana upari bahutaraṁ ṭhānaṁ channaṁ, appaṁ acchannaṁ, samantato ca bahutaraṁ parikkhittaṁ, appaṁ aparikkhittaṁ, ayaṁ yebhuyyenachannā yebhuyyenaparicchannā nāmā’’ti (pāci. aṭṭha. 51) aṭṭhakathāyaṁ vuttanayena yebhuyyena channaparicchannaṁ veditabbaṁ. Attho vuttanayoyeva. ‘‘Yebhuyyena paṁsukā’’ti etassa aṭṭhakathāyaṁ (pāci. aṭṭha. 86) tīsu dve yebhuyyaṁ nāma, idha pana padasodhamme ‘‘yebhuyyena paguṇaṁ gantha’’nti etassa aṭṭhakathāyaṁ (pāci. aṭṭha. 48) ‘‘ekagāthāyā’’tiādivivaraṇe viya catūsu tayopi bhāgā yebhuyyaṁ nāmāti veditabbaṁ.",
  "tika-vin11t6:32": "911. Methunassa pahonakaṁ yaṁ pana vatthu paṭhamapārājikāya niddiṭṭhaṁ antamaso tiracchānagatenapi, tena paṭhamapārājikavatthunā puggalena saha nipajjitvā āpatti sahaseyyāpatti hotīti yojanā.",
  "tika-vin11t6:33": "912-3. ‘‘Ubho vā nipajjantī’’ti vikappassa paṭhamagāthādvayeneva atthato dassitattā pubbāpariyavasenapi sambhavantaṁ dassetuṁ ‘‘anupasampanne’’tiādinā (pāci. 52-54) nayena dassitapakkhadvayaṁ nidassetumāha ‘‘nipanne’’tiādi. ‘‘Uṭṭhahitvā’’ti idaṁ vicchāvasena gahetabbaṁ. Anupasampannagaṇanāyapi vāti bahūsu anupasampannesu tesaṁ gaṇanāya ca. Anupasampannesu bahūsu tesaṁ gaṇanāya ekassa bhikkhuno bahū āpattiyo hontīti evaṁ dassanena upasampannesu bahūsu ekasmiṁ anupasampanne sati tesañca tassa payogagaṇanāya āpajjitabbā bahū āpattiyo ca ubhosupi bahūsu ekekasseva upasampannassa anupasampannagaṇanāya bahū āpattiyo ca hontītipi dassitaṁ hoti.",
  "tika-vin11t6:34": "914. Ekeneva dvārena vaḷañjitabbato ekūpacāre satagabbhepi senāsane upasampanno ekasmiṁ gabbhe vasanto attanā sayanagabbhe dvāraṁ pidahitvā vā apidahitvā vā catuttharattiyaṁ sayati ce, uparimatale, avasesagabbhesu ca sayantehi anupasampannehi pubbe vuttaāpattiniyamoyevāti dassanatthamāha ‘‘sace pidhāyā’’tiādi. Gabbhadvāraṁ uttarapadalopena ‘‘gabbha’’nti vuttaṁ. Catutthadivase atthaṅgate sūriye nipajjati, āpatti siyāti yojanā. ‘‘Anupasampannena sahā’’ti pakaraṇato labbhati. Āpatti pācittiyaṁ.",
  "tika-vin11t6:35": "915.Diyaḍḍhahatthubbedhenāti vaḍḍhakiratanena diyaḍḍharatanubbedhena. Pākāro nāma niṭṭhito. Cayanaṁ nāma vippakatapākārotipi vadanti. Iminā ca āḷindassa aggahaṇatthaṁ ‘‘dasahatthubbedhāpi jagati parikkhepasaṅkhyaṁ na gacchatī’’ti (pāci. aṭṭha. 51) aṭṭhakathā pamāṇanti vadanti. Jagatīti āḷindaṁ. Ādi-saddena bhittipaṇṇāvaraṇādigahaṇaṁ.",
  "tika-vin11t6:36": "916.Dussakuṭiyanti vatthakuṭiyaṁ.",
  "tika-vin11t6:37": "917. ‘‘Sabbacchannaparicchannādippabhedato yebhuyyādippabhedato’’ti ādi-saddo paccekaṁ yojetabbo. Paṭhamena ādi-saddena sabbacchannayebhuyyaparicchannasabbacchannaupaḍḍhaparicchannasabbaparicchannayebhuyyacchanna- sabbaparicchannaupaḍḍhacchannasaṅkhātāni cattāri senāsanāni gahitāni. Gāthāya sarūpena vuttasabbacchannasabbaparicchannena saddhiṁ pañca senāsanāni dassitāni honti. Dutiyena ādi-saddena yebhuyyacchannayebhuyyaparicchanna yebhuyyacchannaupaḍḍhaparicchanna yebhuyyaparicchannaupaḍḍhacchannasaṅkhātāni tīṇi senāsanāni gahitāni. Ime aṭṭha vikappā labbhanti. Kasmā vuttaṁ ‘‘satta pācittiyānī’’ti? Mahāaṭṭhakathāya vuttattā. Yathāha ‘‘mahāaṭṭhakathāyaṁ pana ‘sabbacchanne yebhuyyenaparicchanne pācittiyaṁ, sabbacchanne upaḍḍhaparicchanne pācittiyaṁ, yebhuyyenacchanne upaḍḍhaparicchanne pācittiyaṁ, sabbaparicchanne yebhuyyenacchanne pācittiyaṁ, sabbaparicchanne upaḍḍhacchanne pācittiyaṁ , yebhuyyenaparicchanne upaḍḍhacchanne pācittiyaṁ, pāḷiyaṁ vuttapācittiyena saddhiṁ satta pācittiyānī’ti vutta’’nti (pāci. aṭṭha. 53).",
  "tika-vin11t6:38": "Kasmā pana aṭṭhakathāyaṁ ‘‘aṭṭha pācittiyānī’’ti vatvā ‘‘sattā’’ti gaṇanaparicchedo katoti? Nissandehe tāva ‘‘seyyā nāma sabbacchannā sabbaparicchannā, yebhuyyenacchannā yebhuyyenaparicchannā’ti (pāci. 52) pāḷiyaṁ āgatesu dvīsu vikappesu ekasmiṁ vuttapācittiyaṁ gahetvā pāḷiyaṁ vuttena pācittiyena ‘sattā’ti vutta’’nti parihāro dassito. Sāratthadīpaniyañca ‘‘satta pācittiyānī’ti pāḷiyaṁ vuttapācittiyadvayaṁ sāmaññato ekattena gahetvā vuttaṁ. Visuṁ pana gayhamāne sabbacchanne sabbaparicchanne pācittiyaṁ, yebhuyyenacchanne yebhuyyenaparicchanne pācittiyanti aṭṭheva pācittiyāni hontī’’ti (sārattha. ṭī. pācittiya 3.53) parihāro vutto.",
  "tika-vin11t6:39": "Sabbayebhuyyaupaḍḍhapadesu channaparicchannapadehi yojitesu nava vikappā sambhavanti, tesu navame upaḍḍhacchannaupaḍḍhaparicchannavikappe dukkaṭassa dassitattā pārisesato itaresu aṭṭhasu aṭṭha pācittiyāneva sambhavanti. Aṭṭhakathāyaṁ pana appakaṁ ūnamadhikaṁ vā guṇanūpagaṁ na hotīti katvā ‘‘sattā‘‘ti vuttanti gahetabbaṁ. Etthāti imasmiṁ sikkhāpade.",
  "tika-vin11t6:40": "918. ‘‘Aḍḍhacchanne aḍḍhaparicchanne’’ti yojanā. ‘‘Sabbaparicchanne cūḷacchanne’’ti yathākkamena yojanā. Iminā aṭṭhakathāgatesu pañcasu vikappesu tatiyavikappaṁ dassetvā ādi-saddena sabbacchannādayo sesavikappā gahitā. Yathāha aṭṭhakathāyaṁ ‘‘sabbacchanne cūḷakaparicchanne dukkaṭaṁ, yebhuyyenacchanne cūḷakaparicchanne dukkaṭaṁ, sabbaparicchanne cūḷakacchanne dukkaṭaṁ, yebhuyyenaparicchanne cūḷakacchanne dukkaṭaṁ, pāḷiyaṁ āgatadukkaṭena saha pañca dukkaṭānīhi vutta’’nti (pāci. aṭṭha. 53). Pāḷiyaṁ āgatadukkaṭaṁ nāma imissāyeva gāthāya ādimhiyeva vuttadukkaṭaṁ. Yathāha ‘‘upaḍḍhacchanne upaḍḍhaparicchanne āpatti dukkaṭassā’’ti (pāci. 53).",
  "tika-vin11t6:41": "Cūḷacchannādīni cettha evaṁ veditabbāni – yassa catūsu bhāgesu eko channo, sesā acchannā, idaṁ cūḷakacchannaṁ. Yassa tīsu bhāgesu dve channā, eko acchanno, idaṁ yebhuyyenacchannaṁ. Yassa dvīsu bhāgesu eko channo, eko acchanno, idaṁ upaḍḍhacchannaṁ nāma senāsanaṁ. Cūḷaparicchannādīni iminā nayena veditabbāni. Channādīhipīti sahatthe karaṇavacanaṁ. Pi-saddo samuccayattho. Sabbacūḷaparicchannachannādīhi catūhipi saha aḍḍhacchannaparicchanne pañcadhā dukkaṭaṁ paridīpitanti yojanā.",
  "tika-vin11t6:42": "920.Sabbacchannādiketi ettha ādi-saddena ‘‘sabbaparicchanne sabbaacchanne yebhuyyenaacchanne yebhuyyenaaparicchanne’’ti (pāci. 54) pāḷiyaṁ vuttā anāpattivārasesā ca aṭṭhakathāyaṁ vuttā ‘‘upaḍḍhacchanne cūḷakaparicchanne, upaḍḍhaparicchanne cūḷakacchanne , cūḷakacchanne cūḷakaparicchanne’’ti (pāci. aṭṭha. 53) tayo anāpattivārā ca gahitā.",
  "tika-vin11t6:43": "921.Nipannepīti ettha pi-saddena ‘‘bhikkhu nipanne anupasampanno nisīdati, ubho vā nisīdantī’’ti (pāci. 54) pāḷiyaṁ vuttapakārantare samuccinoti.",
  "tika-vin11t6:44": "Sahaseyyakathāvaṇṇanā.",
  "tika-vin11t6:45": "922.Api-saddena pageva mahattariyāti dasseti. Sahaseyyaṁ pakappeyyāti yathāvuttalakkhaṇaṁ sabbacchannasabbaparicchannādisenāsanaṁ pavisitvā sūriyatthaṅgamato paṭṭhāya pubbe vuttappakāreneva piṭṭhippasāraṇalakkhaṇaṁ seyyaṁ kappeyya.",
  "tika-vin11t6:46": "923-4.Deviyāti devitthiyā. Tiracchānagatitthiyāti godhādikāya. ‘‘Methunavatthubhūtāyā’’ti iminā methunadhammassa avatthubhūtāya sahaseyyāya dosābhāvaṁ dasseti. Vatthūnaṁ gaṇanāyāti mātugāmassa gaṇanāya ca tāsañca attano ca payogagaṇanāya ca. Assāti bhikkhussa. Mātugāmena tayo divase sahaseyyāya iminā sikkhāpadena āpattiṁ āpajjitvā catutthadivase sahaseyyāya dvīhipi sikkhāpadehi āpattiṁ āpajjatīti ettha dukkaṭavatthubhūtāya itthiyā tattheva sahaseyyāya iminā sikkhāpadena dukkaṭaṁ āpajjitvā catutthadivase rattiyaṁ sahaseyyāya iminā sikkhāpadena āpajjitabbadukkaṭena saha purimasikkhāpadena pācittiyaṁ āpajjatīti veditabbaṁ.",
  "tika-vin11t6:47": "Dutiyasahaseyyakathāvaṇṇanā.",
  "tika-vin11t6:48": "926. Chappañcavācāhi uddhaṁ itthiyā dhammaṁ bhaṇantassāti sambandho. Itthiyāti ‘‘mātugāmo nāma manussitthī, na yakkhī, na petī, na tiracchānagatā, viññū paṭibalā hoti subhāsitadubbhāsitaṁ duṭṭhullāduṭṭhullaṁ ājānitu’’nti pāḷiyaṁ vuttamanussitthiyā. Bhaṇantassāti vakkhamānalakkhaṇaṁ dhammaṁ chahi padehi uttari bhaṇantassa. Viññuṁ purisaviggahaṁ vināti ‘‘viññū nāma purisaviggaho paṭibalo hoti subhāsitadubbhāsitaṁ duṭṭhullāduṭṭhullaṁ ājānitu’’nti (pāci. 64) pāḷiyaṁ vuttasavanūpacāragatamanussapurisaṁ vinā. Dhammanti vakkhamānappakārasarūpaṁ desanādhammaṁ.",
  "tika-vin11t6:49": "927. Gāthāmayā, cuṇṇiyaganthamayāti duvidhā desanā, tattha gāthāmayadesanāya vācā nāma gāthāpādalakkhaṇāti dassetumāha ‘‘gāthāpādo’’tiādi. Cuṇṇiyadesanāyaṁ pana vācāparicchedo vibhatyantavasena veditabbo. Tenāha gaṇṭhipade ‘‘eko gāthāpādo’ti idaṁ gāthābandhameva sandhāya vuttaṁ, aññattha pana vibhattiantapadameva gahetabba’’nti. Padasodhammaṁ niddiṭṭhaṁ dhammanti piṭakattayaṁ. ‘‘Aṭṭhakatha’’nti iminā saṅgītittayāruḷhaṁ porāṇaṭṭhakathaṁ gahetabbaṁ. Teneva gaṇṭhipade vuttaṁ ‘‘aṭṭhakathaṁ dhammapadajātakādivatthuñcā’’ti. Imināpi porāṇakaṁ saṅgītiāruḷhameva aṭṭhakathaṁ vuttanti vadanti. Aṭṭhakathādipāṭhaṁ ṭhapetvā damiḷādibhāsantarena yathāruci kathetuṁ vaṭṭatīti.",
  "tika-vin11t6:50": "928. Padādīnaṁ vasā channaṁ vācānaṁ upari dhammaṁ desentassāti yojanā. Desentassāti padasodhamme vuttalakkhaṇapadādisarūpāhi chahi vācāhi uttari dhammaṁ desentassa. Padādigaṇanāyāti yathāvuttalakkhaṇapadaanupadaanvakkharaanubyañjanagaṇanāya.",
  "tika-vin11t6:51": "929.Purisaviggahanti manussapurisavesaṁ. Ettha tiracchānagatā nāma vesanimmānārahā iddhimantā nāgasupaṇṇā.",
  "tika-vin11t6:52": "931.Vadatoti adhikaṁ dhammaṁ bhāsato.",
  "tika-vin11t6:53": "932.Itthirūpanti manussitthivesaṁ. Tiracchānagatitthiyāti vuttasarūpāya tiracchānagatitthiyā.",
  "tika-vin11t6:54": "933. Sayaṁ uṭṭhāya nisīditvā puna dhammaṁ desentassa anāpatti pakāsitāti sambandho. Mātugāmassa vā tathāti ettha ‘‘tathā’’ti iminā vuttappakārassa gahitattā uṭṭhāya nisinnassa mātugāmassa puna dhammaṁ desentassa anāpatti pakāsitāti vuttaṁ hoti. ‘‘Uṭṭhāyā’’tiādinā iriyāpathaparivattanadassanena nānāiriyāpathepi anāpattiṁ dīpeti.",
  "tika-vin11t6:55": "934.Aññissā puna aññissāti ettha ‘‘āgatāgatāyā’’ti seso. Yathāha aṭṭhakathāyaṁ ‘‘aññassa mātugāmassāti ekissā desetvā puna āgatāgatāya aññissāpi desetīti evaṁ ekāsane nisinno mātugāmasatasahassannampi desetīti attho’’ti (pāci. aṭṭha. 66). Avuttasamuccayatthena ca-saddena ‘‘pañhaṁ puṭṭho kathetī’’ti (pāci. 66) idaṁ samuccinoti. ‘‘Dīghanikāyo kimatthiyo bhante’’ti pañhaṁ pucchato mātugāmassa sabbaṁ dīghanikāyaṁ vadatopi anāpatti. Yathāha aṭṭhakathāyaṁ ‘‘pañhaṁ pucchati, pañhaṁ puṭṭho kathetīti mātugāmo ‘dīghanikāyo nāma bhante kimatthaṁ dīpetī’ti pucchati, evaṁ pañhaṁ puṭṭho bhikkhu sabbaṁ cepi dīghanikāyaṁ katheti, anāpattī’’ti (pāci. aṭṭha. 66). Ettha ca sabbaṁ cepi dīghanikāyaṁ kathetīti yāva na niṭṭhāti, tāva punadivasepi katheti.",
  "tika-vin11t6:56": "935. Dhammassa desanāya, viññumanussapurisassa asannihitakaraṇena ca āpajjitabbato kriyākriyaṁ.",
  "tika-vin11t6:57": "Dhammadesanākathāvaṇṇanā.",
  "tika-vin11t6:58": "936.Mahaggataṁ rūpārūpajjhānaṁ. Paṇītaṁ lokuttaradhammaṁ. Padhānabhāvaṁ nītanti paṇītaṁ. Ārocentassāti ‘‘paṭhamaṁ jhānaṁ samāpajjāmī’’tiādinā (pārā. 201) nayena catutthapārājike vuttanayena vadantassa. Parinibbānakāle ca puṭṭhakāle ca bhikkhubhikkhunīnaṁ attanā laddhassa uttarimanussadhammassa ārocetabbattā ‘‘ṭhapetvā bhikkhuniṁ bhikkhu’’nti vuttaṁ. ‘‘Aññassā’’ti seso. Yathāha aṭṭhakathāyaṁ ‘‘upasampannassa bhūtaṁ ārocetīti uttarimanussadhammameva sandhāya vuttaṁ. Parinibbānakāle, hi antarā vā atikaḍḍhiyamānena upasampannassa bhūtaṁ ārocetuṁ vaṭṭatī’’ti (pāci. aṭṭha. 77). Bhūteti ettha ‘‘uttarimanussadhamme ārocite’’ti vattabbaṁ, nimittatthe bhummaṁ, attano santāne imasmiṁ attabhāve siddhauttarimanussadhammassa ārocananimittanti attho.",
  "tika-vin11t6:59": "937.Noce jānāti so vuttanti yassa āroceti, so sace sutakkhaṇeyeva vuttanayeneva ‘‘esa paṭhamajjhānassa lābhī’’tiādinā nayena vuttaṁ no jānāti. Pariyāyavacaneti ‘‘yo te vihāre vasati, so paṭhamassa jhānassa lābhī’’ti evamādipariyāyavacane. Yassa uttarimanussadhammaṁ āroceti, so sace sutasamanantaraṁ ‘‘esa evaṁ vadatī’’ti vuttaṁ no jānāti, tādisassa ārocentassa bhikkhuno hoti āpatti dukkaṭanti sambandho. Assa bhūtassa pariyāyavacane ca bhikkhuno āpatti dukkaṭaṁ hotīti yojanā.",
  "tika-vin11t6:60": "938.Tathārūpekāraṇe satīti parassa kāraṇabhāvaṁ ñatvāpi paṭipattiyā amoghabhāvadassanasamuttejanasampahaṁsanādikarasaṅkhāte kāraṇe sati. Sabbassāpīti upasampannānupasampannassa sabbassa. Sīlādinti sīlasutapariyattiguṇaṁ. Vadatoti ettha ‘‘bhikkhuno’’ti pakaraṇato labbhati.",
  "tika-vin11t6:61": "939.Tadasambhavāti diṭṭhisampannassa ummādādīnaṁ asambhavā. Yathāha aṭṭhakathāyaṁ ‘‘diṭṭhisampannānaṁ ummādassa vā cittakkhepassa vā abhāvāti. Mahāpaccariyampi hi vicārita’’nti (pāci. aṭṭha. 77). Ummattakapadassa avacane kāraṇaṁ vadanteneva khittacittādipadānaṁ avacane kāraṇañca upalakkhaṇato dassitamevāti daṭṭhabbaṁ. Ettha ca maggaphaladiṭṭhiyā samannāgatānaṁ ariyānameva hi ummattakādibhāvo natthi. Jhānalābhino pana tasmiṁ sati jhānā parihāyanti, tasmā tesaṁ abhūtārocanapaccayā anāpatti vattabbā, na bhūtārocanapaccayā.",
  "tika-vin11t6:62": "940. Imissāpattiyā aññatra jhānamaggādilābhīnaṁ aññassa asambhavā ‘‘kusalābyākateheva dvicitta’’nti vuttaṁ. Idañca ukkaṭṭhaparicchedena ariyapuggaleyeva sandhāya vuttaṁ. Paṇṇattiṁ ajānantā pana jhānalābhī puthujjanā nānāvatthumhi lobhavasena akusalacittenāpi na ārocentīti natthi, tasmā ‘‘ticitta’’nti vattabbaṁ siyā, tathāpi bahulena kusalābyākatānameva sambhavoti evaṁ vuttanti daṭṭhabbaṁ. Dvivedanaṁ sukhopekkhāvasena. Idañca sikkhāpadaṁ paṇṇattiajānanavasena acittakasamuṭṭhānaṁ hoti. Ariyā cettha paṇṇattiṁ jānantā vītikkamaṁ na karonti, puthujjanā pana paṇṇattiṁ jānitvāpi vītikkamaṁ karonti. Te ca satthuno āṇāvītikkamacetanāya balavaakusalabhāvato jhānā parihāyantīti daṭṭhabbaṁ.",
  "tika-vin11t6:63": "Bhūtārocanakathāvaṇṇanā.",
  "tika-vin11t6:64": "941. Bhikkhuno duṭṭhullaṁ āpattiṁ bhikkhusammutiṁ ṭhapetvā anupasampanne ārocentassa bhikkhuno āpattīti yojanā. Duṭṭhullaṁ āpattinti saṅghādiseso. Nanu ca ‘‘duṭṭhullā nāma āpatti cattāri ca pārājikāni terasa ca saṅghādisesā’’ti (pāci. 79) padabhājane pārājikasaṅghādisesā dassitā, kasmā idha saṅghādisesova gahitoti? Vuccate – pārājikaṁ duṭṭhullasaddatthadassanatthaṁ vuttaṁ, idha pana saṅghādisesoyeva bhagavatā adhippetoti aṭṭhakathāyaṁ vicāritametaṁ. Vuttañhi tattha ‘‘pārājikāni duṭṭhullasaddatthadassanatthaṁ vuttāni, saṅghādisesaṁ pana idha adhippeta’’nti (pāci. aṭṭha. 78). Vakkhati ca ‘‘idha saṅghādisesāva, duṭṭhullāpattiyo matā’’ti. Anupasampanneti ‘‘bhikkhuñca bhikkhuniñca ṭhapetvā avaseso anupasampanno’’ti (pāci. 80) padabhājane niddiṭṭhaanupasampannassa ārocentassāti vuttaṁ hoti.",
  "tika-vin11t6:65": "Ṭhapetvā bhikkhusammutinti ‘‘atthi bhikkhusammuti āpattipariyantā na kulapariyantā’’tiādinā (pāci. 80) padabhājane dassitaṁ abhiṇhāpattikassa bhikkhuno āyatiṁ saṁvaratthaṁ hirottappajananatthaṁ āpattiyo vā upāsakakulāni vā ubhayameva vā paricchinditvā vā aparicchinditvā vā āpattiyo ārocetuṁ saṅghena saṅghamajjhe tikkhattuṁ sāvetvā katasammutiṁ ṭhapetvāti vuttaṁ hoti. Yathāha aṭṭhakathāyaṁ ‘‘abhiṇhāpattikaṁ bhikkhuṁ disvā ‘evamesa paresu hirottappenāpi āyatiṁ saṁvaraṁ āpajjissatī’ti tassa bhikkhuno hitesitāya tikkhattuṁ apaloketvā saṅghena kātabbā’’ti (pāci. aṭṭha. 80).",
  "tika-vin11t6:66": "942.Ghaṭetvā vadantassevāti evakāro yathāṭhāne yojetabbo. Evakārena byavacchinnamatthaṁ vakkhati ‘‘vatthu’’ntiādinā. ‘‘Asuciṁ mocetvā’’ti iminā vatthumāha, ‘‘saṅghādisesa’’nti iminā āpattiṁ. Vajjameva vajjatā. ‘‘Pācittiyāpattī’’ti imassāyaṁ pariyāyo. ‘‘Ayaṁ asuciṁ mocetvā saṅghādisesaṁ āpanno’’ti vatthunā saddhiṁ ghaṭetvā āpattiṁ vadantassa vajjatā pācittiyāpatti hotīti yojanā.",
  "tika-vin11t6:67": "943.Suddhassāti pārājikamanāpannassa. Vadanti vadanahetu, vatthunā saddhiṁ saṅghādisesassa kathanatoti attho.",
  "tika-vin11t6:68": "944.Aduṭṭhullāyāti saṅghādisesato aññāya āpattiyā. Duṭṭhullasaññinoti saṅghādisesasaññino. Sesā āpattiyopi vāti saṅghādisesaṁ vinā sese chaḷāpattikkhandhe.",
  "tika-vin11t6:69": "945.Tathāti dukkaṭaṁ atidisati. Pañcadhā mataṁ anupasampannassa duṭṭhullaṁ ajjhācāraṁ ārocentassa tathā dukkaṭanti yojanā. Anupasampannassa pañcadhā mataṁ duṭṭhullaṁ ajjhācāranti ca pāṇātipātādipañcasikkhāpadavītikkamā gahitā. Keci pana ‘‘sukkavissaṭṭhiādayo pañcā’’ti vadanti, taṁ na gahetabbaṁ. Pāṇātipātādīni hi daseva sikkhāpadāni sāmaṇerānaṁ paññattāni. Tesaṁ paññattesuyeva ca sikkhāpadesu duṭṭhullāduṭṭhullavicāraṇā kātabbā, na ca sukkavissaṭṭhiādīni visuṁ tesaṁ paññattāni atthīti.",
  "tika-vin11t6:70": "Atha bhikkhuno duṭṭhullasaṅkhātāni sukkavissaṭṭhiādīni anupasampannassa kiṁ nāma hontīti? Ajjhācāro nāma hontīti. Yathāha aṭṭhakathāyaṁ ‘‘sukkavissaṭṭhi…pe… ajjhācāro nāmāti vutta’’nti (pāci. aṭṭha. 82). Imināpi cetaṁ siddhaṁ ‘‘anupasampannassa sukkavissaṭṭhiādi duṭṭhullaṁ nāma na hotī’’ti. ‘‘Ajjhācāro nāmā’’ti hi vadanto anupasampannassa sukkavissaṭṭhiādi kevalaṁ ajjhācāro nāma hoti, na pana duṭṭhullo nāma ajjhācāroti dīpeti. ‘‘Ajjhācāro nāmā’’ti ca aṭṭhakathāyaṁ vuttattā, akattabbarūpattā ca anupasampannassa sukkavissaṭṭhiādīni daṇḍakammavatthupakkhaṁ bhajanti. Tāni ca aññassa anupasampannassa avaṇṇakāmatāya ārocento bhikkhu dukkaṭaṁ āpajjatīti vadanti. Idha pana anupasampannaggahaṇena sāmaṇerasāmaṇerisikkhamānānaṁ gahaṇaṁ veditabbaṁ.",
  "tika-vin11t6:71": "Aduṭṭhullaṁ ajjhācāranti yojanā. ‘‘Anupasampannassā’’ti ca ajjhāharitabbāni. Anupasampannassa yathāvuttehi pañcasikkhāpadehi aññaṁ vikālabhojanādiṁ aduṭṭhullaṁ ajjhācāraṁ vā. Yathāha ‘‘anupasampannassa duṭṭhullaṁ vā aduṭṭhullaṁ vā ajjhācāra’’ntiādi (pāci. 82).",
  "tika-vin11t6:72": "946.Kevalaṁvatthuṁ vā ārocentassāti ‘‘ayaṁ sukkavissaṭṭhiṁ āpanno’’tiādinā nayena vatthumattaṁ ārocentassa. Kevalaṁ āpattiṁ vā ārocentassāti ‘‘ayaṁ pārājikaṁ āpanno, ayaṁ saṅghādisesaṁ āpanno’’tiādinā nayena āpattimattaṁ ārocentassa ca. Bhikkhusammutiyāti ettha vatthunā ghaṭetvā āpattiṁ ārocentassāti gahetabbaṁ. ‘‘Tathā’’ti iminā ‘‘anāpattī’’ti etaṁ parāmasati.",
  "tika-vin11t6:73": "Duṭṭhullārocanakathāvaṇṇanā.",
  "tika-vin11t6:74": "948.Akappiyaṁ pathavinti padabhājane ‘‘dve pathaviyo jātā ca pathavī ajātā ca pathavī’’ti (pāci. 86) uddisitvā –",
  "tika-vin11t6:75": "‘‘Jātā nāma pathavī suddhapaṁsu suddhamattikā appapāsāṇā appasakkharā appakathalā appamarumbā appavālikā yebhuyyenapaṁsukā yebhuyyenamattikā, adaḍḍhāpi vuccati jātā pathavī. Yopi paṁsupuñjo vā mattikāpuñjo vā atirekacātumāsaṁ ovaṭṭho, ayampi vuccati jātā pathavī’’ti (pāci. 86) ca,",
  "tika-vin11t6:76": "‘‘Ajātā nāma pathavī suddhapāsāṇā suddhasakkharā suddhakathalā suddhamarumbā suddhavālikā appapaṁsu appamattikā yebhuyyenapāsāṇā yebhuyyenasakkharā yebhuyyenakathalā yebhuyyenamarumbā yebhuyyenavālikā, daḍḍhāpi vuccati ajātā pathavī. Yopi paṁsupuñjo vā mattikāpuñjo vā ūnacātumāsaṁ ovaṭṭho, ayampi vuccati ajātā pathavī’’ti (pāci. 86) ca –",
  "tika-vin11t6:77": "Niddiṭṭhāsu dvīsu pathavīsu jātapathavisaṅkhātaṁ akappiyapathaviṁ.",
  "tika-vin11t6:78": "Ettha pāsāṇādīnaṁ lakkhaṇaṁ aṭṭhakathāyaṁ ‘‘muṭṭhippamāṇato upari pāsāṇāti veditabbā, muṭṭhippamāṇā sakkharā. Kathalāti kapālakhaṇḍāni. Marumbāti kaṭasakkharā. Vālikāti vālukāyevā’’ti vuttanayeneva veditabbaṁ. Yebhuyyenapaṁsukādīnaṁ lakkhaṇaṁ ‘‘yebhuyyenapaṁsukāti tīsu koṭṭhāsesu dve koṭṭhāsā paṁsu, eko pāsāṇādīsu aññataro koṭṭhāso’’ti (pāci. aṭṭha. 86) ca ‘‘adaḍḍhāpīti uddhanapattapacanakumbhakārāvāpādivasena tathā tathā adaḍḍhā’’tiādi aṭṭhakathāto ca veditabbaṁ. ‘‘Appapaṁsuappamattikā’’ti dvīsupi padesu niddesarūpena yebhuyyenapāsāṇādipadapañcakaṁ vuttaṁ, tatthāpi attho yebhuyyenapaṁsupadādīsu vuttavipallāsena veditabbo. Yathāha aṭṭhakathāyaṁ ‘‘tesaṁyeva hi dvinnaṁ pabhedadassanameta’’nti (pāci. 86).",
  "tika-vin11t6:79": "Khaṇeyya vāti evarūpaṁ akappiyapathavipadesaṁ antamaso pādaṅguṭṭhenāpi sammuñjanisalākāyapi sayaṁ vā khaṇati. Khaṇāpeyya vāti aññena vā ‘‘idaṁ khaṇāhī’’tiādinā akappiyavohārena khaṇāpeyya. Bhedāpeyyāti tatheva bhedāpeyya. Bhindeyya vāti passāvadhārādīhipi bhindeyya. Adhikāravasena vā-saddassa sabbakiriyāpadehi sambandho labbhatīti bhedāpeyya cāti ettha ca-saddo idha avuttassa ‘‘dahati vā, dahāpeti vā’’ti padadvayassa samuccayakoti veditabbo. Antamaso pattampi pacanto sayaṁ vā dahati, aññena vā dahāpetītiādi imesaṁ padānaṁ aṭṭhakathāvasena (pāci. aṭṭha. 87) veditabbaṁ. Pācittiyaṁ siyāti khaṇantassa, bhindantassa ca pahāre pahāre pācittiyaṁ.",
  "tika-vin11t6:80": "949. Āṇāpentassa āṇattigaṇanāya, dahantassa aggipātagaṇanāya hotīti idaṁ ‘‘pahāre pahāre pācittiya’’ntiādiaṭṭhakathāvacanavasena veditabbaṁ, imameva dassetumāha ‘‘sayamevā’’tiādi.",
  "tika-vin11t6:81": "950.Āṇāpentassāti sakiṁ āṇāpentassa.",
  "tika-vin11t6:82": "951. ‘‘Khaṇāpeyyā’’ti sāmaññavacanassa apavādadassanatthaṁ ‘‘khaṇa pokkharaṇi’’ntiādimāha. Koci doso na vijjatīti ettha pokkharaṇiāvāṭādisaddānaṁ pathavipariyāyattābhāvato evaṁvacanena anāpattīti adhippāyo.",
  "tika-vin11t6:83": "952. ‘‘Imaṁ idhā’’tiādīnaṁ padānaṁ paccakkhabhūtādhippetabhūmivācakattā tehi yojetvā vuttassa tasseva payogassa āpattikarabhāvaṁ dassetumāha ‘‘ima’’ntiādi.",
  "tika-vin11t6:84": "953.Kandanti tālādikandaṁ. Kurundanti kulacocarukkhaṁ. Thūṇanti thambhaṁ. Khāṇukanti sākhāviṭaparahitaṁ rukkhāvayavaṁ. Mūlanti pathaviyā suppatiṭṭhitabhāvakaraṁ rukkhāvayavaṁ. Vaṭṭatīti aniyametvā vacanena anāpattibhāvato vaṭṭati.",
  "tika-vin11t6:85": "954.Imanti paccakkhaparāmāsapadena niyametvā vacanato āpatti hotīti āha ‘‘niyametvāna vattuṁ pana na vaṭṭatī’’ti.",
  "tika-vin11t6:86": "955.Ghaṭehi ussiñcitunti ghaṭehi gahetvā avasiñcituṁ. Tanukaddamoti jambālo. Bahalaṁ kaddamaṁ bhikkhunā apanetuṁ na ca vaṭṭatīti yojetabbaṁ.",
  "tika-vin11t6:87": "956.Nadiyādīnanti ettha ādi-saddena gaṅgākandarādīnaṁ gahaṇaṁ. ‘‘Taṭa’’nti iminā sambandho. Vaṭṭhanti vuṭṭhīhi ovaṭṭhañca. Cātumāsanti vikopanakiriyāya accantasaṁyoge upayogavacanaṁ, cātumāsabbhantare vikopetuṁ vaṭṭatīti attho.",
  "tika-vin11t6:88": "957. Sace toyasmiṁ patati taṭanti yojanā, sace kūlaṁ bhijjitvā antoudake patatīti. Deve vuṭṭhepīti pajjunnadeve vuṭṭhepi. Vuṭṭha-saddo kattusādhano. Cātumāsamatikkantepīti yojanā. Tattha hetudassanatthamāha ‘‘toye devo hi vassatī’’ti.",
  "tika-vin11t6:89": "958.Soṇḍinti pāsāṇapokkharaṇiṁ. Tattha tūti udakarahite tasmiṁ soṇḍiāvāṭe.",
  "tika-vin11t6:90": "959. Antocātumāsaṁ sodhetuṁ bhinditunti yojanā. ‘‘Sodhetuṁ bhindituṁ vikopetu’’nti kiriyāpadehi ‘‘raja’’nti kammapadaṁ ānetvā sambandhitabbaṁ. Taṁ rajorāsiṁ deve vuṭṭhe pacchā udakassa chinnattā bahalabhūmisukkhampi vuṭṭhipātadivasato paṭṭhāya antocātumāse kopetuṁ bhindituṁ vaṭṭatīti attho.",
  "tika-vin11t6:91": "960.Puṇṇe soṇḍimhi taṁ rajaṁ vikopetuṁ vaṭṭati cātumāsato uddhanti yojanā.",
  "tika-vin11t6:92": "961.‘‘Phusāyante’’ti etena ‘‘devo’’ti idaṁ bhummavasena vipariṇāmetvā ‘‘deve phusāyante’’ti yojetabbaṁ, pajjunnadeve vuṭṭhipātaṁ karonteti attho. Piṭṭhipāsāṇaketi pāsāṇapiṭṭhe. Tampīti tathā pāsāṇapiṭṭhe laggaṁ tampi rajaṁ.",
  "tika-vin11t6:93": "962.Akatapabbhāro nāma yathā heṭṭhābhāgo vuṭṭhiphusitehi na temīyati, tathā namitvā ṭhitapabbatappadeso. Idaṁ anovassakaṭṭhāne uṭṭhitavammikānaṁ upalakkhaṇaṁ.",
  "tika-vin11t6:94": "963. Abbhokāse vuṭṭhito vammiko sace ovaṭṭho, kaṁ cātumāsaṁ vikopetuṁ vaṭṭatīti sambandho. Cātumāsanti vikopanakiriyāya accantasaṁyoge upayogavacanaṁ. Rukkheti ca thambhapāsāṇādīnaṁ upalakkhaṇaṁ. Upacikādīnanti ādi-saddena kāḷakipillikādīnaṁ gahaṇaṁ. So nayoti ‘‘ovaṭṭhadivasato uttari cātumāsabbhantare kopetuṁ vaṭṭatī’’ti yathāvutto nayo.",
  "tika-vin11t6:95": "964.Mūsikukkiraṁ nāma mūsikāhi uddhaṭapaṁsu. Mūsikānaṁ ukkiro mūsikukkiroti viggaho. Gokaṇṭakaṁ nāma gunnaṁ khurānaṁ uṭṭhitamattikā. Gaṇḍuppādamalaṁ nāma bhūlatāya malamattikā. Sambandhaṁ pana pakatibhūmiṁ akopentena matthakato gaṇhituṁ vaṭṭati.",
  "tika-vin11t6:96": "965.Kasīti kasitaṭṭhānaṁ, tattha naṅgalena uddhaṭamattikā kasinaṅgalamattikā. ‘‘Acchinnā’’tiiminā khaṇḍākhaṇḍikaṁ katvā āyataṁ hutvā ṭhitamattikāpaṭalampi ajātapathavī siyāti āsaṅkānivattanatthamāha ‘‘bhūmisambandhā’’ti. Sāti kasinaṅgalamattikā.",
  "tika-vin11t6:97": "966.Senāsananti ettha ‘‘purāṇa’’nti pāṭhaseso gahetabbo. Ovaṭṭhaṁ cātumāsato uddhaṁ na vikopayeti yojanā.",
  "tika-vin11t6:98": "967.Tatoti ovaṭṭhadivasato paṭṭhāya cātumāsātikkantagehato. ‘‘Gopānasi’’nti iminā gopānasimatthake ṭhitaupacikāpaṁsumhi bhijjantepi anāpattibhāvaṁ dīpeti. ‘‘Bhitti’’nti iminā tadekadesaṁ bhittipādādidārumāha. Idampi bhittimattikaṁ upacikāmattikaṁ sandhāya vuttaṁ. ‘‘Thambha’’nti idampi taṁsambandhapākārabhūmimattikāupacikādipaṁsuṁ sandhāya vuttaṁ. Padarattharanti atthatapadaraṁ. Idampi padarānaṁ upari mattikāupacikāpaṁsuṁ sandhāya vuttaṁ. ‘‘Gopānasi’’ntiādīhi padehi ‘‘gaṇhissāmī’’ti paccekaṁ yojanīyaṁ. ‘‘Gaṇhissāmī’’ti iminā vikopanādhippāyābhāvaṁ dīpeti.",
  "tika-vin11t6:99": "968.Gaṇhantassāti ettha anādare sāmivacanaṁ, ‘‘suddhacittenā’’ti pāṭhaseso. Iṭṭhakāti chadaniṭṭhakā. Ādi-saddena pāsāṇasamuddapheṇādīnaṁ gahaṇaṁ. Patatīti suddhacittena gaṇhante sace mattikā chijjitvā patati, anāpattīti attho. Mattikanti bhittiyaṁ, chadane ca cātumāsādhikovaṭṭhamattikaṁ, anovaṭṭhaṁ ce, gaṇhituṁ vaṭṭatīti. Yathāha aṭṭhakathāyaṁ ‘‘sace yā yā atintā, taṁ taṁ gaṇhāti, anāpattī’’ti (pāci. aṭṭha. 86). Yadi gaṇhati, āpatti siyāti yojanā.",
  "tika-vin11t6:100": "969.Atintoti vassodakena atinto, iminā vinicchitabbavatthuṁ dasseti. Tassa antogehe ca bahi ca sambhavato antogehe ṭhitassa tāva vinicchayaṁ dassetumāha ‘‘antogehe sace siyā’’ti. Vassodakena tintātintesu dvīsu mattikāpuñjesu atintaṁ tāva dassetumāha ‘‘anovaṭṭho cā’’ti.",
  "tika-vin11t6:101": "970. Vassodakena tinte vinicchayaṁ dassetumāha ‘‘vuṭṭhe puna cā’’tiādi. ‘‘Vuṭṭhe’’ti iminā ‘‘mattikāpuñjo’’ti padaṁ bhummavasena vipariṇāmetvā vuṭṭhe mattikāpuñjeti yojetabbaṁ, ‘‘ekadivasampī’’ti seso, gehasminti ettha ‘‘ṭhite’’ti vattabbaṁ, gehasmiṁ ṭhite mattikāpuñje vassodakena ekadivasampi tinteti vuttaṁ hoti. Vakkhamānanayena aññattha paharitvā uṭṭhitena tena atemitvā ujukaṁ patitehi vassaphusitehi tinteti gahetabbaṁ. Sace sabbo tinto hotīti yojanā. ‘‘Mattikāpuñjo’’ti iminā sambandho.",
  "tika-vin11t6:102": "971. ‘‘Sabbo’’ti iminā visesanena byavacchinnaṁ ekadesatinte vinicchayaṁ dassetumāha ‘‘yattaka’’ntiādi. Tu-saddo imameva visesaṁ joteti. Yattakanti heṭṭhā anotaritvā matthakato, pariyantakato ca yattakappamāṇaṁ. Tatthāti mattikāpuñje. ‘‘Akappiya’’nti etassa ‘‘cātumāsaccayenā’’ti anuvattati. ‘‘Atintaṁ…pe… kappiya’’nti iminā akappiyaṭṭhānaṁ pariharitvā vā kappiyakārakehi kappiyavacanena harāpetvā vā atintaṁ ṭhānaṁ yathākāmaṁ vaḷañjetabbanti ayamattho dassito hoti. Yathāha aṭṭhakathāyaṁ ‘‘kappiyakārakehī’’tiādi (pāci. aṭṭha. 86).",
  "tika-vin11t6:103": "972.Vārināti ujukaṁ ākāsato patitavassodakena. Aññattha paharitvā tattha patitvā temite vaṭṭati. So mattikāpuñjo. Tato paranti ekābaddhakālato uttariṁ so mattikāpuñjo vārinā temito bhūmiyā ekābaddho ce hoti, tato paraṁ sā jātā pathavī eva, kopetuṁ na vaṭṭatīti yojanā.",
  "tika-vin11t6:104": "973.‘‘Ovaṭṭho’’ti iminā anovaṭṭhapākāro kappiyoti byatirekavasena dasseti. ‘‘Mattikāmayo’’ti visesanena iṭṭhakapākārādiṁ byavacchindati. Tassa pana kappiyabhāvaṁ vakkhati ‘‘sace iṭṭhakapākāro’’tiādinā. ‘‘Cātumāsaccaye’’ti iminā tato anto vikopanīyabhāvaṁ dasseti.",
  "tika-vin11t6:105": "974.Tatthāti ovaṭṭhe mattikapākāre. Aghaṁsantovāti pākāramattikaṁ akopento. Mattaso chupitvāti pamāṇato mudukaṁ katvā hatthatalaṁ ṭhapetvā. Allahatthenāti udakatintena hatthatalena. Hatthekadeso hattho nāma.",
  "tika-vin11t6:106": "975.Yebhuyyakathaleṭhāneti pubbe vuttanayena yassā tīsu bhāgesu dve bhāgā kathalā honti, tādise kappiyapathaviṭṭhāne.",
  "tika-vin11t6:107": "976.Abbhokāseti upalakkhaṇattā antogehepi thambhaṁ cāletvā jātapathaviṁ vikopetuṁ na vaṭṭatīti daṭṭhabbaṁ. Dvīsupi ṭhānesu suddhacittena niddosabhāvaṁ yathāvuttena ‘‘thambhaṁ vā padarattharaṁ. Gaṇhissāmī’ti saññāya, gahetuṁ pana vaṭṭatī’’ti iminā nayenāha. Pathavinti akappiyapathaviṁ.",
  "tika-vin11t6:108": "977. Ujumuddharato na dosoti yojanā.",
  "tika-vin11t6:109": "978.Uccāletvāti ukkhipitvā cāletvā parivattetvā. Pavaṭṭatīti pavaṭṭetvā pavaṭṭetvā netīti attho. Suddhacittassāti ‘‘bhūmi bhijjatī’’ti asallakkhetvā ‘‘pāsāṇaṁ pavaṭṭetvā pavaṭṭetvā harissāmī’’ti suddhacittavato.",
  "tika-vin11t6:110": "979. Bhūmiyaṁ dārūni phālentānampi bhūmiyaṁ sākhādīni kaḍḍhato cāti yojanā.",
  "tika-vin11t6:111": "980.Kaṇṭakanti rukkhakaṇṭakaṁ, macchakaṇṭakañca. Sūci nāma ayomayadantamayatambamayakaṭṭhamayādisūcīnaṁ aññatarā. Aṭṭhiṁ vāti gomahiṁsādīnaṁ aṭṭhiṁ vā. Hīraṁ vāti nāḷikerādihīraṁ vā. Ākoṭetunti yathā ekakoṭi bhūmiṁ pavisati, tathā tāḷetuṁ. Pavesetunti bhūmiṁ gamayituṁ.",
  "tika-vin11t6:112": "981.Passāvaṁ muttaṁ. Medaninti ettha akappiyapathavimāha. Bhindissāmīti ettha ‘‘evaṁ cintetvā’’ti seso.",
  "tika-vin11t6:113": "982.Karontassāti suddhacittena passāvaṁ karontassātiyojetabbaṁ. ‘‘Sammajjato’’ti idaṁ ‘‘sammajjantenā’’ti gahetabbaṁ , ‘‘sammajjaniyā’’ti seso, anantaraṁ medanīpadaṁ upayogavasena ‘‘medani’’nti gahetabbaṁ, ‘‘visama’’nti seso, ‘‘samaṁ kātu’’nti iminā yojetabbaṁ, sammajjantena uccaṭṭhānaṁ madditvā, āvāṭaṭṭhānaṁ pavesetvā samaṁ kātuṁ sammajjaniyā ghaṁsetuṁ na vaṭṭatīti attho. Yathāha aṭṭhakathāyaṁ ‘‘visamaṁ bhūmiṁ samaṁ karissāmīti sammajjaniyā ghaṁsitumpi na vaṭṭatī’’ti (pāci. aṭṭha. 86).",
  "tika-vin11t6:114": "983.Pādaṅguṭṭhena vāti ettha samuccayatthena vā-saddena aṭṭhakathāyaṁ vuttaṁ ‘‘kattarayaṭṭhiyā bhūmiṁ koṭṭentī’’ti idaṁ saṅgaṇhāti. Likhitumpīti rājiṁ kātumpi bhūmiṁ bhindantenāti yojanā. Pādehīti pādatalehi.",
  "tika-vin11t6:115": "985.Bhūminti akappiyabhūmiṁ. Dahati dahāpetīti ettha ‘‘yo’’ti ca ‘‘tassā’’ti ca sambandhavasena labbhati. Pattaṁ dahantassāti chaviyā thirabhāvatthaṁ dhūmaṁ gāhāpetvā tiṇukkādīhi pattaṁ gaṇhantassa.",
  "tika-vin11t6:116": "986.Tattakānevāti ṭhānappamāṇāneva. Idhāpi ‘‘yo’’ti ca ‘‘tassā’’ti ca sāmatthiyā labbhati.",
  "tika-vin11t6:117": "987.Bhūmiyanti akappiyabhūmiyaṁ. Pattaṁ pacīyati etthāti pattapacanaṁ, kapālaṁ, tasmiṁ kapāle.",
  "tika-vin11t6:118": "988.So aggi tāni dārūni dahanto gantvā ce ekaṁsena bhūmiṁ dahati, tasmā dārūnaṁ upari aggiṁ ṭhapetuṁ na vaṭṭatīti yojanā.",
  "tika-vin11t6:119": "989. Iṭṭhakā āvapīyanti paccanti etthāti iṭṭhakāvāpo, so eva iṭṭhakāvāpako, iṭṭhakāpacanaṭṭhānaṁ. Ādi-saddena kumbhakārāvāpādiṁ saṅgaṇhāti.",
  "tika-vin11t6:120": "990. Upādīyatīti upādānaṁ, indhanaṁ, na upādānaṁ anupādānaṁ, indhanato aññaṁ, tato anupādānatoti attho. Khāṇuketi matakhāṇuke ca sukkharukkhe ca bhūmigataṁ adatvā ‘‘nibbāpessāmī’’ti aggidānaṁ vaṭṭati. Pacchā ussāhe katepi na nibbāyati, na dosoti. Yathāha aṭṭhakathāyaṁ ‘‘sace pana bhūmiṁ appattamevā’’tiādi (pāci. aṭṭha. 87).",
  "tika-vin11t6:121": "991.Tiṇukkanti tiṇena baddhaukkaṁ. Tiṇukkanti upalakkhaṇaṁ. Nāḷikerapaṇṇādīhi baddhāpi saṅgayhanti.",
  "tika-vin11t6:122": "992.Tassa aggissa patitaṭṭhāne indhanaṁ datvā puna taṁ aggiṁ kātuṁ vaṭṭatīti mahāpaccariyaṁ rutaṁ kathitanti yojanā.",
  "tika-vin11t6:123": "993. ‘‘Tassa apathaviya’’nti padacchedo. Vimatissubhayatthāpīti pathaviapathavidvayepi vematikassa. Tattha jātā pathavī, itarā apathavī.",
  "tika-vin11t6:124": "994.Imanti āvāṭaṁ, mattikaṁ, paṁsuṁ vā.",
  "tika-vin11t6:125": "Pathavīkhaṇanakathāvaṇṇanā.",
  "tika-vin11t6:126": "Musāvādavaggo paṭhamo.",
  "tika-vin11t6:127": "995.Bhavantassāti jāyantassa, vaḍḍhamānassa ca. Bhūtassāti jātassa, vaḍḍhitassa cāti attho. Yathāha aṭṭhakathāyaṁ ‘‘bhavanti ahuvuñcāti bhūtā, jāyanti vaḍḍhanti, jātā vaḍḍhitā cā’’ti (pāci. aṭṭha. 90). Ettha ca ‘‘bhavantī’’ti iminā viruḷhamūle nīlabhāvaṁ āpajjitvā vaḍḍhamānake taruṇagacche dasseti. ‘‘Ahuvu’’nti iminā pana vaḍḍhitvā ṭhite mahante rukkhagacchādike dasseti. ‘‘Bhavantī’’ti imassa vivaraṇaṁ ‘‘jayanti vaḍḍhantī’’ti, ‘‘ahuvu’’nti imassa ‘‘jātā vaḍḍhitā’’ti. Evaṁ bhūta-saddo paccuppannātītavisayoti dasseti. ‘‘Bhavantassa bhūtassā’’ti iminā padadvayena ‘‘bhūtagāmassā’’ti padassa tulyādhikaraṇatādassanena gāma-saddassa diṭṭhigatavanantādisaddānaṁ diṭṭhivanādisaddatthe viya bhūtasaddatthe vuttipakkhamāha. Yathāha aṭṭhakathāyaṁ (pāci. aṭṭha. 90) ‘‘bhūtā eva vā gāmo bhūtagāmo, patiṭṭhitaharitatiṇarukkhādīnametaṁ adhivacana’’nti. Bhūtānaṁ devatānaṁ gāmo nivāsoti vā bhūtagāmo. Bhūmiyaṁ patiṭṭhahitvā hi haritabhāvamāpannā tiṇarukkhagacchādayo devatāhi parigayhantīti. Jāyantassa vaḍḍhantassa vā sampattavuddhimariyādassa vā rukkhādinoti attho.",
  "tika-vin11t6:128": "Pātabyatānimittanti ettha pātabyabhāvo pātabyatā, ‘‘chedanabhedanādīhi yathāruci paribhuñjitabbatāti attho’’ti aṭṭhakathāvacanato pātabyatā-saddassa paribhuñjitabbatāti attho veditabbo, sā nimittaṁ hetu yassa pācittiyassa taṁ pātabyatānimittaṁ. Rukkhādīnaṁ chedanaphālanādivasena vikopanīyatāsaṅkhātapātabyatānimittaṁ paribhuñjitabbatāhetu pācittiyaṁ udīritaṁ vuttanti attho.",
  "tika-vin11t6:129": "996-7.Soti bhūtagāmo. Tilabījādikoti tilabījamettha sukhumapaṇṇasevālādiko. Ādi-saddena ca tādisā itarā sevālajāti gahitā. ‘‘Upari khuddānukhuddakapaṇṇaṅkuro, heṭṭhā khuddānukhuddakamūlaṅkuro sevālo tilabījaṁ nāmā’’ti gaṇṭhipade vuttanti. Vikopentassa taṁ sabbanti bhūmiyaṁ patiṭṭhāya udake jāyamānakasevālādiṁ bhūmiyā uppāṭanacchedanavasena jale eva patiṭṭhitaṁ sukhumapaṇṇanīlikādiṁ udakato uddharaṇacchedanavasena taṁ sabbaṁ sevālaṁ vikopentassāti attho.",
  "tika-vin11t6:130": "998.Hatthenaviyūhitvāti jalato amocetvā hatthena dūrato apanetvā. ‘‘Hotī’’tiādi tassa hetusandassanatthaṁ. Sakalaṁ anavasesaṁ sabbaṁ jalaṁ tassa yasmā ṭhānaṁ hoti, tasmāti attho.",
  "tika-vin11t6:131": "999.Ceccāti jānanto. Taṁ sevālajātikaṁ jalā uddharituṁ udakena vinā bhikkhussa na vaṭṭatīti yojanā. Ṭhānasaṅkamanañhi tanti hetudassanaṁ. Taṁ tathākaraṇaṁ yasmā ṭhānasaṅkamanaṁ ṭhānato cāvanaṁ, tasmā taṁ na vaṭṭatīti yojanā.",
  "tika-vin11t6:132": "1000. Yathāvuttassa byatirekaṁ dassetumāha ‘‘udakenā’’tiādi. Tattha udakenāti sahatthe karaṇavacanaṁ. Taṁ sevālajātikaṁ. Vārisūti ettha vāsaṁ vārayantīti vārī, tesu.",
  "tika-vin11t6:133": "1001.Jale vallitiṇādīnīti jalamatthake valliñca jāyamānakaravallitiṇādīni ca. Uddharantassāti bhūmiyaṁ patiṭṭhitaṁ bhūmito, udake patiṭṭhitaṁ udakato ca uddharantassa. Tattha antapakkhaṁ dassetumāha ‘‘toyato’’ti. Vikopentassāti khaṇḍanādivasena kopentassa. Tatthāti tasmiṁ udake, eva-kāro luttaniddiṭṭho ‘‘tatthevā’’ti (pāci. aṭṭha. 92) aṭṭhakathāvacanato.",
  "tika-vin11t6:134": "1002.Etthāti udake eva. Vikopentassāti kappiyaṁ akārāpetvā chedanādiṁ karontassa. Tānīti tathā parehi uppāṭitattā bhūtagāmabhāvato muttāni vallitiṇādīni. Bījagāmenāti mūlabījagāmādivasena.",
  "tika-vin11t6:135": "1003. Evaṁ udakaṭṭhe saṅkhepato vinicchayaṁ dassetvā idāni itaratrāpi vinicchayaṁ dassetumāha ‘‘thalaṭṭhe’’tiādi. Haritakhāṇukoti ettha ‘‘yo’’ti seso. ‘‘Tassā’’ti iminā sambandho, kakudhakarañjādīnaṁ chinnāvasiṭṭhakhāṇukoti vuttaṁ hoti. ‘‘Bhūtagāmena saṅgaho’’ti iminā taṁvikopane pācittiyabhāvaṁ dīpeti. Evamuparipi.",
  "tika-vin11t6:136": "1004.Nāḷikerādikānaṁkhāṇūti etthāpi ‘‘upariharito’’ti sāmatthiyā labbhati. ‘‘Bījagāmena saṅgaho’’ti iminā dukkaṭavatthutamāha. Evamuparipi. Kiñcāpi hi tālanāḷikerādīnaṁ khāṇu uddhaṁ avaḍḍhanako bhūtagāmassa kāraṇaṁ na hoti, tathāpi bhūtagāmasaṅkhātanibbattapaṇṇamūlabījato sambhūtattā bhūtagāmato uppanno nāma hotīti bījagāmena saṅgahaṁ gacchati.",
  "tika-vin11t6:137": "1005.Tathāpakāsitoti ‘‘bījagāmo’’ti vutto.",
  "tika-vin11t6:138": "1006. Phalitā kadalī yāva nīlapaṇṇā, tāva sā ca bhūtagāmoti pakāsitāti yojanā. Yathāha aṭṭhakathāyaṁ ‘‘kadalī pana phalitā yāva nīlapaṇṇā, tāva bhūtagāmeneva saṅgahitā’’ti (pāci. aṭṭha. 92). Naḷanti khuddakaveḷu. Veḷūti mahāveḷu. Tiṇādīnanti ādi-saddena sassādayo gahitā.",
  "tika-vin11t6:139": "1007. Yo ayaṁ pana veḷu aggato paṭṭhāya yadā sussati, tadā so bījagāmena saṅgahito nāma hotīti yojanā. Bījagāmenāti phaḷubījagāmena. Yathāha aṭṭhakathāyaṁ ‘‘katarabījagāmena? Phaḷubījagāmenā’’ti.",
  "tika-vin11t6:140": "1008.Indasālo sallakī. Ādi-saddena sobhañjanādīnaṁ saṅgaho. Tu-saddena aṭṭhakathāyaṁ ‘‘kiñcāpi rāsikatadaṇḍakehi ratanappamāṇāpi sākhā nikkhamantī’’ti (pāci. aṭṭha. 92) vuttavisesaṁ joteti. Chinditvā ṭhapitadaṇḍakesu ratanamattāsupi sākhāsu uṭṭhitāsu bhūtagāmaṁ ahutvā bījagāmameva hoti aviruḷhamūlakattāti ayaṁ vinicchayo vinayaññunā ñāto kukkuccakānamupakārāya hotīti āha ‘‘viññeyyo vinayaññunā’’ti. Imamevatthaṁ ‘‘mūlamattepi vā’’tiādinā vakkhati.",
  "tika-vin11t6:141": "1009.Maṇḍapādīnamatthāyāti maṇḍapavatipākārādīnamatthāya. Sace te nikkhaṇantīti yadi te indasālādidaṇḍake bhūmiyaṁ nikhaṇanti. Niggate mūlapaṇṇasminti tathā nikhātadaṇḍato mūle ca paṇṇe ca jāte. Bhūtagāmena saṅgahoti ettha ‘‘tesa’’nti sāmatthiyā labbhati, ‘‘viññeyyo’’ti adhikāro.",
  "tika-vin11t6:142": "1010.Niggatepīti tatiyena pi-saddena atikhuddakataṁ sūceti.",
  "tika-vin11t6:143": "1011.Sakandā tālaṭṭhīti sakandatālabījaṁ. Pattavaṭṭīti sūcisaṇṭhānā aṅkurapattavaṭṭi. Na ca bījagāmoti vuccatīti yojanā. ‘‘Bhūtagāmo’’ti idaṁ yathāvuttassa byatirekavasena dasseti.",
  "tika-vin11t6:144": "1012.Nāḷikeratacanti nāḷikeraphalachalliṁ. Dantasūcīvāti dantamayasūci iva. Sopīti nāḷikeropi. Rukkhatacasaddānaṁ phalesu vattamānakālesupi taṁliṅgatā na virujjhatīti ‘‘so’’ti āhāti viññāyati.",
  "tika-vin11t6:145": "1013.Migasiṅgasamānāyāti haritavisāṇasadisāya. Pattavaṭṭiyāti aṅkurapattavaṭṭiyā. Satiyāti vijjamānāya. Bhūtagāmoti vuccatīti amūlakabhūtagāmoti vuccati. Idaṁ nāḷikerassa āveṇikaṁ katvā vuttaṁ.",
  "tika-vin11t6:146": "Catubhāṇavāravaṇṇanā niṭṭhitā.",
  "tika-vin11t6:147": "1015-6.Ambaṭṭhīti ambabījaṁ. Jambuṭṭhīti jambubījaṁ. Ādi-saddena madhukapanasādibījānaṁ gahaṇaṁ. Vandākāti rukkhādanī. Aññaṁ vāti bhaṇḍakadalimanorahaṁ vā. Assāti vandākādino. Amūlavallīti evaṁnāmikā valli.",
  "tika-vin11t6:148": "1017. So sevāloti yojanā.",
  "tika-vin11t6:149": "1018.Ghaṁsitvāti yena kenaci ghaṁsitvā. Taṁ sevālaṁ. Tasmāti tasmā pākārā.",
  "tika-vin11t6:150": "1019.Sevāle apanīte. Antoti pānīyaghaṭādīnaṁ antokucchimhi. Kaṇṇakaṁ abbohāranti yojanā. Pānīyaghaṭādīnaṁ bahi sevālo udake aṭṭhitattā, bījagāmānulomattā ca dukkaṭavatthūti vadanti. Kaṇṇakaṁ nīlavaṇṇampi abbohārikameva.",
  "tika-vin11t6:151": "1020.Pāsāṇadaddūti manussasarīre rogākārena pāsāṇe jāyamānassetaṁ adhivacanaṁ. Sevālanti pāsāṇasevālaṁ. Seleyyakā nāma silāya sambhūtā ekā sugandhajāti. Apattānīti paṇṇarahitāni.",
  "tika-vin11t6:152": "1021.Pupphitanti vikasitaṁ. Taṁ ahicchattaṁ. Makulanti avikasitaṁ.",
  "tika-vin11t6:153": "1022. Allasmiṁ rukkhe tacaṁ vikopetvā yathā gahetuṁ na vaṭṭati, tathā pappaṭikampi niyyāsampi vikopetvā gahetuṁ na vaṭṭatīti yojanā, pācittiyamevāti adhippāyo. Pappaṭikampīti allatacamatthake sukkhatacapaṭalampi. ‘‘Allasmi’’nti iminā byatirekena matarukkhe dosābhāvaṁ dīpeti. ‘‘Tacaṁ vikopetvā’’ti vacanato rukkhatacampi pappaṭikampi sālakapitthādiniyyāsampi rukkhe allatacaṁ avikopetvā matthakato chinditvā gahetuṁ vaṭṭati.",
  "tika-vin11t6:154": "1023. Akkharacchindanārahesu nuhikadaliādīsu rukkhesu, tatthajātesu tālapaṇṇādikesu vā akkharaṁ likhato pācittiyamudīrayeti yojanā. ‘‘Tatthajātesū’’ti iminā rukkhato apanītapaṇṇesu likhituṁ vaṭṭatīti byatirekato dīpeti.",
  "tika-vin11t6:155": "1024.‘‘Pakkameva vā’’ti visuṁ vacanato ‘‘phalaṁ vā’’ti iminā apakkaṁ phalaṁ gahitaṁ.",
  "tika-vin11t6:156": "1025.Phaliniṁsākhanti khādanārahaphalavatiṁ jambusākhādikaṁ sākhaṁ. Gaṇhato anupasampannassāti gahetabbaṁ. Sayaṁ khāditukāmo ceti tathā onamitvā sākhato ocinitvā dinnaphalaṁ sace sayaṁ khāditukāmo hoti. Evaṁ dātunti yathāvuttappakāraṁ nāmetvā dātuṁ.",
  "tika-vin11t6:157": "1026.Paraṁ kañci ukkhipitvāti aññaṁ kañci anupasampannaṁ ukkhipitvā. Pupphāni ocinantesūti kusumāni lunantesu. Ayameva vinicchayoti sāmaññaniddesepi ettha attano nāmetvā dinnasākhāya pupphāni pānīyavāsatthāya na gahetabbāni. Anupasampannaṁ ukkhipitvā pupphāni ocināpetvā gahitapupphāni gahetabbānīti ayamettha viseso. Yathāha aṭṭhakathāyaṁ ‘‘tehi pana pupphehi pānīyaṁ na vāsetabbaṁ. Pānīyavāsatthikena sāmaṇeraṁ ukkhipitvā ocināpetabbānī’’ti (pāci. aṭṭha. 92).",
  "tika-vin11t6:158": "1027.‘‘Sākhā’’ti bhinditvā vā chinditvā vā mocitā vuccati. Sākhīnanti rukkhānaṁ. Tanti yathāvuttarukkhato mocitasākhaṁ. Yesaṁ rukkhānaṁ sākhā ruhati, tesaṁ sākhīnaṁ taṁ sākhaṁ kappiyaṁ akārāpetvā vikopentassa dukkaṭanti yojanā. ‘‘Yesaṁ rukkhānaṁ sākhā ruhatī’’ti vuttattā yesaṁ sākhā na ruhati, tesaṁ tassā kappiyakaraṇakiccaṁ natthīti vadanti.",
  "tika-vin11t6:159": "1028.Allasiṅgiverādikesupīti ādi-saddena vacalasuṇādīnaṁ gahaṇaṁ.",
  "tika-vin11t6:160": "1029. Aniyāmato vaṭṭatevāti yojanā. Niyāmasarūpaṁ dassetuṁ ‘‘imaṁ rukkha’’ntiādivakkhamānattā aniyāmatoti sāmaññaniddese ‘‘ima’’nti niyāmavacanābhāvatoti gahetabbaṁ.",
  "tika-vin11t6:161": "1032.Ucchukhaṇḍānanti pūraṇayoge sāmivacanaṁ, ucchukhaṇḍehīti vuttaṁ hoti. Sabbamevāti pacchiyaṁ ṭhitaṁ sabbaṁ khaṇḍaṁ. Kataṁ hotīti kataṁ kappiyaṁ hoti. Ekasmiṁ kappiye kateti pacchiyaṁ sabbakhaṇḍesu phusitvā ṭhitesu ekasmiṁ khaṇḍe kappiye kate. ‘‘Anujānāmi bhikkhave pañcahi samaṇakappehi phalaṁ paribhuñjituṁ aggiparijitaṁ satthaparijitaṁ nakhaparijitaṁ abījaṁ nibbaṭṭabījaṁyeva pañcama’’nti (cūḷava. 250) iti vuttesu aggisatthanakhesu aññatarena tatta ayokhaṇḍena vā jalitagginā vā sūcimukhena vā nakhacchedanena vā satthakadhārāya vā manussasīhādīnaṁ uppāṭitānuppāṭitaapūtinakhena vā vijjhitvā vā chinditvā vā kappiyaṁ kātabbaṁ. Karontena ca anupasampannena bhikkhunā ‘‘kappiyaṁ karohī’’ti vutteyeva ‘‘kappiya’’nti paṭhamaṁ vatvā pacchā aggiparijitādi kākabbanti gahetabbaṁ. Vakkhati ca ‘‘kappiyanti…pe… vaṭṭatī’’ti. ‘‘Kappiya’’nti vacanaṁ pana yāya kāyaci vācāya vattuṁ vaṭṭatīti vadanti. Paṭhamaṁ aggiṁ nikkhipitvā nakhādīhi vā vijjhitvā vā chinditvā vā kappiyaṁ kātabbaṁ. Karontena ca taṁ anuddharitvāva ‘‘kappiya’’nti vatvā pacchā uddharituṁ vaṭṭatīti vadanti, ‘‘kappiya’’nti vattukāmo ‘‘kappa’’nti ce vadati, vaṭṭatīti keci.",
  "tika-vin11t6:162": "1033.Dārunti ucchūhi saddhiṁ ekatobaddhadāruṁ. Dāruṁ vijjhatīti ettha jānitvāpi vijjhati vā vijjhāpeti vā, vaṭṭatiyeva. ‘‘Ekasitthepī’’ti etthāpi eseva nayo.",
  "tika-vin11t6:163": "1034.Tāni ucchudārūni. Tanti valliṁ, rajjuṁ vā.",
  "tika-vin11t6:164": "1035.Maricapakkehīti pariṇatehi maricapakkehi. Apariṇatānaṁ pana abījattā kappiye akatepi vaṭṭati. Idañca setalasuṇatacalasuṇādīhi missabhattassa upalakkhaṇaṁ. Ettha ca bhattasitthasambandhavasena ekābaddhatā veditabbā, na phalādīnameva aññamaññasambandhavasena.",
  "tika-vin11t6:165": "1036.Tilataṇḍulakādisūti kappiyaṁ kātabbatilehi missataṇḍulādīsu. Ādi-saddena kappiyaṁ kātabbavatthūhi missitāni itaravatthūni gahitāni. Ekābaddhe kapitthepīti kaṭāhena baddhabīje pariṇatakapitthaphalepi. Kaṭāheti baddhamiñje kapāle.",
  "tika-vin11t6:166": "1037.Kaṭāhaṁ muñcitvāti sukkhattā samantato kaṭāhaṁ muñcitvā. Miñjakanti pariṇatakapitthaphalamiñjaṁ. Taṁ kapitthaṁ bhindāpetvāti kapitthakaṭāhaṁ bhindāpetvā, idaṁ bījato muttassa kaṭāhassa bhājanagatikattā vuttaṁ.",
  "tika-vin11t6:167": "1038. ‘‘Abhūtagāmaabījesū’’ti padacchedo, abhūtagāme ca abīje cāti attho. Nanu ca ‘‘abīje bījasaññī, vematiko, āpatti dukkaṭassā’’ti (pāci. 92) pāṭhaṁ vinā ‘‘abhūtagāme bhūtagāmasaññī’’ti pāṭho natthīti abhūtagāmaggahaṇaṁ kasmā katanti? Vuccate – tasmiṁ pāṭhe bījaṁ bhūtagāmañca bījagāmaṁ bījañca bījabījanti vattabbe ekasesanayena ‘‘bīja’’nti gahetvā vinicchitanti ubhayaṁ vibhajitvā dassanatthaṁ vuttaṁ. Tattha tasmiṁ abhūtagāmaabījagāmadvaye. Imissā gāthāya ‘‘abhūtagāme bhūtagāmasaññino dukkaṭaṁ, vematikassa dukkaṭaṁ, abījagāme bījagāmasaññino dukkaṭaṁ, vematikassa dukkaṭa’’nti cattāri dukkaṭāni dassitāni. Tattha abhūtagāmanti bījagāmaṁ gahetabbaṁ. Abījagāmanti no bījaṁ.",
  "tika-vin11t6:168": "1039.Tattha tasmiṁ bhūtagāmabījagāmadvaye. ‘‘Atathāsaññino’’tiādīsu ‘‘bhūtagāmaṁ vikopentassā’’ti seso, anāpatti pakāsitāti sambandho, abhūtagāmaṁ, abījanti vā saññino bhūtagāmaṁ bījampi vikopentassa anāpatti pakāsitāti attho gahetabbo. Yathāha pāḷiyaṁ ‘‘bīje abījasaññī chindati vā…pe… anāpattī’’ti.",
  "tika-vin11t6:169": "Asañcicca bhūtagāmaṁ vikopentassa anāpattīti yojanā. Evamuparipi yojetabbaṁ. Gacchantassa pādesu gahetvā vā ālambaṇakattarayaṭṭhiyā ghaṁsitvā vā tiṇādīsu chijjesupi ‘‘imaṁ chindissāmī’’ti amanasikatattā anāpattīti attho. Asatissāti aññavihitasatissa vā aññena kathayato vā pādaṅguṭṭhādīhi tiṇādīni chindantassa. Ca-kārena idha avuttaṁ ‘‘ajānantassā’’ti idaṁ samuccitaṁ. ‘‘Imaṁ bhūtagāma’’nti vā ‘‘imasmiṁ aggimhi patite imaṁ ḍayhatī’’ti vā ‘‘iminā idaṁ bhijjati chijjatī’’tiādiṁ vā ajānantassa anāpattīti attho.",
  "tika-vin11t6:170": "1040.Idaṁcāti idaṁ bhūtagāmasikkhāpadañca. Tisamuṭṭhānanti kāyacittavācācittakāyavācācittavasena tisamuṭṭhānaṁ. Chedanādikiriyāya āpajjanato kriyaṁ. Ticittanti paṇṇattiṁ ajānitvā cetiyādīsu tiṇagahanādikaṁ karontassa akhīṇāsavassa kusalaṁ, khīṇāsavassa kiriyaṁ, phalapupphādilobhena vikopentānaṁ sekhaputhujjanānaṁ akusalanti ticittaṁ.",
  "tika-vin11t6:171": "Bhūtagāmakathāvaṇṇanā.",
  "tika-vin11t6:172": "1041. Aññavādavihesake kammasmiṁ saṅghena kateti yojanā, aññavādakavihesakāropanakamme ñattidutiyāya kammavācāya paccekaṁ saṅghena kateti attho. ‘‘Aññaṁ vadatīti aññavādakaṁ, aññenaññaṁ paṭicaraṇassetaṁ nāmaṁ. Vihesetīti vihesakaṁ, tuṇhībhūtassetaṁ nāma’’nti (pāci. aṭṭha. 98) vacanato saṅghamajjhe vatthunā, āpattiyā vā codanāya katāya taṁ avattukāmo hutvā ‘‘ko āpanno, kiṁ āpanno, kismiṁ āpanno’’tiādinā (pāci. 94) padabhājanānukkamena pucchitaṁ ṭhapetvā aññassa avacanaṁ aññenaññaṁ paṭicaraṇaṁ, taṁ karonto aññavādako. Idha pana bhāvappadhānavasena kiriyā gahitā.",
  "tika-vin11t6:173": "Tatheva codiyamāno hutvā pucchitaṁ avattukāmo hutvā āpattibhīrukatāya aññenaññaṁ paṭicaraṇaṁ akatvā saṅghaṁ vihesetuṁ tuṇhībhūto vihesako nāma. Etthāpi bhāvappadhānavasena kiriyāva gahetabbā. Idha pana tabbhāvāropanakammaṁ vuccatīti saṁkhepo. Puna tathā karontassāti punapi teneva pakārena aññavādakavihesakāni visuṁ visuṁ karontassa. Pācittiyadvayaṁ hotīti padabhājane ‘‘ropite aññavādake’’tiādinā (pāci. 100) nayena ca ‘‘ropite vihesake’’tiādinā (pāci. 100) nayena ca visuṁ visuṁ pācittiyassa vuttattā ekekasmiṁ vatthumhi ekekāya āpattiyā sambhavato pācittiyadvayaṁ hotīti gahetabbaṁ.",
  "tika-vin11t6:174": "1042.Dhammeti ettha ‘‘kamme’’ti seso. Dhammakamme dhammakammasaññī, vematiko, adhammakammasaññīti tīsu vikappesu. Adhammeti etthāpi eseva nayo. Kamme aropiteti aññavādakakammāropane akate. Evaṁ vadantassāti ‘‘ko āpanno’’tiādīni vadantassa. Vadantassa cāti ettha cakārena kamme aropite evaṁ vihesantassa ca dukkaṭanti samuccinoti. Imasmiṁ pakkhe kamme aropiteti vihesakakālamāha.",
  "tika-vin11t6:175": "1043.Āpannanti attanā āpannaṁ. Bhaṇḍanaṁ bhavissatīti saññissāti mayā imasmiṁ vutte saṅghassa bhaṇḍanakalahādayo hontīti saññāya tuṇhī bhavantassa. Gilānassāti vattuṁ asakkuṇeyyamukharogādiyuttassa.",
  "tika-vin11t6:176": "1044.Kriyākriyanti aññenaññapaṭicaraṇaṁ kriyaṁ. Tuṇhībhāvo akriyaṁ.",
  "tika-vin11t6:177": "Aññavādakakathāvaṇṇanā.",
  "tika-vin11t6:178": "1045-6.Sammatassāti khandhakāgatasenāsanapaññāpakasammutiādīsu terasasu sammutīsu ekaṁ vā katipayā vā sabbā vā dātuṁ saṅghena ñattiṁ ṭhapetvā kammavācaṁ vatvā dinnasammutikassa. ‘‘Upasampannaṁ saṅghena sammata’’nti (pāci. 106) vacanato bhikkhunoti upasampannamāha, ayasaṁ kattukāmoti sambandho. Vadantoti ‘‘chandena itthannāmo senāsanaṁ paññāpeti, chandena bhattāni uddisatī’’tiādiṁ bhaṇanto. ‘‘Upasampanne’’ti idaṁ ‘‘ujjhāpetī’’ti kiriyamapekkhitvā kammani upayogabahuvacanaṁ. Ayañhettha attho – ujjhāpeti avaññāya olokāpeti, lāmakato vā cintāpeti, khīyatīti ‘‘chandena itthannāmo senāsanaṁ paññapetī’’tiādiṁ kathento pakāsetīti. Imasmiṁ pakkhe ‘‘upasampannāna’’nti vattabbe sāmiatthe upayogavasena ‘‘upasampanne’’ti vuttaṁ, upasampannānaṁ santike pakāsetīti attho.",
  "tika-vin11t6:179": "‘‘Pācittiyadvayaṁ hotī’’ti idaṁ ‘‘ujjhāpanake khiyyanake pācittiya’’nti (pāci. 105) dvinnaṁ vatthūnaṁ ekato vuttattā idhāpi ekato vuttaṁ, visuṁ visuṁ pana gahetabbaṁ. Dhammeti ettha ‘‘kamme’’ti seso, upasampannassa sammatassa saṅghena dinnasammutikammaṁ sace dhammakammaṁ hotīti attho. Adhammeti etthāpi eseva nayo.",
  "tika-vin11t6:180": "1047-8.Bhikkhunoti sammatassa bhikkhuno. Asammatassa bhikkhussa avaṇṇaṁ bhāsatoti yojanā. Yassa kassacīti ettha ‘‘santike’’ti seso, upasampannassa ca anupasampannassa ca yassa kassaci santiketi attho. Upasampannakāle sammataṁ pacchā sāmaṇerabhāvaṁ upagataṁ sandhāya ‘‘sammatassa sāmaṇerassā’’ti vuttaṁ. Avaṇṇaṁ vadatoti yojanā.",
  "tika-vin11t6:181": "1049.Karontaṁ sammataṁ. Bhaṇatoti ujjhāpayato, khīyato. Attho pana vuttanayova. Ujjhāpanakhīyanakiriyāhi āpajjanato kriyaṁ. Yasmā ujjhāpanaṁ, khīyanañca musāvādavaseneva pavattaṁ, tasmā ‘‘ādikammikassa anāpattī’’ti pācittiyaṭṭhāne, dukkaṭaṭṭhāne ca iminā ca anāpattidassanatthaṁ vuttanti gahetabbaṁ. Evañca katvā ujjhāpentassa, khīyantassa ca ekakkhaṇe dve dve āpattiyo hontīti āpannaṁ.",
  "tika-vin11t6:182": "Ujjhāpanakakathāvaṇṇanā.",
  "tika-vin11t6:183": "1050. Saṅghassa mañcādinti sambandho. ‘‘Saṅghikaṁ mañcaṁ vā pīṭhaṁ vā bhisiṁ vā kocchaṁ vā’’ti pāḷiyaṁ dassitaṁ saṅghasantakaṁ mañcādiṁ. Ettha ca mañco nāma pāḷiyaṁ ‘‘cattāro mañcā masārako bundikābaddho kuḷīrapādako āhaccapādako’’ti (pāci. 111) ca dassito catubbidho mañco. Tattha masārako nāma mañcapāde vijjhitvā tattha aṭanisikhāhi āvuṇitvā katamañco. So idāni vattamāno vettamañco. Bundikābaddho nāma aṭanisīsesu bundikarantarato mañcapāde ḍaṁsāpetvā kato vettamañcapadaramañco daṭṭhabbo. Kuḷīrapādako nāma pādabunde assakhurādiākāraṁ dassetvā kakkaṭapādehi viya vaṅkapādehi yojitamañco. Āhaccapādako nāma aṭaniyo vijjhitvā aṭanichidde pādasīse sikhaṁ katvā taṁ pavesetvā aṭaniyā upari nikkhante pādasikhāmatthake tiriyaṁ vijjhitvā āṇiṁ pavesetvā katamañco.",
  "tika-vin11t6:184": "Pīṭhaṁ nāma evameva kataṁ tannāmakameva catubbidhaṁ;",
  "tika-vin11t6:185": "Bhisi nāma ‘‘pañca bhisiyo uṇṇabhisi coḷabhisi vākabhisi tiṇabhisi paṇṇabhisī’’ti gabbhavasena dassitā pañca bhisiyo. Tattha uṇṇā nāma manussalomaṁ ṭhapetvā avasesalomāni. Coḷā nāma pilotikā. Vākaṁ nāma makacivākādikaṁ. Tiṇaṁ nāma dabbatiṇādi. Paṇṇaṁ nāma tamālapaṇṇaṁ ṭhapetvā avasesapaṇṇaṁ.",
  "tika-vin11t6:186": "Kocchanti pāḷiyaṁ ‘‘kocchaṁ nāma vākamayaṁ vā usīramayaṁ vā muñjamayaṁ vā pabbajamayaṁ vā anto saṁveṭhetvā baddhaṁ hotī’’ti (pāci. 111) dassitaṁ vākaṁ vā usīraṁ vā muñjatiṇaṁ vā eḷakalomāni vā pabbajatiṇaṁ vā ādāya ubhohi koṭīhi vitthataṁ katvā majjhe pīḷetvā saṅkucitvā taṁ bandhitvā sīhacammādīhi veṭhanabandhanāni paṭicchādetvā pādapuñchanī viya nisajjatthāya kataṁ āsananti vadanti. Yathāha aṭṭhakathāyaṁ ‘‘heṭṭhā ca upari ca vitthataṁ, majjhe saṁkhittaṁ, paṇavasaṇṭhānaṁ katvā baddhaṁ hoti, taṁ kira majjhe sīhabyagghacammaparikkhittampi karonti. Akappiyacammaṁ nāmettha natthī’’tiādi (pāci. aṭṭha. 111). Santharāpetvāti upasampannena vā anupasampannena vā santharāpetvā. Ettha vinicchayaṁ vakkhati. Santharitvāti sayaṁ santharitvā vā.",
  "tika-vin11t6:187": "1051.Nevuddhareyyāti paññattaṭṭhānato uddharitvā na paṭisāmeyya. Na uddharāpeyya vāti aññena vā tathā na kārāpeyya. Tanti mañcādiṁ. Pakkamantoti ettha ‘‘yo bhikkhū’’ti labbhati, mañcādīnaṁ atthataṭṭhānato thāmamajjhimassa purisassa thāmappamāṇena hatthaṁ pasāretvā khittapāsāṇassa patanaṭṭhānaṁ atikkamma gacchantoti attho. Yathāha pāḷiyaṁ ‘‘majjhimassa purisassa leḍḍupātaṁ atikkamantassā’’ti.",
  "tika-vin11t6:188": "1052.Vassike caturo māseti antovassaṁ cātumāse. Sace devo na vassatīti ettha ‘‘katthaci janapade’’ti seso. Teneva ‘‘sace’’ti sāsaṅkamāha. ‘‘Yesu janapadesu vassakāle na vassati, tesupi cattāro māse nikkhipituṁ na vaṭṭatiyevā’’ti (pāci. aṭṭha. 110) aṭṭhakathāyaṁ vuttaṁ. Tathā cāpīti te cattāro māse avassantepi.",
  "tika-vin11t6:189": "1053.Yatthāti yasmiṁ laṅkādīpasadise dese. Yattha aparepi hemante cattāro māse devo vassati, tattha aṭṭha māse ajjhokāse mañcādiṁ ṭhapetuṁ na vaṭṭatīti yojanā. Gimhāne pana cattāro māse bahi ṭhapetuṁ vaṭṭatīti byatirekato dasseti.",
  "tika-vin11t6:190": "1054.Nivāsasminti rukkhe kulāvakaṁ katvā nirantaravāse sati. Yathāha aṭṭhakathāyaṁ ‘‘yasmiṁ pana dhuvanivāsena kulāvake katvā vasantī’’ti (pāci. aṭṭha. 110). Kadācipīti anovassakālepi.",
  "tika-vin11t6:191": "1055-6. Saṅghikaṁ yaṁ kiñci mañcādīti yojanā. Santhataṁ yadīti anāṇattena yadi atthataṁ, paññattanti vuttaṁ hoti. Yattha katthaci ṭhāneti rukkhamūlamaṇḍapaabbhokāsādimhi yattha katthaci ṭhāne. Yena kenacīti saddhivihārikena vā antevāsikena vā aññena vā. Bhikkhunāti upasampannena. Soti yassatthāya paññattaṁ, so bhikkhu.",
  "tika-vin11t6:192": "1057.Tanti taṁ saṅghikaṁ vettamañcādiṁ. Santharāpita-saddo kattusādhano, santharituṁ niyojakasseva bhikkhunoti attho.",
  "tika-vin11t6:193": "1058.Bhikkhunāti ettha ‘‘āṇāpako’’ti vakkhamānattā āṇattena bhikkhunā upasampannenāti labbhati. Tassevāti āṇattiyā āsanapaññāpakassa tasseva bhikkhuno. ‘‘Nisīdatī’’ti vacanassa upalakkhaṇattā āgantvā thavikaṁ vā cīvaraṁ vā yaṁ kiñcideva ṭhapeti, ‘‘mayhameva bhāro’’ti vā vadati, paññāpako muccatīti gahetabbo.",
  "tika-vin11t6:194": "1059-60.Anāpucchāti ettha ‘‘yo bhikkhu vā sāmaṇero vā ārāmiko vā lajjī hoti, attano palibodhaṁ viya maññatī’’ti (pāci. aṭṭha. 113) aṭṭhakathāya vuttasarūpaṁ yaṁ kañci anāpucchāti attho. ‘‘Bhikkhu vā sāmaṇero vā ārāmiko vā lajjī hotī’’ti (pāci. aṭṭha. 113) vuttattā alajjiṁ āpucchitvā gantuṁ na vaṭṭatīti vadanti. ‘‘Mayaṁ gamissāmā’’ti vatvā anumatigahaṇaṁ āpucchanaṁ nāma, taṁ anāpattiyā kathaṁ aṅgaṁ hotīti ce? Gamanassa anumatiyā laddhattā. ‘‘Kappaṁ labhitvā gantabba’’nti vacanato anumatidāyakena vattāvattaṁ sampaṭicchitaṁ viya hotīti laddhakappattā evaṁ gacchati ce, vaṭṭati. Aniyyātetvāti niyyātanaṁ akatvā vattāvattaṁ appaṭiyādetvā, asampaṭicchāpetvāti vuttaṁ hoti. Vāreti padavāre.",
  "tika-vin11t6:195": "1062.Tasmā ṭhānāti attanā ṭhatvā āṇāpitabhojanasālato. Yathāha aṭṭhakathāyaṁ ‘‘bhojanasālato nikkhamitvā aññattha gacchatī’’ti (pāci. aṭṭha. 111).",
  "tika-vin11t6:196": "1063. Saṅghike saṅghikasaññivematikapuggalikasaññīnaṁ vasena tikapācittiyaṁ. Tikātītenāti akusalamūlattikādito savāsanasamucchedappahānavasena atikkantena. Tikadukkaṭanti ‘‘puggalike saṅghikasaññī, vematiko, puggalikasaññī aññassa puggalike āpatti dukkaṭassā’’ti (pāci. 112) vacanato dukkaṭattayaṁ hoti.",
  "tika-vin11t6:197": "1064-5.Cimilikaṁ nāma parikammakatāya bhūmiyā chavirakkhanatthaṁ attharitabbapilotikaṁ. Taṭṭikā nāma tālapaṇṇādīhi katataṭṭikā. Cammaṁ sīhacammādi. Senāsanaparikkhāre akappiyacammaṁ nāma natthi. Yathāha ‘‘aṭṭhakathāsu hi senāsanaparibhoge paṭikkhittacammaṁ nāma na dissati, tasmā sīhacammādīnaṁ pariharaṇeyeva paṭikkhepo veditabbo’’ti (pāci. aṭṭha. 112). Imassa ca aṭṭhakathāpāṭhassa sāratthadīpaniyā (sārattha. ṭī. pācittiya 3.112) evaṁ attho vaṇṇito –",
  "tika-vin11t6:198": "‘‘Sīhacammādīnaṁ pariharaṇeyeva paṭikkhepo veditabbo’’ti iminā ‘‘na bhikkhave mahācammāni dhāretabbāni sīhacammaṁ byagghacammaṁ dīpicammaṁ, yo dhāreyya, āpatti dukkaṭassā’’ti evaṁ vuttāya khandhakapāḷiyā adhippāyaṁ vibhāveti. Idaṁ vuttaṁ hoti – ‘‘antopi mañce paññattāni honti, bahipi mañce paññattāni hontī’’ti (mahāva. 255) imasmiṁ vatthusmiṁ sikkhāpadassa paññattattā mañcapīṭhesu attharitvā paribhogoyeva paṭikkhitto, bhūmattharaṇavasena paribhogo pana appaṭikkhittoti. Yadi evaṁ ‘‘pariharaṇeyeva paṭikkhepo’’ti idaṁ kasmā vuttanti? Yathā ‘‘anujānāmi bhikkhave sabbaṁ pāsādaparibhoga’’nti (cūḷava. 320) vacanato puggalikepi senāsane senāsanaparibhogavasena niyamitaṁ suvaṇṇaghaṭādikaṁ paribhuñjituṁ vaṭṭamānampi kevalaṁ attano santakaṁ katvā paribhuñjituṁ na vaṭṭati, evamidaṁ bhūmattharaṇavasena paribhuñjiyamānampi attano santakaṁ katvā taṁ taṁ vihāraṁ haritvā paribhuñjituṁ na vaṭṭatīti dassanatthaṁ ‘‘pariharaṇeyeva paṭikkhepo veditabbo’’ti vuttanti.",
  "tika-vin11t6:199": "‘‘Phalaka’’nti iminā pāṭhāgataṁ phalakapīṭhameva dassitaṁ. Yathāha aṭṭhakathāyaṁ ‘‘phalakapīṭhaṁ nāma phalakamayaṁ pīṭha’’nti (pāci. aṭṭha. 112). Pādapuñchaninti kadalivākādīhi kataṁ pādapuñchanikaṁ. Bhūmattharaṇaṁ nāma cimilikāya sati tassā upari, asati suddhabhūmiyaṁ attharitabbā kaṭasārakādivikati. Uttarattharaṇaṁ nāma saṅghikamañcapīṭhādīnaṁ upari attharitabbapaccattharaṇaṁ.",
  "tika-vin11t6:200": "Pattādhārakanti pattavalayādhārakaṁ. Taṁ yathāvuttaparikkhāraṁ. Gacchatoti leḍḍupātaṁ atikkamma gacchato. Sace pana dāyakehi dānakāleyeva sahassagghanakampi kambalaṁ ‘‘pādapuñchaniṁ katvā paribhuñjathā’’ti dinnaṁ, tatheva paribhuñjituṁ vaṭṭati. Tasmā imaṁ mañcapīṭhādisenāsanampi ‘‘abbhokāsepi yathāsukhaṁ paribhuñjathā’’ti dāyakehi dinnaṁ ce, sabbasmimpi kāle abbhokāse nikkhipituṁ vaṭṭatīti vadanti.",
  "tika-vin11t6:201": "1066. Āraññakenāpi sace gantabbaṁ hoti, anovassake nosati mañcapīṭhādiṁ rukkhasmiṁ laggetvā yathāsukhaṁ gantabbanti yojanā.",
  "tika-vin11t6:202": "1067.Upacikādīhīti ettha ādi-saddena mūsikā gahitā. Na lujjatīti na nassati. Taṁ sabbanti mañcādikaṁ sakalaṁ.",
  "tika-vin11t6:203": "1068.Attano santaketi attano puggalike mañcādivisaye. Ruddheti vuḍḍhabhikkhunā vā issarādīhi vā yakkhasīhādīhi vā mañcādike ruddhe ajjhāvutthe, abhibhavitvā gahiteti attho . Āpadāsupīti brahmacariyantarāyādīsu ca santesu. Gacchato bhikkhuno anāpattīti yojanā.",
  "tika-vin11t6:204": "1069. Kāyavācato, kāyavācācittato ca samuṭṭhānaṁ kathinasamuṭṭhānaṁ nāma. Paññattiṁ ajānitvā sayaṁ anuddharantassa kāyena hoti, anāpucchantassa vācāya hoti, paññattiṁ jānitvā evaṁ akarontassa sacittakena teneva dvayena samuṭṭhātīti veditabbaṁ. Leḍḍupātātikkamo kriyaṁ. Mañcādīnaṁ anuddharaṇādi akriyaṁ.",
  "tika-vin11t6:205": "Paṭhamasenāsanakathāvaṇṇanā.",
  "tika-vin11t6:206": "1070-3.Bhisīti paṭhamasikkhāpade vuttapañcappakārā imissā aṭṭhakathāya ‘‘mañcakabhisi vā pīṭhakabhisi vā’’ti (pāci. aṭṭha. 116) evaṁ dassitabhisi ca. Paccattharaṇaṁ nāma pāvāro kojavo vā. ‘‘Ettakameva vuttanti aṭṭhakathāsu vuttaṁ. ‘Idañca aṭṭhakathāsu tathāvuttabhāvadassanatthaṁ vuttaṁ, aññampi tādisaṁ mañcapīṭhesu attharitabbaṁ paccattharaṇamevā’ti tīsupi gaṇṭhipadesu vutta’’nti (sārattha. aṭṭha. pācittiya 3.116) sāratthadīpaniyā likhitaṁ. Nisīdananti nisīdanacīvaraṁ.",
  "tika-vin11t6:207": "Tiṇasanthāro erakādīni tiṇāni dvīsu tīsu ṭhānesu gopetvā katasanthāro. Paṇṇasanthāro nāma nāḷikerādipaṇṇe tatheva gopetvā katasanthāro. Sayanti etthāti seyyā. ‘‘Sabbacchannaparicchanne’’ti idaṁ sahaseyyakathāya vuttatthameva.",
  "tika-vin11t6:208": "Dasavidhaṁ seyyanti dasavidhāsu seyyāsu aññataranti vuttaṁ hoti. Santharitvāpi vāti ettha pi-saddo sampiṇḍanattho, so santharāpetvāpīti imaṁ sampiṇḍeti. Vā-saddaṁ ‘‘sayaṁ anuddharitvā’’ti ettha ‘‘anuddharitvā vā’’ti yojetvā ‘‘anuddharāpetvā vā’’ti ayaṁ vikappo saṅgayhati. Taṁ seyyaṁ.",
  "tika-vin11t6:209": "Ārāmassūpacāranti ‘‘aparikkhittassa upacāro nāma senāsanato dve leḍḍupātā’’ti aṭṭhakathāyaṁ vuttaṁ upacāramāha. Assāti vihārassa parikkhittassa.",
  "tika-vin11t6:210": "1074.Ubhayesanti senāsanaseyyānaṁ. Antogabbhe santharitvā gacchatoti sambandho.",
  "tika-vin11t6:211": "1075.Upacāre vihārassāti ettha vihāro nāma antogabbhādisabbaparicchannaguttasenāsanaṁ. Yathāha aṭṭhakathāyaṁ ‘‘vihāroti antogabbho vā aññaṁ vā sabbaparicchannaṁ guttasenāsanaṁ veditabba’’nti (pāci. aṭṭha. 117). Tattha upacāro nāma taṁsamīpaṁ ṭhānaṁ. Yathāha ‘‘upacāreti tassa bahi āsanne okāse’’ti. Maṇḍapo nāma paricchannāparicchannasannipātamaṇḍapo. Yathāha ‘‘maṇḍape vāti aparicchanne paricchanne vāpi bahūnaṁ sannipātamaṇḍape’’ti. Ādi-saddena upaṭṭhānasālārukkhamūlāni saṅgahitāni. Upaṭṭhānasālā nāma aguttā bhojanasālā. Yathāha ‘‘upaṭṭhānasālāyaṁ vāti bhojanasālāyaṁ vā’’ti (pāci. aṭṭha. 117). Aguttatā ca ‘‘ṭhānassa aguttatāyā’’ti (pāci. aṭṭha. 117) aṭṭhakathāvacanato veditabbāti.",
  "tika-vin11t6:212": "1076.Tikapācittiyaṁ vuttanti ‘‘saṅghike saṅghikasaññī, vematiko, puggalikasaññī’’ti vārattaye pācittiyattayaṁ vuttaṁ. Dasavatthūsu bhavaṁ tadantogadhattāti dasavatthukaṁ, dasannaṁ vā vatthu dasavatthu, taṁyeva dasavatthukanti bhisiādikaṁ aññataraṁ seyyābhaṇḍaṁ. Tassāti santhārakassa. ‘‘Puggalike saṅghikasaññī, vematiko, puggalikasaññī aññassa puggalike āpatti dukkaṭassā’’ti (pāci. 117) tikadukkaṭaṁ dīpitaṁ.",
  "tika-vin11t6:213": "1077.Uddharitvāti atthataseyyaṁ yathā upacikāhi na khajjati, tathā paṭisāmetvā, ‘‘gacchato’’ti iminā sambandho. Aññena vuddhabhikkhuissarādinā. Palibuddheti senāsane paribuddhe nivārite.",
  "tika-vin11t6:214": "1078.Sāpekkhova ca gantvāti ‘‘ajjeva gantvā idaṁ paṭisāmessāmī’’ti apekkhāsahitova gāmantarādiṁ gantvā. Yathāha ‘‘ajjeva āgantvā paṭijaggissāmī’ti evaṁ sāpekkho nadīpāraṁ vā gāmantaraṁ vā gantvā’’ti (pāci. aṭṭha. 118). Tattha ṭhatvāti gataṭṭhāne ṭhatvā, tato bahi gacchāmīti citte uppanneti vuttaṁ hoti. Yathāha ‘‘yatthassa gamanacittaṁ uppannaṁ, tattheva ṭhito’’ti (pāci. aṭṭha. 118). Taṁ pucchatīti sambandho. Taṁ seyyaṁ kañci pesetvā āpucchatīti vuttaṁ hoti. Yathāha ‘‘kañci pesetvā āpucchatī’’ti (pāci. aṭṭha. 118). Ettha ca purimasikkhāpade mañcādīnaṁ paññattaṭṭhānato antovihāre vā hotu bahi vā, leḍḍupātātikkamena, idha upacārātikkamena pācittiyanti ayaṁ viseso veditabbo.",
  "tika-vin11t6:215": "Abbhokāsamhi mañcādiṁ, vihāre seyyamattakaṁ;",
  "tika-vin11t6:216": "Hitvā vajantassa doso, leḍḍupātūpacāratoti.",
  "tika-vin11t6:217": "Dutiyasenāsanakathāvaṇṇanā.",
  "tika-vin11t6:218": "1079.Yo bhikkhu saṅghikāvāse pubbupagataṁ bhikkhuṁ jānaṁ anupakhajja seyyaṁ kappeyya ce, assa bhikkhuno pācittiyaṁ siyāti yojanā. Pubbupagato nāma vassaggena pāpetvā dinnaṁ senāsanaṁ gahetvā vasanto. Jānanti ‘‘anuṭṭhāpanīyo aya’’nti jānanto. Anuṭṭhāpanīyā nāma vuddhādayo. Yathāha padabhājane ‘‘jānāti nāma vuḍḍhoti, gilānoti, saṅghena dinnoti jānātī’’ti (pāci. 121). Anupakhajjāti anupavisitvā, tassa paṭhamaṁ paññattaṁ mañcādīnaṁ āsannataraṁ vakkhamānalakkhaṇaṁ upacāraṁ pavisitvāti attho. Seyyaṁ kappeyyāti dasavidhāsu seyyāsu aññataraṁ attharitvā sayanaṁ kareyya, nipajjeyyāti vuttaṁ hoti. Vakkhati ca ‘‘dasasvaññataraṁ seyya’’ntiādi. ‘‘Nisajjaṁ vā’’ti seso. Yathāha padabhājane ‘‘abhinisīdati vā abhinipajjati vā’’ti.",
  "tika-vin11t6:219": "1080-2. Uddiṭṭhamatthaṁ niddisitukāmo paṭhamaṁ ‘‘anupakhajjaseyyaṁ kappeyyā’’ti ettha vinicchayaṁ dassetumāha ‘‘pādadhovanapāsāṇā…pe… dukkaṭa’’nti. Senāsanaṁ pavisantassa bhikkhuno pādadhovanapāsāṇā yāva taṁ mañcaṁ vā pīṭhaṁ vā nikkhamantassa pana mañcapīṭhato yāva passāvaṭṭhānaṁ, etthantare tu yaṁ ṭhānaṁ, idameva upacāroti vuccatīti yojanā. Tattha upacāreti yojanā. Bādhetukāmassāti ‘‘yassa sambādho bhavissati, so pakkamissatī’’ti evaṁ uppannacittassa. Sayanti etthāti viggaho.",
  "tika-vin11t6:220": "1983. ‘‘Pācittiyassā’’ti uddesato vuttaṁ niddisitumāha ‘‘nisīdantassā’’tiādi. Tatthāti tathā anupakhajja atthatāya seyyāya. ‘‘Pācittiyadvaya’’nti idaṁ ‘‘dvepi karontassā’’ti imaṁ pacchimavikappaṁ sandhāya vuttaṁ. Purimavikappadvaye pana ‘‘nisīdantassa vā pācittiyaṁ, nipajjantassa vā pācittiya’’nti vattabbaṁ. Imasmiṁ vikappattaye paccekaṁ ‘‘tikapācittiyaṁ tikadukkaṭa’’nti ubhayassāpi vattabbatā aṭṭhakathāyaṁ vuttā. Kathaṁ? Saṅghike saṅghikasaññī, vematiko, puggalikasaññī nisajjaṁ kappeti, pācittiyanti nisajjāya tikapācittiyaṁ, evaṁ seyyāya tikapācittiyaṁ, ubhayattha tikapācittiyadvayanti evaṁ vikappadvaye dvādasa pācittiyāni. Puggalike saṅghikasaññī, vematiko, puggalikasaññī aññassa puggalike nisajjaṁ kappeti, dukkaṭanti nisajjāya tikadukkaṭaṁ, evaṁ seyyāya tikadukkaṭaṁ, ubhayattha tikadukkaṭadvayanti dvādasa dukkaṭāni ca veditabbāni.",
  "tika-vin11t6:221": "1084.Karontassāti ettha ‘‘nisīdanādi’’nti pakaraṇato labbhati. Tikapācittiyaṁ vuttanti ‘‘saṅghike saṅghikasaññī, vematiko, puggalikasaññī’’ti vikappattaye tikapācittiyaṁ pāḷiyaṁ (pāci. 122) vuttaṁ. Evaṁ puggalikepi tikadukkaṭaṁ vuttaṁ. Tenāha ‘‘puggale tikadukkaṭa’’nti. Iminā yathāvuttapācittiyadukkaṭāni sāmaññena tike pakkhipitvā evaṁ vuttānīti veditabbaṁ.",
  "tika-vin11t6:222": "1085-6.‘‘Vuttūpacāra’’ntiādigāthādvaye vihārassa vuttūpacāraṁ muñcitvā upacāre vā abbhokāsepi vā santharatopi vā santharāpayatopi vā tattha nisīdato vā dukkaṭaṁ vuttaṁ. Tattha sabbattheva tassa nivāso vāritoti yojanā. Tattha vihārassāti yathāvuttasenāsanassa. Upacāreti avidūre. Abbhokāseti tassa senāsanassa naccāsanne aṅgaṇappadese.",
  "tika-vin11t6:223": "Nisīdato vāti vāggahaṇena nipajjato vā dvepi karontassa vāti saṅgaṇhāti. Yathāha pāḷiyaṁ ‘‘abhinisīdati vā abhinipajjati vā, āpatti dukkaṭassā’’ti (pāci. 122). Tatthāti tasmiṁ pubbūpagatassa patte senāsane. Sabbatthevāti yathāvuttūpacārato anto ca bahi ca antamaso ajjhokāsepīti sabbattheva. Tassāti anattamanassa anupakhajja seyyaṁ kappayato tassa visabhāgapuggalassa. Nivāso vārito paraviheṭhakena sahavāsassa mahānatthakarattāti adhippāyo. Yathāha aṭṭhakathāyaṁ ‘‘evarūpena hi visabhāgapuggalena ekavihāre vā ekaṅgaṇe vā vasantena attho natthi, tasmā sabbatthevassa nivāso vārito’’ti (pāci. aṭṭha. 122).",
  "tika-vin11t6:224": "1087. ‘‘Sītādiupapīḷitassā’’ti padacchedo, sītādīhi upapīḷitassa bādhitassāti attho. Ādi-saddena ‘‘uṇhena vā’’tiādikaṁ saṅgaṇhāti. Yathāha ‘‘sītena vā uṇhena vā pīḷito pavisatī’’ti. Ettha āpadā nāma bahi sayantassa jīvitabrahmacariyantarāyāpajjanaṁ.",
  "tika-vin11t6:225": "1088.Idaṁ sikkhāpadaṁ dukkhavedanaṁ hotīti yojanā.",
  "tika-vin11t6:226": "Anupakhajjakathāvaṇṇanā.",
  "tika-vin11t6:227": "1089.Nikkaḍḍheyyāti nīhareyya. Nikkaḍḍhāpeyya vāti nīharāpeyya vā.",
  "tika-vin11t6:228": "1990. Bahū bhūmiyo vālikātalasaṅkhātā yassa so bahubhūmo, pāsādo. Samāsantavidhivasena ‘‘bahubhūmo’’ti vuccati.",
  "tika-vin11t6:229": "1091.Ṭhapetvā ṭhapetvāti tasmiṁ tasmiṁ ṭhāne gatinivattiṁ katvā katvā.",
  "tika-vin11t6:230": "1092.Ayaṁ nayoti ‘‘nikkhamā’ti ekavacanena gacchante anekepi dvārakoṭṭhake atikkante āṇāpakassa ekāva āpatti hoti, ṭhitaṭṭhānato ṭhatvā ṭhatvā nīharantassa dvārakoṭṭhagaṇanāya hotī’’ti ayaṁ nayo. Āṇattiyā khaṇeyevāti ‘‘imaṁ nikkaḍḍhāhī’’ti āṇattikkhaṇeyeva.",
  "tika-vin11t6:231": "1093.Ekāvāti ettha ‘‘pācitti hotī’’ti vattabbo. Bahukāni ceti ettha ‘‘dvārānī’’ti vattabbaṁ, atikkāmetīti sambandho. ‘‘Ettake dvārakoṭṭhake atikkamāpetvā nikkaḍḍhāhī’’ti ca ‘‘yāva pariyantadvārakoṭṭhakā nikkaḍḍhāhī’’ti ca ‘‘bahū dvārakoṭṭhake atikkāmetvā nikkaḍḍhāhī’’ti ca āṇattattā bahū dvārakoṭṭhake atikkāmetvā sace nikkaḍḍhatīti attho. Yathāha aṭṭhakathāyaṁ ‘‘sace pana ettakāni dvārāni nikkaḍḍhāhī’ti vā ‘yāva mahādvāraṁ, tāva nikkaḍḍhāhī’ti vā evaṁ niyametvā āṇatto hoti, dvāragaṇanāya pācittiyānī’’ti (pāci. aṭṭha. 126). Bahūni pācittiyāni hontīti yojanā.",
  "tika-vin11t6:232": "1094.Upaṭṭhānasālādīti ettha nissakkatthe paccattavacanato upaṭṭhānasālāditoti attho gahetabbo. ‘‘Upacārato’’ti iminā samānādhikaraṇattā vihārassa upaṭṭhānasālādito upacāratoti vuttaṁ hoti. Yathāha gaṇṭhipade ‘‘upacāro nāma upaṭṭhānasālādimattamevā’’ti. Kāyenapi vācāyapi tathā nikkaḍḍhane ca dukkaṭanti vakkhamānena saha yojanā. Tassāti upasampannassa. Ādi-saddena maṇḍapādayo gahitā. Yathāha ‘‘vihārassa upacārā vā upaṭṭhānasālāya vā maṇḍapā vā rukkhamūlā vā ajjhokāsā vā nikkaḍḍhati vā nikkaḍḍhāpeti vā, āpatti dukkaṭassā’’ti (pāci. 127). ‘‘Vācāyā’’ti iminā ‘‘nikkhamā’’ti ca ‘‘imaṁ nikkaḍḍhāhī’’ti āṇāpanañca gahitaṁ. ‘‘Tathā’’ti iminā ekena payogena ekāpatti, nānāpayogesu payogagaṇanāya, dvāragaṇanāya vā hotīti vuttameva pakāraṁ upasaṁharati.",
  "tika-vin11t6:233": "1095. ‘‘Tathā’’ti idaṁ ‘‘itaraṁ nikkaḍḍhantassa dukkaṭa’’nti imināpi yojetabbaṁ. Yathā vihārūpacārato upaṭṭhānasālādito upasampannaṁ nikkaḍḍhantassa, nikkaḍḍhāpentassa ca dukkaṭaṁ hoti, tathā anupasampannassa vihārato ca vihārūpacārato ca nikkaḍḍhanādiṁ karontassa bhikkhuno dukkaṭaṁ hotīti attho. Tathā vihārassūpacārā vā vihārā vā sabbesampi parikkhāraṁ nikkaḍḍhantassa dukkaṭanti yojanā. Sabbesanti upasampannānupasampannānaṁ. Parikkhāranti antamaso rajanachallipi saṅgayhati. Yathāha aṭṭhakathāyaṁ ‘‘antamaso rajanachallimpī’’ti (pāci. aṭṭha. 126).",
  "tika-vin11t6:234": "1096.‘‘Asambaddhesū’’ti iminā byatirekato asithilabaddhesu parikkhāresu ekissāyeva āpattiyā sambhavaṁ dasseti. Yathāha aṭṭhakathāyaṁ ‘‘gāḷhaṁ bandhitvā ṭhapitesu pana ekāva āpattī’ti mahāpaccariyaṁ vutta’’nti (pāci. aṭṭha. 126). Sithilabandhanaṁ pana sammā bandhanaṁ na hotīti asambaddhavacanena gahitanti daṭṭhabbaṁ. Assa bhikkhussa vatthūnaṁ gaṇanāya dukkaṭaṁ paridīpayeti yojanā, parikkhāraṁ nīharantassa, nīharāpentassa ca assa bhikkhunoti vuttaṁ hoti.",
  "tika-vin11t6:235": "1097-8.Antevāsinti ca saddhivihārikanti ca ettha ‘‘asammāvattanta’’nti seso. Yathāha anāpattivāre ‘‘antevāsikaṁ vā saddhivihārikaṁ vā na sammā vattantaṁ nikkaḍḍhatī’’tiādi (pāci. 128). Nikkaḍḍhantassāti ettha ‘‘nikkaḍḍhāpentassā’’ti seso. Asammāvattantaṁ antevāsiṁ vā alajjiṁ vā tathā asammāvattantaṁ saddhivihārikaṁ vā ummattakaṁ vā tesaṁ antevāsiādīnaṁ parikkhāraṁ vā attano vasanaṭṭhānā vā tathā vissāsikassa vasanaṭṭhānā vā nikkaḍḍhantassa, nikkaḍḍhāpentassa vā upasampannaṁ vā anupasampannaṁ vā saṅghikavihārā nikkaḍḍhantassa sayaṁ ummattakassa vā anāpatti pakāsitāti yojanā.",
  "tika-vin11t6:236": "Aṭṭhakathāyaṁ ‘‘alajjīādayo pana attano vasanaṭṭhānatoyeva nikkaḍḍhitabbā’’ti (pāci. aṭṭha. 128) vuttaṁ, pāḷiyañca ‘‘attano puggalike anāpattī’’ti (pāci. 127) vuttaṁ, ‘‘attano vissāsikassa vasanaṭṭhānā’’ti idaṁ kasmā vuttanti ce? Imasseva pāṭhassa anulomato vuttaṁ. Antevāsikantiādīsu paṭhamaṁ asammāvattanādibhāvena ‘‘nikkaḍḍhissāmī’’ti cintetvā nikkaḍḍhantassa cittalahuparivattitāya kope uppannepi anāpatti.",
  "tika-vin11t6:237": "1099.‘‘Tathā’’ti iminā ‘‘nikkaḍḍhantassā’’ti ca tattheva sesaṁ ‘‘nikkaḍḍhāpentassā’’ti (pāci. aṭṭha. 126) ca ‘‘tassa parikkhāraṁ vā’’ti ca yathāvuttaṁ upasaṁharati. ‘‘Saṅghārāmāpi sabbasmā’’ti idaṁ kalahakārakeneva yojetabbaṁ. Yathāha aṭṭhakathāyaṁ ‘‘bhaṇḍanakārakakalahakārakameva sakalasaṅghārāmato nikkaḍḍhituṁ labhati. So hi pakkhaṁ labhitvā saṅghampi bhindeyyā’’ti (pāci. aṭṭha. 128). Idaṁ tūti ettha visesatthajotakena tu-saddena vuttavisesanaṁ vinā avasesavinicchayo anantarasadisoyevāti dīpeti. Tisamuṭṭhānaṁ kāyacittavācācittakāyavācācittato samuṭṭhānatoti.",
  "tika-vin11t6:238": "Nikkaḍḍhanakathāvaṇṇanā.",
  "tika-vin11t6:239": "1100-1.Majjhimāsīsaghaṭṭāyāti sīsaṁ na ghaṭṭetīti asīsaghaṭṭā, majjhimassa asīsaghaṭṭā majjhimāsīsaghaṭṭā, tāya, pamāṇamajjhimassa purisassa sīsāghaṭṭanappamāṇubbedhaheṭṭhimatalāyāti attho. Vehāsakuṭiyāti padarādīhi upari acchannatalāya dvibhūmikādibhedāya kuṭiyā. Uparīti matthake, akatapadarādiattharaṇāya tulāmattayuttāya uparimataleti vuttaṁ hoti. Yathāha aṭṭhakathāyaṁ ‘‘yāhi kāhici upari acchannatalā dvibhūmikakuṭi vā tibhūmikādikuṭi vā ‘vehāsakuṭī’ti vuccati, idha pana asīsaghaṭṭā adhippetā’’ti (pāci. aṭṭha. 131). Āhaccapādakemañceti ‘‘āhaccapādako nāma mañco aṅge vijjhitvā ṭhito hotī’’ti pāḷiyaṁ dassite aṭanisīsāni vijjhitvā pādasikhaṁ āvuṇitvā uparisikhāya anākoṭitaāṇimhi ṭhitamañceti attho. Āhaccapādake pīṭheti sambandho. Yathāha pāḷiyaṁ ‘‘āhaccapādakaṁ nāma pīṭhaṁ aṅge vijjhitvā ṭhitaṁ hotī’’ti (pāci. 131). Soyevattho.",
  "tika-vin11t6:240": "Tasmiṁ āhaccapādake mañce vā pīṭhe vā nisīdantassa vā nipajjantassa vā tassa bhikkhuno payogagaṇanāya pācittiyo siyunti yojanā.",
  "tika-vin11t6:241": "1102-3. Saṅghike saṅghikasaññivematikapuggalikasaññīnaṁ vasena tikapācittiyaṁ. Puggaleti puggalike vihāre. Vehāsakuṭiyā…pe… gaṇanāyeva tassa tikadukkaṭanti yojanā. Puggalike saṅghikasaññivematikaaññapuggalikasaññīnaṁ vasena tikadukkaṭaṁ.",
  "tika-vin11t6:242": "Heṭṭhā aparibhoge vāti dārusambhārādīnaṁ vasena heṭṭhimatale avalañje vā. Sīsaghaṭṭāya vāti sīsaghaṭṭanappamāṇatalāya kuṭiyā vā. Avehāsavihāre vāti avehāsakuṭiyā bhūmiyaṁ katapaṇṇasālādīsu. Etthāpi ‘‘vissāsikavihāre’’ti idaṁ ‘‘attano puggalike anāpattī’’ti (pāci. 132) imassa anulomanato vuttaṁ.",
  "tika-vin11t6:243": "1104.Yattha paṭāṇi vā dinnāti yasmiṁ mañce pādasīsānaṁ upari aṭanimatthakato tiriyaṁ āṇi pavesitā hoti, tattha abhinisīdato, abhinipajjato vā na dosoti yojanā. Tatthāti pubbe vuttaapavesitapaṭāṇimhi mañce vā pīṭhe vā. ‘‘Ṭhatvā’’ti iminā nipajjanaṁ nivatteti. Lagetīti uparibaddhaaṅkusasikkādīsu yaṁ kiñci parikkhāraṁ lageti. Idaṁ sikkhāpadaṁ samuṭṭhānato eḷakalomena sikkhāpadena samaṁ matanti yojanā.",
  "tika-vin11t6:244": "Vehāsakuṭikathāvaṇṇanā.",
  "tika-vin11t6:245": "1105.Yāva dvārassa kosamhāti ettha ‘‘mahallakassa vihārassā’’ti seso, ‘‘mahallako nāma vihāro sassāmiko vuccatī’’ti (pāci. 136) pāḷiyaṁ vuttattā kārāpetānaṁ dāyakānaṁ sambhavato mahallakassa ‘‘vihāro nāma ullitto vā hoti avalitto vā ullittāvalitto vā’’ti dassitabhedassa vihārassa dvārakosasaṅkhātapiṭṭhasaṅghāṭassa ‘‘samantā hatthapāsā’’ti (pāci. 136) pāḷiyaṁ vuttadvārakavāṭaputhulappamāṇadvārabāhasamīpaṁ avadhiṁ katvāti attho. Yathāha aṭṭhakathāyaṁ ‘‘dvārakoso nāma piṭṭhasaṅghāṭassa samantā kavāṭavitthārappamāṇo okāso’’ti (pāci. aṭṭha. 135).",
  "tika-vin11t6:246": "Aggaḷaṭṭhapanāyāti ettha aggaḷasahacariyena taṁsahitadvārakavāṭena yuttadvārabāhānameva vuttattā dvārabāhānaṁ niccalatthāyāti attho. Yathāha aṭṭhakathāyaṁ ‘‘sakavāṭassa dvārabandhassa niccalabhāvatthāyāti attho’’ti (pāci. aṭṭha. 135). Limpitabbanti ettha ‘‘punappuna’’nti seso. Yathāha aṭṭhakathāyaṁ ‘‘punappunaṁ limpitabbo vā lepāpetabbo vā’’ti (pāci. aṭṭha. 135). Tiṇamattikānaṁ upari punappunaṁ mattikālepo kātabboti attho.",
  "tika-vin11t6:247": "1106-7. Yo ñeyyo, ayaṁ nayoti sambandho, ‘‘punappunaṁ limpitabbaṁ vā lepāpetabbameva vā’’ti yo vutto, ayaṁ nayo veditabboti attho. Ālokaṁ sandheti pidhetīti ālokasandhi, vātapānakavāṭānametaṁ adhivacanaṁ. Yathāha ‘‘ālokasandhīti vātapānakavāṭakā vuccantī’’ti (pāci. aṭṭha. 135). Ettha kavāṭassa sāmantā kavāṭadvāraphalakavitthārappamāṇaṁ lepaṭṭhānaṁ. Yathāha ‘‘sabbadisāsu kavāṭavitthārappamāṇo okāso’’ti (pāci. aṭṭha. 135).",
  "tika-vin11t6:248": "Etthāyamadhippāyo – vātapānakavāṭassa sāmantā dvāraphalakavitthārappamāṇe ṭhāne tiṇṇaṁ mattikānaṁ uparipi yattakaṁ bahalaṁ icchati, tattake ṭhāne ālokasandhi parikammatthāya limpitabbo vā lepāpetabbo vāti. ‘‘Punappunaṁ chādāpesi punappunaṁ lepāpesī’’ti (pāci. 134) imasmiṁ vatthusmiṁ uppannadosena sikkhāpadassa paññattattā lepaṁ anujānantena ca dvārabandhanassa sāmantā aḍḍhateyyahatthappamāṇeyeva padese punappunaṁ lepassa anuññātattā tato aññattha punappunaṁ limpentassa vā limpāpentassa vā bhittiyaṁ mattikāhi kattabbakiccaṁ niṭṭhāpetvā puna catutthalepe dinne pācittiyena bhavitabbanti vadanti. Gaṇṭhipadesu pana tīsupi punappunaṁ lepadānassa vuttappamāṇato aññattha paṭikkhittamattaṁ ṭhapetvā pācittiyassa avuttattā dukkaṭaṁ anurūpanti vuttaṁ.",
  "tika-vin11t6:249": "Chadanassāti padabhājane vuttānaṁ iṭṭhakāsilāsudhātiṇapaṇṇacchadanānaṁ aññatarassa. Dvattipariyāyanti ettha aṭṭhakathāyaṁ ‘‘pariyāyenāti parikkhepena, evaṁ chadanaṁ pana tiṇapaṇṇehi labbhatī’’ti (pāci. aṭṭha. 136) vuttattā pariyāyanti tiṇehi vā paṇṇehi vā parikkhipitvā chadanameva gahetabbaṁ. Iṭṭhakāya vā silāya vā sudhāya vā chadane labbhamānaṁ maggena chadanaṁ pana upalakkhaṇavasena labbhati. Dvattipariyāyena chadanañca ‘‘sabbampi cetaṁ chadanaṁ chadanūpari veditabba’’nti (pāci. aṭṭha. 136) aṭṭhakathāvacanato uparūpari chadanavasena veditabbaṁ. Haritaṁ nāma pubbaṇṇādi. Yathāha aṭṭhakathāyaṁ ‘‘haritanti cettha sattadhaññabhedaṁ pubbaṇṇaṁ, muggamāsatilakulatthaalābukumbhaṇḍādibhedañca aparaṇṇaṁ adhippeta’’nti (pāci. aṭṭha. 135). Imesu aññatarassābhāvena aharitaṁ nāma.",
  "tika-vin11t6:250": "Adhiṭṭheyyanti vidhātabbaṁ. Tato uddhanti tīhi pariyāyehi vā tīhi maggehi vā uddhaṁ. Yathāha aṭṭhakathāyaṁ ‘‘tiṇṇaṁ maggānaṁ vā pariyāyānaṁ vā uparī’’ti (pāci. aṭṭha. 136). Pācittiyaṁ hotīti vakkhamānadūratāya yutte aharitaṭṭhāne ṭhatvā saṁvidahitvā tikkhattuṁ chādāpetvā tatiyavāre ‘‘evaṁ karohī’’ti āṇāpetvā pakkamitabbaṁ. Apakkamantena tuṇhībhūtena ṭhātabbaṁ, tato uttari catutthavāre chadanatthaṁ vidahantassa iṭṭhakādigaṇanāya, tiṇesu tiṇagaṇanāya, paṇṇesu paṇṇagaṇanāya pācittiyanti vuttaṁ hoti. Yathāha pāḷiyaṁ ‘‘maggena chādentassa dve magge adhiṭṭhahitvā tatiyāya maggaṁ āṇāpetvā pakkamitabba’’ntiādi (pāci. 136). Tatiyāya magganti ettha tatiyāyāti upayogatthe sampadānavacanaṁ, tatiyaṁ magganti attho. Tatthāti harite, ‘‘sace harite ṭhito adhiṭṭhāti, āpatti dukkaṭassā’’ti (pāci. 137) vacanato adhiṭṭhānāya tiṭṭhatoti labbhati. Bījaropanato paṭṭhāya yāva sassaṁ tiṭṭhati, tāva haritaṁ nāma. Yathāha aṭṭhakathāyaṁ ‘‘yasmimpi khette vuttaṁ bījaṁ na tāva sampajjati, vasse pana patite sampajjissatī’’tiādi (pāci. aṭṭha. 135).",
  "tika-vin11t6:251": "1108-9. Aharitaṭṭhānepi tiṭṭhato paricchedaṁ dassetumāha ‘‘piṭṭhivaṁse’’tiādi. ‘‘Piṭṭhivaṁse’’ti idaṁ vaṁsayuttasenāsanavasena vuttaṁ. Kaṇṇikaṁ gāhāpetvā katasenāsanassāpi upalakkhaṇaṁ hoti. Piṭṭhivaṁseti ca ‘‘gaṅgāyaṁ ghoso’’tiādīsu viya sāmīpikādhāre bhummaṁ. Kutoyaṁ viseso labbhatīti? Aṭṭhakathāyaṁ ‘‘piṭṭhivaṁsassa vā kūṭāgārakaṇṇikāya vā upari, thupikāya vā passe nisinno hotī’’ti (pāci. aṭṭha. 135) vuttavidhānato labbhati. ‘‘Nisinno’’ti aṭṭhakathāvacanato ṭhitoti ettha gatinivattisāmaññena nisinno ca vuttoti gahetabbo. Yasmiṁ ṭhāneti ettha ‘‘aharite’’ti pakaraṇato labbhati. ‘‘Ṭhātu’’nti idaṁ adhiṭṭhānakaraṇatthāya ṭhānaṁ gahetvā vuttanti ‘‘tassa anto aharitepi ṭhatvā adhiṭṭhātuṁ na labbhatī’’ti (pāci. aṭṭha. 136) aṭṭhakathāvacanato viññāyati.",
  "tika-vin11t6:252": "Patanokāsatoti ettha paṭhamatthe to-paccayo. Tañhi ṭhānaṁ vihārassa patanokāsoti yojanā. Hīti hetuatthe vattamānato yasmā aharite patantassa vihārassetaṁ ṭhānaṁ patanokāso, tasmā tattha ṭhātuṁ na vaṭṭatīti gahetabbaṁ.",
  "tika-vin11t6:253": "1111. Imasmiṁ sikkhāpade ādo tāva vihārapadassa padabhājane ‘‘vihāro nāma ullitto vā’’tiādivuttattā (pāci. aṭṭha. 136) tabbipariyāyato tiṇeheva katachadanabhittikā kuṭi tiṇakuṭikāti viññāyatīti tiṇachadanā kuṭikā tiṇakuṭikā.",
  "tika-vin11t6:254": "Dvattipariyāyakathāvaṇṇanā.",
  "tika-vin11t6:255": "1112.Jānanti toyassa sappāṇakabhāvaṁ jānanto. Siñceyya siñcāpeyyāti ettha ‘‘tena udakenā’’ti vattabbaṁ. Yathāha aṭṭhakathāyaṁ ‘‘tena udakena sayaṁ vā siñceyyā’’tiādi (pāci. aṭṭha. 140).",
  "tika-vin11t6:256": "1113. Yo pana dhāraṁ acchinditvā sace mattikaṁ siñceyya, evaṁ siñcato tassāti yojanā.",
  "tika-vin11t6:257": "1114-5.Sandamānakanti toyavāhiniṁ. Mātikaṁ āḷiṁ. Sammukhaṁ karontassāti udakaṁ nhāyitumicchitaṁ yadi, sayaṁ abhimukhaṁ karontassa. Tattha tattha bandhato assa bhikkhussa payogagaṇanāya āpatti siyāti yojanā. Payogagaṇanāti payogagaṇanāya, udakaṁ bandhitvā bandhitvā yathicchitadisābhimukhakaraṇapayogānaṁ gaṇanāyāti attho.",
  "tika-vin11t6:258": "1116-7. Yaṁ jalaṁ tiṇādimhi pakkhitte sace khayaṁ vā āvilattaṁ vā gacchati, tādise udake mattikaṁ, tiṇameva vā sace sakaṭapuṇṇampi ekato pakkhipeyya, evaṁ pakkhipantassa ekā pācitti. Ekekaṁ mattikaṁ, tiṇameva vā. Vā-saddena kaṭṭhagomayādiṁ vā pakkhipantassa payogagaṇanāya pācittiyanti yojanā. Āvilattanti pāṇakā yathā nassanti, tathā āluḷitabhāvaṁ. Iminā evaṁ avinassamānapāṇake mahāudake tiṇādiṁ pakkhipantassa anāpattibhāvaṁ dīpeti. Yathāha aṭṭhakathāyaṁ ‘‘idaṁ pana mahāudakaṁ…pe… sandhāya vutta’’nti (pāci. aṭṭha. 140).",
  "tika-vin11t6:259": "1118.Dukkaṭaṁ hotīti āṇāpanapaccayā dukkaṭaṁ hoti. Ekā pācitti.",
  "tika-vin11t6:260": "1119.Sabbatthāti sappāṇake ca appāṇake ca. Vimatissāti sahacariyena vimatisahitamāha.",
  "tika-vin11t6:261": "1120.‘‘Sabbatthāpāṇasaññissā’’tiādīsu adhikārato labbhamānaṁ ‘‘siñcanādīsu yaṁ kiñci karontassā’’ti idaṁ paccekaṁ sambandhanīyaṁ. Sabbatthāti sappāṇake, appāṇake ca. Apāṇasaññissāti evaṁ katena payogena nassamānā pāṇakā na santītisaññissa. Asañciccāti yathā pāṇakā na nassanti, evaṁ ghaṭādīhi gahitaṁ sappāṇakaudakaṁ udakeyeva osiñcantassa vā osiñcāpentassa vā vaṭṭitvā tasmiṁ udake tiṇādimhi patite asañcicca kataṁ nāma hoti. Asatissāti asatiyā karontassa. Ajānatoti pāṇakānaṁ atthibhāvaṁ ajānitvā karontassa.",
  "tika-vin11t6:262": "1121-2. Vadhakacitte sati sattame sappāṇakavagge paṭhamasikkhāpadassa visayabhāvato tato visesetumāha ‘‘vinā vadhakacittenā’’ti. Imasmiṁ sikkhāpade pāḷiyaṁ (pāci. 140) ‘‘sappāṇakaṁ udaka’’nti iminā aṭṭhakathāgataṁ paṭhamaṅgañca ‘‘jāna’’nti iminā dutiyaṅgañca ‘‘siñceyya vā siñcāpeyya vā’’ti iminā catutthaṅgañca vuttaṁ, na vuttaṁ tatiyaṅgaṁ. Tañca kho vadhakacittassa sattamavagge paṭhamasikkhāpadena pācittiyavacanato ettha tadabhāvalakkhaṇaṁ tatiyaṅgaṁ vuttameva hotītiadhippāyena aṭṭhakathāyaṁ vuttanti āha ‘‘vinā vadhakacittenā’’ti. Tenevāha ‘‘cattārevassa aṅgāni, niddiṭṭhāni mahesinā’’ti. Assāti imassa sikkhāpadassa.",
  "tika-vin11t6:263": "1123. Sappāṇakasaññissa ‘‘paribhogena pāṇakā marissantī’’ti pubbabhāge jānantassāpi siñcanasiñcāpanaṁ ‘‘padīpe nipatitvā paṭaṅgādipāṇakā marissantī’’ti jānantassa padīpujjalanaṁ viya vināpi vadhakacetanāya hotīti āha ‘‘paṇṇattivajjaṁ ticitta’’nti. Ettha kismiñci kupitassa vā kīḷāpasutassa vā siñcato akusalacittaṁ, mālāgacchādiṁ siñcato kusalacittaṁ, paṇṇattiṁ ajānato khīṇāsavassa abyākatacittanti ticittaṁ veditabbaṁ. Tassāti sattamavagge paṭhamasikkhāpadassa. Assa cāti imassa siñcanasikkhāpadassa ca. Idaṁ visesananti idaṁ nānākaraṇaṁ. Ettha imasmiṁ pakaraṇe niddiṭṭhaṁ pakāsitanti attho. Taṁ lokavajjaṁ, idaṁ paṇṇattivajjaṁ. Taṁ akusalacittaṁ, idaṁ ticittaṁ. Taṁ dukkhavedanaṁ, idaṁ tivedananti vuttaṁ hoti.",
  "tika-vin11t6:264": "Sattamavagge dutiyassa imassa ca ko visesoti ce? Imassa sikkhāpadassa ‘‘siñceyya vā siñcāpeyya vā’’ti bāhiraparibhogavasena paṭhamaṁ paññattattā ‘‘sappāṇakaṁ udakaṁ paribhuñjeyyā’’ti (pāci. 388) sikkhāpadaṁ attano nahānapānādiparibhogavasena paññattanti veditabbaṁ. Tasmiṁ vā paṭhamaṁ paññattepi attano paribhogavaseneva paññattattā puna idaṁ sikkhāpadaṁ bāhiraparibhogavasena paññattanti gahetabbaṁ.",
  "tika-vin11t6:265": "Sappāṇakakathāvaṇṇanā.",
  "tika-vin11t6:266": "Senāsanavaggo dutiyo.",
  "tika-vin11t6:267": "1124-6.Aṭṭhaṅgayuttassāti ettha ‘‘sīlavā’’tiādi ekamaṅgaṁ, ‘‘bahussuto’’tiādi dutiyaṁ, ‘‘ubhayāni kho panassā’’tiādi tatiyaṁ, ‘‘kalyāṇavāco hotī’’tiādi catutthaṁ, ‘‘yebhuyyena bhikkhunīnaṁ piyo hoti manāpo’’ti pañcamaṁ, ‘‘paṭibalo hoti bhikkhuniyo ovaditu’’nti chaṭṭhaṁ, ‘‘na kho panetaṁ bhagavantaṁ uddissā’’tiādi sattamaṁ, ‘‘vīsativasso vā hoti atirekavīsativasso vā’’ti aṭṭhamanti etāni pāṭhāgatāni aṭṭha aṅgāni nāma. Bhikkhunīnaṁ ovādo, tadatthāya sammutīti viggaho. Idhāti imasmiṁ sikkhāpade. Ñatti catutthī yassa kammassāti viggaho. ‘‘Kammenā’’ti seso.",
  "tika-vin11t6:268": "Aṭṭhaṅgayuttassa bhikkhussa mahesinā ñatticatutthena kammena yā bhikkhunovādakasammuti idha anuññātā, tāya asammato yo bhikkhūti yojanā.",
  "tika-vin11t6:269": "Garudhammehi aṭṭhahīti ‘‘vassasatūpasampannāya bhikkhuniyā tadahupasampannassa bhikkhuno abhivādanaṁ paccupaṭṭhānaṁ añjalikammaṁ sāmīcikammaṁ kātabba’’ntiādīhi (pāci. 149) pāḷiyaṁ āgatehi aṭṭhahi garudhammehi. Ekaṁ bhikkhuniṁ, sambahulā vā bhikkhuniyoti idaṁ pakaraṇato labbhati. Osārentovāti pāḷiṁ uccārentova. Yathāha aṭṭhakathāyaṁ ‘‘osāretabbāti pāḷi vattabbā’’ti (pāci. aṭṭha. 149). Te dhammeti pubbe vutte te aṭṭha garudhamme. Ovadeyyāti aṭṭhagarudhammapāḷibhāsanasaṅkhātaṁ ovādaṁ kareyya.",
  "tika-vin11t6:270": "Kiṁ vuttaṁ hoti? Pāṭipade ovādatthāya āgantvā vanditvā ekamantaṁ nisinnā bhikkhuniyo ‘‘tena bhikkhunā’’tiādinā pāṭhāgatanayena ‘‘samaggattha bhaginiyo’’ti pucchitvā ‘‘samaggamhayyā’’ti yadi vadeyyuṁ, ‘‘vattanti bhaginiyo aṭṭha garudhammā’’ti punapi pucchitvā ‘‘vattantayyā’’ti yadi vadeyyuṁ, ‘‘eso bhaginiyo ovādo’’ti niyyādeyya. ‘‘Na vattantayyā’’ti yadi vadeyyuṁ, ‘‘vassasatūpasampannāyā’’tiādinā aṭṭhagarudhammapāḷibhāsanavasena ovādaṁ kareyyāti vuttaṁ hoti. Yathāha ‘‘osārentova te dhamme ovadeyyā’’ti.",
  "tika-vin11t6:271": "1127.Aññena dhammenāti suttantena vā abhidhammena vā. Ekatoupasampannanti bhikkhunisaṅgheyeva upasampannaṁ. Yathāha aṭṭhakathāyaṁ ‘‘bhikkhunīnaṁ santike ekatoupasampannāyā’’ti. Tathāti ovadantassa dukkaṭanti dasseti.",
  "tika-vin11t6:272": "1128.Bhikkhūnaṁ santikeyeva upasampannanti mahāpajāpatiyā gotamiyā saddhiṁ pabbajitā pañcasatā sākiyāniyo saṅgaṇhāti. Liṅgavipallāse upasampannabhikkhuno liṅgaparivattane sati tathā pācitti eva pakāsitāti attho.",
  "tika-vin11t6:273": "1129.Ovādaṁaniyyādetvāti ‘‘vattanti bhaginiyo aṭṭha garudhammā’’ti pucchitvā ‘‘vattantayyā’’ti vutteti etthāpi soyevattho.",
  "tika-vin11t6:274": "1130. Garudhammehi ovadato dukkaṭanti yojanā.",
  "tika-vin11t6:275": "1131.Agaṇhantassa ovādanti ettha ovādatthaṁ yācanasandeso tadatthatāya ovādoti gahitoti ovādasāsanaṁ asampaṭicchantassāti attho. Apaccāharatopi tanti taṁ attanā gahitaṁ ovādasāsanaṁ uposathagge ārocetvā pātimokkhuddesakena dinnaṁ paṭisāsanaṁ bhikkhunisaṅghassa netvā avadantassāpi. Bālanti sāsanasampaṭicchanañca uposathaggaṁ netvā ārocanañca paṭisāsanaṁ haritvā pāṭipade bhikkhunisaṅghagaṇapuggalānaṁ yathānurūpaṁ paccārocanañca kātuṁ ajānanatāya bālaṁ. Gilānanti uposathaggaṁ gantvāpi ārocanassa bādhakena gelaññena samannāgataṁ gilānaṁ. Gamikanti pāṭipadaṁ anisīditvā gantabbaṁ accāyikagamanaṁ gamikañca ṭhapetvā dukkaṭaṁ siyāti sambandho.",
  "tika-vin11t6:276": "1132.Kammasminti ettha kamma-saddena bhikkhunovādakassa ñatticatutthena kammena dinnaṁ sammutikammaṁ adhippetanti aṭṭhakathāyaṁ vuttaṁ. Ñattiṁ, kammavācañca parihāpetvā, parivattetvā vā kataṁ ce, adhammakammaṁ nāma. Vaggeti chandārahānaṁ chandassa anāharaṇena vā sannipatitānaṁ ukkoṭena vā vagge sati. Tikapācittiyaṁ siyāti ‘‘adhammakamme adhammakammasaññī vaggaṁ bhikkhunisaṅghaṁ vaggasaññī ovadati, vematiko ovadati, samaggasaññī ovadati, āpatti pācittiyassā’’ti (pāci. 150) adhammakamme adhammakammasaññipakkhe vuttapācittiyattayaṁ hoti.",
  "tika-vin11t6:277": "1133. Adhamme pana kammasmiṁ vematikassāpīti yojanā. ‘‘Tathā’’ti iminā ‘‘vagge bhikkhunisaṅghasmiṁ, tikapācittiyaṁ siyā’’ti idaṁ saṅgaṇhāti. Kiṁ vuttaṁ hoti? Adhammakamme vematikapakkhe ‘‘vaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti pācittiyassā’’ti (pāci. 150) adhammikakammeyeva vimativāre vuttatikapācittiyaṁ hotīti vuttaṁ hoti. ‘‘Dhammakammanti saññino’’ti imināpi ‘‘adhamme pana kammasmi’’nti idaṁ yojetabbaṁ, ‘‘tathā’’ti sambandho, tena ‘‘vagge’’tiādikaṁ saṅgaṇhāti. ‘‘Adhammakamme dhammakammasaññī vaggaṁ bhikkhunisaṅghaṁ vaggasaññī ovadati, vematiko, samaggasaññī ovadati, āpatti pācittiyassā’’ti (pāci. 150) vuttaṁ tikapācittiyaṁ hoti. Evametā pācittiyo sandhāyāha ‘‘nava pācittiyo vuttā’’ti.",
  "tika-vin11t6:278": "Imasmiṁ viya adhammakammavāre ‘‘samagge bhikkhunisaṅghasmi’’nti vikappe ca evameva nava pācittiyo hontīti atidisanto ‘‘samaggepi ca tattakā’’ti āha. Yathāha ‘‘adhammakamme adhammakammasaññī samaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti pācittiyassa. Adhammakamme vematiko samaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti pācittiyassa. Adhammakamme dhammakammasaññī samaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti pācittiyassā’’ti (pāci. 150).",
  "tika-vin11t6:279": "1134.Dvinnaṁ navakānaṁ vasāti yathādassitaṁ vagganavakaṁ, samagganavakanti dvinnaṁ navakānaṁ vasena. Tāti pācittiyo.",
  "tika-vin11t6:280": "‘‘Dhammakamme adhammakammasaññī vaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti dukkaṭassa. Dhammakamme vematiko vaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti dukkaṭassa. Dhammakamme dhammakammasaññī vaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti dukkaṭassā’’ti vaggapakkhe nava dukkaṭāni. ‘‘Dhammakamme adhammakammasaññī samaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti dukkaṭassa. Dhammakamme vematiko samaggaṁ bhikkhunisaṅghaṁ vaggasaññī, vematiko, samaggasaññī ovadati, āpatti dukkaṭassa. Dhammakamme dhammakammasaññī samaggaṁ bhikkhunisaṅghaṁ vaggasaññī, vematiko ovadati, āpatti dukkaṭassa. Dhammakamme dhammakammasaññī samaggaṁ bhikkhunisaṅghaṁ samaggasaññī ovadati, anāpattī’’ti (pāci. 151) ettha ante vuttaṁ anāpattivāraṁ vinā avasesesu aṭṭhasu vāresu samaggapakkhe aṭṭha dukkaṭāni. Evaṁ purimāni nava, imāni aṭṭhāti dhammakammapakkhe sattarasa dukkaṭāni hontīti āha ‘‘dukkaṭaṁ dhammakammepi, sattarasavidhaṁ siyā’’ti.",
  "tika-vin11t6:281": "1135. ‘‘Osārehī’’ti vutto katheti vāti yojanā. ‘‘Aṭṭhagarudhammaṁ kathehī’’ti vutto taṁ katheti vā. Pañhaṁ puṭṭho katheti vāti aṭṭhagarudhammavisaye pañhaṁ puṭṭho tameva vadati vā. Sikkhamānāya katheti vāti sambandho. Sikkhamānāya aṭṭhagarudhamme katheti vā, neva dosoti attho. Ummattakādino kathayato neva dosoti yojanā.",
  "tika-vin11t6:282": "1136. Idāni tiṇṇampi bahussutānaṁ lakkhaṇe ekattha dassite bhikkhunovādakassa viseso suviññeyyo hotīti taṁ dassetumāha ‘‘vācuggatāva kātabbā’’tiādi. Dve mātikā paguṇā vācuggatā kātabbāti yojanā. Bhikkhubhikkhunivibhaṅge mātikā paguṇā vācuggatāva kātabbāti yojanā, bhikkhubhikkhunivibhaṅgamātikā paguṇā katvā tāsaṁ aṭṭhakathaṁ uggahetvā pāḷito, atthato ca vacanapathāruḷhā vohārakkhamāyeva kātabbāti vuttaṁ hoti. Cattāro bhāṇavārā paguṇā vācuggatāva kātabbāti pakāsitāti yojanā. ‘‘Paguṇā’’ti iminā pāḷiyaṁ paguṇaṁ katvā dhāretvā paripucchitabbanti dasseti. ‘‘Vācuggatāva kātabbā’’ti iminā tadatthaṁ sutvā dhāretvā paripucchitabbamevāti dasseti.",
  "tika-vin11t6:283": "1137.Parikathatthāyāti sampattānaṁ dhammakathanatthāya. Kathāmaggoti mahāsudassanakathāmaggo. Maṅgala…pe… anumodanāti aggassa dānādimaṅgalesu bhattānumodanāsaṅkhātā dānakathā ca, kumāramaṅgalādīsu mahāmaṅgalasuttādimaṅgalānumodanā ca, amaṅgalaṁ nāma kālakiriyā, tattha matakabhattādīsu tirokuṭṭādikathā cāti evaṁ tissoyevānumodanā.",
  "tika-vin11t6:284": "1138.Uposathādiatthāyāti ettha ādi-saddena pavāraṇādīnaṁ saṅgaho. Kammākammavinicchayoti kammavagge vuttavinicchayo, parivāre kammavagge āgatakhuddānukhuddakakammavinicchayoti vuttaṁ hoti. ‘‘Kammaṭṭhāna’’nti iminā ‘‘uttamatthassa pāpaka’’nti vakkhamānattā vipassanākammaṭṭhānamāha. Vipassanāvasena uggaṇhantena ca dhātuvavatthānamukhena uggahetabbanti gaṇṭhipadesu vuttaṁ. Uttamatthassāti arahattassa.",
  "tika-vin11t6:285": "1139.Ettakaṁ uggahetvāna bahussutoti yathāvuttadhammānaṁ uggahitattā bahussuto. Pañcavassoti upasampadato paṭṭhāya paripuṇṇapañcasaṁvaccharo. ‘‘Dasavasso’’ti etthāpi eseva nayo. Saṁvaccharavasena pañcavassesu paripuṇṇesu vutthavassavasena aparipuṇṇesupi pañcavassoyeva. Itarathā ūnapañcavassoti veditabbo. Paripuṇṇavīsativassūpasampadādīsu viya keci saṁvaccharagaṇanaṁ avicāretvā ‘‘pañcavasso’’tivacanasāmaññena vutthavassagaṇanameva gaṇhanti, tadayuttaṁ. Tathā gahaṇesu yutti vā maggitabbā. Muñcitvā nissayanti nissayavāsaṁ jahitvā. Issaroti nissayācariyavirahena issaro, iminā nissayamuttalakkhaṇaṁ dassitaṁ.",
  "tika-vin11t6:286": "1140.Dvevibhaṅgāti bhikkhubhikkhunivibhaṅgadvayaṁ. Idha ‘‘vācuggatā’’ti idaṁ paripucchampi sandhāyāhātipi vuttaṁ. Tenāha sāratthadīpaniyaṁ ‘‘dve vibhaṅgā paguṇā vācuggatā kātabbā’tiidaṁ paripucchāvasena uggahaṇampi sandhāya vutta’nti vadantī’’ti (sārattha. ṭī. pācittiya 3.145-147). Byañjanāditoti ettha byañjanaṁ nāma padaṁ, ādi-saddena saṅgahitaṁ anubyañjanaṁ nāma akkharaṁ, padakkharāni aparihāpetvāti vuttaṁ hoti. Catūsvapi nikāyesūti dīghamajjhimasaṁyutta aṅguttaranikāyesu, niddhāraṇe bhummaṁ. Eko vā nikāyo potthakopi ca ekoti yojanā. Api-saddena khuddakanikāyassāpi saṅgaho veditabbo. ‘‘Pi vā’’ti iminā khuddakanikāye jātakabhāṇakena sāṭṭhakathaṁ jātakaṁ uggahetvāpi dhammapadaṁ saha vatthunā uggahetabbamevāti dassite dve potthake samuccinoti, cattāri khandhakavattāni vā.",
  "tika-vin11t6:287": "1142.Disāpāmokkho yattha yattha vasati, tassā tassādisāya pāmokkho padhāno. Yenakāmaṁgamoti yattha katthaci disābhāge yathākāmaṁ vuttiko hotīti attho . Parisaṁ upaṭṭhāpetuṁ kāmaṁ labhate issaroti yojanā, issaro hutvā bhikkhuparisāya attānaṁ upaṭṭhāpetuṁ yathāruciyā labhatīti attho. Ettāvatā parisūpaṭṭhāpakalakkhaṇaṁ vuttaṁ.",
  "tika-vin11t6:288": "1143.Vācugganti vācuggataṁ. Ettha ca ‘‘idāni ayaṁ bhaṇḍapāthāvidhi na hotīti mihakaparipucchanakathānurūpato atthakaraṇaṁ na vācuggatakaraṇaṁ nāmāti viññāyatī’’ti nissandehe vuttaṁ. Iminā yathāvuttaṁ dutiyaṅgameva saṅgahitaṁ.",
  "tika-vin11t6:289": "1144.Assāti imassa sikkhāpadassa. Asammatatādīni tīṇi aṅgānīti attano asammatatā, bhikkhuniyā paripuṇṇūpasampannatā, ovādavasena aṭṭhagarudhammabhaṇananti imāni tīṇi aṅgāni.",
  "tika-vin11t6:290": "Ovādakathāvaṇṇanā.",
  "tika-vin11t6:291": "1146.Tikapācittiyanti ‘‘atthaṅgate sūriye atthaṅgatasaññī, vematiko, anatthaṅgatasaññī’’ti vikappattaye. Ekatoupasampannanti bhikkhunisaṅghe upasampannaṁ. ‘‘Bhikkhusaṅghe upasampannaṁ pana ovadato pācittiyamevā’’ti aṭṭhakathāyaṁ vuttaṁ.",
  "tika-vin11t6:292": "1148.Uddesādinayenāti ‘‘anāpatti uddesaṁ dento, paripucchaṁ dento’’tiādinā anāpattivāranayena. Assāti bhikkhussa.",
  "tika-vin11t6:293": "Atthaṅgatasūriyakathāvaṇṇanā.",
  "tika-vin11t6:294": "1149. ‘‘Sace asammato’’ti vakkhamānattā ovadantassāti ettha ‘‘sammatassā’’ti labbhati. Bhikkhunupassayanti bhikkhunivihāraṁ. Aññatra kālāti ‘‘tatthāyaṁ samayo , gilānā hoti bhikkhunī’’ti vuttakālato aññatra. ‘‘Gilānā nāma bhikkhunī na sakkoti ovādāya vā saṁvāsāya vā gantu’’nti (pāci. 161) dassite gilānakāle anāpattīti vuttaṁ hoti.",
  "tika-vin11t6:295": "1150.Pācittiyadvayaṁ hotīti paṭhamasikkhāpadena, iminā ca sikkhāpadena dve pācittiyāni hontīti. ‘‘Tīṇipi pācittiyānī’’ti yojetabbā, paṭhamadutiyatatiyehi sikkhāpadehi tīṇi pācittiyāni hontīti attho.",
  "tika-vin11t6:296": "1151.Aññena dhammenāti garudhammato aññena buddhavacanena. Dukkaṭadvayanti asammatabhikkhunupassayagamanamūlakaṁ dukkaṭadvayaṁ. Bhikkhunoti asammatassa ‘‘sammatassāpī’’ti vakkhamānattā. ‘‘Aṭṭhahi vā garudhammehi aññena vā dhammena ovadati, āpatti pācittiyassā’’ti (pāci. 155) atthaṅgatasikkhāpade vuttattā ‘‘rattihetuka’’nti āha, rattiovādanamūlanti attho.",
  "tika-vin11t6:297": "1152.Pācittiyadvayanti dutiyatatiyamūlakaṁ. Garudhammena ovādo garudhammo, so nidānaṁ yassa pācittiyassāti viggaho. Sammatattā garudhammanidānassa pācittiyassa abhāvatoti sambandho. Iminā paṭhamasikkhāpadena anāpattibhāvaṁ dasseti.",
  "tika-vin11t6:298": "1153.Tassevāti sammatasseva. Dukkaṭaṁ iminā tatiyasikkhāpadena. Anāpatti paṭhamasikkhāpadena, tenevāha ‘‘sammatattā’’ti. Pācitti dutiyasikkhāpadena, tenevāha ‘‘rattiya’’nti.",
  "tika-vin11t6:299": "1154.Tikapācittiyaṁvuttanti ‘‘upasampannāya upasampannasaññī, vematiko, anupasampannasaññī bhikkhunupassayaṁ upasaṅkamitvā aññatra samayā ovadati, āpatti pācittiyassā’’ti (pāci. 162) tikapācittiyaṁ vuttaṁ. Itaradvayeti ‘‘anupasampannāya upasampannasaññī, āpatti dukkaṭassa. Anupasampannāya vematiko, āpatti dukkaṭassā’’ti (pāci. 162) dassite itaradvaye. Ovadantassāti yena kenaci ovadantassa.",
  "tika-vin11t6:300": "1155. Tikapācittiyaṁ, dukkaṭaṭṭhāne dukkaṭameva hotīti dassetumāha ‘‘tathā’’ti. Bhikkhunupassayaṁ gantvā aññena dhammena ovadantassa tathāti yojanā.",
  "tika-vin11t6:301": "Bhikkhunupassayakathāvaṇṇanā.",
  "tika-vin11t6:302": "1156.Cīvarādīnanti ādi-saddena piṇḍapātādiitarapaccayattayañca sakkāragarukāramānanavandanapūjanāni ca saṅgahitāni. Sammateti bhikkhunovādakasammutiyā sammate.",
  "tika-vin11t6:303": "1157.Tikapācittiyaṁ vuttanti ‘‘dhammakamme dhammakammasaññī, vematiko, adhammakammasaññī evaṁ vadati, āpatti pācittiyassā’’ti (pāci. 167) tikapācittiyaṁ pāḷiyaṁ dassitameva. Idha kammaṁ nāma yathāvuttaṁ sammutikammaṁ. Adhammakamme dhammakammasaññivematikaadhammakammasaññīnaṁ vasena tikadukkaṭaṁ. Vīsativasso vā atirekavīsativasso vāti sammutiyā aṅgāni.",
  "tika-vin11t6:304": "1158. ‘‘Sammataṁ anupasampanna’’nti kaṁ sandhāyāhāti ce? Sammatena hutvā sikkhaṁ paccakkhāya sāmaṇerabhāvamupagataṁ sandhāya vuttaṁ. Āmisatthāyāti cīvarādīnamatthāya.",
  "tika-vin11t6:305": "Āmisakathāvaṇṇanā.",
  "tika-vin11t6:306": "1162.Bhikkhuniyā dinnanti ettha ‘‘bhikkhussā’’ti vattabbaṁ. Bhikkhunā dinnanti yojanā. ‘‘Bhikkhuniyā’’ti seso . Tatthāti cīvarapaṭiggahaṇasikkhāpade. Sūcitāti pakāsitā.",
  "tika-vin11t6:307": "Cīvaradānakathāvaṇṇanā.",
  "tika-vin11t6:308": "1163. Aññātikāya bhikkhuniyā cīvaranti yojanā.",
  "tika-vin11t6:309": "1164.Etthāti imasmiṁ sikkhāpade.",
  "tika-vin11t6:310": "1165. Sūciṁ cīvaraṁ pavesetvāti sambandho. Sūcinīharaṇeti cīvarato.",
  "tika-vin11t6:311": "1166.Payogassa vasāti ekakkhaṇe bahū āvuṇitvā sūciyā nīharaṇapayogagaṇanāya. Bahū pācittiyoti yojanā, payogappamāṇāpattiyo hontīti attho.",
  "tika-vin11t6:312": "1169. Anekā pācittiyāpattī hontīti yojanā. Ārapatheti sūcimagge. Dutiye patheti ettha āra-saddo gāthābandhasukhatthaṁ luttoti veditabbo.",
  "tika-vin11t6:313": "1170.Kā hi nāma kathāti ‘‘anekāpattiyo hontī’’ti ettha kiṁ vattabbanti attho. Tikapācittiyanti ‘‘aññātikāya aññātikasaññī, vematiko, ñātikasaññī cīvaraṁ sibbati vā sibbāpeti vā, āpatti pācittiyassā’’ti (pāci. 178) vuttaṁ tikapācittiyaṁ.",
  "tika-vin11t6:314": "1172.Aññaṁ parikkhāranti upāhanatthavikādiṁ. Sibbatoti ettha ‘‘sibbāpayato’’ti adhikārato labbhati. Sikkhamānasāmaṇeriyo sikkhamānādikā nāma.",
  "tika-vin11t6:315": "1173. Sibbanakiriyāya āpajjitabbato kriyaṁ.",
  "tika-vin11t6:316": "Cīvarasibbanakathāvaṇṇanā.",
  "tika-vin11t6:317": "1174-5.Saṁvidhāyāti ‘‘ajja yāma, sve yāmā’’tiādinā nayena saṁvidahitvā. Yathāha ‘‘ajja vā hiyyo vā pare vā gacchāmāti saṁvidahatī’’ti (pāci. 183). Magganti ekaddhānamaggaṁ, antamaso gāmantarampi. Aññatra samayāti ‘‘tatthāyaṁ samayo, satthagamanīyo hoti maggo sāsaṅkasammato sappaṭibhayo’’ti (pāci. 182) vuttakālavisesā aññatrāti vuttaṁ hoti. Satthavāhehi vinā agamanīyo maggo satthagamanīyo nāma. Corānaṁ sayitanisinnaṭṭhitakhāditapītaṭṭhānāni yattha dissanti, tādiso maggo sāsaṅko nāma. Corehi hatamāritaghātaviluttamanussā yattha paññāyanti, so sappaṭibhayo nāma. Idhāti imasmiṁ bhikkhuniyā saddhiṁ katasaṁvidhānaṁ avirādhetvā tāya ekaddhānamaggaṁ paṭipajjanakāleti attho.",
  "tika-vin11t6:318": "Añño gāmo gāmantaraṁ, tattha okkamanaṁ upagamanaṁ gāmantarokkamo, tasmiṁ kateti attho. Agāmake araññe addhayojanātikkame vāti yojanā, gāmarahitaṁ araññamaggampi dvigāvutaṁ atikkante vāti attho.",
  "tika-vin11t6:319": "1176. ‘‘Āpatti hotī’’ti sāmaññato dassitaāpattiyā bhedābhedaṁ dassetumāha ‘‘etthā’’tiādi. Etthāti imasmiṁ sikkhāpadavinicchaye, pakaraṇe vā. Dukkaṭaṁ dīpitanti sambandho. Akappiyabhūmaṭṭhoti ettha akappiyā bhūmi nāma antogāme bhikkhunupassayadvārakoṭṭhakoti evamādi. Yathāha aṭṭhakathāyaṁ ‘‘sace pana antogāme bhikkhunupassayadvāre rathikāya, aññesu vā catukkasiṅghāṭakahatthisālādīsu saṁvidahanti, bhikkhuno āpatti dukkaṭassā’’ti (pāci. aṭṭha. 182-183). Ettha ca catunnaṁ maggānaṁ sambandhaṭṭhānaṁ catukkaṁ. Tiṇṇaṁ maggānaṁ sambandhaṭṭhānaṁ siṅghāṭakaṁ.",
  "tika-vin11t6:320": "1177.Kappiyabhūmi nāma bhikkhunupassayādi. Yathāha ‘‘sace ubhopi bhikkhunupassaye vā antarārāme vā āsanasālāya vā titthiyaseyyāya vā ṭhatvā saṁvidahanti, anāpatti. Kappiyabhūmi kirāyaṁ. Tasmā ettha saṁvidahanapaccayā dukkaṭāpattiṁ na vadantī’’ti (pāci. aṭṭha. 182-183). Tenevāha ‘‘na vadantassa dukkaṭa’’nti. ‘‘Na vadanti assā’’ti padacchedo.",
  "tika-vin11t6:321": "1178.Ubhayatthāti akappiyabhūmiyaṁ ṭhatvā saṁvidhāya gamane, kappiyabhūmiyaṁ ṭhatvā saṁvidhāya gamane cāti ubhayavikappe. Gacchantassevāti evakārena nikkhantassa jotakaṁ. Yathāha ‘‘nikkhamane anāpattī’’ti. ‘‘Bhikkhuno’’ti iminā bhikkhuniyā anāpattibhāvaṁ dīpeti. Āpattikhettaniyamanatthamāha ‘‘anantarassā’’tiādi.",
  "tika-vin11t6:322": "1179.Tatrāpīti kappiyabhūmiupacārokkamanepi. Udīritanti mahāpaccariyaṁ. Yathāha ‘‘mahāpaccariyaṁ vutta’’nti.",
  "tika-vin11t6:323": "1180.Antarāti attano nikkhantagāmassa, anantaragāmassa ca vemajjhe. Yathāha ‘‘gāmato nikkhamitvā pana yāva anantaragāmassa upacāraṁ na okkamati, etthantare saṁvidahitepi bhikkhuno dukkaṭa’’nti (pāci. aṭṭha. 182-183). Imasmiṁ sikkhāpade kāladvāramaggānaṁ vasena tayo saṅketavisaṅketāti tesu maggadvāravisaṅketepi āpatti hotevāti dassetumāha ‘‘dvāra…pe… vuccatī’’ti. Kālavisaṅkete pana anāpattiṁ vakkhati. Āpatti pācitti.",
  "tika-vin11t6:324": "1181.Asaṁvidahite kāleti ‘‘purebhattaṁ gamissāmā’’tiādinā katasaṁvidhānānaṁ pacchābhattādi asaṁvidahitakālaṁ nāma, tasmiṁ. Bhikkhusseva vidhānasminti bhikkhuniyā saṁvidhānaṁ vinā bhikkhusseva vidhāne sati āpatti dukkaṭaṁ.",
  "tika-vin11t6:325": "1182. Samaye vidahitvā gacchato vā asamaye vidahitvā visaṅketena gacchato vā āpadāsu vidahitvā gacchato vā anāpattīti yojanā. Tathāti ‘‘vidahitvā gacchato anāpattī’’ti idaṁ atidisati.",
  "tika-vin11t6:326": "Tattha samayo nāma yathāvuttakālaviseso. Visaṅketo nāma kālavisaṅketo, ‘‘asukasmiṁ divase asukavelāya gamissāmā’’ti saṁvidahitvā gamanakāle tassa kālasaṅketassa vibhavananti vuttaṁ hoti. Yathāha ‘‘kālavisaṅketeyeva anāpattī’’ti (pāci. aṭṭha. 185). Āpadā nāma raṭṭhabhede janapadānaṁ palāyanakālo. Yathāha ‘‘raṭṭhabhede cakkasamāruḷhā janapadā pariyāyanti, evarūpāsu āpadāsū’’ti (pāci. aṭṭha. 185). Ettha ca raṭṭhabhedeti raṭṭhavilope. Cakkasamāruḷhāti iriyāpathacakkaṁ, sakaṭacakkaṁ vā samāruḷhā. Ummattakādinoti ādi-saddena khittacittādayo gahitā.",
  "tika-vin11t6:327": "1183.Kāyavācādikattayāti ettha ādi-saddena cittaṁ gahitaṁ, kāyavācācittāti vuttaṁ hoti.",
  "tika-vin11t6:328": "Saṁvidhānakathāvaṇṇanā.",
  "tika-vin11t6:329": "1184. Uddhaṁ javatīti ujjavanī, paṭisotagāminī nāvā, taṁ. Adho javanato ojavanī, anusotagāminī nāvā, taṁ. Abhiruheyyāti ettha ‘‘saṁvidhāyā’’ti seso. Yathāha ‘‘yo pana bhikkhu bhikkhuniyā saddhiṁ saṁvidhāya ekaṁ nāvaṁ abhiruheyyā’’ti (pāci. 186). Lokassādasaṅkhātamittasanthavena taṁ nāvaṁ āruyha kīḷanacittaṁ pubbaṅgamaṁ katvā aññamaññaṁ saṁvidhāyāti attho. Yathāha aṭṭhakathāyaṁ ‘‘lokassādamittasanthavavasena kīḷāpurekkhāro saṁvidahitvā’’ti (pāci. aṭṭha. 188).",
  "tika-vin11t6:330": "1185. Sagāmatīrapassena gamane gāmantaravasena vā pācitti, agāmatīrapassena gamane addhayojane pācitti addhayojanātireke ṭhāne gāme vijjamānepi avijjamānepi.",
  "tika-vin11t6:331": "1186. Yojanaputhulāya nadiyā majjhena gacchato addhayojanavasena āpattidassanatthamāha ‘‘tathā’’tiādi. ‘‘Ūnayojanaputhulāya nadiyā majjhaṁ ubhayabhāgaṁ bhajatīti tādisikāya nadiyā majjhena gacchantassa gāmantaragaṇanāya, addhayojanagaṇanāya ca āpattī’’ti vadanti.",
  "tika-vin11t6:332": "1187.Yathāsukhaṁ samuddasminti ettha ‘‘gantabba’’nti seso. ‘‘Sabbaaṭṭhakathāsū’’tiādinā yathāsukhagamanānuññāya hetuṁ dasseti. Imināva asandamānodakesu vāpitaḷākādīsu anāpattīti viññāyati.",
  "tika-vin11t6:333": "1188.Titthasampādanatthāyāti paratitthaṁ pāpetuṁ. Taṁ nāvaṁ. Yuttāti nāvāpājakā.",
  "tika-vin11t6:334": "1189.‘‘Tathā’’ti iminā ‘‘anāpatti pakāsitā’’ti imaṁ saṅgaṇhāti. Asaṁvidahitvā bhikkhuniyā saddhiṁ ekaṁ nāvaṁ abhiruheyya vā, tiriyaṁ taraṇāya bhikkhuniyā saddhiṁ saṁvidahitvāpi ekaṁ nāvaṁ abhiruheyya vā, āpadāsu bhikkhuniyā saddhiṁ saṁvidahitvāpi ekaṁ nāvaṁ abhiruheyya vā, tathā anāpatti pakāsitāti yojanā.",
  "tika-vin11t6:335": "‘‘Anantarasamo’’ti iminā ‘‘asaṁvidahite kāle’’tiādinā vuttavinicchayaṁ saṅgaṇhāti. Idhāpi kālavisaṅkete anāpatti, titthanāvāvisaṅkete āpattiyeva. Yathāha ‘‘idhāpi kālavisaṅketeneva anāpattī’’tiādi (pāci. aṭṭha. 191). ‘‘Lokassādamittasanthavavasena kīḷāpurekkhāro saṁvidahitvā’’ti (pāci. aṭṭha. 188) vacanato keci ‘‘imaṁ sikkhāpadaṁ akusalacittaṁ lokavajja’’nti vadanti, taṁ na gahetabbaṁ. Kīḷāpurekkhāratāya hi abhiruhitvā gāmantarokkamane, addhayojanātikkame vā kusalābyākatacittasamaṅgīpi hutvā āpattiṁ āpajjati. Yadi hi so saṁvegaṁ paṭilabhitvā arahattaṁ vā sacchikareyya, niddaṁ vā okkameyya, kammaṭṭhānaṁ vā manasi karonto gaccheyya, kuto tassa akusalacittasamaṅgitā, yenidaṁ sikkhāpadaṁ ‘‘akusalacittaṁ, lokavajja’’nti vuccati, tasmā paṇṇattivajjaṁ, ticittanti siddhaṁ.",
  "tika-vin11t6:336": "Nāvābhiruhanakathāvaṇṇanā.",
  "tika-vin11t6:337": "1190. Gihisamārambhaṁ hitvā bhikkhuniyā paripācitaṁ bhattaṁ ñatvā bhuñjato bhikkhuno pācitti hotīti yojanā. Paripācitaṁ nāma bhikkhuno sīlasutādiguṇaṁ kulānaṁ vatvā nipphāditaṁ. Yathāha ‘‘bhikkhuniyā paripācitaṁ, guṇappakāsanena nipphāditaṁ laddhabbaṁ katanti attho’’ti (pāci. aṭṭha. 194). Gihisamārambhanti bhikkhuniyā paripācanato pubbeyeva gihipaṭiyattaṁ. Yathāha ‘‘bhikkhuniyā paripācanato paṭhamameva yaṁ gihīnaṁ paṭiyāditaṁ bhatta’’nti (pāci. aṭṭha. 194). Vakkhati hi ‘‘gihisampāditampi vā vinā’’ti.",
  "tika-vin11t6:338": "1191. ‘‘Tassā’’ti vakkhamānattā ‘‘yaṁ bhojana’’nti yojetabbaṁ. Tassāti pañcadhā vuttassa bhojanassa. Sabbesuajjhohāresūti sabbesu paragalakaraṇappayogesu.",
  "tika-vin11t6:339": "1192. Bhikkhuniyā paripācitaṁ bhuñjato dosoti yojanā.",
  "tika-vin11t6:340": "1193.Ubhosūti paripācitepi aparipācitepi. Sabbatthāti imesu dvīsu paribhuñjato ajjhohāravaseneva dukkaṭanti yojanā.",
  "tika-vin11t6:341": "1195. Pañcabhojanaṁ ṭhapetvā aññaṁ pana yaṁ kiñci yāgukhajjaphalādikaṁ bhuñjantassa anāpattīti yojanā.",
  "tika-vin11t6:342": "Paripācitakathāvaṇṇanā.",
  "tika-vin11t6:343": "1197. Idaṁ sabbaṁ dasamaṁ sikkhāpadaṁ samuṭṭhānanayādinā dutiyāniyateneva sadisaṁ matanti yojanā. Idaṁ sikkhāpadanti ‘‘yo pana bhikkhu bhikkhuniyā saddhiṁ eko ekāya raho nisajjaṁ kappeyya, pācittiya’’nti (pāci. 199) vuttaṁ rahonisajjasikkhāpadaṁ.",
  "tika-vin11t6:344": "Rahonisajjakathāvaṇṇanā.",
  "tika-vin11t6:345": "Bhikkhunivaggo tatiyo.",
  "tika-vin11t6:346": "1198.Ekoti ekadivasiko. Āvasatho piṇḍoti puññatthikehi ekaṁ pāsaṇḍaṁ anuddissa yāvadatthaṁ dātuṁ sālādīsu paññattaṁ pañcasu bhojanesu aññataraṁ bhojanaṁ. Yathāha ‘‘āvasathapiṇḍo nāma pañcannaṁ bhojanānaṁ aññataraṁ bhojanaṁ sālāya vā maṇḍape vā rukkhamūle vā ajjhokāse vā anodissa yāvadattho paññatto hotī’’ti (pāci. 206). Agilānenāti ettha ‘‘agilāno nāma sakkoti tamhā āvasathā pakkamitu’’nti vutta padabhājaniyaaṭṭhakathāyaṁ ‘‘addhayojanaṁ vā yojanaṁ vā gantuṁ sakkotī’’ti (pāci. aṭṭha. 206) vuttattā tamhā āvasathā addhayojanaṁ vā yojanaṁ vā gantuṁ samatthena agilānenāti attho. Tato uddhanti dutiyadivasato uttari.",
  "tika-vin11t6:347": "1199. Anodisseva paññatte piṇḍeti yojanā, ‘‘imesaṁyeva vā’’ti aññataraṁ pāsaṇḍaṁ vā ‘‘ettakānaṁyeva vā’’ti tattha puggalaparicchedaṁ vā akatvā sabbasādhāraṇaṁ katvā paññatte āvasathapiṇḍeti attho. Yāvadatthe eva piṇḍe paññatteti yojanā, yāvatā attho kucchipūraṇādikaṁ payojanamettha piṇḍeti viggaho, ‘‘ettakaṁ dātabba’’nti aparicchinditvā ‘‘bhuñjantānaṁ yāvadatthaṁ dātabba’’nti paññatte piṇḍe evāti attho. Bhuñjitabbanti kammasādhanaṁ vā bhāvasādhanaṁ vā. ‘‘Bhojana’’nti ajjhāharaṇīyaṁ. Sakinti ekavāraṁ. Tatthāti āvasathe.",
  "tika-vin11t6:348": "1200.Tassa piṇḍassa. Ajjhohāresu sabbesūti sabbesu ajjhohārappayogesu katesu. Tassa ajjhohārakassa. Pācittiyo payogagaṇanāya.",
  "tika-vin11t6:349": "1201. ‘‘Ekena kulena nānekaṭṭhānabhedesu paññatte’’ti, ‘‘nānākulehi vā nānekaṭṭhānabhedesu paññatte’’ti cāti yojanā. ‘‘Piṇḍe’’ti adhikāro. Nānā ca eko ca nānekā, ṭhānānaṁ bhedā ṭhānabhedā, nānekā ca te ṭhānabhedā cāti viggaho, tesu. Ekabhogoti ekapiṇḍaparibhogo. Evakārena dutiyadivasādiparibhogaṁ nivatteti.",
  "tika-vin11t6:350": "1204.Gilānassāti vuttalakkhaṇena gilāno hutvā punappunaṁ bhuñjantassa gacchato vā āgacchantassa vā anāpattīti yojanā, antamaso addhayojanampi gacchato, gantvā āgacchato vā antarāmagge ca gataṭṭhāne ca ekasmiṁ divase bhuñjantassa anāpattīti vuttaṁ hoti. Yathāha ‘‘yo gacchanto antarāmagge ekadivasaṁ, gataṭṭhāne ca ekadivasaṁ bhuñjati, tassāpi anāpatti. Āgacchantepi eseva nayo’’ti (pāci. aṭṭha. 208). Odissa paññatteti ettha ‘‘bhikkhū’’ti seso. Yathāha ‘‘bhikkhūnaṁyeva atthāya uddisitvā paññatto hotī’’ti (pāci. aṭṭha. 208). Paritteti udarapūraṇāya appahonake thoke bhojane. Yathāha ‘‘yāvadatthaṁ paññatto na hoti, thokaṁ thokaṁ labbhati, tādisaṁ niccampi paribhuñjituṁ vaṭṭatī’’ti (pāci. aṭṭha. 208). Sakinti yāvadatthaṁ paññattaṁ vuttanayena ekavāraṁ bhuñjato anāpatti.",
  "tika-vin11t6:351": "1205.Yāguādīnīti ādi-saddena pañcabhojanato aññesaṁ ajjhoharaṇīyānaṁ gahaṇaṁ.",
  "tika-vin11t6:352": "Āvasathakathāvaṇṇanā.",
  "tika-vin11t6:353": "1206. Vuttā samayā aññatrāti yojanā, ‘‘tatthāyaṁ samayo, gilānasamayo cīvaradānasamayo cīvarakārasamayo addhānagamanasamayo nāvābhiruhanasamayo mahāsamayo samaṇabhattasamayo’’ti (pāci. 217) vuttā sattavidhakālā aññatra.",
  "tika-vin11t6:354": "Tattha yadā pādānaṁ phalitattā na sakkoti piṇḍāya carituṁ, ayaṁ gilānasamayo. Atthatakathinānaṁ pañca māsā, itaresaṁ kattikamāsoti ayaṁ cīvaradānasamayo. Yadā cīvare kariyamāne kiñcideva cīvare kattabbaṁ karoti, ayaṁ cīvarakārasamayo. Yadā addhayojanampi gantukāmo vā hoti, gacchati vā, gato vā, ayaṁ addhānagamanasamayo. Nāvābhiruhanasamayepi eseva nayo. Yadā gocaragāme cattāro bhikkhū piṇḍāya caritvā na yāpenti, ayaṁ mahāsamayo. Yadā yo koci pabbajito bhattena nimanteti, ayaṁ samaṇabhattasamayo. Gaṇo katamoti āha ‘‘gaṇo’’tiādi.",
  "tika-vin11t6:355": "1207. Gaṇabhojanaṁ nāma kinti āha ‘‘ya’’ntiādi. Yaṁ pañcannaṁ aññataraṁ nimantanato, viññattito vā laddhaṁ, taṁ idha bhojananti adhippetaṁ hotīti yojanā. Nimantanatoti ‘‘bhojanāna’’ntiādinā vakkhamānappakārena kataṁ akappiyanimantanamāha. Viññattitopi vāti ‘‘sacepī’’tiādinā vakkhamānanayena katamakappiyaviññattimāha.",
  "tika-vin11t6:356": "1208-11.Bhojanānanti niddhāraṇe sāmivacanaṁ, ‘‘aññatarassā’’ti seso, ‘‘odano sattu kummāso, maccho maṁsañca bhojana’’nti saṅgahitānaṁ pañcannaṁ bhojanānaṁ aññatarassa. Nāmanti vakkhamānaṁ odanādināmaṁ. Bhikkhū nimantetīti ettha ‘‘ekato, nānato vā’’ti seso. Yathāha ‘‘ekato nimantitā. Nānato nimantitā’’ti (pāci. aṭṭha. 217-218). Ekato nimantanaṁ nāma sabbesaṁ bhikkhūnaṁ ekato ṭhitānaṁ nimantanaṁ. Nānato nimantanaṁ nāma bhikkhūnaṁ visuṁ visuṁ vasanaṭṭhānaṁ gantvā vā ekato ṭhitaṭṭhānaṁ gantvā vā anekehi nimantanaṁ. Yathāha ‘‘cattāri pariveṇāni vā vihāre vā gantvā nānato nimantitā, ekaṭṭhāne ṭhitesuyeva vā eko puttena, eko pitarāti evampi nānato nimantitā’’ti (pāci. aṭṭha. 217-218).",
  "tika-vin11t6:357": "Vevacanaṁ nāma odanādisabbapadānaṁ, sampaṭicchathātiādikiriyāpadānañca pariyāyavacanaṁ. Bhāsantaraṁ nāma māgadhavacanato aññaṁ sīhaḷadamiḷādivohārantaraṁ. Vevacanehi eva vā bhāsantarena vā nimantetīti sambandho.",
  "tika-vin11t6:358": "Tato nimantanānantaraṁ. Nimantananti yathāvuttaṁ akappiyanimantanaṁ. Ekato gaṇhantīti aññamaññassa dvādasahatthaṁ amuñcitvā ṭhitā vā nisinnā vā ekato gaṇhanti.",
  "tika-vin11t6:359": "‘‘Gaṇabhojanakāraṇa’’nti idaṁ bhojanapaccayā pācittiyaṁ evaṁ gahaṇamantarena na hotīti vuttaṁ.",
  "tika-vin11t6:360": "1212. Ekato, nānato vāpi yaṁ gamanaṁ, bhojanampi vā, taṁ gaṇabhojane na kāraṇantipi viññū bhaṇantīti yojanā. Ekato nānato vāpīti ettha ‘‘ṭhitā vā nisinnā vā’’ti seso.",
  "tika-vin11t6:361": "1213-4.Viññāpetvāti ‘‘amhākaṁ catunnampi bhattaṁ dehī’’tiādinā ekato vā ‘‘mayhaṁ dehi, mayhaṁ dehī’’ti pāṭekkaṁ vā viññāpetvā. Evampīti viññattitopi.",
  "tika-vin11t6:362": "1215.Duvidhassāti nimantakassa, viññāpakassa ca.",
  "tika-vin11t6:363": "1216. Sattasupi samayesu bhuñjataṁ anāpattīti yojanā, ‘‘gaṇabhojana’’nti pakaraṇato labbhati, yathāvuttesu gilānādīsu sattasu kālesu lesaṁ vinā bhuñjantānanti attho. ‘‘Ekato’’ti idaṁ ‘‘gahetvā’’ti iminā yojetabbaṁ. Bhuñjatanti bhuñjantānaṁ. Tathāti ‘‘anāpattī’’ti idaṁ paccāmasati.",
  "tika-vin11t6:364": "1217. Anupasampanno ca cārī ca patto ca animantito ca anupasampanna…pe… nimantitā, te catutthe katvāti attho , anupasampannaṁ vā piṇḍacāriṁ vā catutthassa pattaṁ vā animantitaṁ vā catutthaṁ katvā ekato gahetvā bhuñjantānaṁ gaṇabhedo muninā pakāsito, gaṇassa aparipuṇṇatā dīpitāti vuttaṁ hoti. Piṇḍāya carati sīlenāti piṇḍacārī, so idha pubbapadalopena ‘‘cārī’’ti vutto, piṇḍapātiko. So hi nimantanaṁ asādiyanto gaṇabhojanako gaṇakhādako na hotīti adhippāyo. Patto nāma vihāre nisīditvā catutthena attanā laddhabbabhojanatthāya pesito patto. Animantito nāma paṭhamaṁ akappiyanimantanāya nimantite anantogadho upasampanno. Etthāti imasmiṁ sikkhāpade. Api-saddo heṭṭhā dassitaṁ dvinnaṁ, tiṇṇaṁ vā vasena vuttavinicchayaṁ apekkhati.",
  "tika-vin11t6:365": "1218.Samayaladdhānanti gilānādayo sattasamayā laddhā yehi te samayaladdhā, tesaṁ, niddhāraṇe sāmivacanaṁ. ‘‘Aññatarassā’’ti seso, ‘‘vasenā’’ti iminā sambandho. Neva gaṇabhedoti yojanā. Samayaladdhakassa attano anāpattibhāvamantarena taṁ catutthaṁ katvā gaṇabhojanaṁ gaṇhantānaṁ pana āpattisambhavato āha ‘‘āpatti pana veditabbā’’ti. Yathāha mahāpaccariyaṁ ‘‘samayaladdhako sayameva muccati, sesānaṁ gaṇapūrakattā āpattikaro hotī’’ti (pāci. aṭṭha. 220).",
  "tika-vin11t6:366": "1219. Pañcabhojanesu aññatarassa nāmaṁ gahetvā nimantetvā tesuyeva aññaṁ diyyamānaṁ gaṇhantassa visaṅketābhāvaṁ dassetumāha ‘‘bhojanānañcā’’tiādi. Bhojanānanti niddhāraṇe sāmivacanaṁ, aññatarassa vasenāti vuttaṁ hoti. Taṁ visaṅketaṁ, odanādīnaṁ nāmena nimantetvā diyyamānaṁ yāguādiṁ gaṇhantassa gaṇabhojanaṁ na hotīti vuttaṁ hoti.",
  "tika-vin11t6:367": "1221.‘‘Niccabhatta’’nti dhuvabhattaṁ vuccati. ‘‘Niccabhattaṁ gaṇhathā’’ti vadanti, bahūnampi ekato gahetuṁ vaṭṭati. Salākabhattādīsupi eseva nayo.",
  "tika-vin11t6:368": "Gaṇabhojanakathāvaṇṇanā.",
  "tika-vin11t6:369": "1223-4.Bahūhi manussakehīti visuṁ visuṁ nimantitehi anekehi manussehi. Pañcasu yassa kassāti ettha ‘‘sahadhammikesū’’ti seso, niddhāraṇe bhummaṁ, pañcasu sahadhammikesu yassa kassacīti attho. ‘‘Hitvā’’tiādinā kimāhāti? Yassa vikappeti, tasmiṁ sannihite ‘‘mayhaṁ bhattapaccāsaṁ tuyhaṁ dammī’’ti sammukhā vikappanavasena vā tasmiṁ asannihite tassa nāmaṁ gahetvā ‘‘mayhaṁ bhattapaccāsaṁ itthannāmassa dammī’’ti asammukhā vikappanavasena vā paṭhamanimantanāya vikappanaṁ hitvā, taṁ avikappetvāti vuttaṁ hoti.",
  "tika-vin11t6:370": "Bhattanti ettha ‘‘yo bhuñjatī’’ti seso. Nimantito yo pacchā nimantitaṁ bhattaṁ bhuñjati, tassa pācittiyanti yojanā. Uppaṭipāṭiyā ekasitthampi bhuñjato tassa pācittiyaṁ siyāti yojanāti. Kiṁ vuttaṁ hoti? Pacchā nimantitānaṁ bhojanaṁ paṭhamaṁ bhuñjitvā paṭhamaṁ nimantitānaṁ bhojanaṁ pacchā bhuñjantassa ca ekapatteyeva heṭṭhā paṭhamaṁ nimantitānaṁ bhojanaṁ pakkhipitvā itaraṁ upari pakkhipitvā heṭṭhā hatthaṁ otāretvā heṭṭhā ṭhitabhojane ekasitthampi paṭhamaṁ abhuñjitvā upari ṭhitaṁ paṭhamaṁ bhuñjantassa cāti vuttaṁ hoti. Teneva yathā uppaṭipāṭi na hoti, tathā missīkataṁ bhojanaṁ bhuñjantassa na dosoti mahāpaccariyaṁ vinicchayo byatirekato dassito hoti. Yathāha ‘‘dve tīṇi kulāni nimantetvā ekasmiṁ ṭhāne nisīdāpetvā ito cito ca āharitvā bhattaṁ ākiranti, sūpabyañjanaṁ ākiranti, ekamissakaṁ hoti, ettha anāpattīti mahāpaccariyaṁ vutta’’nti (pāci. aṭṭha. 229).",
  "tika-vin11t6:371": "1225-6. Paramparabhojanassa sarūpaṁ padabhājane vuttanayena dassetumāha ‘‘bhojanānampī’’tiādi. Tesameva pañcannaṁ bhojanānaṁ aññataraṁ bhojanaṁ paribhuñjatīti yojanā. Mahesinā paridīpitanti padabhājane ‘‘paramparabhojanaṁ nāma pañcannaṁ bhojanāna’’ntiādinā (pāci. 227) nayena vuttaṁ.",
  "tika-vin11t6:372": "1227.Yatthāti anekehi ekabhājane pakkhitte yasmiṁ bhojaneti vuttaṁ hoti ekeneva dinne vicāraṇābhāvā. Sabbamekarasaṁ siyāti visuṁ visuṁ viññāyamānarasaṁ ahutvā ekarasameva hoti.",
  "tika-vin11t6:373": "1230.‘‘Gāmenā’’ti iminā gāmaṭṭhāyeva vuttā. ‘‘Nimantitassa doso na vijjatī’’ti idaṁ gāmapūganigamehi paccekaṁ yojetabbaṁ. Gāma-saddena ‘‘gāmā vā araññā vā’’ti (pārā. 91) ettha viya nagarampi saṅgahitaṁ. Pūgo nāma visuṁ visuṁ samūhā hutvā puññakārino dhammikamanussā. Nigamo nāma sāpaṇo mahāgāmo. Sakalagāmena nimantito hutvā sampatte yattha katthaci gehe bhuñjantassa anāpattīti attho. Pūgādīsupi eseva nayo. Yathāha ‘‘sakalena gāmena ekato hutvā nimantitasseva yattha katthaci bhuñjato anāpatti. Pūgepi eseva nayo’’ti (pāci. aṭṭha. 229). Niccabhatte doso na vijjatīti anekaṭṭhānato diyyamānaṁ niccabhattampi uppaṭipāṭiyā bhuñjantassa na dosoti vuttaṁ hoti.",
  "tika-vin11t6:374": "1231. Kāyo vācā kāyavācācittanti imehi āpajjanaṁ kathinasamuṭṭhānaṁ nāma. Idha kriyaṁ nāma bhojanaṁ, akriyaṁ nāma paṭhamanimantanassa avikappanaṁ, idaṁ dvayamevāha ‘‘bhojanañcāvikappana’’nti.",
  "tika-vin11t6:375": "Paramparabhojanakathāvaṇṇanā.",
  "tika-vin11t6:376": "1232-3.Pūvāti atirasādayo rasā. Paheṇakatthāyāti paṇṇākāratthāya. Paṭiyattāti sampāditā. Pātheyyatthāyāti gamikassa sambalatthāya. Paṭiyattā manthā vāti sambandho. Manthā nāma baddhasattuabaddhasattutilataṇḍulādayo. Yathāha ‘‘baddhasattuabaddhasattutilataṇḍulādi sabbaṁ idha manthotveva saṅkhaṁ gacchatī’’ti (pāci. aṭṭha. 233). Ye pūvā, manthā vāti yojanā. Hīti nipātamattaṁ. Tattha paṭiyattesu tesu pūvesu vā manthesu vā. Bhikkhunāti ettha ‘‘ākaṅkhamānenā’’ti seso.",
  "tika-vin11t6:377": "Dvattipattāti dve vā tayo vā pattāti viggaho. Pūrāti mukhavaṭṭiyā heṭṭhimarājisamaṁ puṇṇā. Yathāha ‘‘mukhavaṭṭiyā heṭṭhimalekhāya samapūre patte gahetvā’’ti (pāci. aṭṭha. 233). ‘‘Dvattipattā pūrā’’ti cettha parimāṇaṁ dassitaṁ, parimāṇaparimeyyānaṁ abhedopacārena pūvamanthā gahetabbā yathā ‘‘dve tisso taṇḍulanāḷiyo’’ti. Pūvehi vā sattūhi vāti yojanā. Sattūti baddhasattuabaddhasattūnaṁ gahaṇaṁ, imināva tilādīni upalakkhitāni. Tatiyapattassa mukhavaṭṭiyā heṭṭhārājiyā uddhaṁ katvā pakkhittañcetaṁ ‘‘tato uttari’’nti iminā ca gayhati. Yathāha ‘‘sace tatiyaṁ pattaṁ thūpīkataṁ gaṇhāti, pūvagaṇanāya pācittiya’’nti (pāci. aṭṭha. 233).",
  "tika-vin11t6:378": "1237.Tattha tesu pūvesu vā manthesu vā dve ce pattapūrā laddhāti yojanā. Eko pattapūro padātabboti yojanā. Ekatoti ekapattapūrato na padātabboti yojanā, kiñcipi akāmā na dātabbanti attho. Yathāha ‘‘yena eko gahito, na tena kiñci akāmā dātabbaṁ. Yathāruci kātabba’’nti (pāci. aṭṭha. 233). Evaṁ dadantena āsanasālāya vā attano nibaddhavāsaṭṭhāne vā diṭṭhassa bhikkhusaṅghassa sādhāraṇaṁ katvā dānamantarena na mittānameva dātabbaṁ. Yathāha ‘‘yathāmittaṁ pana dātuṁ na labbhatī’’ti (pāci. aṭṭha. 233).",
  "tika-vin11t6:379": "1238-9. Apaheṇakaṁ apātheyyaṁ dentānanti sambandho. Yathāha ‘‘na paheṇakatthāya na pātheyyatthāya paṭiyattaṁ dentī’’ti (pāci. 235). Tatoti paheṇakapātheyyato. Vā-saddena idha avuttaṁ ‘‘gamane paṭippassaddhe dentī’’ti (pāci. 235) anāpattivāre vuttaṁ saṅgaṇhāti. Tadūnakanti tato dvattipattato ūnakaṁ. Yathāha ‘‘ūnakadvattipattapūre paṭiggaṇhātī’’ti (pāci. 235). Apātheyyādiatthāya paṭiyāditanti saññāya pātheyyādiṁ gaṇhantassāpi āpattiyeva acittakattā sikkhāpadassa. Attanoyeva gahaṇatthaṁ ‘‘imassa hatthe dehī’’ti vacanenāpi āpajjanato vacīkammaṁ.",
  "tika-vin11t6:380": "Kāṇamātukathāvaṇṇanā.",
  "tika-vin11t6:381": "1240.Aññenāti taddhitalopena niddeso, aññatarenāti attho, pavāritoti sambandho. Bhojanānanti niddhāraṇe bhummaṁ. Pavāritoti ‘‘gaṇhatha bhante yāva icchathā’ti evaṁ yāvadatthapavāraṇāya, sayañca ‘alaṁ āvuso thokaṁ thokaṁ dehī’ti evaṁ paṭikkhepapavāraṇāyā’’ti aṭṭhakathāya vuttappakāradvayena pavāritoti attho . Vikappadvaye pakāradvaye pavārita-sadde vara-dhātussa patthanavāraṇatthavasenāyamattho veditabbo, ‘‘pācitti anatiritta’’nti padacchedo. ‘‘Anatirittaṁ bhojana’’nti visesitabbamapekkhitvā ‘‘aññenā’’ti ettha vibhattiṁ vipariṇāmetvā ‘‘pañcannaṁ bhojanānaṁ aññataraṁ bhojana’’nti yojetabbaṁ, vakkhamāne anatirittakatabhojananiddese vuttesu pañcasu bhojanesu aññataraṁ bhojananti attho. ‘‘Khādanīyaṁ vā bhojanīyaṁ vā’’ti (pāci. 236, 238) saha desitattā ekayogañāyena ‘‘khādanīyaṁ vā’’ti ca gahetabbaṁ. Pañca bhojanāni, kālikattayañca ṭhapetvā sabbaṁ yāvakālikaṁ khādanīyanti vuttaṁ.",
  "tika-vin11t6:382": "1241.Asananti ettha vippakatabhojanaṁ dissati, bhuñjamāno ce puggalo hoti, bhojanakiriyānupacchinnā vattatīti attho. Bhojananti pavāraṇapahonakaodanādi hatthādīsu dissati. Hatthapāsoti pavāraṇapahonakaṁ bhojanaṁ dātuṁ abhiharitvā ṭhitokāso aḍḍhateyyahatthappamāṇo hotīti vuttaṁ hoti. Abhiharaṇaṁ abhihāro, so eva abhihāratā, tathā dātuṁ ṭhitassa kāyena kato abhihāro dissatīti vuttaṁ hoti. Kāyavācāpaṭikkhepoti tathā abhihaṭe bhojane paṭiggāhakassa hatthavikārādiko kāyiko vā ‘‘ala’’ntiādiko vācasiko vā paṭikkhepo paññāyatīti attho.",
  "tika-vin11t6:383": "1242.Nippapañcenāti saha vāsanāya pahīnataṇhādipapañcattayarahitena tathāgatena.",
  "tika-vin11t6:384": "1243.Tatthāti odanādīsu. Sattannanti ‘‘sālī’’tiādinā vakkhamānānurūpānaṁ.",
  "tika-vin11t6:385": "1244.Odakoti udake bhavo. Etthāti pañcaṅgapavāraṇāya. Ayaṁnicchayoti vakkhamānavidhippakāraṁ vinicchayaṁ dasseti.",
  "tika-vin11t6:386": "1245.Sālīti sabbasālijāti. Vīhīti sabbavīhijāti. Kaṅgūti setarattakāḷabhedā sabbā kaṅgujāti. Varako setavarako. Dhaññena sambhatapuññasambhārena bhagavatā.",
  "tika-vin11t6:387": "1246.Tiṇanti tiṇabījameva vuttaṁ. Dīpitaṁ saṅgahitaṁ. Varakacorakoti sukhumavarako.",
  "tika-vin11t6:388": "1248. Aṅgasampattiṁ dassetumāha ‘‘hatthenā’’tiādi.",
  "tika-vin11t6:389": "1249.Tanūti tanukā.",
  "tika-vin11t6:390": "1250.Na rakkhati pavāraṇaṁ.",
  "tika-vin11t6:391": "1251-2.Dhaññarasādīnīti ādi-saddena dadhiādayo gahitā. Āropetvāti uddhanaṁ āropetvā. Phalanti elāḷukādiphalaṁ. Paṇṇanti sūpasākaṁ. Kaḷīranti veḷuādīnaṁ kaḷīraṁ. Bahūnīti tesameva visesanaṁ. Tattha cāti pakkhittapaṇṇādimhi takkādike. Odhiṁ dassetīti ettha ‘‘paribhogakāle’’ti seso. Sañjanetīti ettha ‘‘phalādiyāgū’’ti labbhati.",
  "tika-vin11t6:392": "1253-4.Raseti maṁsādirase. ‘‘Yāguṁ gaṇhathā’’ti vā ‘‘yāgu’’nti vā vatvāti yojetabbā. Yāgu saṅgahitāti ettha odhipaññāyanaapaññāyanavikappadvaye yāguyā samo vinicchayoti adhippāyo.",
  "tika-vin11t6:393": "1255.Chupantīti samphusanti. Chupa samphasseti dhātu, pakkhipantīti vuttaṁ hoti. Yathāha ‘‘yattha macchamaṁsaṁ pakkhipantī’’ti (pāci. aṭṭha. 238-239). Sāsapamattampi macchamaṁsaṁ vā sace paññāyatīti yojanā. Pavāraṇanti ettha ‘‘janetī’’ti seso. Yāguyāti padaṁ paccattavasena vipariṇāmetvā yāgu janetīti yojetabbaṁ.",
  "tika-vin11t6:394": "1256.Saṁsaṭṭhoti parissāvito na sañjanetīti yojanā.",
  "tika-vin11t6:395": "1257. Sabbaso ṭhapetvāti sambandho. Maṁsādipakkhittaodanādippakaraṇāvasesato aṅgaṁ dassetumāha ‘‘sabbaso’’ti. Sabbaso na pavāretīti yojanā. Veḷutaṇḍulanti veḷuvīhīnaṁ taṇḍulaṁ. Ādi-saddena kandamūlaṁ saṅgahitaṁ. Yathāha ‘‘veṇutaṇḍulādīhi vā kandamūlaphalehi vā yehi kehici katabhatta’’nti.",
  "tika-vin11t6:396": "1258.Tatoti sāliādito, veḷuādito ca, tato nibbattā puthukā vāti attho. Tāhīti puthukāhi. Suddhāti puthukādīhi amissā na pavārentīti sambandho.",
  "tika-vin11t6:397": "1259.Bhaṭṭhānanti bhajjitānaṁ. Sattūhi saṅgahitaṁ sattusaṅgahitaṁ.",
  "tika-vin11t6:398": "1261.Sattūnaṁ modakoti sattubaddhaṁ, baddhasattūti attho.",
  "tika-vin11t6:399": "1263.Tehevāti lājehi eva. Suddhaṁ khajjakaṁ vāti vakkhamānanayena macchādīhi asammissaṁ khajjakaṁ.",
  "tika-vin11t6:400": "1264.‘‘Pūrita’’ntiādinā tabbipariyāyaṁ dasseti. Tanti kuṇḍakādi.",
  "tika-vin11t6:401": "1266.Akappiyaṁ maṁsaṁ. Avatthuttāti akappiyamaṁsānaṁ vāretabbattā pavāraṇāya avatthuttā.",
  "tika-vin11t6:402": "1267.Vatthukattāti kappiyamaṁsassa pavāraṇāya vatthubhūtattā. Pavāretīti ettha ‘‘khādiyamānassa ca maṁsattā’’ti seso daṭṭhabbo. Yathāha ‘‘yaṁ pana khādati, taṁ kiñcāpi paṭikkhipitabbaṭṭhāne ṭhitaṁ, khādiyamānaṁ pana maṁsabhāvaṁ na jahatī’’ti (pāci. aṭṭha. 238-239).",
  "tika-vin11t6:403": "1268.Kiñci kappiyabhojananti pañcasu bhojanesu yaṁ kiñci kappiyabhojanaṁ.",
  "tika-vin11t6:404": "1269.Akappiyaṁ maṁsaṁ aññanti akappiyamaṁsato avasesaṁ kuladūsanādivasena uppannabhojanaṁ gahitaṁ. Yathāha ‘‘kuladūsanavejjakammauttarimanussadhammārocanasāditarūpiyādīhi nibbattaṁ buddhapaṭikuṭṭhaṁ anesanāya uppannaṁ akappiyabhojanaṁ paṭikkhipati, na pavāretī’’ti.",
  "tika-vin11t6:405": "1270-1. Asanaṁ bhojananti aṅgadvaye vinicchayaṁ dassetumāha ‘‘sace ajjhohaṭa’’ntiādi. Ajjhohaṭanti paragalagataṁ hoti. ‘‘Patte’’ti iminā thālakādibhājanañca gahitaṁ. Katthaci bhojanaṁ natthīti yojanā. Patte, hatthe, mukhe vā yattha katthaci pañcannaṁ bhojanānaṁ kiñci na vijjati, gandhamattaṁ paññāyatīti vuttaṁ hoti.",
  "tika-vin11t6:406": "1272.Ādāyāti ettha ‘‘aññatra bhuñjitu’’nti seso. ‘‘Yopi aññatra gantvā bhuñjitukāmo mukhe bhattaṁ gilitvā sesaṁ ādāyā’’tiādinā (pāci. aṭṭha. 238-239) mahāpaccariyaṭṭhakathāyaṁ vuttavacanassa pamāṇattā āha ‘‘na pavāretī’’ti.",
  "tika-vin11t6:407": "1273. ‘‘Mukhe bhattaṁ gilitaṁ, hatthe bhattaṁ vighāsādassa dātukāmo, patte bhattaṁ bhikkhussa dātukāmo, sace tasmiṁ khaṇe paṭikkhipati, na pavāretī’’ti (pāci. aṭṭha. 238-239) evamāgataṁ kurundaṭṭhakathaṁ saṅgahetuṁ ‘‘mukhe ca bhatta’’ntiādivacanato ca ‘‘asanassa upacchedā’’tiādinā vakkhamānāya yuttiyā asanāvasāne yujjamānattā ca imissā gāthāya ‘‘bhottukāmo’’ti pāṭhaṁ aggahetvā ‘‘dātukāmo’’ti pāṭho gahetabbo.",
  "tika-vin11t6:408": "1274.‘‘Asanassa upacchedā’’ti iminā tasmiṁyeva āsane yathānisinneneva kātabbe asane āsāvacchedo dīpito. Yathāha aṭṭhakathāyaṁ ‘‘tasmiṁ pana āsane na bhuñjitukāmo, vihāraṁ pavisitvā bhuñjitukāmo, aññassa vā dātukāmo’’ti (pāci. aṭṭha. 238-239). Kurundaṭṭhakathāyaṁ tassa vinicchayassa dassitattā ‘‘mahāpaññā’’ti kurundaṭṭhakathācariyaṁ sandhāyāha. Kāraṇākāraṇaññunoti ‘‘pavāraṇassa idaṁ kāraṇaṁ, idaṁ akāraṇa’’nti jānantā. ‘‘Kāraṇākāraṇaññunā’’ti katthaci potthake likhanti. Tattha mahāpaññā kāraṇākāraṇaññuno ācariyā asanassa…pe… soti hi kāraṇaṁ kathayantīti yojanā.",
  "tika-vin11t6:409": "1275. Hatthapāsaṅge vinicchayaṁ dassetumāha ‘‘gaṇhato…pe… pasārita’’nti. Gaṇhatoti yena iriyāpathena samannāgato hutvā gaṇhāti, evaṁ gaṇhato. Pacchimaṁ aṅganti dāyakena dinnassa paṭiggāhakassa yo avayavo parabhāge hoti , taṁ ṭhānādiiriyāpathasamannāgatassa paṭiggāhakassa paṇhiādiṁ pacchimaṁ aṅgaṁ. Dadato pasāritaṁ hatthaṁ vinā purimaṁ aṅganti yojanā. Pasāritaṁ hatthanti ettha ‘‘dātu’’nti seso. Ubhinnanti ettha ‘‘antare’’ti seso. Paṭiggāhakadāyakānaṁ pacchimapurimānaṁ ubhinnaṁ aṅgānaṁ antare okāse. Aḍḍhaṁ upaḍḍhaṁ hatthaṁ teyyaṁ tatiyaṁ yassāti viggaho, atirekavidatthidviratanappamāṇanti attho.",
  "tika-vin11t6:410": "1276. Abhihāraṅge vinicchayaṁ dassetumāha ‘‘tasmi’’ntiādi. Aḍḍhateyye tasmiṁ ṭhāne ṭhatvāti yojanā, dviratanavidatthipamāṇe tasmiṁ ṭhāne ṭhatvāti attho. Abhihaṭanti upanītaṁ. Tādisanti abhihaṭasadisaṁ, pavāraṇapahonakānaṁ pañcannaṁ bhojanānaṁ aññataranti attho.",
  "tika-vin11t6:411": "1277-8.Ādhārake vāpīti valayādipattādhārakepi. Ūrūsūti dvinnaṁ ūrūnaṁ majjhe, aṅketi attho. Āharitvāti abhiharitvā. Bhattaṁ gaṇhātīti ettha ‘‘ito’’ti seso, ‘‘ito bhattaṁ gaṇhā’’ti anantare nisinno ca bhāsatīti yojanā. Bhattanti upalakkhaṇaṁ, pañcasu bhojanesu yaṁ kiñcīti attho. Tanti tathā gaṇhituṁ vuttabhattādibhojanaṁ. Abhihārassa cāti ettha ca-saddo padapūraṇattho, evakārattho vā, abhāvā evāti yojanā.",
  "tika-vin11t6:412": "1279.‘‘Bhattapacchi’’nti idaṁ upalakkhaṇaṁ.",
  "tika-vin11t6:413": "1280.Dīyamāneti ettha ‘‘bhojane’’ti seso. Itaroti hatthapāse nisinno. Abhihāraṅgassa abhāvā so na pavāritoti.",
  "tika-vin11t6:414": "1281. Paṭikkhepaṅge vinicchayaṁ dassetumāha ‘‘kāyenā’’tiādi. Vācābhihārassa anaṅgattā āha ‘‘kāyenābhihaṭa’’nti. Yathāha ‘‘vācāya abhihaṭaṁ paṭikkhipato pavāraṇā natthī’’ti (pāci. aṭṭha. 238-239). Abhihaṭabhojanaṁ paṭikkhipituṁ aṅguliyo vā hatthaṁ vā hatthagatassa kassaci calanādiṁ yaṁ kañci kāyavikāraṁ karonto, bhamuṁ ukkhipanto, kujjhitvā olokento vā kāyena paṭikkhipatīti vuccati. ‘‘Ala’’nti vā ‘‘na gaṇhāmī’’ti vā ‘‘āgamehī’’ti vā ‘‘adhivāsehī’’ti vā ‘‘mā ākirā’’ti vā ‘‘apagacchāhī’’ti vā evamādikaṁ vadanto vācāya paṭikkhipatīti vuccati.",
  "tika-vin11t6:415": "1282-3.Ākirāti etthāpi ‘‘iti cā’’ti yojetabbaṁ. Evaṁ vadantassa nivāretukāmatācitte satipi nivāraṇavacanena hontaṁ pavāraṇaṁ ākirātiādividhivacane na hotīti āha ‘‘na pana’nti pavāraṇā’’ti. Pavāraṇā pana na atthīti yojanā.",
  "tika-vin11t6:416": "1284. ‘‘Rasaṁ gaṇhathā’’ti vadeti sambandho. Taṁ sutvāti taṁ vacanaṁ sutvā.",
  "tika-vin11t6:417": "1285.‘‘Sāra’’nti idaṁ vaṇṇabhaṇanamattaṁ. ‘‘Ida’’nti sāmaññena macchamaṁsaṁ vadati, pavāraṇaṅgaṁ hoti. Maccharasaṁ maṁsarasanti ettha dvandasamāsassapi sambhavato ‘‘macchaṁ, maṁsaṁ gaṇhā’’ti ca vuttaṁ hoti, tañca aṅgaṁ hoti.",
  "tika-vin11t6:418": "1286. ‘‘Rasaṁ gaṇhā’’ti vutte panassa vikappassa abhāvā pavāraṇassa aṅgaṁ na hoti. Tenevāha ‘‘atthi ca maṁsaṁ ce’’ti.",
  "tika-vin11t6:419": "1287.Muhuttaṁāgamehīti kañci kālaṁ olokehi.",
  "tika-vin11t6:420": "1288.Panasādīhīti ādi-saddena vettaṅgādīnaṁ gahaṇaṁ.",
  "tika-vin11t6:421": "1290.Macchasūpaṁ maṁsasūpanti ettha samāsavikappā ‘‘maccharasaṁ maṁsarasa’’nti ettha viya daṭṭhabbā.",
  "tika-vin11t6:422": "1291.Karambakanti macchamaṁsena vā aññena vā missasseva sūpavisesassa nāmaṁ. Teneva ca ‘‘maṁsakarambakaṁ gaṇhatha, macchakarambakaṁ gaṇhathā’’ti vutte nisedhena pavāraṇā hoti, ‘‘karambakaṁ gaṇhathā’’ti vutte aniyatavacanattā na hoti. Kaḷīrasūpādīhi samānavinicchayabhāvaṁ dassetumāha ‘‘eseva nayo vutto’’ti.",
  "tika-vin11t6:423": "1292.Vuttasminti vutte.",
  "tika-vin11t6:424": "1293.Yenāti bhattena. Āpucchitoti ‘‘gaṇhathā’’ti vutto. Tassa bhattassa. Atthitāya yāguyā vijjamānattā. Iti kāraṇanti idaṁ pavāraṇakāraṇaṁ.",
  "tika-vin11t6:425": "1294. ‘‘Yāgumissakaṁ gaṇhā’’ti vutte sā yāgu tattha tasmiṁ abhihaṭe bhājane pakkhittabhattena samā vā bahutarā vā ce hoti, so evaṁ vatvā abhihaṭaṁ paṭikkhepaṁ bhikkhu na pavāreti kirāti yojanā. Kirāti aruciṁ sūceti. Teneva vakkhati ‘‘kāraṇaṁ pana duddasa’’nti.",
  "tika-vin11t6:426": "1295.Sabbatthāti sabbaaṭṭhakathāsu.",
  "tika-vin11t6:427": "1296.Visuṁ katvāti ekasitthampi yathā na hoti, tathā rasaṁ vā khīraṁ vā bhattato viyojetvā.",
  "tika-vin11t6:428": "1297.Gacchantenevāti yāva bhojananiṭṭhānaṁ, tāva gacchanteneva. Yathāha ‘‘gacchantena nadipūraṁ pattenapi aṭṭhatvā naditīre gumbaṁ parikkhipitvā vicarantena nāvaṁ vā setuṁ vā āruḷhena aṭṭhatvā vaṭṭetvā vicarantenā’’ti.",
  "tika-vin11t6:429": "1298.Soti gacchanto. Tatoti ṭhānato, gamanairiyāpathassa vikopitattāti adhippāyo.",
  "tika-vin11t6:430": "1299.Āsanaṁavicāletvāti nisajjāvasena phuṭṭhaṭṭhānaṁ acāletvā, anuṭṭhahitvāti vuttaṁ hoti. ‘‘Adinnādāne viya ṭhānācāvanaṁ gahetabba’’nti gaṇṭhipade vuttaṁ.",
  "tika-vin11t6:431": "1300.Tatoti pavāritakālato uddhaṁ, tato nisinnaṭṭhānato vā. Ito, etto vā. Īsakampi saṁsaritunti nisinnaṭṭhānato ito cito ca thokampi saṁsarituṁ, apagantunti attho.",
  "tika-vin11t6:432": "1301.Sabbatthāti pīṭhakādisaṁhārime sabbasmiṁ āsane. ‘‘Vinayaññunā’’ti iminā ‘‘sace pana naṁ saha mañcena ukkhipitvā aññatra nenti, vaṭṭatī’’ti (pāci. aṭṭha. 238-239) aṭṭhakathāyaṁ ‘‘pīṭhakādīsupi ayameva vinicchayo’’ti vuttabhāvaṁ jānantenāti vuttaṁ hoti.",
  "tika-vin11t6:433": "1302.Nipajjitvāti ettha ‘‘parivattantena yena passena nipanno, tassa ṭhānaṁ nātikkametabba’’nti vacanato pubbasayitaṭṭhānaṁ avijahitvā sayitvāyevāti attho. Tathevāti ukkuṭiko hutvāvāti vuttaṁ hoti. ‘‘Tassa pana heṭṭhā palālapīṭhaṁ vā kiñci vā nisīdanakaṁ dātabba’’nti (pāci. aṭṭha. 238-239) aṭṭhakathāyaṁ vuttaṁ.",
  "tika-vin11t6:434": "1303. Atirittaṁ karontena sikkhunā bhājanaṁ onametvāna bhojane dassite atha ‘‘alametaṁ sabba’’nti vattabbanti yojanā. Tattha atirittaṁ karontenāti ‘‘atirittaṁ nāma kappiyakataṁ hoti, paṭiggahitakataṁ hoti, uccāritakataṁ hoti, hatthapāse kataṁ hoti, bhuttāvinā kataṁ hoti, bhuttāvinā pavāritena āsanā avuṭṭhitena kataṁ hoti, ‘alametaṁ sabba’nti vuttaṁ hoti, gilānātirittaṁ hotī’’ti (pāci. 239) vuttesu aṭṭhasu ākāresu antaṁ vinā purimehi sattahi vinayakammākārehi atirittaṁ karontenāti vuttaṁ hoti. Yathāha ‘‘imehi sattahi vinayakammākārehi yaṁ atiritta’’ntiādi (pāci. aṭṭha. 238-239).",
  "tika-vin11t6:435": "Idha atirittaṁ kātuṁ abhihaṭabhojanaṁ kappiyañca nāma hoti, kappiyakatena siṅgiveralasuṇādivatthunā yuttatāya ca akappiyamaṁsābhāvena ca kuladūsanādīhi anuppannabhāvena ca katañca nāma hoti. ‘‘Alametaṁ sabba’’nti atirittakatabhāvato evaṁ kappiyañca taṁ kataṁ cāti kappiyakatanti vuttaṁ hoti. Evamuparipi kata-saddassa attho ca samāsaviggaho ca veditabbo . Avasiṭṭhapadesu bhikkhunā paṭiggahitaṁ paṭiggahitaṁ nāma. Taṁ kārāpetvā āgatena bhikkhunā thokaṁ uccāretvā, otāretvā vā dassitaṁ uccāritakataṁ nāma. Kappiyaṁ kārāpetumāgatassa aḍḍhateyyahatthappamāṇahatthapāsabbhantaragatena atirittakataṁ ‘‘hatthapāse kata’’nti vuccati. Antamaso pavāraṇajanakaṁ yaṁ kiñci bhojanaṁ kusaggenāpi gahetvā bhuttattā bhuttāvinā. Yathāha ‘‘pañcannaṁ bhojanānaṁ aññataraṁ bhojanaṁ antamaso kusaggenāpi bhuttaṁ hotī’’ti. Bhuñjanto pavārito hutvā yo āsanaṁ na kopeti, so bhuttāvī pavārito ‘‘āsanā avuṭṭhito’’ti vuccati, tena kataṁ ‘‘bhuttāvinā…pe… avuṭṭhitena kata’’nti vuttaṁ. ‘‘Alametaṁ sabba’’nti vacībhedaṁ katvā vuttaṁ ‘‘alametaṁ sabbanti vuttaṁ hotī’’ti dassitaṁ. Ayaṁ sattavidho vinayakammākāro nāma.",
  "tika-vin11t6:436": "Gilānātirittakaṁ pana imissā gāthāya avuttampi anatirittasandassanatthaṁ vakkhamānāya ‘‘kata’’ntiādigāthāya ‘‘na gilānātirittañcā’’ti imassa vipariyāyato veditabbaṁ. Gilānato atirittaṁ, tassa aññadinesu bhuñjanatthāya upaṭṭhāpitampi gilānātirittaṁ nāma.",
  "tika-vin11t6:437": "‘‘Tena bhikkhunā’’ti iminā ‘‘bhuttāvinā’’ti ca ‘‘bhuttāvinā pavāritena āsanā vuṭṭhitenā’’ti ca vuttappakārena visiṭṭhaṁ teneva pākaṭaṁ bhikkhuṁ parāmasati, pavāraṇajanakānaṁ pañcannaṁ bhojanānaṁ aññataraṁ appamattakampi bhuttāvinā, bhuttāvī pavāritopi hutvā āsanā avuṭṭhitena vā bhikkhunāti vuttaṁ hoti. Onamitvāna bhājaneti ettha ‘‘dassite bhojane’’ti seso, ‘‘athā’’ti iminā sambandho. Kappiyakaraṇārahāni siṅgiverādīni kappiyaṁ kāretvā paṭiggahāpetvā āgantvā hatthapāsabbhantare patvā atirittaṁ kārāpentena bhikkhunā bhājanaṁ thokaṁ onāmetvā uccāretvā dassitakālānantarāti vuttaṁ hoti. Uttari kātabbaṁ dassetumāha ‘‘ala’’ntiādi.",
  "tika-vin11t6:438": "Ettāvatā ‘‘tena bhikkhunā’’ti iminā ‘‘bhuttāvinā kataṁ, bhuttāvinā pavāritena āsanā avuṭṭhitena kata’’nti aṅgadvayaṁ saṅgahitaṁ. ‘‘Onametvāna bhājana’’nti iminā ‘‘uccāritakataṁ hotī’’ti idaṁ saṅgahitaṁ. ‘‘Kappiyakataṁ, paṭiggahitakataṁ, hatthapāsekata’’nti idaṁ tayaṁ anantariyavācinā atha-saddena saṅgahitaṁ. ‘‘Alametaṁ sabba’’nti idaṁ panettha sarūpeneva dassitanti daṭṭhabbaṁ.",
  "tika-vin11t6:439": "1304. Patte ṭhitabhojanameva atirittaṁ kātabbanti natthi, pacchiādīsu yattha katthaci bhājane ṭhitampi kātabbanti dassetumāha ‘‘kappiyaṁ panā’’ti. Kuṇḍeti bhaṇḍukkhaliyaṁ. Bhājaneti yaṁ kiñci bhājanaṁ gahitaṁ.",
  "tika-vin11t6:440": "1305.Etanti atirittakataṁ etaṁ bhojanaṁ. Taṁ ekameva ṭhapetvāti yojanā. ‘‘Vaṭṭatevā’’ti vuttepi abbhaṅgādīnamatthāyāti gaṇheyyunti āha ‘‘bhuñjitabba’’nti, tamekaṁ vinā parehi paribhuñjitabbanti attho.",
  "tika-vin11t6:441": "1306-7.Kappiyaṁ kāretvāti atirittaṁ kāretvā. Ākiranti ceti yadi pakkhipanti. Puna tathā atirittaṁ kāretvā bhuñjitabbanti yojanā.",
  "tika-vin11t6:442": "Taṁ kena atirittaṁ kātabbanti āha ‘‘yenā’’tiādi. Tanti atirittakataṁ bhojanaṁ. Yena akatanti yena bhikkhunā paṭhamaṁ atirittaṁ na kataṁ, tena kātabbanti sambandho. Yathāha ‘‘yena akatanti aññena bhikkhunā yena paṭhamaṁ na kataṁ, tena kātabba’’nti (pāci. aṭṭha. 238-239). Yaṁ vā akataṁ, taṁ visuṁ tena vā kātabbanti yojanā. Yaṁ vā akatanti tasmiṁ atirittakatabhojane apakkhittaṁ yaṁ bhojanaṁ atirittaṁ na kataṁ. Taṁ visuṁ tena vā kātabbanti pacchā pakkhittaṁ bhojanaṁ atirittaṁ katena yathā amissaṁ hoti, tathā aññassa bhājanassa gahaṇavasena visuṁ kāretvā tena paṭhamaṁ katātirittenāpi atirittaṁ kātabbaṁ. Yathāha – ‘‘yañca akatanti yena paṭhamaṁ kappiyaṁ kataṁ, tenāpi yaṁ akataṁ, taṁ kātabbaṁ. Paṭhamabhājane pana kātuṁ na labbhati. Tattha hi kariyamānaṁ paṭhamaṁ katena saddhiṁ kataṁ hoti, tasmā aññasmiṁ bhājane kātuṁ vaṭṭatīti adhippāyo’’ti.",
  "tika-vin11t6:443": "1308.Akappiyādīhisattahīti ‘‘anatirittaṁ nāma akappiyakataṁ hoti, appaṭiggahitakataṁ hoti, anuccāritakataṁ hoti, ahatthapāse kataṁ hoti, abhuttāvinā kataṁ hoti, bhuttāvinā ca pavāritena āsanā vuṭṭhitena kataṁ hoti, ‘alametaṁ sabba’nti avuttaṁ hotī’’ti (pāci. 239) vuttehi sattahi vinayakammākārehi. Atirittaṁ katanti yojanā. ‘‘Hoti anatirittaka’’nti padacchedo.",
  "tika-vin11t6:444": "1309. Upakaṭṭhavelāyapi atirittaṁ karontena ‘‘ahaṁ pātova bhuñji’’nti vā ‘‘thokaṁ paribhuñji’’nti vā acintetvā kātabbanti dassetumāha ‘‘yopī’’tiādi. Upakaṭṭhūpanītampīti upakaṭṭhavelāya upanītampi bhojanaṁ.",
  "tika-vin11t6:445": "1310.Yāmādikālikanti yāmasattāhayāvajīvikakālikaṁ. Anāmissanti āmisena amissaṁ. Taṁ yāmādikālikaṁ paribhuñjatoti sambandho.",
  "tika-vin11t6:446": "1312. Gilānassa bhuttātirittaṁ viya kadāci bhuñjissatīti uddissa ṭhapitampi gilānātirittaṁ nāmāti aṭṭhakathāyaṁ (pāci. aṭṭha. 238-239 atthato samānaṁ) vuttaṁ. ‘‘Vihārādīsu gilānassa pāpuṇanakoṭṭhāsampi gilānātirittaṁ nāmā’’ti vadanti.",
  "tika-vin11t6:447": "1313.Kathinenāti paṭhamakathinena.",
  "tika-vin11t6:448": "Paṭhamapavāraṇakathāvaṇṇanā.",
  "tika-vin11t6:449": "1314.Anatirittenāti ettha ‘‘khādanīyena vā bhojanīyena vā’’ti seso. Ettha ‘‘khādanīyaṁ nāma pañcabhojanāni yāmakālikaṁ sattāhakālikaṁ yāvajīvikaṁ ṭhapetvā avasesa’’nti (pāci. 239) vuttaṁ pañcabhojanato aññaṁ sabbaṁ yāvakālikaṁ khādanīyaṁ nāma. ‘‘Bhojanīyaṁ nāma pañca bhojanāni odano kummāso sattu maccho maṁsa’’nti (pāci. 239) vuttaṁ. Ettha vinicchayo anantarasikkhāpade vutto. Pavāreyyāti ettha ‘‘abhihaṭṭhu’’nti seso. Abhihaṭṭhuṁ pavāreyyāti abhiharitvā ‘‘handa bhikkhu yāvatakaṁ icchasi, tāvatakaṁ gahetvā khāda vā bhuñja vā’’ti evaṁ pavāreyya. ‘‘Pavārita’’ntipadaṁ vuttatthameva. Jānanti sutvā vā disvā vā tassa pavāritabhāvaṁ jānanto. Āsādanāpekkhoti āsādanaṁ codanaṁ maṅkukaraṇabhāvaṁ apekkhamāno. Bhutteti tassa payogena itarena bhuñjitvā pariyosāpite. Tassāti yo tassa pavāritabhāvaṁ ñatvā ‘‘bhuñjā’’ti niyojesi, tassa.",
  "tika-vin11t6:450": "1315-6. Ekassa bhuñjanena aññassa pācitti hotīti kathametanti āsaṅkāya tathā vuttattā pariharitumāha ‘‘dukkaṭaṁ…pe… dassita’’nti. Itarassa gahaṇeti pavāritabhikkhuno bhuñjanatthāya paṭiggahaṇe. Ajjhohārapayogesu cāti etthāpi ‘‘itarassā’’ti sambandho. Sabbaṁ dukkaṭaṁ, pācittiyañca. Dassitanti ‘‘abhiharati, āpatti dukkaṭassa. Tassa vacanena ‘khādissāmi bhuñjissāmī’ti paṭiggaṇhāti, āpatti dukkaṭassa. Ajjhohāre ajjhohāre āpatti dukkaṭassa. Bhojanapariyosāne āpatti pācittiyassā’’ti (pāci. 244) desitaṁ bhagavatāti attho.",
  "tika-vin11t6:451": "1317.Ubhayatthāpi vimatissāti pavārite ca apavārite ca vimatissa. Dukkaṭaṁ paridīpitanti ‘‘pavārite vematiko. Appavārite vematiko, āpatti dukkaṭassā’’ti (pāci. 245) desitaṁ.",
  "tika-vin11t6:452": "1318.Kārāpetvāti ettha ‘‘bhuñjāhī’’ti seso. Aññassatthāyāti ettha ‘‘abhiharanto gacchāhī’’ti seso.",
  "tika-vin11t6:453": "1319.Omasavādatulyāvāti idaṁ adinnādānasamuṭṭhānaṁ sandhāyāha.",
  "tika-vin11t6:454": "Dutiyapavāraṇakathāvaṇṇanā.",
  "tika-vin11t6:455": "1320.Khādanīyaṁ vāti pañca bhojanāni ca kālikattayañca vinā avasesesu yaṁ kiñci vā. Bhojanīyaṁ vāti pañcasu bhojanesu aññatarampi. Vikāleti vigate kāle. Kālo nāma aruṇuggamanato yāva majjhantikā, tadañño vikālo. Yathāha ‘‘vikālo nāma majjhantike vītivatte yāva aruṇuggamanā’’ti (pāci. 249). Ṭhitamajjhantikopi kāleyeva saṅgayhati. Yathāha ‘‘ṭhitamajjhantikopi kālasaṅgahaṁ gacchati. Tato paṭṭhāya pana khādituṁ vā bhuñjituṁ vā na sakkā, sahasā pivituṁ pana sakkā bhaveyya. Kukkuccakena pana na kātabbaṁ. Kālaparicchedajānanatthañca kālatthambho yojetabbo, kālabbhantareva bhattakiccaṁ kātabba’’nti (pāci. aṭṭha. 248-249). Dosanti pācittiyaṁ.",
  "tika-vin11t6:456": "1321. ‘‘Khādanīyaṁ vā bhojanīyaṁ vā’’ti ettha bhojanīyassa pavāraṇasikkhāpade dassitasarūpattā khādanīyaṁ tāva sarūpato dassetumāha ‘‘yamāmisagata’’ntiādi. Etthāti etesu khādanīyabhojanīyesu. Yaṁ pana vanamūlaphalādikaṁ āmisagataṁ āmise yāvakālike pariyāpannaṁ, taṁ khādanīyanti yojanā. Kālikesvasamohatthanti ettha gāthābandhavasena ma-kāralopo, asammohatthanti vuttaṁ hoti. Idanti vakkhamānaṁ sandhāyāha.",
  "tika-vin11t6:457": "1322.Mūlanti yaṁ kiñci rukkhalatānaṁ mūlaṁ. Kandanti rukkhalatānameva kandaṁ. Muḷālanti padumagacchamūlakandaṁ. Matthakanti tālanāḷikerādīnaṁ matthakaṁ, veḷukaḷīrapallavaṅkurānañca ettheva saṅgaho. Khandhakanti ucchuādikhandhakaṁ. Tacanti challi. Pattanti paṇṇaṁ. Pupphanti kusumaṁ. Phalanti rukkhalatādīnaṁ phalaṁ. Aṭṭhīti rukkhalatādibījaṁ. Piṭṭhanti dhaññādipiṭṭhaṁ. Niyyāsanti silesaṁ. ‘‘Khādanīya’’nti sabbattha pakaraṇato labbhati.",
  "tika-vin11t6:458": "1323. Evaṁ khādanīyānaṁ mātikaṁ nikkhipitvā te sarūpato dassetumāha ‘‘mūlakhādanīyādīna’’ntiādi. Tattha rukkhamūlameva khādanīyaṁ, taṁ ādi yesanti viggaho. Mukhamattanidassanaṁ nibodhathāti ettha ‘‘mayā kariyamāna’’nti seso. Mukhamattanti pavesadvāramattaṁ, niravasesato dassane papañcabhīrukānaṁ pubbe bhayaṁ hotīti saṅkhepato khādanīyāni dassissanti vuttaṁ hoti. Tathā dassane payojanamāha ‘‘nāmatthesu bhikkhūnaṁ pāṭavatthāyā’’ti, mūlakhādanīyādīnaṁ nāmesu ca tadatthesu ca bhikkhūnaṁ pāṭavuppādanatthanti attho.",
  "tika-vin11t6:459": "1324-5. Mūlakamūlādīni upadesatoyeva veditabbāni. Na hi tāni pariyāyantarena vuccamānānipi sakkā viññātuṁ. Pariyāyantarenapi hi vuccamāne taṁ taṁ nāmaṁ ajānantānaṁ sammohoyeva siyā, tasmā tattha na kiñci vakkhāma. Sākānanti sūpeyyapaṇṇānaṁ. Idhāti imasmiṁ sikkhāpade. Āhāratthanti āhārena kattabbapayojanaṁ, āhārakiccanti vuttaṁ hoti. ‘‘Āmisattha’’ntipi likhanti. Pharantīti vitthārenti.",
  "tika-vin11t6:460": "1326.Jaraṭṭhanti purāṇakandaṁ. Yaṁ taṁ jaraṭṭhanti sambandho. Sesānaṁ jaraṭṭhaṁ yāvakālikanti yojanā. Sesānanti mūlakādīni vuttāni. Yathāha ‘‘mūlakakhārakajajjharīmūlānaṁ pana jaraṭṭhānipi āmisagatikānevā’’ti (pāci. aṭṭha. 248-249).",
  "tika-vin11t6:461": "1331.Dhototi nibbattitapiṭṭho.",
  "tika-vin11t6:462": "1332. Adhoto khīravalliyā kandoti yojanā. Vākyapathātītāti ‘‘asuko vā asuko vā’’ti vatvā pariyantaṁ pāpetuṁ asakkuṇeyyattā vacanapathātītā.",
  "tika-vin11t6:463": "1333.Puṇḍarīkaṁ setaṁ. Padumaṁ rattaṁ.",
  "tika-vin11t6:464": "1334.Sambhavaṁ jātaṁ.",
  "tika-vin11t6:465": "1338.Jaraṭṭhabundoti kandassa heṭṭhā atīva pariṇataṭṭhānaṁ.",
  "tika-vin11t6:466": "1339.Pathaviyaṁ gatoti antopathaviyaṁ gato, pathaviyaṁ nimujjitvā gatataruṇadaṇḍoti vuttaṁ hoti.",
  "tika-vin11t6:467": "1340. Evaṁ antobhūmiyaṁ gato. ‘‘Paṇṇadaṇḍo uppalādīna’’nti padacchedo. Sabboti taruṇopi pariṇatopi. Uppalādīnaṁ, padumajātiyā ca sabbo paṇṇadaṇḍo yāvakālikoti yojanā.",
  "tika-vin11t6:468": "1345.Pattakhādanīyaṁnāmāti pattasaṅkhātaṁ khādanīyaṁ nāma.",
  "tika-vin11t6:469": "1348.Mūlakādīnanti ‘‘mūlakaṁ khārakañcevā’’tiādikāya gāthāya vuttamūlakādīnaṁ.",
  "tika-vin11t6:470": "1349.Kaṇṇikāti padumakaṇṇikā.",
  "tika-vin11t6:471": "1360.Ketakādīnanti ettha ādi-saddena timbarusakaṁ gahitaṁ. Tālaphalaṭṭhīti taruṇaphalānaṁ aṭṭhi.",
  "tika-vin11t6:472": "1361.‘‘Punnāgamadhukaṭṭhīnī’’ti ca ‘‘punnāgamadhukaṭṭhicā’’ti ca potthakesu ubhayathā pāṭho dissati, attho pana ekoyeva. ‘‘Selu aṭṭhī’’ti padacchedo. Anāmiseti yāvajīvike.",
  "tika-vin11t6:473": "1363.Dhotaṁtālapiṭṭhanti tālaphegguṁ koṭṭetvā udake madditvā parissāvetvā kalale bhājanatalaṁ otiṇṇe pasannodakaṁ apanetvā gahitatālapiṭṭhanti vuttaṁ hoti. Tathā khīravalliyā piṭṭhanti yojanā, tatheva koṭṭetvā parissāvetvā gahitakhīravalliyā piṭṭhanti attho.",
  "tika-vin11t6:474": "1364.Adhotaṁ vuttavipariyāyato gahetabbaṁ. ‘‘Āhāratthamasādhentaṁ, sabbaṁ taṁ yāvajīvika’’nti vacanato tesu tesu janapadesu manussānaṁ āhārakiccaṁ akarontaṁ mūlādi yāvajīvikaṁ, tadaññaṁ yāvakālikanti saṅkhepalakkhaṇaṁ kātabbanti.",
  "tika-vin11t6:475": "Vikālabhojanakathāvaṇṇanā.",
  "tika-vin11t6:476": "1369.Bhojanaṁ sannidhiṁ katvā khādanaṁ vāti ettha bhojanakhādanīyāni yathāvuttabhedasarūpāneva. Sannidhiṁ katvāti paṭiggahetvā ekarattampi atikkāmetvā, sannidahitvāti vuttaṁ hoti. Yathāha ‘‘paṭiggahetvā ekarattampi vītināmitassetaṁ adhivacana’’nti (pāci. aṭṭha. 253). Tadeva vakkhati ‘‘saya’’ntiādinā. Khādananti kammasādhanoyaṁ, ‘‘khajja’’nti iminā samānattho.",
  "tika-vin11t6:477": "1371. ‘‘Sannidhiṁ katvā’’ti ettha niddesaṁ dassetumāha ‘‘saya’’ntiādi.",
  "tika-vin11t6:478": "1372. ‘‘Taṁ na vaṭṭatī’’ti ettha atthaṁ dassetumāha ‘‘tato’’tiādi. Tatoti sannidhikatabhojanato. Suddhacittenāti savāsanasakalakilesappahānato nimmalacittena. Tādināti aṭṭhasu lokadhammesu nibbikārabhāvena tādinā. Atha vā yādisā purimakā sammāsambuddhā rūpārūpaguṇehi ahesuṁ, tādisena bhagavatā.",
  "tika-vin11t6:479": "1373. Odanādīsu pañcasu bhojanesu tāva akappiyamaṁsena sannidhivasena pācittiyañca āpattivisesañca dassetumāha ‘‘akappiyesū’’tiādi. Pācittīti sannidhipācittiyamāha. Itareti sīhādimaṁsamhi. Dukkaṭena saha pācittīti yojanā.",
  "tika-vin11t6:480": "1374.Yāmakālikasaṅkhātaṁ paribhuñjatoti ettha ‘‘sannidhiṁ katvā’’ti adhikārato labbhati . ‘‘Dukkaṭena sahā’’ti avatvā ‘‘pācittī’’ti vuttattā sati paccaye paribhuñjatoti gahetabbaṁ. Yathāha ‘‘yāmakālikaṁ sati paccaye ajjhohārato pācittiyaṁ. Āhāratthāya ajjhohārato dukkaṭena saddhiṁ pācittiya’’nti (pāci. aṭṭha. 253).",
  "tika-vin11t6:481": "1375. Annanti etthāpi ‘‘sannidhikata’’nti idaṁ pure viya labbhati, ‘‘pakati’’nti idaṁ ‘‘anna’’nti etassa visesanaṁ, manussamaṁsādīhi asammissaṁ nātirittakataṁ annamattanti attho. Pācittiyadvayanti anatirittapaccayā ca sannidhipaccayā ca dve pācittiyāni.",
  "tika-vin11t6:482": "1376. ‘‘Dve , dvaya’’nti ubhayatthāpi ayamevattho.",
  "tika-vin11t6:483": "1377.Sāmisena mukhena dveti ettha ‘‘pañca bhojanāni yāmakālikaṁ sattāhakālikaṁ yāvajīvikaṁ ṭhapetvā avasesaṁ khādanīyaṁ nāmā’’ti (pāci. 254) vuttattā khādanīyāsaṅgahitena yāmakālikena ca tena sammissattā sannidhināmena mukhagataāmisamūlakena ca sannidhipācittiyāni dve hontīti attho. Sāmisena mukhenāti upalakkhaṇattā yathākathañci āmise missībhūte ettakā āpattiyoti daṭṭhabbaṁ. Nirāmisaṁ yāmakālikaṁ bhuñjato ekameva pācittiyanti yojanā, yena kenaci ākārena asammissaṁ yāmakālikaṁ paribhuñjato ekameva pācittiyaṁ hotīti attho.",
  "tika-vin11t6:484": "1378.Tamevāti sannihitameva kālikaṁ. Tesu dvīsu vikappesūti sāmisanirāmisavikappadvaye. Kevalaṁ dukkaṭaṁ vaḍḍhatīti paṭhamavikappe dvīhi pācittiyehi saddhiṁ dukkaṭaṁ, dutiyavikappe pācittiyena saddhiṁ dukkaṭaṁ hotīti vuttaṁ hoti.",
  "tika-vin11t6:485": "1379.Suddhanti ettha ‘‘sannidhikataṁ bhojana’’nti seso. Idaṁ ‘‘pakatibhojane’’ti (pāci. aṭṭha. 253) aṭṭhakathāyaṁ, idha ca ‘‘na doso yāmakālike’’ti yāmakālikassa visuṁ vakkhamānattā viññāyati, akappiyamaṁsayāmakālikehi amissaṁ bhojananti vuttaṁ hoti.",
  "tika-vin11t6:486": "1380.Maṁseti ettha ‘‘akappiye’’ti idaṁ thullaccayādivacaneneva labbhati. Vaḍḍhatīti pubbe vuttehi pācittiyadvayehi saddhiṁ manussamaṁse thullaccayañca sīhādimaṁse dukkaṭañca vaḍḍhati. Manussamaṁse ca sese sīhamaṁsādike akappiyamaṁse ca yathānukkamato thullaccayañceva dukkaṭañcāti dvayaṁ vaḍḍhatīti yojanā.",
  "tika-vin11t6:487": "1381.Anatirittampi bhojanaṁ vikāle paribhuñjato bhikkhuno tannimittako doso yathāvuttesu sabbavikappesu natthīti yojanā. ‘‘Vikāla…pe… kālike’’ti yāmakālikassa visuṁ vakkhamānattā ca atirittakārāpanañca bhojaneyeva sambhavatīti anatirittanti ettha ‘‘nihitabhojana’’nti seso. ‘‘Anatirittapaccayā pana vikāle sabbavikappesu anāpattī’’ti (pāci. aṭṭha. 253) aṭṭhakathāvacanato dosoti anatirittapaccayā pācittiyamāha. Teneva vakkhati ‘‘tannimittako’’ti, anatirittanimittakoti attho. Sabbavikappesūti ‘‘suddhaṁ vā manussamaṁsamissaṁ vā sīhādimaṁsamissaṁ vā yāmakālikamissaṁ vā’’ti sabbesu vikappesu. ‘‘Tannimittako’’ti vacaneneva vāritavikālādinimittassa dosassa sambhavaṁ dasseti.",
  "tika-vin11t6:488": "1382-3.Vikālapaccayā vāti ettha vā-saddena ‘‘anatirittapaccayā’’ti idaṁ samuccitaṁ. Api-saddo ‘‘yāmakālikepī’’ti yojetabbo. Sattāhakālikaṁ, yāvajīvikaṁ āhārasseva atthāya paṭiggaṇhato gahaṇe, yathāvuttassa sattāhakālikayāvajīvikabhedena duvidhassa tu ajjhohārapayogesu nirāmise vā dukkaṭanti yojanā. Tu-saddo eva-kārattho.",
  "tika-vin11t6:489": "1384.Athāti vākyārambhe nipāto. Āmisasaṁsaṭṭhaṁ sattāhakālikaṁ, yāvajīvikaṁ vāti yojanā. Gahetvāti paṭiggahetvā. Ṭhapitanti aruṇaṁ atikkāmetvā ṭhapitaṁ. Pācittīti sannidhipācitti.",
  "tika-vin11t6:490": "1385.Kāloti aruṇuggamanādimajjhantikāvasāno kālo. Yāmoti majjhantikādidutiyaaruṇuggamanāvasāno. Taṁ taṁ kālaṁ kālikaṁ atikkāmayato tu dosoti yojanā. Tu-saddo evakārattho. Taṁ vā kālikanti yathākkamaṁ yāvakālikaṁ yāmakālikaṁ sattāhakālikanti vuttaṁ hoti.",
  "tika-vin11t6:491": "1386. Yāvakālikaṁ attanā sambhinnāni itarāni tīṇi kālikāni attanoyeva sabhāvaṁ upanetīti yojanā. Sako bhāvo sabhāvo, taṁ.",
  "tika-vin11t6:492": "1387-8.Evamevaviniddiseti ‘‘purimaṁ purimaṁ kālikaṁ attanā sammissaṁ pacchimaṁ pacchimaṁ attano sabhāvameva gāhāpetī’’ti katheyyāti vuttaṁ hoti.",
  "tika-vin11t6:493": "Imesūtiādīsu niddhāraṇe bhummaṁ. Antovutthaṁ hotīti akappiyakuṭiyaṁ ṭhapetvā aruṇuṭṭhāpanena antovutthaṁ nāma hoti. Sannidhi ca hotīti paṭiggahetvā paṭiggahaṇaṁ avijahitvā aruṇuṭṭhāpanena sannidhi ca nāma hoti. Potthakesu ‘‘sannidhi’’nti sānunāsiko pāṭho dissati, ‘‘hotī’’ti kiriyāya sambandhattā sannidhi-saddo paṭhamekavacanantoti anunāsiko āgamasandhijoti veditabbo. Ubhayampīti yathāvuttaṁ antovutthaṁ, sannidhi cāti ubhayampi. Na hotevāti purimakālikadvayena amissaṁ na hoteva.",
  "tika-vin11t6:494": "1389. Kappiyakuṭināmena akataṁ, asammataṁ, apariggahaṁ, pākārādīhi parikkhittaṁ senāsanaṁ akappiyakuṭi nāmāti saṅkhepato gahetabbaṁ. Antadvayenāti sattāhakālikayāvajīvikena, sahatthe karaṇavacanaṁ. ‘‘Missita’’nti seso. Gahitanti paṭiggahitaṁ. Taṁ pubbaṁ dvayanti yāvakālikayāmakālikadvayaṁ. Purimakālikadvaye yaṁ kiñci tadahupaṭiggahitampi akappiyakuṭiyāyeva ṭhapetvā aruṇaṁ uṭṭhāpitena pacchimakālikadvaye yena kenaci sammissaṁ antovutthaṁ nāma hotīti vuttaṁ hoti.",
  "tika-vin11t6:495": "1390. Antovutthena pacchimakālikadvayena saṁsaṭṭhaṁ yadidaṁ purimakālikadvayaṁ, ayaṁ mukhasannidhi nāma hotīti aṭṭhakathāyaṁ (mahāva. aṭṭha. 295 atthato samānaṁ) vuttaṁ. Mahāpaccariyaṁ pana antovutthaṁ hoti, na kappati iti daḷhaṁ katvā vuttanti yojanā.",
  "tika-vin11t6:496": "Tattha ‘‘mukhasannidhī’’ti ca ‘‘antovuttha’’nti ca nāmamattameva nānākaraṇaṁ, soyevatthoti ubhinnaṁ aṭṭhakathāvacanānaṁ anatthantaratā veditabbā. Tathā hi mukha-saddo anto-saddapariyāyo, sannidhi-saddo parivuttha-saddapariyāyo. Mukhe sannidhi mukhasannidhīti kammasādhanaṁ. Bahi sannidhinivattanatthaṁ aṭṭhakathāsu mukha-ggahaṇaṁ, anto-gahaṇañca kataṁ. Bahīti ca paṭiggahetvā akappiyakuṭiyā bahi yattha katthaci parivutthaṁ pacchimakālikadvayaṁ purimena kālikadvayena saṁsaṭṭhaṁ adhippetaṁ. Mukhasannidhiantovutthapadānaṁ anatthantarabhāvo samantapāsādikāyaṁ vutto.",
  "tika-vin11t6:497": "Yathāha ‘‘sāmaṇero bhikkhussa taṇḍulādikaṁ āmisaṁ āharitvā kappiyakuṭiyaṁ nikkhipitvā punadivase pacitvā deti, antovutthaṁ na hoti. Tattha akappiyakuṭiyaṁ nikkhittasappiādīsu yaṁ kiñci pakkhipitvā deti, mukhasannidhi nāma hoti. Mahāpaccariyaṁ pana ‘antovutthaṁ hotī’ti vuttaṁ, tattha nāmamattameva nānākaraṇa’’nti (mahāva. aṭṭha. 295). Nissandehe pana aññathā vutto viya viññāyati, tatthapi ayameva nayo veditabbo.",
  "tika-vin11t6:498": "1391.Nadosoti sannidhidoso na hoti. Nidahitvāti paṭiggahetvā paṭiggahaṇaṁ avijahitvā sakasakakālabbhantareyeva nidahitvā. Ettha ca heṭṭhimantato sannidhiṁ dassetuṁ ‘‘pattaṁ dhovitvā puna tattha acchodakaṁ vā āsiñcitvā aṅguliyā vā ghaṁsitvā nisnehabhāvo jānitabbo’’ti (pāci. aṭṭha. 253) aṭṭhakathāyaṁ vuttaṁ. Etena nirapekkhena paṭiggahaṇaṁ avissajjetvāva sayaṁ vā aññena vā tucchaṁ katvāna sammā dhovitvā niṭṭhāpite patte laggampi avijahitapaṭiggahitameva hotīti tattha āpatti vuttāti gaṇṭhipadesu vuttaṁ. Etena nirapekkhena paṭiggahaṇe vissaṭṭhe tādisepi patte doso natthīti siddhaṁ.",
  "tika-vin11t6:499": "Sannidhikathāvaṇṇanā.",
  "tika-vin11t6:500": "1393.Paṇītāni bhojanānīti pāḷiyaṁ ‘‘seyyathidaṁ? Sappi navanītaṁ telaṁ madhu phāṇitaṁ maccho maṁsaṁ khīraṁ dadhī’’ti (pāci. 259) uddisitvā –",
  "tika-vin11t6:501": "‘‘Sappi nāma gosappi vā ajikāsappi vā mahiṁsasappi vā, yesaṁ maṁsaṁ kappati, tesaṁ sappi. Navanītaṁ nāma tesaññeva navanītaṁ. Telaṁ nāma tilatelaṁ sāsapatelaṁ madhukatelaṁ eraṇḍakatelaṁ vasātelaṁ. Madhu nāma makkhikāmadhu. Phāṇitaṁ nāma ucchumhā nibbattaṁ. Maccho nāma odako vuccati. Maṁsaṁ nāma yesaṁ maṁsaṁ kappati, tesaṁ maṁsaṁ. Khīraṁ nāma gokhīraṁ vā ajikākhīraṁ vā mahiṁsakhīraṁ vā, yesaṁ maṁsaṁ kappati, tesaṁ khīraṁ. Dadhi nāma tesaññeva dadhī’’ti (pāci. 260) –",
  "tika-vin11t6:502": "Niddiṭṭhāni nava paṇītabhojanānīti attho. Agilānoti ‘‘agilāno nāma yassa vinā paṇītabhojanāni phāsu hotī’’ti (pāci. 260) vutto. Agilānoti ettha ‘‘hutvā’’ti seso.",
  "tika-vin11t6:503": "1394.Sappinā dehītiādi viññāpanappakāro. Sappibhattanti ettha kiñcāpi sappisaṁsaṭṭhaṁ bhattaṁ, sappi ca bhattañca sappibhattanti viññāyati, aṭṭhakathāsu pana ‘‘sālibhattaṁ viya sappibhattaṁ nāma natthī’’ti (pāci. aṭṭha. 259) kāraṇaṁ vatvā dukkaṭasseva daḷhataraṁ katvā vuttattā na sakkā aññaṁ vattuṁ. Aṭṭhakathācariyā eva hi īdisesu ṭhānesu pamāṇaṁ.",
  "tika-vin11t6:504": "1395.Pācitti pariyāputāti ‘‘ajjhohāre ajjhohāre āpatti pācittiyassā’’ti (pāci. 260) evaṁ ajjhohāragaṇanāya pācitti vuttā.",
  "tika-vin11t6:505": "1396.Suddhānīti annena amissāni. Sekhiyesūti sikkhākaraṇīye vuttanti attho.",
  "tika-vin11t6:506": "1397. Yasmā suddhānaṁ paṇītabhojanānaṁ viññāpetvā paribhuñjanaṁ dukkaṭavisayaṁ, tasmā. Sattadhaññamayanti sāliādīnaṁ sattannaṁ dhaññānaṁ aññatarassa vikārabhūtaṁ.",
  "tika-vin11t6:507": "1398. Sace dadātīti yojanā. Visaṅketanti anāpatti hotīti vuttaṁ hoti.",
  "tika-vin11t6:508": "1399. Deti ceti sambandho. Aññatarenāti sahatthe karaṇavacanaṁ. ‘‘Bhatta’’nti adhikārato labbhati. Assa bhikkhussa. Visaṅketanti aññaṁ yācitassa aññassa dinnattā saṅketassa virādhanena anāpattīti vuttaṁ hoti.",
  "tika-vin11t6:509": "1400.Yena yena hīti etthāpi tatheva karaṇavacanaṁ. ‘‘Viññatta’’nti idaṁ adhikatassa ‘‘bhatta’’nti etassa visesanaṁ. Yenayenāti aniyamena paṇītena. Tena sappiādi visuṁ visuṁ gahitameva, sappiādīnaṁ gosappiādibhedo ca saṅgahito. Tasmiṁ laddhepīti yāciteyeva laddhe sati. Tassa tassa mūlepi laddheti vicchāvasena yojanā.",
  "tika-vin11t6:510": "Kiṁ vuttaṁ hoti? ‘‘Sappinā bhattaṁ dehī’’ti sāmaññena viññāpentassa tameva vā ‘‘iminā sappiṁ katvā gaṇhathā’’ti navanītādīsu aññataraṁ vā dhenuṁ vā mūlaṁ vā deti ce, ‘‘gosappinā bhattaṁ dehī’’ti visesayuttaṁ katvā viññāpentassa tameva vā gonavanītādīni vā gāviṁ vā ‘‘idaṁ datvā sappiṁ gaṇhathā’’ti mūlaṁ vā sace deti, visaṅketaṁ na hoti, yathāvatthukameva āpattiṁ āpajjatīti vuttaṁ hoti.",
  "tika-vin11t6:511": "Na aññathāti sappiṁ yācitavato ‘‘imaṁ gahetvā sappiṁ katvā gaṇhathā’’ti avatvā ‘‘sappi natthi, idaṁ gaṇhathā’’ti vatvā vā tuṇhībhūtena vā navanītādīsu kismiñci dinne visesaviññāpakassa tadaññadānepi visaṅketameva hotīti attho. Pāḷiyā anāgatepi dinne visaṅketameva hoti. ‘‘Sace pana aññaṁ pāḷiyā āgataṁ vā anāgataṁ vā deti, visaṅketa’’nti (pāci. aṭṭha. 259) aṭṭhakathāyaṁ vuttaṁ.",
  "tika-vin11t6:512": "1401.Pāḷiyanti pubbe dassitaṁ ‘‘sappi nāma gosappī’’tiādiṁ niddesapāḷimāha. Yathāha ‘‘pāḷiyaṁ āgatanavanītādīni ṭhapetvā’’tiādi (pāci. aṭṭha. 259). Aññehi navanītādīhi. Sahatthe karaṇavacanaṁ.",
  "tika-vin11t6:513": "1402.‘‘Viññāpetvā’’ti imassa kammabhūtaṁ ‘‘bhatta’’nti adhikataṁ. Gāthābandhavasena vā-saddassa rasso kato. Ekato vāti yojanā, ‘‘nānato’’tipi gahitameva, ekaṭṭhānato vā nānaṭṭhānato vāti vuttaṁ hoti. Yathāha ‘‘sace pana sabbehipi sappiādīhi ekaṭṭhāne vā nānaṭṭhāne vā viññāpetvā’’tiādi (pāci. aṭṭha. 259). Teneva bhuñjatīti ettha parikappasūcakaṁ ‘‘ce’’ti idañca avakaṁsasandassanatthaṁ ‘‘kusaggena ekabindumpī’’ti idañca ajjhāharitabbaṁ. Matāti aṭṭhakathāyaṁ (pāci. aṭṭha. 259) vuttaṁ sandhāyāha. Ekato vā nānato vā ṭhānā bhattaṁ viññāpetvā ekarasaṁ katvā antamaso kusaggena ekabindumpi bhuñjati ce, nava pācittiyo matāti yojanā.",
  "tika-vin11t6:514": "1403. Akappiyena sappinā dehīti vuttepīti yojanā, sahatthe karaṇavacanaṁ. ‘‘Bhatta’’nti adhikataṁ. ‘‘Yesaṁ maṁsaṁ kappati, tesaṁ sappī’’ti (pāci. 260) vuttappakārassa vipariyāyato akappiyaṁ daṭṭhabbaṁ. Tena ce detīti yadi tena yācitena teneva akappiyena saddhiṁ odanaṁ detīti.",
  "tika-vin11t6:515": "1404.Tathāsaññissāti tathāsaññino, gilānomhītisaññinoti attho. Yathāha ‘‘gilāno gilānasaññī, anāpattī’’ti (pāci. 261).",
  "tika-vin11t6:516": "1405. Gilānakāle viññattaṁ agilānassa bhuñjato anāpatti pakāsitāti yojanā. Evamitarehipi dvīhi padehi yojetabbaṁ. Yathāha ‘‘anāpatti gilāno hutvā viññāpetvā agilāno bhuñjatī’’tiādi (pāci. 262). Ñātakādīnanti ettha ‘‘āyatta’’nti seso. Ādi-saddena ‘‘pavāritānaṁ aññassatthāya attano dhanena ummattakassa ādikammikassā’’ti idaṁ saṅgaṇhātīti.",
  "tika-vin11t6:517": "1406. Cattāri samuṭṭhānāni dassetumāha ‘‘kāyato’’tiādi.",
  "tika-vin11t6:518": "Paṇītabhojanakathāvaṇṇanā.",
  "tika-vin11t6:519": "1407.‘‘Adinna’’nti iminā adinnādānasikkhāpade (pārā. 91 ādayo) viya parapariggahitaṁ avatvā appaṭiggahitameva vattabbaṁ. Yathāha ‘‘adinnaṁ nāma appaṭiggahitakaṁ vuccatī’’ti (pāci. 266). Mukhadvāranti mukhe dvāraṁ mukhadvāraṁ, galanāḷikā, iminā pana vacanena yaṁ kiñci ajjhoharaṇīyaṁ, taṁ mukhena vā pavisatu nāsikāya vā, galabilaṁ paviṭṭhameva āpattikaranti dīpeti. Āhāranti udakadantaponehi aññaṁ ajjhoharitabbaṁ yaṁ kiñci yāvakālikādiṁ. Yathāha ‘‘āhāro nāma udakadantaponaṁ ṭhapetvā yaṁ kiñci ajjhoharaṇīya’’nti (pāci. 266).",
  "tika-vin11t6:520": "Āhareyyāti mukhadvāraṁ paveseyya, iminā paragalaṁ akatvā mukhena paṭiggahitaggahaṇepi natthi dosoti sūcitaṁ. Tenevāha ‘‘dantaponodakaṁ hitvā’’ti. Teneva vuttaṁ gaṇṭhipade ‘‘bhagavato dantakaṭṭhassa mukhadvāraṭhapane anāpattivacaneneva yaṁ kiñci vatthuṁ paragalaṁ akatvā mukhe ṭhapane anāpattibhāvo vutto’’ti. Udakañhi yathāsukhaṁ pātuṁ, dantakaṭṭhañca dantaponaparibhogena paribhuñjituṁ vaṭṭati, tassa pana rasaṁ gilituṁ na vaṭṭati. Sacepi dantakaṭṭharaso ajānantassa anto pavisati, pācittiyameva. Dante punanti nimmale karonti etenāti dantaponaṁ.",
  "tika-vin11t6:521": "1408-9. Byatirekamukhena adinnalakkhaṇaṁ, padabhājane ca vuttanayena paṭhamaṁ dinnalakkhaṇaṁ dassento āha ‘‘hatthapāso’’tiādi. Hatthapāsoti pavāraṇasikkhāpade –",
  "tika-vin11t6:522": "‘‘Gaṇhato pacchimaṁ aṅgaṁ, dadato purimaṁ pana;",
  "tika-vin11t6:523": "Ubhinnaṁ aḍḍhateyyaṁ ce, vinā hatthaṁ pasārita’’nti. (vi. vi. 1275) –",
  "tika-vin11t6:524": "Vuttalakkhaṇo hatthapāso. Abhinīhāroti tattheva vuttanayena abhimukhaṁ katvā haraṇañca. Majjhimuccāraṇakkhamoti paṭiggahetabbabhārassa ukkaṭṭhaparicchedena thāmamajjhimena purisena ukkhipanārahatā. Bhāvappadhānoyaṁ niddeso. Avakaṁso pana ‘‘antamaso rathareṇumattampī’’ti (pāci. aṭṭha. 269) aṭṭhakathāvacanato veditabbo. Uccāraṇaṁ ukkhipanaṁ. ‘‘Amanusso’’ti iminā tadaññasattasāmaññena tiracchānagatāpi veditabbā. ‘‘Pakkhī vā’’tiādivakkhamānena vā veditabbā. Kāyādināti kāyakāyapaṭibaddhanissaggiyānaṁ aññatarena. Tenevāha ‘‘tidhā’’ti.",
  "tika-vin11t6:525": "Dvidhāti kāyena vā kāyapaṭibaddhena vā. Pañcaṅgasaṁyogeti ettha ‘‘hatthapāso’’ti paṭhamaṅgaṁ, ‘‘abhinīhāro’’ti dutiyaṁ, ‘‘majjhimuccāraṇakkhamo’’ti tatiyaṁ, ‘‘manusso…pe… tidhā’’ti catutthaṁ, ‘‘paṭiggaṇhāti…pe… dvidhā’’ti pañcamanti imāni pañca aṅgāni, pañcannaṁ aṅgānaṁ saṁyogo samāgamo sannipāto pañcaṅgasaṁyogo, tasmiṁ. Gahaṇanti paṭiggahaṇaṁ. Tassa bhikkhuno. Rūhati sampajjati.",
  "tika-vin11t6:526": "1410-12.Itaroti paṭiggāhako. Tassa aṅgassa. Na gacchatīti nago, ‘‘nago’’ti rukkhopi pabbatopi vuccati. Evarūpeti īdise uccanīcaṭṭhāne.",
  "tika-vin11t6:527": "1413.Soṇḍāyāti hatthena.",
  "tika-vin11t6:528": "1415-6.Īsakaṁ onatvā thokaṁ nāmetvā tena bhikkhunā taṁ heṭṭhimaṁ bhājanaṁ ekadesenāpi paṭicchitabbanti yojanā.",
  "tika-vin11t6:529": "1417.Ugghāṭetvā uccāretvā, bhājanāni visuṁ visuṁ oropetvāti vuttaṁ hoti.",
  "tika-vin11t6:530": "1418.Kājabhattanti bhattakājaṁ, bhattabharitaṁ piṭakanti vuttaṁ hoti. Onatvā detīti sayaṁ onamitvā byābhaṅgiṁ deti.",
  "tika-vin11t6:531": "1419.‘‘Tiṁsahattho’’ti idaṁ tiṁsaratanamatto ce hoti, ‘‘dūra’’nti na parisaṅkitabboti dassanatthamāha. Gahitekasminti ubhayakoṭīsu ṭhapite dve ghaṭe paṭiggahāpetuṁ hatthapāse ṭhitena dāyakena diyyamānaṁ tiṁsahatthaveṇuṁ paṭiggaṇhantena yena kenaci kāyappadesena vā kāyapaṭibaddhena vā ‘‘imaṁ gaṇhāmī’’ti ābhogaṁ katvā mañcādīsu yattha katthaci phusitvā paṭiggahiteti vuttaṁ hoti. Taṁ sabbanti tesu dvīsu ghaṭesu pakkhittaṁ sabbameva. Gahitamevāti paṭiggahitameva hoti, dāyakassa hatthapāsabbhantare gatattā idaṁ tassa kāyapaṭibaddhanti ‘‘dūra’’nti saṅkā na kātabbāti evakārena dīpeti. ‘‘Dvīsu ghaṭesu bhūmiyaṁ ṭhapitesupi tattha bandhanaveḷuyaṁ paṭiggaṇhanamatteneva paṭiggahitaṁ hotī’’ti gaṇṭhipade vuttaṁ.",
  "tika-vin11t6:532": "1420-24.‘‘Kaṭasārake’’ti iminā doṇiphalakādayo upalakkhitā. ‘‘Nisīdatī’’ti idaṁ ‘‘tiṭṭhatī’’tiādīnaṁ upalakkhaṇaṁ. Mañcādīni phusitvāti ettha ‘‘aṅguliyāpī’’ti seso. Yathāha ‘‘paṭiggahaṇasaññāya mañcādīni aṅguliyāpi phusitvā ṭhitena vā nisinnena vā nipannena vā’’tiādi (pāci. aṭṭha. 265). Pattesūti tathā ṭhapitesu sabbesu pattesuyeva. Yañca dīyatīti ettha ‘‘tathā ṭhitenā’’ti sāmatthiyā labbhati.",
  "tika-vin11t6:533": "Mañcādīsu aṅguliādinā yena kenaci phuṭṭhamattepi paṭiggahaṇassa ruhaṇabhāvaṁ dassetvā idāni tadārohaṇenāpi sijjhatīti dassetumāha ‘‘paṭiggahessāmī’’tiādi. Sace pana paṭiggahessāmicceva mañcādīni āruhitvā nisīdati, dāyakopi hatthapāse ṭhatvāna deti ce, taṁ sabbaṁ gahitaṁ hotīti yojanā.",
  "tika-vin11t6:534": "Kucchiyā kucchiṁ āhacca ye pattā bhūmiyaṁ ṭhitā, tesu yaṁ yaṁ pattaṁ aṅguliyāpi vā sūciyāpi vā phusitvā nisinno, tattha tattheva dīyamānampi paṭiggaṇhāti, vaṭṭatīti yojanā.",
  "tika-vin11t6:535": "1425. Kaṭasārādayo sace mahantā, paṭiggahaṇaṁ na ruheyyāti vikappo siyāti tannivattanatthamāha ‘‘kaṭasārake’’tiādi. ‘‘Mahantasmi’’nti iminā kaṭasārakassa puna vacane hetumāha. Hatthattharaṁ nāma hatthipiṭṭhe attharitabbaṁ attharaṇaṁ. Ādi-saddena assatthararathattharādiṁ saṅgaṇhāti. Ṭhitapattesu diyyamānaṁ gaṇhato paṭiggahaṇaruhaṇahetuṁ dasseti ‘‘hatthapāsasmiṁ vijjamāne tū’’ti. Tu-saddo vuttavisesameva joteti.",
  "tika-vin11t6:536": "1426.Tatthajātakapaṇṇesūti rukkheyeva ṭhitesu paṇṇesu. Gahetunti paṭiggahetuṁ. ‘‘Na panetānī’’tiādi yena hetunā na vaṭṭati, tassa dassanaṁ. Hi-saddo pasiddhiṁ sūceti.",
  "tika-vin11t6:537": "1427. Thāmamajjhimena purisena ukkhipituṁ asakkuṇeyyaṁ asaṁhāriyaṁ. Tādiseti tathārūpe, asaṁhāriyeti vuttaṁ hoti. Khāṇubaddheti bhūmiyaṁ nikhātakhāṇuke baddhe.",
  "tika-vin11t6:538": "1428.Tintiṇikāti ciñcā. Ādi-saddena tathā khuddakānaṁ kadambapupphapaṇṇādīnaṁ gahaṇaṁ. ‘‘Tintiṇikādipaṇṇesū’’ti vacanato sākhāsu paṭiggahaṇaṁ ruhatīti daṭṭhabbaṁ. Bhūmiyaṁ patthaṭesūti yojetabbaṁ. Yathāha ‘‘bhūmiyaṁ atthatesu sukhumesu tintiṇikādipaṇṇesupi paṭiggahaṇaṁ na ruhatī’’ti (pāci. aṭṭha. 265).",
  "tika-vin11t6:539": "1429.Parivesakoti dāyako.",
  "tika-vin11t6:540": "1430. Asesato puñchitvāti yojanā.",
  "tika-vin11t6:541": "1431.Paṭiggahetvāvāti pattaṁ paṭiggahetvāva. Bhikkhā gahetabbāti sambandho.",
  "tika-vin11t6:542": "1432.Apaṭiggahiteti ettha ‘‘patte’’ti seso. Taṁ pacchā paṭiggahetvā paribhuñjato anāpattīti yojanā.",
  "tika-vin11t6:543": "1433.Anādiyitvāti aggahetvā, tasmiṁ vacane ādaraṁ akatvāti vuttaṁ hoti.",
  "tika-vin11t6:544": "1435.Aññassa anupasampannassa.",
  "tika-vin11t6:545": "1436. Pubbābhogassa anurūpavasena ‘‘sāmaṇerassa taṁ datvā…pe… pana vaṭṭatī’’ti vuttaṁ. Yasmā pana taṁ ‘‘aññassa dassāmī’’ti cittuppādamattena parasantakaṁ nāma na hoti, tasmā tassa adatvāpi paṭiggahetvā paribhuñjituṁ vaṭṭati.",
  "tika-vin11t6:546": "1437-9.Bhikkhunoti aññassa bhikkhussa. Bhattassāti kañjikādidravamissabhattamāha. Uplavatīti upari plavati. Kañjikanti āranālaṁ, imassa upalakkhaṇattā khīratakkādidravaṁ saṅgahitaṁ. Pavāhetvāti matthakato palāpetvā. Anto paviṭṭhaṁ sace tanti taṁ rajaṁ yadi bhattassa anto paviṭṭhaṁ hoti. Paṭiggahetabbanti anupasampanne asati hatthato amocenteneva yattha anupasampanno atthi, taṁ tattha netvā paṭiggahetabbaṁ.",
  "tika-vin11t6:547": "1440.Apanīyāvāti ettha ‘‘thūla’’nti idaṁ ‘‘sukhumaṁ ce’’ti vakkhamānavipariyāyato labbhati. Sabhattaṁ apanīyāti sambandho. Yathāha ‘‘uparibhattena saddhiṁ apanetabbaṁ, paṭiggahetvā vā bhuñjitabba’’nti (pāci. aṭṭha. 265).",
  "tika-vin11t6:548": "1441.Thevoti bindu. Thevo…pe… vaṭṭatīti ettha yathā paṭhamataraṁ patitatheve doso natthi, tathā ākiritvā apanentānaṁ pacchā patitathevepi abhihaṭattā nevatthi doso.",
  "tika-vin11t6:549": "1442-4.Carukenāti khuddakaukkhaliyā. Tato carukato. Masīti jallikāādikā bhasmā. Bhājaneti bhājanapattādibhājane. Tassa cāti tassa masiādino ca.",
  "tika-vin11t6:550": "Anantarassa bhikkhussa dīyamānaṁ yaṁ pattato uppatitvā itarassa bhikkhuno patte sace patati, taṁ paṭiggahitameva hoti, tasmā vaṭṭatevāti yojanā. ‘‘Dīyamāna’’nti ettha ‘‘bhattādikaṁ yaṁ kiñcī’’ti pakaraṇato labbhati. Vaṭṭatevā yanti ettha ‘‘vaṭṭateva aya’’nti padacchedo na kātabbo ‘‘aya’’nti iminā sambandhanīyassa abhāvato. Tasmā va-kāro gāthāchandavasena dīghaṁ katvā vuttoti veditabbo.",
  "tika-vin11t6:551": "1445-6.Pāyāsassāti ettha pūraṇayoge sāmivacanaṁ, pāyāsenāti vuttaṁ hoti. Uṇhatoti uṇhattā. Na sakkatīti na sakkoti. Mukhavaṭṭiyaṁ vaṭṭatīti mukhavaṭṭiṁ ukkhipitvā hatthe phusāpite gaṇhituṁ vaṭṭati. Tathā mukhavaṭṭiyā gahetuṁ na sakkā ce, ādhārakenapi gahetabboti yojanā.",
  "tika-vin11t6:552": "1447-8. Āhariyamānaṁ vā neva jānāti, dīyamānaṁ vā na jānātīti yojanā. Gāthābandhavasena ‘‘jānatī’’ti rasso kato. Ābhoganti ‘‘gaṇhāmī’’ti ābhogaṁ. Yathāha mahāpaccariyaṁ ‘‘ābhogamattameva hi ettha pamāṇa’’nti (pāci. aṭṭha. 265). ‘‘Kāyena vā kāyapaṭibaddhena vā paṭiggaṇhātī’’ti (pāci. aṭṭha. 265) vuttattā pattaṁ gahetvā nisinnattā ‘‘kāyapaṭibaddhena gaṇhissāmī’’ti ābhogaṁ katvātipi yujjateva.",
  "tika-vin11t6:553": "1449.‘‘Hatthena muñcitvā’’ti idaṁ ‘‘ādhārakampi vā’’ti imināpi yojetabbaṁ. ‘‘Pādena pelletvā’’ti iminā pana ‘‘ādhāraka’’nti idameva yojetabbaṁ. Yathāha ‘‘hatthena ādhārakaṁ muñcitvā pādena pelletvā niddāyatī’’ti (pāci. aṭṭha. 265). Pelletvāti pīḷetvā, akkamitvāti vuttaṁ hoti.",
  "tika-vin11t6:554": "1450. Kami-dhātussa majjhe ‘‘akka’’iti padacchedo yatihīnadosoti.",
  "tika-vin11t6:555": "‘‘Siloke niyataṭṭhānaṁ, padacchedaṁ yatiṁ vidū;",
  "tika-vin11t6:556": "Tadapetaṁ yatibbhaṭṭhaṁ, savanubbejanaṁ yathā’’ti. –",
  "tika-vin11t6:557": "Daṇḍinā vuttalakkhaṇato siddhatāya doso yathā na hoti, tathā vicāretvā gahetabbaṁ. Keci panettha i-kārāgamassa paccayabhāvattā taṁsahito ma-kāro taggahaṇena saṅgayhatīti ubhayapakkhabhāgīti dhātupaccayānaṁ majjhe yatiyā icchitattā na dosoti pariharanti. Jāgarassāpīti aniddāyantassāpi. Anādaroti anādarabhāvo.",
  "tika-vin11t6:558": "1451.Tasmāti tathā gahaṇassa anādarabhāvato. Tanti taṁ ādhārakaṁ pādena akkamitvā paṭiggahaṇañca. Dīyamānanti dāyakena paṭiggahāpiyamānaṁ. Patatīti paṭiggāhakassa hatthaṁ aphusitvā rajorahitāya suddhabhūmiyā vā paduminipaṇṇādīsu vā patati. Yathāha ‘‘yaṁ diyyamānaṁ dāyakassa hatthato parigaḷitvā suddhāya bhūmiyā vā paduminipaṇṇavatthakaṭasārakādīsu vā patati, taṁ sāmaṁ gahetvā paribhuñjituṁ vaṭṭatī’’ti (pāci. aṭṭha. 265). Sarajāya bhūmiyā patite rajaṁ puñchitvā vā dhovitvā vā paṭiggahāpetvā vā paribhuñjitabbanti idaṁ aṭṭhakathāyaṁ pana ‘‘sarajāya bhūmiyaṁ patatī’’tiādinā dassitaṁ. Gahetunti ettha ‘‘bhuñjitu’’nti ca vaṭṭatīti ettha ‘‘pariccattaṁ dāyakehī’’ti ca seso. Yathāha ‘‘anujānāmi bhikkhave yaṁ diyyamānaṁ patati, taṁ sāmaṁ gahetvā paribhuñjituṁ. Pariccattaṁ taṁ bhikkhave dāyakehī’’ti (cūḷava. 273). ‘‘Yaṁ diyyamānaṁ patatī’’ti avisesena vuttattā catūsupi kālikesu ayaṁ nayo veditabbo.",
  "tika-vin11t6:559": "1452. Abbohārikanayaṁ dassetumāha ‘‘bhuñjantāna’’nti.",
  "tika-vin11t6:560": "1453-4.Taṁ malaṁ. Tesūti ucchuādīsu vatthūsu. Tanti malamissakaṁ ucchuādikaṁ vatthu. Na paññāyatīti na pana paññāyati. Tasminti ucchuādivatthusmiṁ.",
  "tika-vin11t6:561": "1455.Nisadodukkhalādīnanti ādi-saddena nisadapotamusalādīnaṁ gahaṇaṁ.",
  "tika-vin11t6:562": "1456. Vāsiyā upalakkhaṇattā tajjātikaṁ yaṁ kiñci satthampi gahetabbaṁ. Khīreti anupasampannena tāpitakhīre, idaṁ upari āmakassa visuṁ gahaṇena viññāyati. Nīlikāti nīlavaṇṇaṁ. Satthake viya nicchayoti satthena uṭṭhitamale ucchukhaṇḍe viya paṭiggahetvā paribhuñjitabbanti vinicchayo veditabbo.",
  "tika-vin11t6:563": "1457.Tanti taṁ aggisantattavāsiādiṁ, tāpavatthuto vāsi gahetabbā.",
  "tika-vin11t6:564": "1459.Tanti taṁ hatthādikāyāvayavaṁ vā cīvaraṁ vā dhovitvā patitakiliṭṭhajalamissamodanaṁ. Rukkhamūlādīsu nisīditvā bhuñjantassa pattādīsu rukkhapaṇṇādiṁ dhovitvā patitakiliṭṭhodakepi eseva vinicchayoti dassetumāha ‘‘esevā’’tiādi.",
  "tika-vin11t6:565": "1460. Jalaṁ sace suddhaṁ patati, vaṭṭatīti yojanā, ‘‘rukkhato’’ti labbhati. Abbhokāse ca sace suddhaṁ toyaṁ patati, vaṭṭatīti ettha ‘‘ākāsato’’ti labbhati. Ubhayatthāpi rukkhapaṇṇesu, ākāse ca rajassa paṭhamameva vassodakena dhovitattā āha ‘‘suddha’’nti.",
  "tika-vin11t6:566": "1461.Acchupantenāti aphusantena. Tassa sāmaṇerassa.",
  "tika-vin11t6:567": "1462.Pattanti anupasampannassa pattaṁ. Chupitvāti anupasampannapattagatodanaṁ phusitvā. Taṁ attano patte bhattaṁ. Yathāha ‘‘appaṭiggahite odanaṁ chupitvā puna attano patte odanaṁ gaṇhantassa uggahitako hotī’’ti (pāci. aṭṭha. 265).",
  "tika-vin11t6:568": "1464.Pacchāti tasmiṁ gahitepi agahitepi pacchā. Taṁ paṭiggahitabhojanaṁ.",
  "tika-vin11t6:569": "1467.Tassa attano pattagatassa bhattassa.",
  "tika-vin11t6:570": "1468.Parenāti appaṭiggahitapattena.",
  "tika-vin11t6:571": "1469-70. ‘‘Yāguādīnaṁ pacane bhikkhūnaṁ bhājane’’ti sambandho. Pacanti etthāti pacanaṁ, bhājanaṁ. Bhājanūpari hatthesu sāmaṇerassāti bhājanassa upari katesu sāmaṇerassa hatthesu. Patitaṁ hatthato tasminti tassa sāmaṇerassa hatthato parigaḷitvā tasmiṁ bhājane patitaṁ.",
  "tika-vin11t6:572": "1471. ‘‘Na karoti akappiya’’nti ettha kāraṇamāha ‘‘pariccattañhi ta’’nti. Tañhi yasmā pariccattaṁ, tasmā akappiyaṁ na karotīti vuttaṁ hoti. Evaṁ akatvāti yathāvuttapakārena akatvā. Ākirateva ceti sace bhājane ākirati eva. Taṁ tathā pakkhittaṁ bhattabhājanaṁ. Nirāmisaṁ katvāti tattha patitaṁ āmisaṁ yathā na tiṭṭhati, evaṁ dhovitvā bhuñjitabbanti sambandho.",
  "tika-vin11t6:573": "1472-3.Kuṭanti ghaṭaṁ. Āvajjetīti kuṭaṁ nāmetvā yāguṁ āsiñcati.",
  "tika-vin11t6:574": "1474.Hattheti dve hatthe. Tatthāti tattha bhūmiyaṁ ṭhapitesu dvīsu hatthatalesu.",
  "tika-vin11t6:575": "1475-6.Ekassa gahaṇūpagaṁ ce bhāranti thāmamajjhimena ekena purisena ukkhipanappamāṇaṁ bhāraṁ sace bhaveyya. ‘‘Tathā’’ti iminā ‘‘ekassa gahaṇūpagaṁ bhāra’’nti idaṁ paccāmasati.",
  "tika-vin11t6:576": "1477.Laggentīti olambanti. Tatthāti tasmiṁ mañcapīṭhe. Vaṭṭatevāti uggahitakaṁ na hotīti dīpeti.",
  "tika-vin11t6:577": "1478.Sammujjantoti sammajjanto. Ghaṭṭetīti asañcicca sammajjaniyā phusati.",
  "tika-vin11t6:578": "1479.Taṁ ñatvāti paṭiggahitabhāvaṁ ñatvā. Ṭhapetuṁ vaṭṭati uggahitakaṁ na hotīti adhippāyo.",
  "tika-vin11t6:579": "1480.Tanti paṭiggahitasaññāya gahitaṁ taṁ appaṭiggahitaṁ. Aññathā pana na kattabbanti apihitaṁ pidhātuñca pihitaṁ vivarituñca na vaṭṭatīti attho.",
  "tika-vin11t6:580": "1481.Bahiṭhapeti ceti yadi pubbe ṭhapitaṭṭhānato bahi ṭhapeti. Tenāti bahi ṭhapetvā muttahatthena tena bhikkhunā. Tanti bahi ṭhapitaṁ hatthato muttaṁ. Ñatvāti appaṭiggahitabhāvaṁ ñatvā. Taṁ tathā ñatvā ṭhapitaṁ.",
  "tika-vin11t6:581": "1482-3.Uṭṭheti yadi kaṇṇikāti sace kaṇṇikā sañjāyati. Siṅgiverādiketi ettha ādi-saddena pipphaliādīnaṁ gahaṇaṁ. Mūleti pañcamūlādike mūle. Ghuṇacuṇṇanti ghuṇapāṇakehi uppāditacuṇṇaṁ. ‘‘Tathā’’ti iminā ‘‘uṭṭhetī’’ti kiriyaṁ paccāmasati. Taṁsamuṭṭhānatoti paṭiggahitatelādīsu samuppannattā. Taññevāti pavuccatīti paṭhamapaṭiggahitaṁ tameva telādikanti vuccati. Tenāha ‘‘paṭiggahaṇa…pe… na vijjatī’’ti.",
  "tika-vin11t6:582": "1484-5.Kocipuggaloti sāmaṇeragamikādīsupi yo koci satto. Tālapiṇḍinti tālakaṇṇikaṁ phalaṁ. Añño bhūmaṭṭhoti bhūmiyaṁ ṭhito añño koci puggalo itthī vā puriso vā.",
  "tika-vin11t6:583": "1486.Chinditvāti chindaṁ katvā. Vatinti hatthapāsappahonakabahalavatiṁ. Yathāha ‘‘hatthapāse satī’’ti (pāci. aṭṭha. 265). Daṇḍake aphusitvāvāti yattakena gamanavego nibbāyati, ettakaṁ, paharaṇato vatidaṇḍake vā appaharitvāti vuttaṁ hoti. Paharitvā ṭhatvā gacchati ce, na vaṭṭati. Yathāha aṭṭhakathāyaṁ ‘‘mayaṁ pana ‘yaṁ ṭhānaṁ pahaṭaṁ, tato sayaṁ patitamiva hotī’ti takkayāma. Tasmimpi aṭṭhatvā gacchante yujjati suṅkaghātakato pavaṭṭetvā bahi patitabhaṇḍaṁ viyā’’ti (pāci. aṭṭha. 265).",
  "tika-vin11t6:584": "1487-8.Pākāroti ettha ‘‘vatiṁ vā’’ti (pāci. aṭṭha. 265) aṭṭhakathāyaṁ āgatattā idaṁ adhikārato gahetabbaṁ. ‘‘Na puthulo’’ti ettha adhippetappamāṇaṁ dassetumāha ‘‘anto…pe… pahoti ce’’ti. ‘‘Uddhaṁ hatthasataṁ gantvā’’ti iminā dāyakassa dātumicchāya ākāsaṁ taṁ ukkhipitvā vissaṭṭhabhāvaṁ ñāpeti. Sampattanti hatthappattaṁ. Gaṇhatoti paṭiggahaṇasaññāya gaṇhato.",
  "tika-vin11t6:585": "1489.‘‘Sāmaṇera’’nti idaṁ upalakkhaṇanti gihinopi gahaṇaṁ. Tatthevāti khandhe eva. Nisinno sāmaṇero.",
  "tika-vin11t6:586": "1491-2.Phaliniṁ sākhanti phalavatiṁ sākhaṁ. ‘‘Khāditu’’nti idaṁ ‘‘citte samuppanne’’ti iminā yojetabbaṁ. Sace phalaṁ khādati, evaṁ khādituṁ vaṭṭatīti yojanā. Makkhikānaṁ nivāratthanti makkhikānaṁ nivāretuṁ.",
  "tika-vin11t6:587": "1493. Chāyatthañca makkhikā nivāretuñca gayhamānā phalasākhā sukhaparibhogatthāya kappiyaṁ kārāpetvā paṭiggahitā ce, khāditumicchāya sati puna appaṭiggahitāpi vaṭṭatīti dassetumāha ‘‘kappiyaṁ pana kāretvā’’tiādi.",
  "tika-vin11t6:588": "1494-5. ‘‘Taṁ so paṭiggahāpetvā’’ti vakkhamānattā ‘‘gahetvā’’ti idaṁ appaṭiggahāpetvā gahaṇaṁ sandhāya vuttanti gahetabbaṁ. Taṁ paṭiggahitanti ettha ‘‘ce pubbamevā’’ti seso.",
  "tika-vin11t6:589": "1496-9. Bhikkhussa pātheyyataṇḍuleti sambandho. Soti sāmaṇero. Itarehīti bhikkhunā gahitehi attano taṇḍulehi.",
  "tika-vin11t6:590": "Dvīsu pattesūti upalakkhaṇaṁ. Bahūsupi eseva nayo. Attanā laddhaṁ bhikkhūnaṁ datvā tehi laddhaṁ attanā gahetvā aññesaṁ dānavasena bahunnampi dātuṁ vaṭṭatīti aṭṭhakathāyaṁ (pāci. aṭṭha. 265 atthato samānaṁ) vuttaṁ tameva dassetumāha ‘‘yāguṁ bhikkhussā’’tiādi. ‘‘Āvuso tuyhaṁ yāguṁ mayhaṁ dehī’ti evaṁ therehi paṭipāṭiyā yācitvāpi pivituṁ vaṭṭati, sabbehi sāmaṇerassa santakameva bhuttaṁ hotī’’ti (pāci. aṭṭha. 265) aṭṭhakathāyaṁ vuttaṁ. Sāmaṇerassa pītattāti ettha ‘‘yāguyā’’tiidaṁ adhikārato labbhati.",
  "tika-vin11t6:591": "1500.Imassāti pātheyyataṇḍulahārakassa. ‘‘Na visesatā’’ti iminā visuṁ avattabbataṁ dīpeti.",
  "tika-vin11t6:592": "1501.Assa visesassāti yathāvuttavinicchayavisesassa visuṁ vattabbabhāveti seso. Tassāti sāmaṇerataṇḍulahārakassa bhikkhussa. Sālayabhāvanti attanā haṭataṇḍulesu parikkhīṇesu ‘‘idaṁ amhākampi padassatī’’ti sālayabhāvo. Chāyādīnamatthāya gayhamānāya sākhāya imissā phalaṁ khāditukāmatāya sati khādanārahanti ālayassa kātuṁ sakkuṇeyyattā ayampi avisesoti viññāyati, tattha sambhavantaṁ pana visesaṁ dassetumāhāti vattuṁ yujjati.",
  "tika-vin11t6:593": "1502-4.Niccāletuṁ na sakkotīti niccāletvā sakkharā apanetuṁ na sakkoti. Celakoti cūḷasāmaṇero. Pakkakālasmiṁ vivaritvā pakkatā ñātabbāti yojanā. Pi-saddo pana-saddatthe. Oropetvāti uddhanato oropetvā. Pubbataṇḍuladhovanatthāya katapaṭiggahaṇasseva pamāṇattā āha ‘‘na pacchassa paṭiggahaṇakāraṇa’’nti. Assāti bhojanassa.",
  "tika-vin11t6:594": "1505. Kāritantassa dvikammakattā āha ‘‘uddhanaṁ suddhabhājana’’nti, uddhaneti vuttaṁ hoti.",
  "tika-vin11t6:595": "1506.Kocīti anupasampanno. Tena bhikkhunāti uddhanaṁ suddhabhājanaṁ āropetvā yena aggi kato, tena bhikkhunā. Idañca upalakkhaṇaṁ aññenapi na kātabbattā.",
  "tika-vin11t6:596": "1507.Pacchāti taṇḍulapakkhepato pacchā. Taṁ yāguṁ. Sace pacatīti aggiṁ karonto pacati. Sāmapākā na muccatīti taṁ yāguṁ pivanto sāmapākadukkaṭato na muccati.",
  "tika-vin11t6:597": "1508. Valliyā saha tattha valliyaṁ jātaṁ phalaṁ kiñci īsakampi cāleti, tato laddhaṁ kiñci phalaṁ tasseva bhikkhuno na vaṭṭatīti yojanā, taṁ paribhuñjato durupaciṇṇadukkaṭaṁ hotīti adhippāyo. Tassevāti evakārena aññesaṁ vaṭṭatīti dīpeti.",
  "tika-vin11t6:598": "1509.Parāmaṭṭhunti āmasituṁ. Apassayitunti avalambituṁ, apassanaṁ vā kātuṁ. ‘‘Kirā’’ti iminā kevalaṁ mahāpaccariyaṁ (pāci. aṭṭha. 265) vuttabhāvaṁ sūceti.",
  "tika-vin11t6:599": "1510-1.Tatthāti tasmiṁ tele. Hatthena saṇḍāsaggahaṇaṁ amuñcantena. Taṁ telaṁ.",
  "tika-vin11t6:600": "1515-6.Loṇakiccanti alavaṇaṭṭhāne loṇena kātabbakiccaṁ. Sannihitasesakālikasammissaṁ yāvajīvikaṁ viya samuddodakassa asannidhibhāvaṁ dassetumāha ‘‘yāvajīvikasaṅkhāta’’ntiādi. Kālavinimmuttanti akālikaṁ, catūsu kālikesu asaṅgahitanti attho.",
  "tika-vin11t6:601": "1517.Himassa karakāti himodakassa muttā viya patthinasakkharā. Bahalampi cāti pakkhittaṭṭhāne mukhe vā kaddamavaṇṇassa apaññāyanappamāṇabahalaṁ pānīyañca. Appaṭiggahitaṁ vaṭṭati. Sace kaddamavaṇṇaṁ paññāyati, na vaṭṭatīti. Yathāha ‘‘sace pana mukhe ca hatthe ca laggati, na vaṭṭati, paṭiggahetvā paribhuñjitabba’’nti (pāci. aṭṭha. 265).",
  "tika-vin11t6:602": "1518.Kasitaṭṭhāneti kaṭṭhaṭṭhāne. Na vaṭṭati appaṭiggahitaṁ. Evaṁ sabbattha.",
  "tika-vin11t6:603": "1519.Sobbho dukkhogāhanajalāsayo. ‘‘Āvāṭo’’ti keci. Kakudhoti ajjuno.",
  "tika-vin11t6:604": "1520.Pānīyassa ghaṭeti pānīyaghaṭe. Taṁ pānīyaghaṭaṁ.",
  "tika-vin11t6:605": "1521. Vāsatthāya pupphāni vāsapupphāni. Tatthāti tasmiṁ pānīyaghaṭe. Kamallikāsūti pāṭalikusumādīhipi saha kaṇṭakamallikāsu. Dinnāsūti pānīye pakkhittāsu.",
  "tika-vin11t6:606": "1522.Visatīti antogalaṁ pavisati. Teneva aṭṭhakathāyaṁ ‘‘appaṭiggahetvā ṭhapitaṁ paṭiggahetabba’’nti (pāci. aṭṭha. 265) vuttaṁ. Idaṁ aṭṭhakathāvacanaṁ ‘‘aññatra udakadantaponā’’ti (pāci. 266) pāḷiyā virujjhatīti ce? Na virujjhati. Sā hi kevalaṁ dantakiccaṁ sandhāya vuttā, idaṁ rasaṁ sandhāya vuttanti. Teneva tadanantaraṁ ‘‘ajānantassa rase paviṭṭhepi āpattiyeva. Acittakañhi idaṁ sikkhāpada’’nti (pāci. aṭṭha. 265) vuttaṁ. Tassa sikkhāpadassa acittakatā ‘‘appaṭiggahitake paṭiggahitasaññī’’tiādikāya pāḷiyā kappiyasaññinopi pācittiyassa vuttattā viññāyati. Pasannodakassa pana appaṭiggahetvāpi pātabbatāya dantakaṭṭhena sadisattā ekayoganiddiṭṭhānaṁ saheva pavattīti viññāyati. Udakassa ca dantaponassa ca tulyadosena bhavitabbanti.",
  "tika-vin11t6:607": "1523. Muttodakasiṅghāṇikādidravaassukhīrādidravassa āpodhātuppakārattā, kaṇṇamalādino ghanadabbassa pathavidhātuppakārattā ‘‘sarīraṭṭhesu bhūtesū’’ti iminā khīrādimāha. ‘‘Ki’’nti idaṁ na vaṭṭatīti padenapi yojetabbaṁ. Kappākappiyamaṁsānanti ettha ‘‘sattāna’’nti sāmatthiyā labbhati.",
  "tika-vin11t6:608": "1524.Loṇanti ettha ‘‘etaṁ sabbampī’’ti idaṁ adhikārato labbhati.",
  "tika-vin11t6:609": "1525.Etthāti etesu yathāvuttesu kaṇṇamalādīsu.",
  "tika-vin11t6:610": "1528.Cattārivikaṭānīti mahāvikaṭaṁ nāma gūthaṁ, mattikā, muttaṁ, chārikā cāti vuttāni cattāri vikaṭāni. Tāni hi viruddhāni sappavisāni katāni vihatānīti ‘‘vikaṭānī’’ti vuccanti. Natthi dāyako etthāti nadāyakaṁ, ṭhānaṁ, tasmiṁ. ‘‘Na a no mā alaṁ paṭisedhe’’ti vuttattā paṭisedhavācinā na-saddena samāso, ‘‘adāyake’’ti iminā anatthantaraṁ. Idha dubbaco ca asamattho ca asanto nāmāti aṭṭhakathāyaṁ (pāci. aṭṭha. 265; kaṅkhā. aṭṭha. dantaponasikkhāpadavaṇṇanā, atthato samānaṁ) vuttaṁ. Idaṁ kālodissaṁ nāma.",
  "tika-vin11t6:611": "1529.Pathavinti akappiyapathaviṁ. Tarunti allarukkhaṁ. Iminā sappadaṭṭhakāle asati kappiyakārake vikaṭatthāya attanā ca kattabbanti dasseti.",
  "tika-vin11t6:612": "1530.Acchedagāhatoti vilumpitvā gaṇhanato. ‘‘Tassā’’ti idaṁ sabbehi hetupadehi yujjati. Tassāti appaṭiggahitassāti attho. Aparassa abhikkhukassa dānena cāti yojanā. ‘‘Abhikkhukassā’’ti pana visesanena upasampannassa dinne paṭiggahaṇaṁ na vijahatīti dīpeti. Sabbanti yathāvuttaṁ kāyena gahaṇādippakārassa kalyaṁ gahitaṁ. Evanti iminā niyāmena.",
  "tika-vin11t6:613": "1531.Durupaciṇṇeti duṭṭhu upaciṇṇe durāmaṭṭhe, appaṭiggahitassa āmisabhattabhājanādino kīḷāvasena hatthena parāmasane ca tatthajātakaphaliniṁ sākhāya vā valliyā vā gahetvā cālane cāti attho. Uggahitassa gahaṇeti appaṭiggahitabhāvaṁ ñatvāva gahitassa kassaci vatthuno paṭiggahaṇe ca. Antovutthe cāti akappiyakuṭiyā anto ṭhapetvā aruṇaṁ uṭṭhāpite ca. Sayaṁpakke cāti yattha katthaci attanā pakke ca. Antopakke cāti akappiyakuṭiyā antoyeva pakke ca. Dukkaṭaṁ niddiṭṭhanti sambandho.",
  "tika-vin11t6:614": "1532-3. Paṭiggahitake tasmiṁ paṭiggahitasaññissāti sambandho. Dantaponaṁ dantakaṭṭhaṁ.",
  "tika-vin11t6:615": "1534.Bhikkhunīnanti bhikkhuno ca bhikkhuniyā ca bhikkhunīnaṁ, ekadesasarūpekaseso. Ettha imasmiṁ sikkhāpade. Vinicchayo navamajjhimatherabhikkhunīnaṁ yato avisesena icchitabbako, tato tasmā hetunā sakalo ayaṁ vinicchayo asamāsato mayā kathitoti yojanā. Kusalattikādīsu viya atthasākalyassa atthasaṅkhepatova vattuṁ sakkuṇeyyattā ‘‘sakalo’’ti vatvāpi kathāya vitthāritabhāvaṁ dassetumāha ‘‘asamāsato’’ti.",
  "tika-vin11t6:616": "Dantaponakathāvaṇṇanā.",
  "tika-vin11t6:617": "Bhojanavaggo catuttho.",
  "tika-vin11t6:618": "1535.‘‘Acelakādīna’’ntiādīsu ‘‘acelako nāma yo koci paribbājakasamāpanno naggo’’ti (pāci. 271) padabhājane vuttaṁ, tadaṭṭhakathāya ‘‘paribbājakasamāpannoti pabbajjaṁ samāpanno’’ti (pāci. aṭṭha. 269) vuttaṁ, tasmā acelakapabbajjamupagatoyevettha acelako nāma. Ādi-saddena ‘‘paribbājakassa vā paribbājikāya vā’’ti (pāci. 270) mātikā-gate dve saṅgaṇhāti. Imesu ca dvīsu ‘‘paribbājako nāma bhikkhuñca sāmaṇerañca ṭhapetvā yo koci paribbājakasamāpanno’’ti (pāci. 271) vutto paribbājako nāma. ‘‘Bhikkhuniñca sikkhamānañca sāmaṇeriñca ṭhapetvā yā kāci paribbājikasamāpannā’’ti (pāci. 271) vuttā paribbājikā nāmāti gahetabbā. Paribbājakā panettha channāyeva gahetabbā. Dentassāti ettha ‘‘bhikkhussā’’ti pakaraṇato labbhati, ettha ‘‘kāyādinā’’ti seso. Yathāha ‘‘dadeyyāti kāyena vā kāyapaṭibaddhena vā nissaggiyena vā detī’’ti (pāci. 271).",
  "tika-vin11t6:619": "1536.Tikapācittiyanti titthiye titthiyasaññī, vematiko, atitthiyasaññīti tike pācittiyattayaṁ.",
  "tika-vin11t6:620": "1537. Atitthiye titthiyasaññissa, vematikassa ca tassa bhikkhuno dukkaṭanti yojanā.",
  "tika-vin11t6:621": "1538-9.Tesanti titthiyānaṁ. Bahilepananti bahisarīre limpitabbaṁ kiñci dentassa. Tesaṁ titthiyānaṁ santike samīpe attano bhattapattādikaṁ bhojanaṁ ṭhapetvā ‘‘bhojanaṁ gaṇhathā’’ti vadantassa ca anāpattīti yojanā. ‘‘Samuṭṭhānaṁ eḷakūpama’’nti padacchedo.",
  "tika-vin11t6:622": "Acelakakathāvaṇṇanā.",
  "tika-vin11t6:623": "1540-2. Bhikkhu bhikkhuno yaṁ kiñci āmisaṁ dāpetvā vā adāpetvā vāti yojanā. Kiṁ vuttaṁ hoti? ‘‘Ehāvuso, gāmaṁ vā nigamaṁ vā piṇḍāya pavisissāmā’’ti (pāci. 275) sikkhāpade vuttanayeneva vatvā yena saddhiṁ gāmaṁ piṇḍāya paviṭṭho, tassa bhikkhussa khādanīyādibhedaṁ yaṁ kiñci āmisaṁ dāpetvā vā adāpetvā vāti.",
  "tika-vin11t6:624": "Taṁ bhikkhuṁ ‘‘gacchā’’ti vatvā uyyojetīti yojanā. Kiṁ vuttaṁ hoti? Evaṁ yo bhikkhu tena saddhiṁ gāmaṁ paviṭṭho, taṁ ‘‘gacchāvuso, na me tayā saddhiṁ kathā vā nisajjā vā phāsu hoti, ekakassa me kathā vā nisajjā vā phāsu hotī’’ti (pāci. 275) vatvā tappaccayā tesaṁ itthiyāsaddhiṁ vacanādīnaṁ anācārānaṁ paccayā gantuṁ niyojetīti. Tappaccayāti ‘‘uyyojanamattasmi’’nti visesanaṁ. Paṭhamena cāti ettha ca-saddo aṭṭhānappayutto ‘‘uyyojanamattasmiñcā’’ti yojetabbo. Tassāti uyyojakassa.",
  "tika-vin11t6:625": "Assāti uyyojitassa, avayavasambandhe sāmivacanaṁ. Upacārasmiṁ atikkanteti vakkhamānalakkhaṇe dassanūpacāre vā savanūpacāre vā atikkanteti attho, bhāvalakkhaṇe bhummaṁ. Puna assāti upacārassa. Dvādasaratanapariyosānaṁ, tadantogadhaṁ pākārādi eva vā upacārassa sīmā nāma.",
  "tika-vin11t6:626": "1543. Taṁ sarūpato dassetumāha ‘‘dassane’’tiādi. Ajjhokāse dassane upacārassa dvādasa hatthā pamāṇaṁ desitāti yojanā. Savane ca ajjhokāse evaṁ savanūpacārassa ajjhokāse dvādasa hatthā pamāṇaṁ desitāti yojanā, savane ca upacārassa avadhi dvādasahatthappamāṇamevāti vuttanti attho. Na cetareti itarasmiṁ anajjhokāse evaṁ upacārassa pamāṇaṁ dvādasahatthā na ca desitā, kiṁ nu byāvadhākarā kuṭṭādayo upacārassa pamāṇanti desitāti vuttaṁ hoti. Vuttañcetaṁ aṭṭhakathāyaṁ ‘‘sace pana antarā kuṭṭadvārapākārādayo honti, tehi antaritabhāvoyeva dassanūpacārātikkamo, tassa vasena āpatti veditabbā’’ti (pāci. aṭṭha. 276). Idha upacāradvaye samānepi uyyojitamavadhiantaṁ sandhāya asavanūpacāraṁ vuttanti viññāyati.",
  "tika-vin11t6:627": "1544.‘‘Tikapācittīti upasampanne upasampannasaññivematikaanupasampannasaññīhi tikapācittiyaṁ . Itareti anupasampanne. Tikadukkaṭanti anupasampanne upasampannasaññivematikaanupasampannasaññīnaṁ vasena tikadukkaṭaṁ. ‘‘Itareti sāmaṇereyevā’’ti nissandehe likhitaṁ. Etassevatthassa vajirabuddhināpi vuttabhāvo dassito. Tathādassanaṁ pañcasahadhammikesu idhādhippetamanupasampannaṁ sandhāya vuttaṁ ce, yujjati. Aññathā pāḷiaṭṭhakathāsu ‘‘anupasampanne’’ti sāmaññena niddiṭṭhattā gahaṭṭhānupasampannampi tathā uyyojentassa anāpatti na vattabbāti amhākaṁ khanti.",
  "tika-vin11t6:628": "Ubhinnanti upasampannānupasampannānaṁ. Nissandehe pana ‘‘bhikkhusāmaṇerāna’’nti likhitaṁ. Kalisāsanāropaneti ettha kalīti kodho, tassa sāsanaṁ āṇā kalisāsanaṁ, tassa āropanaṁ pavattanaṁ kalisāsanāropanaṁ, tasmiṁ, kodhavasena ṭhānanisajjādīsu dosaṁ dassetvā ‘‘passatha bho imassa ṭhānaṁ nisajjaṁ ālokitaṁ vilokitaṁ, khāṇuko viya tiṭṭhati, sunakho viya nisīdati, makkaṭo viya ito cito ca viloketī’’ti evaṁ ‘‘appeva nāma imināpi ubbāḷho pakkameyyā’’ti amanāpavacanassa bhaṇaneti vuttaṁ hoti.",
  "tika-vin11t6:629": "1545.Uyyojentassakiccenāti vihārapālakādīnaṁ bhojanaharaṇādikiccena pesentassa, imassa upalakkhaṇattā ‘‘anāpatti ‘ubho ekato na yāpessāmā’ti uyyojetī’’tiādinā (pāci. 278) anāpattivārāgatā sabbepi pakārā gahetabbā.",
  "tika-vin11t6:630": "Uyyojanakathāvaṇṇanā.",
  "tika-vin11t6:631": "1546.Khuddaketi ettha ‘‘sayanighare’’ti seso upari ‘‘asayanighare tassa, sayanigharasaññino’’ti vakkhamānattā labbhati. ‘‘Mahallake’’ti etthāpi eseva nayo. Piṭṭhisaṅghāṭato aḍḍhateyyahatthappamāṇaṁ yassa vemajjhe hoti, īdise khuddake sayanighareti attho. Piṭṭhivaṁsanti piṭṭhivaṁsena niyamitaṁ gehamajjhaṁ. Tenāha aṭṭhakathāyaṁ ‘‘piṭṭhivaṁsaṁ atikkamitvā’ti iminā majjhātikkamaṁ dassetī’’ti (pāci. aṭṭha. 280). Sabhojaneti saha bhojanehīti sabhojanaṁ, tasmiṁ sabhojane. Atha vā sabhojaneti sabhoge. Rāgapariyuṭṭhitassa purisassa hi itthī bhogo, itthiyā ca puriso, methunarāgena sārattapurisitthisahiteti vuttaṁ hoti. Yathāha padabhājane ‘‘sabhojanaṁ nāma kulaṁ itthī ceva hoti puriso ca, itthī ca puriso ca ubho anikkhantā honti, ubho avītarāgā’’ti (pāci. aṭṭha. 281). Iminā pariyuṭṭhitassa methunarāgaggino taṅkhaṇe nibbattabhāvo dīpito. Kuleti ghare.",
  "tika-vin11t6:632": "1547.Hatthapāsanti aḍḍhateyyaratanappamāṇadesaṁ. Piṭṭhisaṅghāṭakassa cāti dvārasabandhassa ca. Sayanassāti sayanti etthāti sayanaṁ, tassa, āsanne ṭhāne yo nisīdati sabhojane kule, ‘‘tassā’’ti iminā yojetabbaṁ, sayanassa samīpe ṭhāne yo nisīdatīti attho. Mahallaketi pubbe vuttappamāṇato mahante sayanighare. ‘‘Īdisañca sayanigharaṁ mahācatusālādīsu hotī’’ti (pāci. aṭṭha. 280) aṭṭhakathāyaṁ vuttaṁ.",
  "tika-vin11t6:633": "1548. Sayanametassa atthīti sayanī, sayanī ca taṁ gharañcāti viggaho. Tatthāti sayanighare.",
  "tika-vin11t6:634": "1549-50.Dutiye satīti dutiye bhikkhumhi sati. Yathāha anāpattivāre ‘‘bhikkhu dutiyo hotī’’ti (pāci. 283). Vītarāgesūti vītarāgapariyuṭṭhānesu. Vuttalakkhaṇaṁ padesanti khuddakamahantasenāsane vuttalakkhaṇapadesa. Anatikkamma nisinnassāti anatikkamitvā nisīdato.",
  "tika-vin11t6:635": "Sabhojanakathāvaṇṇanā.",
  "tika-vin11t6:636": "1552.Tesanti dvinnaṁ aniyatasikkhāpadānaṁ. Esanti imesaṁ dvinnaṁ rahopaṭicchannarahonisajjasikkhāpadānaṁ, ayameva visesoti anantarasikkhāpadena samuṭṭhānabhāvasaṅkhāto ayaṁ viseso dīpitoti yojanā.",
  "tika-vin11t6:637": "Rahopaṭicchannarahonisajjakathāvaṇṇanā.",
  "tika-vin11t6:638": "1553-6.Vuttoti nimantito. Santaṁ bhikkhunti ‘‘kulaṁ upasaṅkamissāmī’’ti yasmiṁ padese cittaṁ uppannaṁ, tassa sāmantā dvādasahatthabbhantare ṭhitaṁ bhikkhunti attho. Yathāha ‘‘yattha ṭhitassa kulāni payirupāsanacittaṁ uppannaṁ, tato paṭṭhāya yaṁ passe vā abhimukhe vā passati, yassa ca sakkā hoti pakativacanena ārocetuṁ, ayaṁ santo nāmā’’ti (pāci. aṭṭha. 298). Ettha yaṁ dvādasahatthabbhantare ṭhitena sotuṁ sakkā bhaveyya, taṁ pakativacanaṁ nāma. Anāpucchāti ‘‘ahaṁ itthannāmassa gharaṁ gacchāmī’’ti vā ‘‘cārittaṁ āpucchāmī’’ti vā īdisena vacanena anāpucchitvā. Cārittaṁ āpajjeyya ceti yadi sañcareyyāti vuttaṁ hoti. Aññatra samayāti ‘‘tatthāyaṁ samayo, cīvaradānasamayo cīvarakārasamayo’’ti (pāci. 299) sikkhāpade anupaññattivasena vuttā duvidhā samayā aññasmiṁ kāle.",
  "tika-vin11t6:639": "Āpattibhedaṁ dassetumāha ‘‘ṭhapetvā’’tiādi. ‘‘Avītivatte majjhanhe’’ti iminā purebhattaṁ, pacchābhattañca saṅgahitaṁ. Ettha ca purebhattaṁ pacchābhattanti yena bhattena nimantito, tasmiṁ abhutte vā bhutte vāti attho. Yathāha ‘‘purebhattaṁ nāma yena nimantito, taṁ abhuttāvī. Pacchābhattaṁ nāma yena nimantito, taṁ antamaso kusaggenapi bhuttaṁ hotī’’ti (pāci. 300) padabhājane vuttaṁ. Aññassa gharanti nimantitato aññassa gehaṁ. Gharūpacārokkamane dukkaṭanti sambandho, attanā gatagehassa upacārokkamane dukkaṭanti attho. Paṭhamena pādenāti sambandho.",
  "tika-vin11t6:640": "Gharummāreti aññassa gehummāre. Gharūpacāre dukkaṭaṁ sandhāya ‘‘aparampi cā’’ti vuttaṁ. ‘‘Samatikkame’’ti iminā saha ‘‘gharummāre’’ti padaṁ ‘‘gharummārassā’’ti vibhattivipariṇāmena yojetabbaṁ.",
  "tika-vin11t6:641": "1557.Ṭhitaṭṭhāneti yattha ṭhitassa gamanacittaṁ uppannaṁ, tasmiṁ ṭhāne dvādasahatthabbhantareti idaṁ yathāvuttaniyāmeneva gahetabbaṁ. Oloketvāti ubhayapassaṁ, abhimukhañca oloketvā. ‘‘Yaṁ passe vā abhimukhe vā passatī’’ti (pāci. aṭṭha. 298) aṭṭhakathāyaṁ vuttaṁ.",
  "tika-vin11t6:642": "1558.Dūreti dvādasahatthato dūramevāha. Ito cito ca gavesitvā ārocane kiccaṁ natthīti yojanā.",
  "tika-vin11t6:643": "1559.Na dosoti anāpatti. Samayeti ettha ‘‘anāpucchato’’ti seso. Ettha ca upari ca ‘‘na doso’’ti paccekaṁ yujjati. Santaṁ bhikkhunti sambandho. Gharenāti aññassa gharena, ettha ‘‘gharūpacārena cā’’ti seso. Ārāmaṁ gacchatoti ettha tena maggenāti vuttaṁ hoti.",
  "tika-vin11t6:644": "1560. ‘‘Tena maggenā’’ti ca ‘‘gacchato’’ti ca padadvayaṁ ‘‘titthiyānaṁ passaya’’nti ca ‘‘bhikkhunipassaya’’nti ca ubhayattha tathā-saddena labbhati. Tena gharena, gharūpacārena vā gantabbamaggena titthiyārāmaṁ vā bhikkhunipassayaṁ vā gacchato anāpattīti attho. Āpadāya gacchatīti yojanā. Jīvitabrahmacariyantarāyā āpadā. Āsanasālaṁ vāti sīhaḷadīpe viya bhikkhūnaṁ bhuñjanatthāya yattha dānapatīhi āsanāni paññāpīyanti, taṁ āsanasālaṁ vā, bhojanasālanti attho. ‘‘Āpadāyāsanasāla’’nti vattabbe gāthābandhavasena yakāralopo. Bhattiyassa gharanti nimantitagharaṁ vā salākabhattadāyakānaṁ vā gharaṁ.",
  "tika-vin11t6:645": "1561. Pavesanaṁ kriyaṁ. Anāpucchanaṁ akriyaṁ. Acittakasamuṭṭhānamissakattā ‘‘acitta’’nti vuttaṁ. Kusalākusalābyākatānaṁ aññataracittasamaṅginā āpajjitabbaṁ sandhāya ‘‘ticittañcā’’ti vuttaṁ.",
  "tika-vin11t6:646": "Cārittakathāvaṇṇanā.",
  "tika-vin11t6:647": "1562.‘‘Sabbā’’ti idaṁ vivaranto ‘‘catumāsapavāraṇā punapavāraṇā niccapavāraṇā’’ti pavāraṇattayaṁ dasseti. Ettha ca ‘‘catumāsapaccayapavāraṇā sāditabbāti gilānapaccayapavāraṇā sāditabbā’’ti (pāci. 307) padabhājane vuttaṁ. Punapavāraṇā ca cattāroyeva māse bhesajjena pavāraṇaṁ. Tenāha aṭṭhuppattiyaṁ ‘‘tena hi tvaṁ mahānāma saṅghaṁ aparampi catumāsaṁ bhesajjena pavārehī’’ti. Niccapavāraṇā nāma yāvajīvaṁ bhesajjeheva pavāraṇā. Vuttampi cetaṁ bhagavatā aṭṭhuppattiyaṁ ‘‘tena hi tvaṁ mahānāma saṅghaṁ yāvajīvaṁ bhesajjena pavārehī’’ti (pāci. 303).",
  "tika-vin11t6:648": "Sabbā cetā pavāraṇā bhesajjapariyantarattipariyantatadubhayapariyantaapariyantavasena catubbidhā honti. Yathāha –",
  "tika-vin11t6:649": "‘‘Bhesajjapariyantā nāma bhesajjāni pariggahitāni honti ‘ettakehi bhesajjehi pavāremī’ti. Rattipariyantā nāma rattiyo pariggahitāyo honti ‘ettakāsu rattīsu pavāremī’ti. Bhesajjapariyantā ca rattipariyantā ca nāma bhesajjāni ca pariggahitāni honti rattiyo ca pariggahitāyo honti ‘ettakehi bhesajjehi ettakāsu rattīsu pavāremī’ti. Nevabhesajjapariyantā narattipariyantā nāma bhesajjāni ca apariggahitāni honti rattiyo ca apariggahitāyo hontī’’ti (pāci. 307).",
  "tika-vin11t6:650": "1563. ‘‘Sāditabbā’’ti vutte sādiyanappakāre dassetumāha ‘‘viññāpessāmī’’tiādi. Bhesajjampi sati me paccaye viññāpessāmīti yojanā, ‘‘sāditabbā’’ti iminā sambandho. Tadeva byatirekato dassetumāha ‘‘na paṭikkhipitabbā’’ti. Paṭikkhepakāraṇaṁ dassetumāha ‘‘rogodāni na meti cā’’ti. Sā tividhā pavāraṇā.",
  "tika-vin11t6:651": "1564.Tikapācittiyaṁvuttanti ‘‘tatuttari tatuttarisaññī, vematiko, natatuttarisaññī bhesajjaṁ viññāpeti, āpatti pācittiyassā’’ti (pāci. 309) vuttaṁ pācittiyattayaṁ. Idha tatuttarīti ettha yehi bhesajjehi pavārito, yāsu ca rattīsu pavārito, tato ce uttari adhikanti attho. Yathāha ‘‘bhesajjapariyante yehi bhesajjehi pavārito hoti, tāni bhesajjāni ṭhapetvā aññāni bhesajjāni viññāpeti, āpatti pācittiyassā’’ti ca ‘‘rattipariyante yāsu rattīsu pavārito hoti, tā rattiyo ṭhapetvā aññāsu rattīsu viññāpeti, āpatti pācittiyassā’’ti (pāci. 308) ca. Tattha vematikassa ca dukkaṭaṁ vuttanti yojanā.",
  "tika-vin11t6:652": "1565. Tato catumāsato uttari atirekaṁ tatuttari, tatuttari na hotīti natatuttari, natatuttarīti saññā assa atthīti natatuttarisaññī, bhikkhu, tassa anāpattīti yojanā. Yehi bhesajjehi pavārito, tāni viññāpentassa anāpattīti saha sesena yojetabbaṁ. Yathāha ‘‘anāpatti yehi bhesajjehi pavārito hoti, tāni bhesajjāni viññāpetī’’ti (pāci. 310). Yena vā yehi bhesajjehi yāsu vā rattīsu pavārito, tato aññampi yathātathaṁ ācikkhitvā bhiyyo viññāpentassa anāpattīti saha sesena yojetabbaṁ. Yathātathaṁ ācikkhitvā bhiyyo viññāpentassāti ettha ‘‘imehi tayā bhesajjehi pavāritamha, amhākañca iminā ca iminā ca bhesajjena attho’ti ācikkhitvā viññāpeti, ‘yāsu tayā rattīsu pavāritamha, tāyo ca rattiyo vītivattā, amhākañca bhesajjena attho’ti ācikkhitvā viññāpetī’’ti (pāci. 310) vacanato yathātathaṁ vatvā adhikaṁ viññāpentassāti attho.",
  "tika-vin11t6:653": "1566. Aññassa bhikkhussa atthāya vā viññāpentassa bhikkhussa anāpattīti yojanā. Ñātakānaṁ viññāpentassa anāpattīti ettha ñātakānaṁ santakaṁ viññāpentassa anāpattīti attho. Attano vā dhanena viññāpentassa anāpattīti yojanā. Ettha dhanaṁ nāma taṇḍulādi kappiyavatthu.",
  "tika-vin11t6:654": "1567.‘‘Tathā’’ti iminā ‘‘viññāpentassā’’ti idaṁ paccāmasati. Ummattakādīnanti visesitabbamapekkhitvā ‘‘viññāpentāna’’nti bahuvacanaṁ kātabbaṁ.",
  "tika-vin11t6:655": "Bhesajjakathāvaṇṇanā.",
  "tika-vin11t6:656": "1568.Uyyuttanti saṅgāmatthāya katauyyogaṁ, gāmato nikkhamma gacchantaṁ vā ekattha sanniviṭṭhaṁ vā. Yathāha ‘‘uyyuttā nāma senā gāmato nikkhamitvā niviṭṭhā vā hoti payātā vā’’ti (pāci. 314). Aññatra paccayāti ṭhapetvā tathārūpapaccayaṁ.",
  "tika-vin11t6:657": "1569.Dassanassupacārasminti ettha dassanūpacāraṁ nāma yasmiṁ ṭhāne ṭhitassa senā paññāyati, taṁ ṭhānaṁ. Yathāha ‘‘yattha ṭhito passati, āpatti pācittiyassā’’ti (pāci. 314). Upacāraṁ vimuñcitvā passantassāti yathāvuttadassanopacāraṭṭhānaṁ ettha ṭhatvā oloketuṁ na sukarantiādinā kāraṇena taṁ ṭhānaṁ pahāya aññattha vilokentassāti vuttaṁ hoti. Kenaci paṭicchannaṁ hutvā adissamānampi ninnaṁ ṭhānaṁ otiṇṇaṁ apaññāyamānampi paññāyantampi oloketuṁ na sakkā evameva vinicchayo veditabbo. Yathāha ‘‘kenaci antaritā vā ninnaṁ oruḷhā vā na dissatī’’tiādi (pāci. aṭṭha. 314). Payogatoti yathāvuttadassanapayogagaṇanāya.",
  "tika-vin11t6:658": "1570. Idāni caturaṅgasenālakkhaṇaṁ dassetumāha ‘‘ārohā pana cattāro’’tiādi. Ārohāti ettha hatthārohā daṭṭhabbā. Tappādarakkhakāti tassa pādarakkhakāti viggaho. Dve dveti ekekaṁ pādaṁ rakkhantā dve dve. Dvādasaposoti dvādasa posā etassāti viggaho. Dvādasapurisayutto eko hatthī nāma.",
  "tika-vin11t6:659": "1571.Ārohoti ettha assāroho vuccati. Tipurisoti tayo purisā assāti viggaho. Hayoti asso. Eko sārathīti rathacāriko. ‘‘Yodho eko’’ti padacchedo. Āṇirakkhāti rathacakkadvayassa agaḷanatthaṁ akkhakassa ubhosu koṭīsu ākoṭitā dve āṇiyo rakkhanakā.",
  "tika-vin11t6:660": "1572.Catuposoti cattāro posā yassāti viggaho. Catusaccavibhāvināti catunnaṁ ariyasaccānaṁ desakena bhagavatā. Padahatthāti āvudhahatthā. Pajjate gamyate anena pare hanitunti padaṁ, āvudhaṁ, padāni hatthesu yesaṁ te padahatthāti bhinnādhikaraṇo bāhiratthasamāso yathā ‘‘vajirapāṇī’’ti. Pattipadāti-saddo anatthantarā, manussasenāya adhivacanaṁ.",
  "tika-vin11t6:661": "1573.Caturaṅgasamāyuttāti catūhi aṅgehi avayavehi samāyuttāti viggaho.",
  "tika-vin11t6:662": "1574.Hatthiādīsūti yathāvuttalakkhaṇahatthiassarathapadātināmakesu catūsu aṅgesu, niddhāraṇe bhummaṁ. Ekekanti ekekaṁ aṅgaṁ. Etesu avakaṁsato ekaṁ purisāruḷhamapi hatthiñca tathā assañca ekaṁ padahatthapurisañca ekamekaṁ katvā āha ‘‘ekekaṁ dassanatthāya gacchato’’ti. Yathāha aṭṭhakathāyaṁ ‘‘antamaso ekapurisāruḷhaṁ ekampi hatthimpī’’tiādi (pāci. aṭṭha. 315). Anuyyuttepīti saṅgāmaṁ vinā aññena kāraṇena nikkhante. Yathāha ‘‘anuyyuttā nāma rājā uyyānaṁ vā nadiṁ vā gacchati, evaṁ anuyyuttā hotī’’ti (pāci. aṭṭha. 315).",
  "tika-vin11t6:663": "1575.Sampattanti ettha ‘‘sena’’nti pakaraṇato labbhati. Āpadāsūti jīvitabrahmacariyantarāye sati ‘‘ettha gato muccissāmī’’ti gacchato anāpatti. Tathārūpe paccaye gilānāvalokanādike gamanānurūpapaccaye sati anāpattīti yojanā.",
  "tika-vin11t6:664": "Uyyuttakathāvaṇṇanā.",
  "tika-vin11t6:665": "1576-7. ‘‘Siyā ca tassa bhikkhuno kocideva paccayo senaṁ gamanāya, dirattatirattaṁ tena bhikkhunā senāya vasitabba’’nti (pāci. 318) anuññātattā kenaci karaṇīyena saṅgāmatthaṁ uyyuttāya senāya dirattatirattaṁ paṭipāṭiyā vasitvā catuttharattiyaṁ vasantassa pana bhikkhuno āpattiṁ dassetumāha ‘‘catutthe’’tiādi. Anāpattivāre ‘‘gilāno vasatī’’ti (pāci. 321) vuttattā āha ‘‘arogavā’’ti. Senāyāti ettha parikkhepārahaṭṭhānena vā sañcaraṇapariyantena vā senā paricchinditabbā, evaṁ paricchinnāya senāya antovāti attho.",
  "tika-vin11t6:666": "Tikapācittiyanti ‘‘atirekatiratte atirekasaññī, vematiko, ūnakasaññī senāya vasati, āpatti pācittiyassā’’ti (pāci. 320) pācittiyattayaṁ vuttaṁ.",
  "tika-vin11t6:667": "Senāvāsakathāvaṇṇanā.",
  "tika-vin11t6:668": "1580.Uyyodhikaṁ nāma saṅgāmaṭṭhānaṁ. Yathāha aṭṭhakathāyaṁ ‘‘uggantvā uggantvā ettha yujjhantīti uyyodhikaṁ, sampahāraṭṭhānassetaṁ adhivacana’’nti (pāci. aṭṭha. 322). Balagganti ‘‘ettakā hatthī’’tiādinā (pāci. 324) padabhājanāgatanayena balassa gaṇanaṭṭhānaṁ balaggaṁ. Yathāha ‘‘balassa aggaṁ jānanti etthāti balaggaṁ, balagaṇanaṭṭhānanti attho’’ti (pāci. aṭṭha. 322). Senābyūhanti ‘‘ito hatthī hontu, ito assā, ito rathā, ito pattī hontū’’ti (pāci. 324) padabhājane vuttasenāsannivesaṭṭhānaṁ senābyūhaṁ. Yathāha ‘‘senāya viyūhaṁ senābyūhaṁ, senāsannivesassetaṁ adhivacana’’nti (pāci. aṭṭha. 322).",
  "tika-vin11t6:669": "1581.Purimeti anantarasikkhāpade. ‘‘Dvādasapuriso hatthī’’iti yo hatthī vuttoti yojanā. Tenāti tena hatthinā hetubhūtena.",
  "tika-vin11t6:670": "1582.‘‘Sesesū’’ti iminā assānīkarathānīkapattānīkā gahitā. Pattānīkaṁ nāma ‘‘cattāro purisā padahatthā pattī pacchimaṁ pattānīka’’nti (pāci. 324) senaṅgesu paṭiniddesena nibbisesaṁ katvā vuttaṁ. Tiṇṇanti etesaṁ uyyuttādīnaṁ.",
  "tika-vin11t6:671": "Uyyodhikakathāvaṇṇanā.",
  "tika-vin11t6:672": "Acelakavaggo pañcamo.",
  "tika-vin11t6:673": "1583.Piṭṭhādīhīti ettha ādi-saddena pūvādiṁ saṅgaṇhāti. Yathāha ‘‘surā nāma piṭṭhasurā pūvasurā odanasurā kiṇṇapakkhittā sambhārasaṁyuttā’’ti (pāci. 328). Ettha ca piṭṭhaṁ bhājane pakkhipitvā tajjaṁ udakaṁ datvā pakkhipitvā katā piṭṭhasurā. Evaṁ pūve, odane ca bhājane pakkhipitvā tajjaṁ udakaṁ datvā madditvā katā ‘‘pūvasurā, odanasurā’’ti vuccati. ‘‘Kiṇṇā’’ti pana tassā surāya bījaṁ vuccati, ye ‘‘surāmodakā’’tipi vuccanti, te pakkhipitvā katā kiṇṇapakkhittā. Harītakisāsapādinānāsambhārehi saṁyojitā sambhārasaṁyuttā.",
  "tika-vin11t6:674": "Pupphādīhīti ettha ādi-saddena phalādīnaṁ gahaṇaṁ. Yathāha ‘‘merayo nāma pupphāsavo phalāsavo madhvāsavo guḷāsavo sambhārasaṁyutto’’ti (pāci. 328). Tattha ca pupphāsavo nāma madhukapupphādīnaṁ jātirasakato ceva tālanāḷikerapupphānañca raso ciraparivāsito. Phalāsavo pana muddikāpanasaphalādīni madditvā tesaṁ rasena kato. Madhvāsavo nāma muddikānaṁ jātirasena kato. Makkhikāmadhunāpi karīyatīti vadanti. Ucchuraso guḷāsavo. Harītakāmalakakaṭukabhaṇḍādinānāsambhārānaṁ raso ciraparivāsito sambhārasaṁyutto. Āsavo merayaṁ hotīti yojanā.",
  "tika-vin11t6:675": "1584.Bījato paṭṭhāyāti sambhāre paṭiyāditvā cāṭiyaṁ pakkhittakālato paṭṭhāya tālanāḷikerādīnaṁ puppharase pupphato gaḷitābhinavakālatoyeva ca paṭṭhāya. Pivantassāti ettha ‘‘kusaggenā’’tipi seso. Ubhayampi cāti suraṁ, merayañcāti ubhayampi. Bījato pana paṭṭhāya kusaggena pivantassapi bhikkhuno pācittiyaṁ hotīti yojetabbaṁ. Payogabāhullena āpattibāhullaṁ dassetumāha ‘‘payoge ca payoge cā’’ti. Idañca vicchinditvā vicchinditvā pivantassa bhikkhuno payoge ca payoge ca pācittiyaṁ hotīti yojetabbaṁ. Yathāha ‘‘vicchinditvā vicchinditvā pivato payogagaṇanāya āpattiyo’’ti (pāci. aṭṭha. 328). Ekeneva payogena bahumpi pivantassa ekaṁ eva āpattiṁ byatirekato dīpeti. Yathāha ‘‘ekena pana payogena bahumpi pivantassa ekā āpattī’’ti (pāci. aṭṭha. 328).",
  "tika-vin11t6:676": "1585.Tikapācittiyaṁ vuttanti ‘‘majje majjasaññī, majje vematiko, majje amajjasaññī pivati, āpatti pācittiyassā’’ti (pāci. 328) tikapācittiyaṁ vuttaṁ.",
  "tika-vin11t6:677": "1586. ‘‘Anāpatti namajjaṁ hoti majjavaṇṇaṁ majjagandhaṁ majjarasaṁ, taṁ pivatī’’ti (pāci. 328) vuttattā āha ‘‘amajjaṁ majjavaṇṇa’’ntiādi. Ariṭṭhaṁ nāma āmalakaphalarasādīhi kato āsavaviseso. Loṇasovīrakaṁ nāma aṭṭhakathāyaṁ –",
  "tika-vin11t6:678": "‘‘Harītakāmalakavibhītakakasāve, sabbadhaññāni, sabbaaparaṇṇāni, sattannampi dhaññānaṁ odanaṁ, kadaliphalādīni sabbaphalāni, vettaketakakhajjūrikaḷīrādayo sabbakaḷīre, macchamaṁsakhaṇḍāni, anekāni ca madhuphāṇitasindhavaloṇatikaṭukādīni bhesajjāni pakkhipitvā kumbhimukhaṁ limpitvā ekaṁ vā dve vā tīṇi vā saṁvaccharāni ṭhapenti, taṁ paripaccitvā jamburasavaṇṇaṁ hoti. Vātakāsakuṭṭhapaṇḍubhagandalādīnañca siniddhabhojanabhuttānañca uttarapānaṁ bhattajīraṇakabhesajjaṁ tādisaṁ natthi. Taṁ panetaṁ bhikkhūnaṁ pacchābhattampi vaṭṭati, gilānānaṁ pākatikameva. Agilānānaṁ pana udakasambhinnaṁ pānaparibhogenā’’ti (pārā. aṭṭha. 2.192) –",
  "tika-vin11t6:679": "Vibhāvito bhesajjaviseso. Suttaṁ nāma anekehi bhesajjehi abhisaṅkhato amajjabhūto āsavaviseso.",
  "tika-vin11t6:680": "1587.Vāsagāhāpanatthāyāti sugandhibhāvagāhāpanatthaṁ. Īsakanti majjavaṇṇagandharasā yathā na paññāyanti, evaṁ appamattakaṁ. Yathāha ‘‘anatikkhittamajjeyeva anāpatti. Yaṁ pana atikkhittamajjaṁ hoti, yattha majjassa vaṇṇagandharasā paññāyanti, tasmiṁ āpattiyevā’’ti (pāci. aṭṭha. 329). Sūpādīnaṁ tu pāketi ettha ādi-saddena maṁsapākādayo saṅgahitā. Yathāha ‘‘sūpasampāke maṁsasampāke telasampāke’’ti (pāci. 328).",
  "tika-vin11t6:681": "1588. Vatthuajānanā acittanti sambandho. Yathāha ‘‘vatthuajānanatāya cettha acittakatā veditabbā’’ti (pāci. aṭṭha. 329). Vatthuajānanatā ca nāma ‘‘majja’’nti ajānanabhāvo. Idanti idaṁ sikkhāpadaṁ. Ca-saddena aññāni ca giraggasamajjādisikkhāpadāni samuccinoti. Akusalenevāti akusalacitteneva. Pānatoti pātabbato. Lokavajjakanti sādhulokena vajjetabbanti attho. Lokavajjameva lokavajjakaṁ.",
  "tika-vin11t6:682": "Nanu cettha vatthuajānanatāya acittakatte taṁvatthuajānanaṁ kusalābyākatacittasamaṅginopi sambhavati, kasmā ‘‘akusaleneva pānato lokavajjaka’’nti vuttanti? Vuccate – yasmā amajjasaññāya pivato, majjasaññāya ca pivato majjaṁ vatthuniyāmena kilesuppattiyāva paccayo hoti, yathā majjaṁ pītaṁ ajānantassāpi akusalānameva paccayo hoti, na kusalānaṁ, tathā ajjhoharaṇakālepi vatthuniyāmena akusalasseva paccayo hotīti katvā vuttaṁ ‘‘akusaleneva pānato lokavajjaka’’nti. Yathā taṁ niḷinijātake (jā. 2.18.1 ādayo; jā. aṭṭha. 5.18.1 ādayo) bhesajjasaññāya itthiyā magge aṅgajātaṁ pavesentassa kumārassa ‘‘itthī’’ti vā ‘‘tassā magge methunaṁ paṭisevāmī’’ti vā saññāya abhāvepi kāmarāguppattiyā sīlādiguṇaparihāni vatthuniyāmato ca ahosi, evamidhāpi daṭṭhabbo.",
  "tika-vin11t6:683": "Keci pana ‘‘akusaleneva pānato’’ti idaṁ imassa sikkhāpadassa sacittakapakkhaṁ sandhāya vuttaṁ, aññathā pāṇātipātādīsupi atippasaṅgoti maññamānā bahukāraṇaṁ, niyamanañca dassesuṁ. Vinayaṭṭhakathāyaṁ (pāci. aṭṭha. 329), pana khuddakapāṭhaṭṭhakathāyaṁ (khu. pā. aṭṭha. sikkhāpadavaṇṇanā), vibhaṅgaṭṭhakathādīsu ca ‘‘ticitta’’nti avatvā ‘‘akusalacitta’’micceva vuttattā, sikkhāpadassa sāmaññalakkhaṇaṁ dassentena pakkhantaralakkhaṇadassanassa ayuttattā ca aṭṭhakathāsu yathārutavaseneva atthaggahaṇe ca kassaci virodhassa asambhavato sacittakapakkhameva sandhāya akusalacittatā, lokavajjatā cettha na vattabbā. ‘‘Vatthuṁ jānitvāpi ajānitvāpi majjaṁ pivato bhikkhussa pācittiyaṁ. Sāmaṇerassa pana jānitvāva pivato sīlabhedo, na ajānitvā’’ti (māhāva. aṭṭha. 108 atthato samānaṁ) yaṁ vuttaṁ, tattha kāraṇaṁ maggitabbaṁ. Sikkhāpadapaññattiyā buddhānameva visayattā na taṁ maggitabbaṁ, yathāpaññatteyeva vattitabbaṁ. Idaṁ pana sikkhāpadaṁ akusalacittaṁ, sukhopekkhāvedanānaṁ vasena duvedanañca hoti. Vinayaṭṭhakathāyaṁ (pāci. aṭṭha. 329), pana mātikaṭṭhakathāyañca (kaṅkhā. aṭṭha. surāpānasikkhāpadavaṇṇanā) ‘‘tivedana’’nti pāṭho dissati, khuddakapāṭhavaṇṇanāya (khu. pā. aṭṭha. sikkhāpadavaṇṇanā), vibhaṅgaṭṭhakathādīsu (vibha. aṭṭha. 703 ādayo) ca ‘‘sukhamajjhattavedanāvasena duvedana’’nti ca ‘‘lobhamohamūlavasena dvimūlaka’’nti ca vuttattā so ‘‘pamādapāṭho’’ti gahetabbo.",
  "tika-vin11t6:684": "Surāpānakathāvaṇṇanā.",
  "tika-vin11t6:685": "1589.Yenakenaci aṅgenāti aṅguliādinā yena kenaci sarīrāvayavena. Hasādhippāyinoti hase adhippāyo hasādhippāyo, so etassa atthīti viggaho, tassa, iminā kīḷādhippāyarahitassa anāpattiṁ byatirekato dīpeti. Vakkhati ca ‘‘anāpatti nahasādhippāyassā’’ti. Phusato phusantassa.",
  "tika-vin11t6:686": "1590.Sabbatthāti sabbesu upasampannānupasampannesu. Kāyapaṭibaddhādike nayeti ‘‘kāyena kāyapaṭibaddhaṁ āmasati, āpatti dukkaṭassā’’tievamādinā (pāci. 332) dassite naye. Anupasampanne upasampannasaññivematikaanupasampannasaññīnaṁ vasena tīṇi dukkaṭāni vuttānīti āha ‘‘tathevānupasampanne, dīpitaṁ tikadukkaṭa’’nti. Ettha ca ‘‘tathevā’’ti iminā upasampanne upasampannasaññivematikaanupasampannasaññīnaṁ vasena tikapācittiyassa vuttabhāvo dīpito hoti. Yathā upasampanne tikapācittiyaṁ dīpitaṁ, tatheva anupasampanne tikadukkaṭaṁ dīpitanti yojanā.",
  "tika-vin11t6:687": "1591.Ettha…pe… bhikkhunīti ettha bhikkhupi bhikkhuniyā anupasampannaṭṭhāne ṭhitoti veditabbo.",
  "tika-vin11t6:688": "1592.Nahasādhippāyassa phusatoti hasādhippāyaṁ vinā vandanādīsu pādādisarīrāvayavena paraṁ phusantassa. Kicce satīti piṭṭhiparikammādikicce sati.",
  "tika-vin11t6:689": "Aṅgulipatodakakathāvaṇṇanā.",
  "tika-vin11t6:690": "1593.Jaleti ettha ‘‘uparigopphake’’ti seso. Yathāha ‘‘uparigopphake udake’’ti (pāci. 337). Nimujjanādīnanti ettha ādi-saddena ummujjanaplavanāni gahitāni. Yathāha ‘‘uparigopphake udake hasādhippāyo nimujjati vā ummujjati vā palavati vā’’ti (pāci. 337). ‘‘Kevala’’nti iminā nahānādikiccena otarantassa anāpattīti dīpeti.",
  "tika-vin11t6:691": "1594.Uparigopphake jaleti gopphakānaṁ uparibhāgappamāṇe jale. Nimujjeyyapi vāti antojalaṁ pavisanto nimujjeyya vā. Tareyya vāti plaveyya vā.",
  "tika-vin11t6:692": "1595-6. Antoyevodake nimujjitvāna gacchato tassa hatthapādapayogehi pācittiṁ paridīpayeti yojanā.",
  "tika-vin11t6:693": "1597. Hatthādisakalasarīrāvayavaṁ saṅgaṇhituṁ ‘‘yena yenā’’ti aniyamāmeḍitamāha. Jalaṁ tarato bhikkhuno yena yena pana aṅgena taraṇaṁ hotīti yojanā.",
  "tika-vin11t6:694": "1598.Taruto vāpīti rukkhatopi vā. Tikapācittiyanti udake hasadhamme hasadhammasaññivematikaahasadhammasaññīnaṁ vasena tikapācittiyaṁ. ‘‘Tikadukkaṭa’’nti pāṭho dissati, ‘‘udake ahasadhamme hasadhammasaññī, āpatti dukkaṭassa. Udake ahasadhamme vematiko, āpatti dukkaṭassā’’ti (pāci. 338) vatvā ‘‘udake ahasadhamme ahasadhammasaññī, anāpattī’’ti (pāci. 338) tatiyavikappe pāḷiyaṁ anāpatti vuttāti so pamādapāṭho, ‘‘dvikadukkaṭa’’nti pāṭhoyeva gahetabbo.",
  "tika-vin11t6:695": "1599. Nāvaṁ tīre ussārentopi vāti sambandho. Ussārentoti tīramāropento. ‘‘Kīḷatī’’ti idaṁ ‘‘pājento’’ti imināpi yojetabbaṁ.",
  "tika-vin11t6:696": "1600.Kathalāya vāti khuddakakapālikāya vā. Udakanti ettha ‘‘bhājanagataṁ vā’’ti seso. ‘‘Bhājanagataṁ udakaṁ vā’’ti (pāci. 338) hi padabhājane vuttaṁ.",
  "tika-vin11t6:697": "1601.Kañcikaṁvāti dhaññarasaṁ vā. Api-saddo ‘‘khīraṁ vā takkaṁ vā rajanaṁ vā passāvaṁ vā’’ti (pāci. 338) pāḷiyaṁ āgate sampiṇḍeti. Cikkhallaṁ vāpīti udakakaddamaṁ vā. Ettha visesajotakena api-saddena ‘‘apica uparigopphake vuttāni ummujjanādīni ṭhapetvā aññena yena kenaci ākārena udakaṁ otaritvā vā anotaritvā vā yattha katthaci ṭhitaṁ udakaṁ antamaso binduṁ gahetvā khipanakīḷāyapi kīḷantassa dukkaṭamevā’’ti (pāci. aṭṭha. 336) aṭṭhakathāgataṁ vinicchayavisesaṁ sampiṇḍeti. Vikkhipanti vikkhipitvā.",
  "tika-vin11t6:698": "1602. Sati kicce jalaṁ vigāhitvā nimujjanādikaṁ karontassa anāpattīti yojanā. Kiccaṁ nāma nahānādikaṁ.",
  "tika-vin11t6:699": "1603.Anantarassāti aṅgulipatodakasikkhāpadassa. Visesova visesatā, koci viseso natthīti attho.",
  "tika-vin11t6:700": "Hasadhammakathāvaṇṇanā.",
  "tika-vin11t6:701": "1604-5. Yo bhikkhu bhikkhunā paññattena vuccamāno assa vacanaṁ akattukāmatāya ādaraṁ pana sace na karoti, tassa tasmiṁ anādariye pācittiyamudīrayeti yojanā, iminā vākyena puggalānādaramūlakaṁ pācittiyaṁ vuttaṁ. Yathāha ‘‘anādariyaṁ nāma dve anādariyāni puggalānādariyañca dhammānādariyañcā’’ti (pāci. 342), ‘‘puggalānādariyaṁ nāma upasampannena paññattena vuccamāno ‘ayaṁ ukkhittako vā vambhito vā garahito vā imassa vacanaṁ akataṁ bhavissatī’ti anādariyaṁ karoti, āpatti pācittiyassā’’ti (pāci. 342) ca.",
  "tika-vin11t6:702": "Dhammameva vā asikkhitukāmo yo bhikkhu bhikkhunā paññattena vuccamāno assa vacanaṁ akattukāmatāya ādaraṁ pana sace na karoti, tassa tasmiṁ anādariye pācittiyamudīrayeti yojanā, iminā dhammānādariyamūlakaṁ pācittiyaṁ vuttaṁ. Yathāha ‘‘dhammānādariyaṁ nāma upasampannena paññattena vuccamāno kathāyaṁ nasseyya vā vinasseyya vā antaradhāyeyya vā, taṁ nasikkhitukāmo anādariyaṁ karoti, āpatti pācittiyassā’’ti (pāci. 342). Anādariyeti nimittatthe bhummaṁ.",
  "tika-vin11t6:703": "1606.Tikapācittiyaṁ vuttanti ‘‘upasampanne upasampannasaññī, vematiko, anupasampannasaññī anādariyaṁ karoti, āpatti pācittiyassā’’ti (pāci. 343) tikapācittiyaṁ vuttaṁ. Tikātītenāti lokattikamatikkantena. Anupasampannānādare tikadukkaṭanti anupasampanne upasampannasaññivematikaanupasampannasaññīnaṁ vasena tikadukkaṭaṁ.",
  "tika-vin11t6:704": "1607.Suttenevābhidhammenāti ettha evakāro ‘‘dukkaṭa’’nti iminā yojetabbo. ‘‘Suttenaabhidhammenā’’ti padadvayena abhedopacārato suttābhidhammāgato pariyattidhammo vutto. Apaññattenāti paññattasaṅkhātavinayato aññattā apaññattena. ‘‘Apaññattenā’’ti idaṁ ‘‘suttena abhidhammenā’’ti padadvayavisesanaṁ. Bhikkhunā vuttassa tasmiṁ bhikkhumhi vā dhamme vā anādaraṁ karoto dukkaṭameva. Sāmaṇerena ubhayenapi paññattena vā apaññattena vā vuttassa tasmiṁ sāmaṇere vā paññatte vā apaññatte vā dhamme anādaraṁ karoto bhikkhussa dukkaṭamevāti yojanā.",
  "tika-vin11t6:705": "1608.Dosoti pācittiyadukkaṭasaṅkhāto koci doso.",
  "tika-vin11t6:706": "1609.Etthāti imasmiṁ ācariyānaṁ gāhe. Gārayho ācariyuggaho neva gahetabboti yojanā. Gārayho ācariyuggahoti ettha ‘‘yasmā ucchuraso sattāhakāliko, tassa kasaṭo yāvajīviko, dvinnaṁyeva samavāyo ucchuyaṭṭhi, tasmā vikāle ucchuyaṭṭhiṁ khādituṁ vaṭṭati guḷaharītake viyā’’ti evamādiko sampati nibbatto gārayhācariyavādo. Kataro pana gahetabboti? Paveṇiyā āgato ācariyuggahova gahetabbo.",
  "tika-vin11t6:707": "Kurundiyaṁ pana ‘‘lokavajje ācariyuggaho na vaṭṭati, paṇṇattivajje pana vaṭṭatī’’ti (pāci. aṭṭha. 344) vuttaṁ. Mahāpaccariyaṁ ‘‘suttaṁ, suttānulomañca uggahitakānaṁyeva ācariyānaṁ uggaho pamāṇaṁ, ajānantānaṁ kathā appamāṇa’’nti (pāci. aṭṭha. 344) vuttaṁ. ‘‘Taṁ sabbaṁ paveṇiyā āgate samodhānaṁ gacchatī’’ti (pāci. aṭṭha. 344) aṭṭhakathāyaṁ vuttaṁ. Ettha lokavajje ācariyuggaho na vaṭṭatīti lokavajjasikkhāpade āpattiṭṭhāne yo ācariyavādo, so na gahetabbo, lokavajjamatikkamitvā ‘‘idaṁ amhākaṁ ācariyuggaho’’ti vadantassa uggaho na vaṭṭatīti adhippāyo. Suttānulomaṁ nāma aṭṭhakathā. Paveṇiyā āgate samodhānaṁ gacchatīti ‘‘paveṇiyā āgato ācariyuggahova gahetabbo’’ti (pāci. aṭṭha. 344) evaṁ vutte mahāaṭṭhakathāvādeyeva saṅgahaṁ gacchatīti adhippāyo.",
  "tika-vin11t6:708": "Anādariyakathāvaṇṇanā.",
  "tika-vin11t6:709": "1610-1. ‘‘Yo pana bhikkhu bhikkhuṁ bhiṁsāpeyya, pācittiya’’nti (pāci. 346) mātikāvacanato bhayasañjananatthāyāti ettha ‘‘bhikkhussā’’ti seso. Teneva vakkhati ‘‘itarassa tu bhikkhussā’’ti. Rūpādinti rūpasaddagandhādiṁ. Upasaṁhareti upaṭṭhapeti , dassetīti vuttaṁ hoti. Bhayānakaṁ kathanti corakantārādikathaṁ. Yathāha ‘‘corakantāraṁ vā vāḷakantāraṁ vā pisācakantāraṁ vā ācikkhatī’’ti (pāci. 348). Parasantiketi ettha ‘‘paro’’ti vuttanayena labbhamāno upasampanno gahetabbo.",
  "tika-vin11t6:710": "Disvā vāti upaṭṭhāpitaṁ taṁ rūpādiṁ disvā vā. Sutvā vāti taṁ bhayānakaṁ kathaṁ sutvā vā. Yassa bhayadassanatthāya taṁ upaṭṭhāpesi, so bhāyatu vā mā vā bhāyatu. Itarassāti tadupaṭṭhāpakassa bhikkhussa. Taṅkhaṇeti upaṭṭhāpitakkhaṇe.",
  "tika-vin11t6:711": "1612.Tikapācittiyaṁ vuttanti ‘‘upasampanne upasampannasaññī, vematiko, anupasampannasaññī bhiṁsāpeti, āpatti pācittiyassā’’ti (pāci. 348) tikapācittiyaṁ vuttaṁ. Tikadukkaṭanti anupasampanne upasampannasaññivematikaanupasampannasaññīnaṁ vasena tikadukkaṭaṁ. ‘‘Anupasampannaṁ bhiṁsāpetukāmo’’tiādike dukkaṭavāre anupasampannaggahaṇena gihinopi saṅgayhamānattā ‘‘sāmaṇeraṁ gahaṭṭhaṁ vā’’ti āha. Sāmaṇeraṁ…pe… bhikkhuno tatheva bhiṁsāpentassa tikadukkaṭaṁ vuttanti yojanā.",
  "tika-vin11t6:712": "Bhiṁsāpanakathāvaṇṇanā.",
  "tika-vin11t6:713": "1614.Jotinti aggiṁ. Tappetukāmoti visibbetukāmo. ‘‘Tena kho pana samayena bhikkhū padīpepi jotikepi jantāgharepi kukkuccāyantī’’ti (pāci. 352) uppannavatthumhi ‘‘anujānāmi bhikkhave tathārūpapaccayā jotiṁ samādahituṁ samādahāpetu’’nti (pāci. 352) vuttattā ettha ‘‘tathārūpaṁ paccaya’’nti iminā padīpujjalanañca pattapacanasarīrasedanādikammañca jantāgharavattañca gahetabbaṁ. Ettha ca jotikepīti pattapacanasedanakammādīsu jotikaraṇeti attho.",
  "tika-vin11t6:714": "1615.Sayaṁsamādahantassāti attanā jālentassa.",
  "tika-vin11t6:715": "1616.Jālāpentassa…pe… dukkaṭanti āṇattiyā āpajjitabbaṁ dukkaṭaṁ sandhāyāha. Āṇattiyā jalite āpajjitabbāpatti ‘‘jāluṭṭhāne panāpatti, pācitti parikittitā’’ti anuvattamānattā siddhāti visuṁ na vuttā.",
  "tika-vin11t6:716": "1617.Gilānassāti ‘‘gilāno nāma yassa vinā agginā na phāsu hotī’’ti (pāci. 354) vuttassa gilānassa. Avijjhātaṁ alātaṁ ukkhipantassāti gahaṇena bhaṭṭhaṁ anibbutālātaṁ aggino samīpaṁ karontassa, yathāṭhāne ṭhapentassāti vuttaṁ hoti.",
  "tika-vin11t6:717": "1618-9.Vijjhātaṁ alātanti nibbutālātaṁ. Yathāvatthukaṁ pācittiyanti vuttaṁ hoti. Aññena vā kataṁ visibbentassa anāpattīti yojanā. Visibbentassāti tappentassa. Aṅgāranti vītaccikaṁ aṅgāraṁ. Padīpujjalanādiketi ādi-saddena ‘‘jotike jantāghare tathārūpapaccayā’’ti (pāci. 352) āgataṁ saṅgaṇhāti. Ettha ca tathārūpapaccayāti ṭhapetvā padīpādīni aññenapi tathārūpena paccayena.",
  "tika-vin11t6:718": "Jotisamādahanakathāvaṇṇanā.",
  "tika-vin11t6:719": "1620-1.Majjhime deseti jambudīpe yattha bodhimaṇḍalaṁ hoti, tasmiṁ navayojanasatāvaṭṭe majjhimamaṇḍale, iminā idaṁ sikkhāpadaṁ tattheva desodissakatāya niyatanti dasseti. Teneva vakkhati anāpattivāre ‘‘paccantimepi vā dese’’ti. Cuṇṇanti sirīsacuṇṇādikaṁ cuṇṇaṁ. Abhisaṅkharatoti paṭiyādentassa.",
  "tika-vin11t6:720": "1622-3. ‘‘Māse ūnasaññino’’ti padacchedo. Atirekaddhamāse ūnasaññino vā atirekaddhamāse vimatissa vā dukkaṭanti yojanā. Atirekaddhamāse nhāyantassa anāpattīti yojanā. Samayesu ca nhāyantassa anāpattīti ettha ‘‘uṇhasamayo pariḷāhasamayo gilānasamayo kammasamayo addhānagamanasamayo vātavuṭṭhisamayo’’ti (pāci. 363) dassitesu chasu samayesu aññatare sampatte samaye satiṁ paccupaṭṭhapetvā ūnamāsepi nahāyantassa anāpattīti attho.",
  "tika-vin11t6:721": "Tattha jeṭṭhamāso ca āsāḷhimāsassa purimapakkho cāti diyaḍḍhamāso uṇhasamayo nāma. Yathāha ‘‘uṇhasamayo nāma diyaḍḍho māso seso gimhāna’’nti (pāci. 364), vassānassa paṭhamo māso pariḷāhasamayo nāma. Yathāha ‘‘pariḷāhasamayo nāma vassānassa paṭhamo māso’’ti (pāci. 364). ‘‘Yassa vinā nahānā na phāsu hotī’’ti (pāci. 364) vutto samayo gilānasamayo nāma. ‘‘Antamaso pariveṇampi sammaṭṭhaṁ hotī’’ti (pāci. 364) vutto kammasamayo nāma. ‘‘Addhayojanaṁ gacchissāmī’ti nahāyitabba’’nti (pāci. 364) vutto addhānagamanasamayo nāma. ‘‘Bhikkhū sarajena vātena okiṇṇā honti, dve vā tīṇi vā udakaphusitāni kāye patitāni hontī’’ti (pāci. 364) vutto vātavuṭṭhisamayo nāma.",
  "tika-vin11t6:722": "Nadīpāraṁ gacchatopi ūnakaddhamāse nhāyantassa anāpattīti yojanā. Vālikaṁ ukkiritvānāti ettha sukkhāya nadiyā vālikaṁ ukkiritvā. Katāvāṭesupi ūnakaddhamāse nhāyantassapi anāpattīti. ‘‘Tathā’’ti iminā ‘‘nhāyantassa anāpattī’’ti idaṁ paccāmasati.",
  "tika-vin11t6:723": "1624.Paccantimepi vā deseti jambudīpe yathāvuttamajjhimadesato bahi paccantimesu janapadesu, khuddakesu ca dīpesu. Sabbesanti laddhasamayānaṁ, aladdhasamayānañca sabbesaṁ bhikkhūnaṁ. Āpadāsūti bhamaraanubandhādiāpadāsu. Yathāha ‘‘bhamarādīhi anubaddhassa udake nimujjituṁ vaṭṭatī’’ti (pāci. aṭṭha. 366). Kāyacittasamuṭṭhānaṁ eḷakalomasamuṭṭhānaṁ nāma.",
  "tika-vin11t6:724": "Nhānakathāvaṇṇanā.",
  "tika-vin11t6:725": "1625-7. ‘‘Navaṁ nāma akatakappaṁ vuccatī’’ti (pāci. 369) pāḷivacanato ca ‘‘paṭiladdhanavacīvarenāti attho’’ti (pāci. aṭṭha. 368) aṭṭhakathāvacanato ca cīvaranti ettha ‘‘nava’’nti seso. Kappiyaṁ binduṁ adatvā navaṁ cīvaraṁ bhikkhu paribhuñjati, tassevaṁ paribhuñjato pācittīti sambandho. Channanti khomādīnaṁ, niddhāraṇe sāmivacanaṁ. Aññataraṁ navaṁ cīvaranti niddhāretabbaṁ. Yattha katthacīti ‘‘catūsu vā koṇesu tīsu vā dvīsu vā ekasmiṁ vā koṇe’’ti (pāci. aṭṭha. 368) aṭṭhakathāvacanato cīvarakoṇesu yattha katthaci.",
  "tika-vin11t6:726": "Kaṁsanīlenāti cammakāranīlena. Cammakāranīlaṁ nāma pakatinīlaṁ. Gaṇṭhipade pana ‘‘cammakārā udake tiphalaṁ, ayogūthañca pakkhipitvā cammaṁ kāḷaṁ karonti, taṁ cammakāranīla’’nti vuttaṁ. Mahāpaccariyaṁ pana ‘‘ayomalaṁ lohamalaṁ, etaṁ kaṁsanīlaṁ nāmā’’ti (pāci. aṭṭha. 368) vuttaṁ. Pattanīlena vāti ‘‘yo koci nīlavaṇṇo paṇṇaraso’’ti (pāci. aṭṭha. 368) aṭṭhakathāya vuttena nīlapaṇṇarasena. Yena kenaci kāḷenāti aṅgārajallikādīsu aññatarena yena kenaci kāḷavaṇṇena. ‘‘Kaddamo nāma odako vuccatī’’ti (pāci. 369) vuttattā kaddamenāti udakānukaddamasukkhakaddamādiṁ saṅgaṇhāti.",
  "tika-vin11t6:727": "‘‘Maṅgulassa piṭṭhippamāṇakaṁ mayūrassa akkhippamāṇaka’’nti yathākkamena yojanā.",
  "tika-vin11t6:728": "1628. ‘‘Pāḷikappo kaṇṇikākappo’’ti yojanā, muttāvali viya pāḷiṁ katvā appitakappo ca kaṇṇikākārena appitakappo cāti attho. Katthacīti ettha ‘‘yathāvuttappadese’’ti seso. ‘‘Catūsu vā koṇesu tīsu vā’’ti (pāci. aṭṭha. 368) vuttattā ‘‘anekaṁ vā’’ti āha. Vaṭṭameva vaṭṭakaṁ, iminā aññaṁ vikāraṁ na vaṭṭatīti dasseti. Yathāha ‘‘ṭhapetvā ekaṁ vaṭṭabinduṁ aññena kenacipi vikārena kappo na kātabbo’’ti (pāci. 368).",
  "tika-vin11t6:729": "1629.‘‘Anāpatti pakāsitā’’ti idaṁ ‘‘vimatissacā’’ti ettha ca-saddena samuccitaṁ ‘‘ādinne ādinnasaññino’’ti tatiyavikappaṁ sandhāya vuttaṁ. Yathāha ‘‘ādinne ādinnasaññī, anāpattī’’ti.",
  "tika-vin11t6:730": "1630.‘‘Kappe naṭṭhepi vā’’tiādīhi ca yojetabbaṁ. Pi-saddena ‘‘kappakatokāse jiṇṇe’’ti idaṁ sampiṇḍeti. Yathāha ‘‘kappakatokāso jiṇṇo hotī’’ti. Tena kappakatenāti sahatthe karaṇavacanaṁ. Saṁsibbitesūti ettha ‘‘akappakatesū’’ti seso. Yathāha ‘‘kappakatena akappakataṁ saṁsibbitaṁ hotī’’ti. Nivāsanapārupanaṁ kriyaṁ. Kappabinduanādānaṁ akriyaṁ.",
  "tika-vin11t6:731": "Dubbaṇṇakaraṇakathāvaṇṇanā.",
  "tika-vin11t6:732": "1631-4. ‘‘Vikappanā nāma dve vikappanā sammukhāvikappanā ca parammukhāvikappanā cā’’ti (pāci. 374) vuttattā ‘‘vikappanā duve’’tiādimāha. Itīti nidassane, evanti attho. Kathaṁ sammukhāvikappanā hotīti āha ‘‘sammukhāya…pe… niddise’’ti. Ekassāti ettha ‘‘byattassā’’ti seso. Idha byatto nāma vikappanapaccuddhāraṇavidhiṁ jānanto.",
  "tika-vin11t6:733": "Yathāvacanayogatoti ‘‘imaṁ cīvara’nti vā, ‘imāni cīvarānī’ti vā, ‘etaṁ cīvara’nti vā, ‘etāni cīvarānī’ti vā’’ti (pārā. aṭṭha. 2.469) aṭṭhakathāya vuttaṁ anatikkamma, vacanasambandhakkamenāti attho. Tadekadesasarūpaṁ dasseti ‘‘imaṁ cīvara’’nti.",
  "tika-vin11t6:734": "‘‘Apaccuddhaṭato’’ti iminā ‘‘na kappatī’’ti etassa hetuṁ dasseti.",
  "tika-vin11t6:735": "1635.‘‘Santaka’’miccādi paccuddharaṇappakāro. Yathāpaccayaṁ karohīti tuyhaṁ ruccanakaṁ karohīti attho.",
  "tika-vin11t6:736": "1636. Sammukhāvikappantaraṁ dassetumāha ‘‘aparā sammukhā vuttā’’tiādi. Attanā abhirucitassa yassa kassaci nāmaṁ gahetvāti yojanā. Sahadhamminanti ettha ‘‘pañcanna’’nti seso, niddhāraṇe sāmivacanaṁ.",
  "tika-vin11t6:737": "1639.Evanti vakkhamānāpekkhaṁ. Api-saddo pana saddassatthe.",
  "tika-vin11t6:738": "1640.Mittoti daḷhamitto, ‘‘tena vattabbaṁ ‘ko te mitto vā sandiṭṭho vā’’ti (pāci. 374) vacanato idaṁ upalakkhaṇaṁ. Puna tenapi bhikkhunā vattabbanti yojanā.",
  "tika-vin11t6:739": "1641-2. ‘‘Ahaṁ tissassa bhikkhuno dammī’ti vā…pe… ‘tissāya sāmaṇeriyā dammī’ti vā’’ti (pārā. aṭṭha. 2.469) sesaaṭṭhakathāpāṭhena ‘‘ida’’miccādipāṭho yojetabbo.",
  "tika-vin11t6:740": "1643.Dvīsūti niddhāraṇe bhummaṁ, ettha ‘‘vikappanāsū’’ti pakaraṇato labbhati.",
  "tika-vin11t6:741": "1644-5.Idhapana imasmiṁ sāsane yena pana bhikkhunā saha cīvarasāmikena taṁ vinayakammaṁ kataṁ, tassa avissāsena vissāsabhāvaṁ vinā so vinayakammakato bhikkhu taṁ cīvaraṁ paribhuñjeyya, tassa bhikkhuno pācittīti yojanā. Chandānurakkhanatthaṁ ‘‘vinayaṁkamma’’nti anussārāgamo veditabbo, vinayakammanti attho. Taṁ cīvaraṁ adhiṭṭhahantassa vā vissajjantassa vā dukkaṭanti yojanā.",
  "tika-vin11t6:742": "1646.Paccuddhārakavatthesūti paccuddhaṭavatthesu. Apaccuddhārasaññinoti apaccuddhaṭasaññino. Tatthāti apaccuddhaṭavatthesu. Vematikassāti ‘‘paccuddhaṭāni nu kho mayā, apaccuddhaṭānī’’ti saṁsayāpannassa.",
  "tika-vin11t6:743": "1647.Paccuddhāraṇasaññissāti paccuddhaṭamidanti saññissa. Vissāsāti yassa vā cīvaraṁ vikappesi, tena apaccuddhaṭampi tassa vissāsā paribhuñjato ca. Yathāha ‘‘tassa vā vissasanto paribhuñjatī’’ti (pāci. 376).",
  "tika-vin11t6:744": "Vikappanakathāvaṇṇanā.",
  "tika-vin11t6:745": "1648-9. ‘‘Patto nāma dve pattā ayopatto mattikāpatto’’ti (pāci. 379) jātiyā kappiyapattānaṁ vuttattā āha ‘‘adhiṭṭhānupagaṁ patta’’nti. Tādisanti adhiṭṭhānupagaṁ. Sūcigharaṁ nāma sasūcikaṁ vā asūcikaṁ vā. Kāyabandhanaṁ nāma paṭṭikā vā sūkarantakaṁ vā. Nisīdanaṁ nāma sadasaṁ vuccati.",
  "tika-vin11t6:746": "‘‘Pattaṁ vā’’tiādīhi upayogantapadehi ‘‘apanetvā nidhentassā’’ti paccekaṁ yojetabbaṁ. Nidhentassāti etassa ‘‘hasāpekkhassā’’ti visesanaṁ. Yathāha ‘‘hasāpekkhopīti kīḷādhippāyo’’ti (pāci. 379). ‘‘Kevala’’nti iminā dunnikkhittassa paṭisāmanādhippāyādiaññādhippāyābhāvaṁ dīpeti. Vakkhati ca ‘‘dunnikkhittamanāpatti, paṭisāmayato panā’’ti.",
  "tika-vin11t6:747": "1650.Tenāpīti āṇattena. Tassāti āṇāpakassa. Tikadukkaṭaṁ vuttanti anupasampanne upasampannasaññivematikaanupasampannasaññīnaṁ vasena tikadukkaṭaṁ vuttaṁ, iminā ca upasampannasantake tikapācittiyanti idañca vuttameva hoti.",
  "tika-vin11t6:748": "1651.Aññanti pāḷiyaṁ anāgataṁ pattatthavikādiparikkhāraṁ.",
  "tika-vin11t6:749": "1652.Sabbesūti pāḷiyaṁ āgatesu ca anāgatesu ca sabbesu parikkhāresu.",
  "tika-vin11t6:750": "1653.Dhammakathaṁ katvāti ‘‘samaṇena nāma anihitaparikkhārena bhavituṁ na vaṭṭatī’’ti (pāci. aṭṭha. 377) aṭṭhakathāgatanayena dhammakathaṁ katvā. Anihitaparikkhārenāti appaṭisāmitaparikkhārena. Nidheti ce, tathā anāpattīti yojanā. Avihesetukāmassāti vihesādhippāyarahitassa. Akīḷassāti kīḷādhippāyarahitassa kevalaṁ vattasīsena ‘‘paṭisāmetvā dassāmī’’ti apanidhentassa.",
  "tika-vin11t6:751": "1654. Adinnādānasamuṭṭhānāpattīnaṁ akusalādivasenapi sacittakattā āha ‘‘idaṁ akusaleneva sacitta’’nti.",
  "tika-vin11t6:752": "Cīvarāpanidhānakathāvaṇṇanā.",
  "tika-vin11t6:753": "Surāpānavaggo chaṭṭho.",
  "tika-vin11t6:754": "1655.‘‘Tiracchānagataṁ pāṇa’’nti iminā ‘‘yo pana bhikkhu sañcicca pāṇaṁ jīvitā voropeyya, pācittiya’’nti (pāci. 383) imasmiṁ sikkhāpade adhippetaṁ pāṇaṁ dasseti. Āpattinānattābhāvā āha ‘‘mahantaṁ khuddakampi vā’’ti. Yathāha ‘‘imasmiñca sikkhāpade tiracchānagatoyeva ‘pāṇo’ti veditabbo, taṁ khuddakampi mahantampi mārentassa āpattinānākaraṇaṁ natthi, mahante pana upakkamamahantattā akusalaṁ mahantaṁ hotī’’ti (pāci. aṭṭha. 382). ‘‘Mārentassa assā’’ti padacchedo. ‘‘Khuddakampi vā mārentassā’’ti iminā aṭṭhakathāyaṁ ‘‘antamaso mañcapīṭhaṁ sodhento maṅgulabījakepi pāṇasaññī nikkāruṇikatāya taṁ bhindanto apaneti, pācittiyaṁ. Tasmā evarūpesu ṭhānesu kāruññaṁ upaṭṭhapetvā appamattena vattaṁ kātabba’’nti vuttavinicchayopi saṅgahito.",
  "tika-vin11t6:755": "1656.Ubhayatthacāti pāṇe vā apāṇe vāti ubhayatthāpi. Avasesavinicchayo panettha manussaviggahe vuttanayeneva veditabbo.",
  "tika-vin11t6:756": "Sañciccapāṇakathāvaṇṇanā.",
  "tika-vin11t6:757": "1658.Sappāṇakanti saha pāṇakehīti sappāṇakaṁ. Ye paribhogena maranti, evarūpā idha ‘‘pāṇakā’’ti adhippetā. Assāti bhikkhuno.",
  "tika-vin11t6:758": "1659.‘‘Avicchijjā’’ti iminā vicchedeneva payoganānattaṁ hotīti dīpeti. Pattapūrampīti ettha pi-saddo byatireke.",
  "tika-vin11t6:759": "1660-1. Assa pācitti paridīpitāti sambandho. Tādisenāti sappāṇakena. Āviñchitvānāti paribbhamitvā. Yāguyoti ettha ‘‘uṇhā’’ti sāmatthiyā labbhati. Idañca pāṇīnaṁ māraṇatthaṁ yaṁ kiñci uṇhavatthuṁ sappāṇakena udakena anibbāpetuṁ upalakkhaṇaṁ. Taṁ sappāṇakaṁ udakaṁ. Nhāyatopi vāti ettha pi-saddena aṭṭhakathāyaṁ –",
  "tika-vin11t6:760": "‘‘Udakasoṇḍiṁ vā pokkharaṇiṁ vā pavisitvā bahi nikkhamanatthāya vīciṁ uṭṭhāpayatopi. Soṇḍiṁ vā pokkharaṇiṁ vā sodhentehi tato gahitaudakaṁ udakeyeva āsiñcitabbaṁ. Samīpamhi udake asati kappiyaudakassa aṭṭha vā dasa vā ghaṭe udakasaṇṭhānakappadese āsiñcitvā tattha āsiñcitabbaṁ. ‘Pavaṭṭitvā udake patissatī’ti uṇhapāsāṇe udakaṁ nāsiñcitabbaṁ. Kappiyaudakena pana pāsāṇaṁ nibbāpetvā āsiñcituṁ vaṭṭatī’’ti (pāci. aṭṭha. 387) –",
  "tika-vin11t6:761": "Vuttavinicchayaṁ sampiṇḍeti.",
  "tika-vin11t6:762": "1662.Ubhayatthapīti sappāṇakepi appāṇakepīti ubhayattheva.",
  "tika-vin11t6:763": "1664-6. Pāṇapaṭibaddhatāya kāraṇaṁ dassetumāha ‘‘patana’’ntiādi. Salabhādīnanti paṭaṅgādīnaṁ . Ñatvāti ettha pi-saddo luttaniddiṭṭho. Evamuparipi. Padīpujjalananti ettha ‘‘viyā’’ti seso. Etthāti imasmiṁ sikkhāpade. Sappāṇabhāvova sappāṇabhāvatā, taṁ. Bhuñjatoti bhuñjitabbato.",
  "tika-vin11t6:764": "Salabhādīnaṁ patanaṁ ñatvāpi suddhena cetasā padīpujjalanaṁ viya sapāṇabhāvaṁ ñatvāpi jalasaññāya bhuñjitabbato ettha paṇṇattivajjatā ñeyyāti yojanā.",
  "tika-vin11t6:765": "Evaṁ sante siñcanasappāṇakasikkhāpadānaṁ ubhinnampi ko visesoti āha ‘‘siñcane’’tiādi. Siñcanaṁ siñcanasikkhāpadaṁ siñcane vuttaṁ siñcanavisaye paññattaṁ, idaṁ pana sappāṇakasikkhāpadaṁ paribhoge vuttaṁ ajjhohāravisaye paññattanti ayameva tassa ceva assa ca visesoti yojanā.",
  "tika-vin11t6:766": "Sappāṇakakathāvaṇṇanā.",
  "tika-vin11t6:767": "1667.Yathādhammanti yo yassa adhikaraṇassa vūpasamanāya dhammo vutto, teneva dhammenāti attho. ‘‘Kiccādhikaraṇa’’nti iminā itarāni adhikaraṇāni upalakkhitāni. Yathāha ‘‘adhikaraṇaṁ nāma cattāri adhikaraṇāni vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇa’’nti (pāci. 394). Apalokanakammādīni cattāri saṅghakiccaṁ nāma, tadeva samathehi adhikaraṇīyattā vūpasametabbattā adhikaraṇanti kiccādhikaraṇaṁ. Puna nīhātabbanti puna nīharitabbaṁ, vūpasametabbanti attho. Iminā ‘‘akataṁ kamma’’ntiādinā pāḷiyaṁ dassitā dvādasa ukkoṭā upalakkhitāti daṭṭhabbā. Ukkoṭentassāti tassa tassa bhikkhuno santikaṁ gantvā ‘‘akataṁ kamma’’ntiādīni vatvā uccālentassa yathāpatiṭṭhitabhāvena patiṭṭhātuṁ na dentassa. Ettha ca patiṭṭhātuṁ na dentassāti tassa pavattiākāradassanatthaṁ vuttaṁ. Yaṁ pana dhammena adhikaraṇaṁ nihaṭaṁ, taṁ sunihaṭameva.",
  "tika-vin11t6:768": "1668. ‘‘Akataṁ kammaṁ, dukkaṭaṁ kammaṁ, puna kātabbaṁ kamma’’nti vadatā vadantena bhikkhunā taṁ kammaṁ uccāletuṁ na vaṭṭatīti yojanā.",
  "tika-vin11t6:769": "1669.Vippakateti āraddhāniṭṭhite. Tanti paṭikkosantaṁ. Saññāpetvāti katakammassa anavajjabhāvaṁ ñāpetvā. Na panaññathāti tathā asaññāpetvā.",
  "tika-vin11t6:770": "1670.Adhamme pana kammasminti yathāpāḷiāgate kammasmiṁ. Ubhayatthāpīti dhammakamme, adhammakamme vāti ubhayattha.",
  "tika-vin11t6:771": "1671.Na ca kammārahassa vāti ettha ca-saddo ‘‘vaggena cā’’ti yojetabbo. Ca-saddo vā-saddatthe daṭṭhabbo. ‘‘Adhammena, vaggena vā na kammārahassa vā kata’’nti jānato ukkoṭane doso natthīti yojanā.",
  "tika-vin11t6:772": "Ukkoṭanakathāvaṇṇanā.",
  "tika-vin11t6:773": "1673. ‘‘Duṭṭhullā nāma āpatti cattāri ca pārājikāni terasa ca saṅghādisesā’’ti (pāci. 399) vacanato pārājikānampi duṭṭhullattā, idha ca pārājikassa anadhippetattā idhādhippetameva dassetuṁ ‘‘saṅghādisesa’’nti iminā duṭṭhulla-padaṁ visesitaṁ. Yathāha ‘‘ettha cattāri pārājikāni atthuddhāravasena dassitāni, saṅghādisesāpatti pana adhippetā’’ti (pāci. aṭṭha. 399). Ñatvāti sāmaṁ vā aññato vā jānitvā. Chādayato tassa pariyāputāti ‘‘imaṁ jānitvā codessanti, sāressanti, nārocessāmī’’ti paṭicchādentassa tassa pariyāputā desitā.",
  "tika-vin11t6:774": "1674-5.Dhuraṁ nikkhipitvāti ‘‘aññassa na ārocessāmī’’ti dhuranikkhepaṁ katvā. Tassāti duṭṭhullassa. Paṭicchādanaṁ hetu kāraṇaṁ yassa ārocanassāti viggaho. Paṭicchādanahetukanti ārocanakiriyāya visesanaṁ, ‘‘itthannāmo itthannāmaṁ saṅghādisesaṁ āpanno, aññassa na ārocehī’’ti vatvā ārocanaṁ karotīti vuttaṁ hoti. Itīti vuttanidassane, hīti evakāratthe, evameva vadatīti attho.",
  "tika-vin11t6:775": "Yāva koṭi na chijjati, tāva evaṁ bhikkhūnaṁ satampi sahassampi taṁ āpattiṁ āpajjati evāti yojanā.",
  "tika-vin11t6:776": "1676.Mūlenāti saṅghādisesaṁ āpannapuggalena. Ārocitassa dutiyassāti samānādhikaraṇaṁ. Mūlena ‘‘mama āpattiṁ āpannabhāvaṁ aññassa na ārocehī’’ti ārocitassa dutiyabhikkhussa santikā suṇantena tatiyena nivattitvā tasseva dutiyassa pakāsite ārocanassa koṭi chinnāti vuccatīti yojanā. Koṭīti ārocanakiriyāvasānaṁ vuccati.",
  "tika-vin11t6:777": "1677.Duṭṭhullāya ca duṭṭhullasaññīti ettha ‘‘ārocento’’ti pakaraṇato labbhati. Itaresu pana dvīsūti duṭṭhullāya vematiko, aduṭṭhullasaññīti dvīsu.",
  "tika-vin11t6:778": "1678.Aduṭṭhullāyāti pañcavidhāya lahukāpattiyā. Sabbatthāti sabbesu vikappesu. Tikadukkaṭaṁ niddiṭṭhanti aduṭṭhullāya duṭṭhullasaññivematikaaduṭṭhullasaññīnaṁ vasena dukkaṭattayaṁ pāḷiyaṁ (pāci. 400) dassitanti attho. Sabbatthāti sabbesu. Anupasampannavāresūti tīsu anupasampannavikappesu. Dukkaṭanti anupasampanne upasampannasaññivematikaanupasampannasaññīnaṁ vasena tikadukkaṭanti attho.",
  "tika-vin11t6:779": "1679-80. ‘‘Saṅghassa bhedanādīni bhavissantī’’tiādīhi sabbehi padehi ‘‘na āroceti ce, doso natthī’’ti idaṁ paccekaṁ yojetabbaṁ. Sabhāgaṁ vā na passatīti tathā apassanto na āroceti ce, doso natthi. Kakkhaḷo ayanti na āroceti ce, doso natthi.",
  "tika-vin11t6:780": "1681. Aññassa anārocanena āpajjitabbato ‘‘akriya’’nti vuttaṁ. ‘‘Ārocetabba’’nti anuññātassa anārocanaṁ anādaramantarena na hotīti āha ‘‘dukkhavedana’’nti. Ettha ca mātikaṭṭhakathāyaṁ ‘‘samanubhāsanasadisānevā’’ti (kaṅkhā. aṭṭha. duṭṭhallasikkhāpadavaṇṇanā) vuttaṁ, idha ‘‘dhuranikkhepatulyāvā’’ti, ubhayattha nāmamattameva viseso, ekameva samuṭṭhānanti veditabbaṁ.",
  "tika-vin11t6:781": "Duṭṭhullakathāvaṇṇanā.",
  "tika-vin11t6:782": "1682.Ūnavīsativassanti ettha ‘‘jāna’’nti seso, ‘‘ūnavīsativasso’’ti jānantoti attho. Ūnavīsativasso nāma paṭisandhito paṭṭhāya aparipuṇṇavīsatisaṁvaccharo. Yoti yo bhikkhu upajjhāyo hutvā. Kareyyāti kārāpeyya. Upasampajjatīti upasampado, taṁ. Yo jānaṁ ūnavīsativassaṁ puggalaṁ upasampadaṁ upasampannaṁ kareyya, tassa evaṁ upasampādentassa bhikkhuno pācittiyaṁ hotīti yojanā. Sesānanti ‘‘gaṇassa ca ācariyassa ca āpatti dukkaṭassā’’ti (pāci. 404) pāḷiyaṁ dassitānaṁ gahaṇaṁ.",
  "tika-vin11t6:783": "1683. Ūnavīsativassabhāvaṁ jānatā vā ajānatā vā bhikkhunā yo puggalo ce upasampādito, so anupasampannova hoti, puna so paripuṇṇavīsativasso samāno upasampanno kātabbo upasampādetabboyevāti yojanā.",
  "tika-vin11t6:784": "1684.Dasavassaccayena paripuṇṇadasavasso hutvā upajjhāyassa sato assa bhikkhupaṭiññassa aññesaṁ upasampādane koci doso ce ekaṁsena natthi na vijjatīti yojanā.",
  "tika-vin11t6:785": "1685.Taṁ bhikkhunti ūnavīsativasso hutvā upasampajjitvā paripuṇṇadasavasso upajjhāyo hutvā upasampādentaṁ taṁ bhikkhupaṭiññaṁ. Gaṇo ce paripūratīti majjhimadese dasavaggo, paccantimesu janapadesu pañcavaggo gaṇo sace anūno hoti. Teti upasampāditā. Sūpasampannāti suṭṭhu upasampannā.",
  "tika-vin11t6:786": "1686-7. Yo bhikkhu upajjhāyo hutvā ‘‘ūnavīsativassapuggalaṁ upasampādayissāmi’’iti gaṇampi vā ācariyampi vā pattampi vā pariyesati, māḷakañca sammannati baddhasīmaṁ bandhati, tassa sabbesu payogesu dukkaṭaṁ. Tathā ñattiyā dukkaṭaṁ. Tathā dvīsu kammavācāsupi dukkaṭanti yojanā.",
  "tika-vin11t6:787": "1688-9. Vīsati ca tāni vassāni cāti vīsativassāni, ūnāni vīsativassāni yassa so ūnavīsativasso, ūnavīsativassoti saññā ūnavīsativassasaññā, sā etassa atthīti ‘‘ūnavīsativassasaññī’’iti vattabbe nipātanalakkhaṇena vassa-saddalopaṁ katvā ‘‘ūnavīsatisaññī’’ti vuttaṁ, tassa ūnavīsatisaññissa. Paripuṇṇāni vīsativassāni etassāti ‘‘paripuṇṇavīsativasso’’ti vattabbe nipātanalakkhaṇena vīsativassa-saddalopaṁ katvā ‘‘paripuṇṇo’’ti puggalo vuccati, tasmiṁ paripuṇṇe, paripuṇṇavīsativasse puggaleti attho. Ubhayatthāti ūnavīsatiparipuṇṇavīsativassesu ubhosu puggalesu.",
  "tika-vin11t6:788": "Ūnavīsativassakathāvaṇṇanā.",
  "tika-vin11t6:789": "1691.Theyyasatthenasaddhinti ‘‘theyyasattho nāma corā katakammā vā honti akatakammā vā’’tiādinā (pāci. 409) padabhājane vuttasarūpena satthasaṅkhātena janasamūhena sahāti vuttaṁ hoti. Sahādiyoge karaṇavacanaṁ. Jānantoti ‘‘theyyasattho’’ti jānanto. Saṁvidhāyāti ‘‘gacchāmāvuso, gacchāma bhante, gacchāmāvuso, ajja vā hiyyo vā pare vā apare vā gacchāmā’’ti padabhājane vuttanayena saṁvidahitvāti attho. Magganti ekaddhānamaggaṁ, ettha ‘‘antamaso gāmantarampī’’ti seso. Yathāha ‘‘ekaddhānamaggaṁ paṭipajjeyya antamaso gāmantarampī’’ti. Pācittiyaṁ siyāti ‘‘gāme gāmantare gāmantare āpatti pācittiyassa. Agāmake araññe addhayojane addhayojane āpatti pācittiyassā’’ti vuttappakāraṁ pācittiyaṁ bhaveyya.",
  "tika-vin11t6:790": "1692.Na uddhaṭoti idha na vutto.",
  "tika-vin11t6:791": "1693-4.Maggāṭavivisaṅketeti maggavisaṅkete, aṭavivisaṅkete ca. Yathāvatthukamevāti pācittiyameva. Tesūti satthikesu. Asaṁvidahantesūti saṁvidhānaṁ akarontesu. Sayaṁ vidahatopi cāti attanā saṁvidahantassa ca. Ubhayatthāti theyyasatthe vā atheyyasatthe vāti dvīsu.",
  "tika-vin11t6:792": "1695.Atheyyasatthasaññissāti ettha ‘‘ubhayatthā’’ti anuvattetabbaṁ. Kālassāyanti kāliko, visaṅketo, tasmiṁ, kālasambandhini visaṅkete ca anāpattīti attho. ‘‘Kālike’’ti iminā visaṅketavisesanena maggāṭavivisaṅketepi āpattiyevāti dīpeti.",
  "tika-vin11t6:793": "1696. Kāyacittato , kāyavācācittato ca samuṭṭhānato idaṁ sikkhāpadaṁ theyyasatthasamuṭṭhānaṁ kathitanti yojanā.",
  "tika-vin11t6:794": "Theyyasatthakathāvaṇṇanā.",
  "tika-vin11t6:795": "1697.Sattamanti ‘‘yo pana bhikkhu mātugāmena saddhiṁ saṁvidhāyā’’tiādinā (pāci. 413) uddiṭṭhaṁ sattamasikkhāpadaṁ. Bhikkhuniyā saddhiṁ saṁvidhānenāti bhikkhuniyā saddhiṁ saṁvidhānasikkhāpadena. Samuṭṭhānādināti samuṭṭhānādinā vinicchayena. Tulyanti sadisaṁ. Kocipīti appamattakopi.",
  "tika-vin11t6:796": "Saṁvidhānakathāvaṇṇanā.",
  "tika-vin11t6:797": "1698. Ete pañca dhammā antarāyakarāti pakāsitāti yojanā. Idha ayaṁ antarāyakara-saddo pāḷiyaṁ āgatena antarāyika-saddena samānattho. Tasmā kammantarāyikā, kilesantarāyikā, vipākantarāyikā, upavādantarāyikā, āṇāvītikkamantarāyikāti ime pañca antarāyikā dhammā bhagavatā pakāsitāti vuttaṁ hoti.",
  "tika-vin11t6:798": "Tattha taṁtaṁsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho, anatikkamanaṭṭhena tasmiṁ antarāye niyuttā, antarāyaṁ vā phalaṁ arahanti, antarāyassa vā karaṇasīlāti antarāyikā (sārattha. ṭī. pācittiya 3.417; kaṅkhā. abhi. ṭī. ariṭṭhasikkhāpadavaṇṇanā).",
  "tika-vin11t6:799": "Pañcānantariyakammāneva kammantarāyikā, tathā bhikkhunidūsakakammaṁ. Taṁ pana mokkhasseva antarāyaṁ karoti, na saggassa. Idañca micchācāralakkhaṇassa abhāvato vuttaṁ. Na hi bhikkhuniyā dhammarakkhitabhāvo atthi. Pākatikabhikkhunivasena cetaṁ vuttaṁ. Ariyāya pana pavattaṁ apāyasaṁvattanikameva. Nandamāṇavako (ma. ni. aṭṭha. 3.7; dha. pa. aṭṭha. 1.68 uppalavaṇṇattherīvatthu; a. ni. aṭṭha. 2.3.34) cettha nidassanaṁ. Ubhinnaṁ samānacchandatāvasena vā na saggantarāyikatā, mokkhantarāyikatā pana mokkhatthāya paṭipattiyā vidūsanato. Abhibhavitvā pana pavattiyā saggantarāyikatāpi na sakkā nivāretunti vadanti.",
  "tika-vin11t6:800": "Ahetukadiṭṭhiakiriyadiṭṭhinatthikadiṭṭhisaṅkhātā micchādiṭṭhidhammā niyatabhāvappattā kilesantarāyikā nāma. Paṇḍakatiracchānagataubhatobyañjanakānaṁ paṭisandhicittuppādadhammā vipākantarāyikā nāma. Paṇḍakādiggahaṇañcettha nidassanamattaṁ sabbāyapi ahetukapaṭisandhiyā vipākantarāyikabhāvato . Ariyūpavādā upavādantarāyikā nāma. Te pana yāva ariye na khamāpenti, tāvadeva, na tato paraṁ. Sañcicca āpannā sattāpattikkhandhā āṇāvītikkamantarāyikā nāma. Tepi yāva bhikkhubhāvaṁ vā paṭijānāti, na vuṭṭhāti vā na deseti vā, tāvadeva, na tato paraṁ.",
  "tika-vin11t6:801": "1699-700.",
  "tika-vin11t6:802": " ‘‘Anantarāyikā ete;",
  "tika-vin11t6:803": "Yathā honti tathā ahaṁ;",
  "tika-vin11t6:804": "Desitaṁ muninā dhammaṁ;",
  "tika-vin11t6:805": "Ājānāmīti yo vade’’ti. –",
  "tika-vin11t6:806": "Evaṁ dutiyagāthā vattabbā. Tathā avutte ‘‘tikkhattu’’ntiādigāthā paṭhamagāthāya saddhiṁ ghaṭanā eva na siyā. Tasmā etthāyaṁ gāthā parihīnāti viññāyati.",
  "tika-vin11t6:807": "Eteti ‘‘antarāyikā’’ti bhagavatā pakāsitā pañca dhammā ‘‘yathā anantarāyikā honti, tathā ahaṁ muninā desitaṁ dhammaṁ ājānāmī’’ti yo bhikkhu vadeyya, so pana bhikkhu tikkhattuṁ vattabboti sambandho. Kehi kathaṁ vattabboti āha ‘‘ye passantī’’tiādi. Ye tathāvāditaṁ bhikkhuṁ passanti, ‘‘asuko āyasmā evaṁvādī’’ti parato suṇanti ca, tehi. So pana bhikkhu ‘‘mā āyasmā evaṁ avacā’’ti tikkhattuṁ vattabboti yojanā.",
  "tika-vin11t6:808": "1701.Avadantassāti taṁ disvā vā sutvā vā yathāvuttanayena avadantassa. Dukkaṭanti ñātadukkaṭaṁ. Taṁ duladdhiṁ. Anissajatoti bhikkhūhi evaṁ vuttepi anissajantassa. Tathā dukkaṭanti atidisati.",
  "tika-vin11t6:809": "1702.Kammavācāyāti tatiyāya kammavācāya. Osāneti pariyosāne, yyakāre patteti adhippāyo. Tikapācittiyaṁ vuttanti ‘‘dhammakamme dhammakammasaññī na paṭinissajjati, āpatti pācittiyassa. Dhammakamme vematiko na paṭinissajjati, āpatti pācittiyassa. Dhammakamme adhammakammasaññī na paṭinissajjati, āpatti pācittiyassā’’ti (pāci. 421) tikapācittiyaṁ vuttaṁ. Adhamme tikadukkaṭaṁ vuttanti adhammakamme dhammakammasaññivematikaadhammakammasaññīnaṁ vasena tikadukkaṭaṁ vuttaṁ.",
  "tika-vin11t6:810": "1703. ‘‘Anāpatti akatakammassā’’ti padacchedo. Kammaṁ nāma samanubhāsanakammaṁ. Yathāha ‘‘anāpatti asamanubhāsantassā’’ti (pāci. 422).",
  "tika-vin11t6:811": "Ariṭṭhakathāvaṇṇanā.",
  "tika-vin11t6:812": "1704.Ñatvāti anosāritabhāvaṁ sayameva vā parato vā tassa vā santikā ñatvā. Akatānudhammenāti akato osāraṇasaṅkhāto anudhammo yassa so akatānudhammo, tena, sahayoge karaṇavacanaṁ. Tathāvādikabhikkhunāti ‘‘tathāhaṁ bhagavatā dhammaṁ desitaṁ ājānāmī’’tiādiṁ vadantena bhikkhunā. ‘‘Akatānudhammenā’’ti iminā samānādhikaraṇaṁ. Saṁvaseyyāti uposathādikaṁ saṅghakammaṁ kareyya. Bhuñjeyya cāti āmisasambhogaṁ vā dhammasambhogaṁ vā kareyya. Saha seyya vāti nānūpacārepi ekacchanne nipajjeyya.",
  "tika-vin11t6:813": "1705. Idāni yathāvuttapācittiyassa khettaniyamaṁ dassetumāha ‘‘uposathādikaṁ kamma’’ntiādi. Ādi-saddena pavāraṇaṁ gahitaṁ. Yathāha ‘‘uposathaṁ vā pavāraṇaṁ vā’’ti (pāci. 425). Tena sahāti ukkhittakena saha. ‘‘Kammassa pariyosāne’’ti idaṁ saṁvāsena āpattikhettanidassanaṁ.",
  "tika-vin11t6:814": "1706. Ekeneva payogena bahuṁ yāmakālikādiāmisaṁ gaṇhato ekaṁ pācittiyaṁ. Tathā ekeneva payogena bahuṁ āmisaṁ dadatopi ekaṁ pācittiyaṁ. Bahūsu payogesu bahūni pācittiyānīti yojanā. Iminā ca āmisasambhogena tulyaphalaṁ dhammasambhogampi sahacariyena āhāti veditabbaṁ. Tattha pana padādīhi uddisantassa vā uddisāpentassa vā padasodhamme vuttanayena āpatti veditabbā.",
  "tika-vin11t6:815": "1707.Itaroti pakatatto. Itarasminti ukkhittake. Paroti pakatatto. Ubhopi vāti pakatattaukkhittā dvepi vā. ‘‘Ekattha ekato nipajjantī’’ti seso. Imesu tīsupi ṭhānesu ‘‘pācittī’’ti pakaraṇato labbhati.",
  "tika-vin11t6:816": "1708. Uṭṭhahitvā punappunaṁ nipajjantassa nipajjanapayogānaṁ vasena āpattiyo siyunti ajjhāhārayojanā kātabbā. ‘‘Ukkhittake nipannasmi’’ntiādinā vuttāpattivinicchayo kattha hotīti āha ‘‘ekanānūpacāresu, ekacchanne vinicchayo’’ti. Nānūpacāresūti ettha pi-saddo ca ‘‘vinicchayo’’ti ettha ayanti ca yojetabbo. Eko upacāro assāti ekūpacāraṁ, nānā upacāro assāti nānūpacāraṁ, ekūpacārañca nānūpacārañca ekanānūpacārāni ekadesasarūpekasesena, tesu. Ekato channāni ekacchannāni, tesu ekacchannesūti vattabbe vaṇṇalopena vā vacanavipallāsena vā ‘‘ekacchanne’’ti vuttaṁ. Ekanānūpacāresupi senāsanesu ekacchannesu ayaṁ yathāvuttaāpattivinicchayo daṭṭhabboti attho.",
  "tika-vin11t6:817": "1709.Ubhayatthāpīti ukkhittānukkhittesu dvīsupi.",
  "tika-vin11t6:818": "1710. ‘‘Saññissa osāritoti cā’’ti padacchedo.",
  "tika-vin11t6:819": "Ukkhittakathāvaṇṇanā.",
  "tika-vin11t6:820": "1712.Tathā vināsitanti ‘‘ajjatagge te āvuso samaṇuddesa na ceva so bhagavā satthā apadisitabbo, yampi caññe samaṇuddesā labhanti bhikkhūhi saddhiṁ dirattatirattaṁ sahaseyyaṁ, sāpi te natthi, cara pire vinassā’’ti (pāci. 429) vuttanayena nāsitaṁ. ‘‘Tathā nāsitaṁ samaṇuddesa’’nti (pāci. 428) vacanato ‘‘samaṇuddesa’’nti seso. Jānanti vuttanayena ‘‘nāsito aya’’nti jānanto. Upalāpeyyāti ‘‘upalāpeyya vāti tassa pattaṁ vā cīvaraṁ vā uddesaṁ vā paripucchaṁ vā dassāmī’’ti (pāci. 430) padabhājane āgatanayena saṅgaṇheyya. Tenāti nāsitena. Upaṭṭhāpeyya vāti tena diyyamānāni cuṇṇamattikādīni sādiyanto tena attano upaṭṭhānaṁ kārāpeyya vā. ‘‘Tenā’’ti idaṁ sahatthe karaṇavasena ‘‘sambhuñjeyyā’’tiādīhi ca yojetabbaṁ. Vāti ettha gāthābandhavasena rasso. Sambhogasahaseyyā anantarasikkhāpade vuttanayā eva. Tasmā āpattiparicchedopettha tasmiṁ vuttanayeneva veditabbo.",
  "tika-vin11t6:821": "1713. Atthuddhāravasena aṭṭhakathāyaṁ (pāci. aṭṭha. 428) vuttā tisso nāsanā dassetumāha ‘‘saṁvāsena…pe… tisso’’ti. Tattha tīsu katamā adhippetāti āha ‘‘etthā’’tiādi. Daṇḍakammena nāsanā ettha adhippetāti yojanā. Etāsaṁ vibhāgo ca ‘‘tattha āpattiyā adassanādīsu ukkhepanā saṁvāsanāsanā nāma. ‘Dūsako nāsetabbo, mettiyaṁ bhikkhuniṁ nāsethā’ti ayaṁ liṅganāsanā nāma. ‘Ajjatagge te āvuso samaṇuddesa na ceva so bhagavā satthā apadisitabbo’ti ayaṁ daṇḍakammanāsanā nāmā’’ti (pāci. aṭṭha. 428) aṭṭhakathāya vutto.",
  "tika-vin11t6:822": "1715. ‘‘Vuttā samanubhāsane’’ti (vi. vi. 1703) tattha vuttattā āha ‘‘ariṭṭhena samā matā’’ti.",
  "tika-vin11t6:823": "Kaṇṭakakathāvaṇṇanā.",
  "tika-vin11t6:824": "Sappāṇakavaggo sattamo.",
  "tika-vin11t6:825": "1716-7.Yo bhikkhu sikkhāpadaṁ vītikkamanto taṁ vītikkamaṁ ye passanti, suṇanti ca, tehi bhikkhūhi sikkhāpadena vuccamāno ‘‘māvuso evaṁ akāsi, na kappati etaṁ bhikkhussā’’ti sikkhāpade vuttanayena vuccamāno ‘‘etasmiṁ sikkhāpade yena maṁ tumhe vadetha, etasmiṁ sikkhāpadatthe yāva aññaṁ viyattaṁ bahussutaṁ pakataññuṁ vinayadharaṁ na pucchāmi, tāva ahaṁ na sikkhissāmī’’ti bhaṇati, tassa evaṁ bhaṇantassa pācittiyaṁ siyāti sādhippāyayojanā.",
  "tika-vin11t6:826": "1718-9. Anupasampanne upasampannasaññivematikaanupasampannasaññīnaṁ vasena anupasampanne satthunā tikadukkaṭaṁ dīpitanti yojanā, iminā ca upasampanne upasampannasaññivematikaanupasampannasaññīnaṁ vasena upasampanne tikapācittiyaṁ dīpitaṁ hoti. Apaññattena ovadanappakāraṁ dassetumāha ‘‘na sallekhāyidaṁ hotī’’ti. Ubhohipi upasampannānupasampannehi . ‘‘Idaṁ sallekhāya na hotī’’ti apaññattena vuccamānassa ‘‘na tāvāha’’ntiādīni vadato tassa bhikkhuno dukkaṭaṁ hotīti yojanā. ‘‘Na doso ummattakādīna’’nti padacchedo.",
  "tika-vin11t6:827": "Sahadhammikakathāvaṇṇanā.",
  "tika-vin11t6:828": "1720. ‘‘Yo pana bhikkhu pātimokkhe uddissamāne evaṁ vadeyyā’’tiādisikkhāpadapāṭhato (pāci. 439) uddiṭṭhehīti ettha ‘‘khuddānukhuddakehi sikkhāpadehī’’ti seso. Pārājikaṁ ṭhapetvā avasesā upādāyupādāya khuddānukhuddakāti niddiṭṭhā. Ettha kinti paṭikkhepe, etehi kiṁ, payojanaṁ natthīti vuttaṁ hoti. Etehīti samīpatthe vacanasāmaññena ‘‘imehī’’ti etassa pariyāyo. ‘‘Kiṁ panimehī’’ti (pāci. 439) sikkhāpadapāṭhe paṭikkhepassa kāraṇaṁ dasseti ‘‘kukkuccādinidānato’’ti. Ettha ādi-saddena vihesāvilekhā gahitā. Ettha kukkuccaṁ nāma ‘‘kappati nu kho, na kappati nu kho’’ti kukkuccakaraṇaṁ. Vihesā nāma vippaṭisāro. Vilekhā nāma vicikicchāsaṅkhātā manovilekhatā manovilekhā, imehi sakalehi padehi sikkhāpadavivaṇṇakappakāro dassito. ‘‘Iti sikkhāpadavivaṇṇane’’ti iti-saddo ajjhāharitvā yojetabbo. Vivaṇṇaneti nimittatthe bhummaṁ.",
  "tika-vin11t6:829": "Kukkuccādinidānato etehi khuddānukhuddakehi sikkhāpadehi uddiṭṭhehi kiṁ iti sikkhāpadavivaṇṇane pācittiyāpatti hotīti yojanā.",
  "tika-vin11t6:830": "1721.Tikapācittiyaṁ vuttanti ‘‘upasampanne upasampannasaññī vinayaṁ vivaṇṇeti, āpatti pācittiyassa. Upasampanne vematiko…pe… anupasampannasaññī…pe… pācittiyassā’’ti (pāci. 441) tīṇi pācittiyāni vuttāni. Taṁ vinayaṁ sace pana anupasampannassa santike vivaṇṇeti, tikadukkaṭanti yojanā.",
  "tika-vin11t6:831": "1722-4.Ubhinnampīti upasampannānaṁ, anupasampannānaṁ ubhinnampi, ‘‘santike’’ti seso. Aññadhammavivaṇṇaneti vinayato aññesaṁ suttābhidhammānaṁ vivaṇṇane.",
  "tika-vin11t6:832": "Anāpattivisayaṁ dassetumāha ‘‘navivaṇṇetukāmassā’’tiādi. Navivaṇṇetukāmassa ‘‘handa suttantaṁ pariyāpuṇa, pacchāpi vinayaṁ pariyāpuṇissasi’’ iti evaṁ vadantassa anāpattīti yojanā. Sadisā eva sādisā.",
  "tika-vin11t6:833": "Vilekhanakathāvaṇṇanā.",
  "tika-vin11t6:834": "1725. Mohanakathāyaṁ tāva –",
  "tika-vin11t6:835": "‘‘Anvaḍḍhamāsaṁ yo bhikkhu;",
  "tika-vin11t6:836": "Pātimokkhe asesato;",
  "tika-vin11t6:837": "Uddissamāne aññāṇa-",
  "tika-vin11t6:838": "Tāya pucchati attano’’ti. –",
  "tika-vin11t6:839": "Paṭhamagāthāya bhavitabbaṁ. Evañhi sati ‘‘aññāṇenā’’tiādigāthā paripuṇṇasambandhā siyāti viññāyati.",
  "tika-vin11t6:840": "Aññāṇenāti ettha vā ‘‘āpannattā’’ti seso. Āpattimokkhoti āpattiyā mokkho. Aññāṇena āpannattā āpattimokkho neva vijjatīti yojanā. Kiṁ kātabbanti āha ‘‘kāretabbo’’tiādi. Yathā dhammo ṭhito, tathā bhikkhu kāretabboti sambandho. Dhamma-saddo pāḷivācako, pāḷiyaṁ yathā vuttaṁ, tathā kāretabboti attho, desanāgāminī āpatti ce, desāpetabbo, vuṭṭhānagāminī ce, vuṭṭhāpetabboti vuttaṁ hoti. Yathāha ‘‘yathādhammo kāretabbo’’ti (pāci. 444). Aññāṇena āpannattā tassa āpattiyā mokkho natthi. Yathā pana dhammo ca vinayo ca ṭhito, tathā bhikkhu kāretabbo, desanāgāminiṁ ce āpanno hoti, desāpetabbo, vuṭṭhānagāminiṁ ce, vuṭṭhāpetabboti attho.",
  "tika-vin11t6:841": "1726.Uttarinti yathādhammakaraṇato uttariṁ. Dutiyenevāti ñattidutiyeneva. Ninditvāti ‘‘tassa te āvuso alābhā’’tiādinā garahitvā.",
  "tika-vin11t6:842": "1727.Evaṁāropite moheti yathādhammakaraṇato upari yathāvuttanayena taṁ puggalaṁ garahitvā ñattidutiyāya kammavācāya tassa evaṁ mohe āropite. Puna yadi mohetīti yojanā. Tasmiṁ mohanake puggale pācitti vuttāti yojanā.",
  "tika-vin11t6:843": "1728.Dīpitaṁ tikadukkaṭanti ‘‘adhammakamme dhammakammasaññī moheti, vematiko, adhammakammasaññī moheti, āpatti dukkaṭassā’’ti (pāci. 447) tikadukkaṭaṁ dassitaṁ. Etassa vipariyāyato tikapācittiyaṁ veditabbaṁ. Yathāha ‘‘dhammakamme dhammakammasaññī moheti, vematiko, adhammakammasaññī moheti, āpatti pācittiyassā’’ti (pāci. 447). Ettha kammanti mohāropanakammaṁ adhippetaṁ. Yathāha ‘‘dhammakammetiādīsu mohāropanakammaṁ adhippeta’’nti (pāci. aṭṭha. 447).",
  "tika-vin11t6:844": "1729-30.‘‘Na ca mohetukāmassā’’tiādīhi ‘‘anāpattīti viññeyya’’nti idaṁ paccekaṁ yojetabbaṁ. ‘‘Vitthārena asutassā’’ti padacchedo. Ettha ‘‘pātimokkha’’nti kammapadaṁ apekkhitabbaṁ. Vitthārena ūnakadvattikkhattuṁ sutassa cāti yojanā. Tathāti iminā ‘‘anāpattīti viññeyya’’nti idaṁ paccāmasati.",
  "tika-vin11t6:845": "Mohanakathāvaṇṇanā.",
  "tika-vin11t6:846": "1731-2.Kuddhoti kupito. Pahāraṁ detīti kāyena vā kāyapaṭibaddhena vā nissaggiyena vā antamaso uppalapattenāpi pahāraṁ deti. Yathāha ‘‘pahāraṁ dadeyyāti kāyena vā kāyapaṭibaddhena vā nissaggiyena vā antamaso uppalapattenāpi pahāraṁ detī’’ti (pāci. 451). Ettha ‘‘aññassa bhikkhussā’’ti seso. Tassāti apekkhitvā ‘‘yo’’ti labbhati.",
  "tika-vin11t6:847": "Aṭṭhakathāgataṁ vinicchayaṁ dassetumāha ‘‘sampaharitukāmenā’’tiādi, iminā maraṇādhippāyena pahaṭe pārājikanti vuttaṁ hoti.",
  "tika-vin11t6:848": "1733. ‘‘Iti evaṁ kate ayaṁ saṅghamajjhena virocatī’’ti virūpakaraṇāpekkho virūpakaraṇe apekkhavā tassa ca apekkhitassa bhikkhussa kaṇṇaṁ vā nāsaṁ vā yadi chindati, dukkaṭanti yojanā.",
  "tika-vin11t6:849": "1734.Anupasampanneti sāmivacanatthe bhummaṁ. ‘‘Itthiyā’’tiādīhi padehi yathārahaṁ yojetabbaṁ ‘‘anupasampannāya itthiyā anupasampannassa purisassā’’ti. Tiracchānagatassapīti ettha ‘‘antamaso’’ti seso. Yathāha ‘‘antamaso tiracchānagatassapī’’ti (pāci. aṭṭha. 452).",
  "tika-vin11t6:850": "1735. ‘‘Sace paharati itthiñcā’’ti padacchedo. Rattena cetasāti kāyasaṁsaggarāgena rattena cittena. Viniddiṭṭhāti ‘‘yo pana bhikkhu otiṇṇo vipariṇatena cittena mātugāmena saddhiṁ kāyasaṁsaggaṁ samāpajjeyyā’’tiādinā (pārā. 270) dassitā.",
  "tika-vin11t6:851": "1736.Mokkhādhippāyoti tato attano mokkhaṁ patthento. Doso na vijjatīti dukkaṭādikopi doso natthi.",
  "tika-vin11t6:852": "1737-9. Heṭhetukāmamāyantaṁ corampi vā paccatthikampi vā antarāmagge passitvāti yojanā. Disvā kathaṁ paṭipajjitabbanti āha ‘‘mā idhāgacchupāsakā’’tiādi, āgamanapaṭikkhepena tattheva tiṭṭhāti vuttaṁ hoti. Āyantanti evaṁ vutte taṁ anādiyitvā āgacchantaṁ. Yathāha ‘‘vacanaṁ anādiyitvā āgacchanta’’nti (pāci. aṭṭha. 453).",
  "tika-vin11t6:853": "Eseva nayoti ‘‘mā āgacchā’ti vuttepi āgacchantaṁ pahaṭe matepi anāpattī’’ti ayaṁ nayo.",
  "tika-vin11t6:854": "1740.Tikapācittiyaṁ vuttanti ‘‘upasampanne upasampannasaññī, vematiko, anupasampannasaññī pahāraṁ deti, āpatti pācittiyassā’’ti (pāci. 452) tikapācittiyaṁ vuttaṁ. Seseti anupasampanne. Tikadukkaṭanti ‘‘anupasampanne upasampannasaññī, vematiko , anupasampannasaññī pahāraṁ deti, āpatti dukkaṭassā’’ti (pāci. 452) tikadukkaṭaṁ vuttaṁ. Anāṇattikattā āha ‘‘kāyacittasamuṭṭhāna’’nti. Kāyacittānaṁ sukhopekkhāpi sambhavantīti tato visesetumāha ‘‘dukkhavedana’’nti.",
  "tika-vin11t6:855": "Pahārakathāvaṇṇanā.",
  "tika-vin11t6:856": "1741.Kāyanti kāyekadesaṁ hatthādiavayavamāha. Vāti dutiyatthasampiṇḍane. Kāyabaddhanti kāyapaṭibaddhaṁ paharaṇayoggāyoggesu kattarayaṭṭhisatthādīsu aññataraṁ. Sace uccāreyyāti sace paharaṇākāraṁ dassetvā ukkhipeyya, idaṁ ‘‘kāyaṁ vā kāyapaṭibaddhaṁ vā’’ti imehi padehi paccekaṁ yojetabbaṁ. Tassāti uccāritakāyādikassa. Uggiraṇapaccayāti ukkhipanakāraṇā.",
  "tika-vin11t6:857": "1742.Asampaharitukāmenāti pahāradānaṁ anicchantena. Dinnattāti pahārassa dinnattā. Appaharitukāmattā purimasikkhāpadena pācittiyaṁ na hoti, uggiritukāmatāya katapayogassa uggiraṇamatte aṭṭhatvā pahārassa dinnattā imināpi pācittiyaṁ na hoti, ajjhāsayassa, payogassa ca asuddhattā anāpattiyāpi na bhavitabbanti dukkaṭaṁ vuttaṁ.",
  "tika-vin11t6:858": "1743. Sace tena pahārena bhikkhuno hatthādīsupi yaṁ kiñci aṅgaṁ bhijjati, pahaṭassa pahāradāyakassa dukkaṭanti sambandho.",
  "tika-vin11t6:859": "1744.Seso vinicchayo ‘‘mokkhādhippāyo’’tiādiko idha avutto vinicchayo samuṭṭhānādinā saddhiṁ anantare vuttanayena vinayaññunā veditabboti yojanā. ‘‘Tiracchānādīnaṁ vaccakaraṇādiṁ disvāna palāpetukāmatāya kujjhitvāpi uggirantassa mokkhādhippāyo evā’’ti vadanti.",
  "tika-vin11t6:860": "Talasattikathāvaṇṇanā.",
  "tika-vin11t6:861": "1745.Amūlakenāti diṭṭhādimūlavirahitena, ettha ‘‘bhikkhu’’nti seso. Saṅghādisesenāti terasannaṁ aññatarena. Tassāti codakassa, codāpakassa vā pāpabhikkhuno. Sace cuditako tasmiṁ khaṇe ‘‘esa maṁ codetī’’ti jānāti, pācittiyaṁ siyāti yojanā, iminā ‘‘sace evaṁ na jānāti, cirena vā jānāti, dukkaṭaṁ hotī’’ti siddhaṁ.",
  "tika-vin11t6:862": "1746.Tatthāti upasampanne. Tikapācittiyanti ‘‘upasampanne upasampannasaññī amūlakena saṅghādisesena anuddhaṁseti, āpatti pācittiyassa. Vematiko…pe… anupasampannasaññī amūlakena saṅghādisesena anuddhaṁseti, āpatti pācittiyassā’’ti (pāci. 462) tikapācittiyaṁ . Diṭṭhācāravipattiyā codako dukkaṭāpattīti amūlikāya diṭṭhivipattiyā vā ācāravipattiyā vā anuddhaṁsentassa dukkaṭāpatti hotīti attho. Sese cāti anupasampanne. Tikadukkaṭanti anupasampanne upasampannasaññivematikaanupasampannasaññīnaṁ vasena tīṇi dukkaṭāni hontīti attho.",
  "tika-vin11t6:863": "1747. ‘‘Tathāsaññissa anāpattī’’ti padacchedo. Tathāsaññissāti samūlakasaññissa.",
  "tika-vin11t6:864": "Amūlakakathāvaṇṇanā.",
  "tika-vin11t6:865": "1748-9.Sañciccāti tassa paripuṇṇavīsativassādibhāvaṁ jānantoyeva. Bhikkhunoti ettha ‘‘aññassā’’ti seso . Ūnavīsativasso tvaṁ maññeti ettha ‘‘maññe’’ti iminā parikappatthavācinā nipātena ‘‘udakaṁ maññe āditta’’ntiādīsu (pārā. 383) viya musāvādāpattiyā avisayataṁ dīpeti. Hitesitāya anusiṭṭhidānādike tathārūpe aññasmiṁ paccaye kāraṇe asati ‘‘ūnavīsativasso tvaṁ maññe’’ iti evamādinā aññassa bhikkhuno yo bhikkhu sace sañcicca kukkuccaṁ uppādeyya, tassa evaṁ kukkuccaṁ uppādentassa bhikkhuno vācāya vācāya pācitti hotīti yojanā.",
  "tika-vin11t6:866": "1750.Tikapācittiyaṁ vuttanti ‘‘upasampanne upasampannasaññī sañcicca kukkuccaṁ upadahati, āpatti pācittiyassa. Vematiko…pe… anupasampannasaññī sañcicca kukkuccaṁ upadahati, āpatti pācittiyassā’’ti (pāci. 467) tikapācittiyaṁ vuttaṁ. Sese cāti anupasampanne ca. Tikadukkaṭanti anupasampanne upasampannasaññivematikaanupasampannasaññīnaṁ vasena tikadukkaṭaṁ. Vajjameva vajjatā.",
  "tika-vin11t6:867": "1751. Hitesitāya bhāsatoti sambandho. Mā evanti ettha ‘‘karohī’’ti seso, punapi mā evaṁ karohīti attho. ‘‘Ahaṁ taṁ itthiyā saha nisinnaṁ maññe, tayā vikāle bhuttaṁ maññe, puna mā evaṁ karohi’’ iti hitesitāya bhāsato anāpatti pakāsitāti yojanā.",
  "tika-vin11t6:868": "Sañciccakathāvaṇṇanā.",
  "tika-vin11t6:869": "1753.Bhaṇḍanaṁ nāma kalaho, bhaṇḍanaṁ jātaṁ yesanti viggaho, jātabhaṇḍanānanti attho, ‘‘vacana’’nti seso. Sotuṁ upassutiṁ tiṭṭheyyāti yojanā. Upecca suyyati etthāti hi upassuti, ṭhānaṁ, yaṁ ṭhānaṁ upagatena sakkā hoti kathentānaṁ saddaṁ sotuṁ, tatthāti attho. Yo pana bhikkhu bhaṇḍanajātānaṁ bhikkhūnaṁ vacanaṁ sotuṁ upassutiṁ sace tiṭṭheyya, tassa pācittiyaṁ siyāti yojanā.",
  "tika-vin11t6:870": "1754. Codetukāmatāya gacchato assāti yojanā.",
  "tika-vin11t6:871": "1755.Sotunti pacchato gacchantānaṁ bhaṇḍanajātānaṁ vacanaṁ sotuṁ. Ohīyantassāti pakatigamanaṁ hāpetvā osakkantassa. Purato gacchato bhikkhussa dukkaṭanti yojanā. Gacchato turitaṁ vāpīti purato gacchantānaṁ bhaṇḍanajātānaṁ vacanaṁ sotuṁ pacchato sīghaṁ gacchantassāpi. Ayameva vinicchayoti pade pade ayaṁ eva vinicchayo.",
  "tika-vin11t6:872": "1756. Attano ṭhitokāsanti sambandho. Ukkāsitvāpi vāti ukkāsitasaddaṁ katvā vā. Ettha ahanti vā vatvā ñāpetabbanti yojanā.",
  "tika-vin11t6:873": "1757.Tikapācittiyaṁ vuttaṁ upasampanne upasampannasaññivematikaanupasampannasaññīnaṁ vasena. Sese cāti anupasampanne. Tikadukkaṭaṁ anupasampanne upasampannasaññivematikaanupasampannasaññīnaṁ vasena.",
  "tika-vin11t6:874": "1758.Oramissanti mayā gahitaduggāhato viramissāmi.",
  "tika-vin11t6:875": "1759. Kāyacittato ca kāyavācācittato ca samuṭṭhānato theyyasatthasamuṭṭhānaṁ. Siyā kiriyaṁ sotukāmatāya gamanavasena, siyā akiriyaṁ ṭhitaṭṭhānaṁ āgantvā mantayamānaṁ ajānāpanavasena, tenāha ‘‘idaṁ hoti kriyākriya’’nti. Gamanena sijjhanato kāyakammaṁ. Tuṇhībhāvena sijjhanato vacīkammaṁ. Sadosanti sāvajjaṁ, akusalacittanti vuttaṁ hoti.",
  "tika-vin11t6:876": "Upassutikathāvaṇṇanā.",
  "tika-vin11t6:877": "1760.Dhammikānanti dhammena vinayena satthusāsanena katānaṁ. Kammānanti apalokanakammaṁ, ñattikammaṁ, ñattidutiyakammaṁ, ñatticatutthakammanti imesaṁ catunnaṁ kammānaṁ. Khīyatīti aruciṁ pakāseti.",
  "tika-vin11t6:878": "1761.Ubhayatthāti adhamme, dhamme ca.",
  "tika-vin11t6:879": "1762.Adhammenāti ettha ‘‘kammenā’’ti seso, dhammaviruddhena kammenāti attho. ‘‘Kammasmi’’nti idaṁ vibhattiṁ vipariṇāmetvā ‘‘kammenā’’ti anuvattetabbaṁ. Vaggenāti ‘‘chandārahānaṁ chando āhaṭo hoti, sammukhībhūtā na paṭikkosantī’’ti (mahāva. 387) vuttasāmaggilakkhaṇassa viruddhattā asamaggena, ettha ‘‘saṅghenā’’ti seso. ‘‘Tathā akammārahassā’’ti padacchedo. ‘‘Adhammena kammena ime kammaṁ karontī’’ti ca ‘‘asamaggena saṅghena ime kammaṁ karontī’’ti ca ‘‘adhammena kammena vaggena saṅghena ime kammaṁ karontī’’ti ca tathā ‘‘akammārahassa ime kammaṁ karontī’’ti ca ñatvā yo khīyati, tassa ca anāpatti pakāsitāti yojanā.",
  "tika-vin11t6:880": "Kammapaṭibāhanakathāvaṇṇanā.",
  "tika-vin11t6:881": "1764-5. Ārocitaṁ vatthu yāva na vinicchitaṁ vāti yojanā, ‘‘codakena ca cuditakena ca attano kathā kathitā, anuvijjako sammato, ettāvatāpi vatthumeva ārocitaṁ hotī’’ti (pāci. aṭṭha. 481) aṭṭhakathāya vuttattā ārocitaṁ vatthu yāva na vinicchitaṁ hotīti attho. Ñatti vā ṭhapitā , kammavācā niṭṭhaṁ yāva na gacchati, etasmiṁ…pe…hoti āpatti dukkaṭanti yojanā.",
  "tika-vin11t6:882": "1766. Chandaṁ adatvā hatthapāse jahite tassa pācittiyaṁ siyāti yojanā.",
  "tika-vin11t6:883": "1767-9. Adhammepi kammasmiṁ dhammakammanti saññino dukkaṭanti yojanā. Dhammakamme ca adhammakammasaññino anāpatti idha na vuttā, pāḷiyaṁ pana vuttattā idhāpi yojetabbā. ‘‘Saṅghassa bhaṇḍanādīni bhavissantī’’ti saññino gacchato ca yo vā gilāno hoti, tassa gacchato ca gilānassa karaṇīye sati gacchato ca kammaṁ nakopetukāmassa gacchato ca passāvanādinā pīḷitassa gacchato ca ‘‘āgamissāmi’’iti evaṁ gacchatopi na dosatāti yojanā. Tattha doso eva dosatā, āpatti, nadosatā anāpatti. Hatthapāsaṁ vijahitvā gamanena, chandassa adānena ca āpajjanato kriyākriyaṁ.",
  "tika-vin11t6:884": "Chandaṁadatvāgamanakathāvaṇṇanā.",
  "tika-vin11t6:885": "1770-1.Samaggena saṅghena saddhinti samānasaṁvāsakena samānasīmāyaṁ ṭhitena saṅghena saddhiṁ. Vuttañhi ‘‘samaggo nāma saṅgho samānasaṁvāsako samānasīmāyaṁ ṭhito’’ti (pāci. 486). Cīvaranti vikappanupagamāha. Yathāha ‘‘cīvaraṁ nāma channaṁ cīvarānaṁ aññataraṁ cīvaraṁ vikappanupagaṁ pacchima’’nti (pāci. 486). Sammatassāti senāsanapaññāpakādisammutiṁ pattesu aññatarassa. Khīyatīti ‘‘yo yo mitto, tassa tassa dentī’’tiādinā nayena avaṇṇaṁ bhaṇati.",
  "tika-vin11t6:886": "Dhammakamme dhammakammasaññivematikaadhammakammasaññīnaṁ vasena tikapācittiyaṁ vuttaṁ.",
  "tika-vin11t6:887": "1772-4. Saṅghenāsammatassāpi cīvaraṁ, aññameva vā tatheva samaggena saṅghena datvā khīyati, tassa dukkaṭanti yojanā. Anupasampanne tatheva samaggena saṅghena dinne sabbattha cīvare, aññaparikkhāre ca dukkaṭanti yojanā. Anupasampanneti sampadānatthe bhummaṁ, anupasampannassāti attho.",
  "tika-vin11t6:888": "Sabhāvato chandādīnaṁ vaseneva karontaṁ khīyantassa ca anāpattīti yojanā. Nayā vinicchayakkamā.",
  "tika-vin11t6:889": "Dubbalakathāvaṇṇanā.",
  "tika-vin11t6:890": "1775. Idaṁ dvādasamanti sambandho, ‘‘yo pana bhikkhu jānaṁ saṅghikaṁ lābhaṁ pariṇataṁ puggalassa pariṇāmeyya, pācittiya’’nti (pāci. 490) imaṁ dvādasamaṁ sikkhāpadanti attho. Tiṁsakakaṇḍasmiṁ nissaggiyakaṇḍe. Antimenāti ettha ‘‘sikkhāpadenā’’ti pakaraṇato labbhati. Ca-saddo evakārattho. ‘‘Yo pana bhikkhu jānaṁ saṅghikaṁ lābhaṁ pariṇataṁ attano pariṇāmeyya, nissaggiyaṁ pācittiya’’nti (pārā. 658) iminā antimeneva sikkhāpadena sabbathā sabbaṁ vattabbaṁ tulyanti yojanā. Ayameva visesatāti ettha visesoyeva visesatā, ayameva visesoti attho.",
  "tika-vin11t6:891": "1776.Tatthāti tasmiṁ nissaggiyāvasāne sikkhāpade. Attano pariṇāmanāti attano pariṇāmanahetu.",
  "tika-vin11t6:892": "Pariṇāmanakathāvaṇṇanā.",
  "tika-vin11t6:893": "Sahadhammikavaggo aṭṭhamo.",
  "tika-vin11t6:894": "1777-8.Yo pana bhikkhu deviyā vāpi rañño vāpi aviditāgamano appaṭisaṁviditāgamano sayanīyagharā rājasmiṁ anikkhante, deviyā anikkhantāya tassa sayanīyagharassa ummāraṁ indakhīlaṁ sace atikkameyya, tassa bhikkhuno paṭhame pāde dukkaṭaṁ siyā, dutiye pāde pācittiyaṁ siyāti yojanā.",
  "tika-vin11t6:895": "1779.Paṭisaṁviditeti attano āgamane nivedite. Nevapaṭisaṁviditasaññinoti aniveditasaññino. Tatthāti tasmiṁ paṭisaṁviditāgamane. Vematikassāti ‘‘paṭisaṁviditaṁ nu kho, na paṭisaṁviditaṁ nu kho’’ti saṁsayamāpannassa.",
  "tika-vin11t6:896": "1780-1. Neva khattiyassa appaṭisaṁviditepi vā na khattiyābhisekena abhisittassa appaṭisaṁviditepi vā pavisato na dosoti yojanā, evarūpānaṁ aniveditepi pavisantassa anāpattīti attho.",
  "tika-vin11t6:897": "Ubhosu rājini ca deviyā ca sayanigharato bahi nikkhantesu pavisatopi vā ubhinnaṁ aññatarasmiṁ nikkhante pavisatopi vā na dosoti yojanā. Kathinenāti ettha ‘‘samuṭṭhānādinā sama’’nti seso, idaṁ sikkhāpadaṁ samuṭṭhānādivasena kathinasikkhāpadena samānanti vuttaṁ hoti. Sayanīyagharappaveso kriyaṁ. Appaṭisaṁvedanaṁ akriyaṁ.",
  "tika-vin11t6:898": "Antepurakathāvaṇṇanā.",
  "tika-vin11t6:899": "1782. Rajataṁ , jātarūpaṁ vā attano atthāya uggaṇhantassa, uggaṇhāpayatopi vā tassa nissaggiyāpattīti yojanā.",
  "tika-vin11t6:900": "1783. Gaṇapuggalasaṅghānaṁ atthāya cetiye navakammassa atthāya uggaṇhāpayato, uggaṇhatopi vā dukkaṭaṁ hotīti yojanā. Jātarūparajatānaṁ sarūpaṁ nissaggiye vuttanayeneva veditabbaṁ.",
  "tika-vin11t6:901": "1784. Muttādiratanampi vuttasarūpameva. Saṅghādīnampīti ettha ādi-saddena gaṇapuggalacetiyānaṁ saṅgaho.",
  "tika-vin11t6:902": "1785-6. Yaṁ kiñci gihisantakaṁ sace kappiyavatthu vā hotu, akappiyavatthu vāpi hotu, mātukaṇṇapiḷandhanaṁ tālapaṇṇampi vā hotu, bhaṇḍāgārikasīsena paṭisāmayato tassa pācittiyāpatti hotīti yojanā.",
  "tika-vin11t6:903": "1787.Na nidhetabbamevāti na paṭisāmetabbameva.",
  "tika-vin11t6:904": "1788. Eso hi yasmā palibodho nāma, tasmā ṭhapetuṁ pana vaṭṭatīti yojanā.",
  "tika-vin11t6:905": "1789.Anuññāte ṭhāneti ettha ‘‘patita’’nti seso. Ettha anuññātaṭṭhānaṁ nāma ajjhārāmo vā ajjhāvasatho vā. Yathāha ‘‘anujānāmi bhikkhave ratanaṁ vā ratanasammataṁ vā ajjhārāme vā ajjhāvasathe vā uggahetvā vā uggahāpetvā vā nikkhipituṁ ‘yassa bhavissati, so harissatī’’ti (pāci. 504). Ettha ca ajjhārāmo nāma parikkhittassa antoparikkhepo, aparikkhittassa dvinnaṁ leḍḍupātānaṁ anto. Ajjhāvasatho nāma parikkhittassa antoparikkhepo, aparikkhittassa musalapātabbhantaraṁ. ‘‘Uggahetvā’’ti idaṁ upalakkhaṇaṁ, uggahāpetvātipi vuttaṁ hoti.",
  "tika-vin11t6:906": "1790-1.Anuññāte pana ṭhāne yathāvuttaajjhārāmādike ṭhāne ratanaṁ vā ratanasammataṁ vā manussānaṁ upabhogaparibhogaṁ vā sayanabhaṇḍaṁ vā gahetvā nikkhipantassa, ratanasammataṁ vissāsaṁ gaṇhantassa ca tāvakālikameva vā gaṇhantassa ubhayattha ummattakādīnañca na dosoti yojanā.",
  "tika-vin11t6:907": "Sañcarittasamodayanti ettha ‘‘samuṭṭhānādinā idaṁ sikkhāpada’’nti vattabbaṁ, idaṁ sikkhāpadaṁ samuṭṭhānādinā sañcarittasamajātikanti attho.",
  "tika-vin11t6:908": "Ratanakathāvaṇṇanā.",
  "tika-vin11t6:909": "1792.Pureti pubbabhāge.",
  "tika-vin11t6:910": "1793-4.Santanti cārittasikkhāpade vuttasarūpaṁ. Anāpucchāti ‘‘vikāle gāmappavesanaṁ āpucchāmī’’ti anāpucchitvā. Paccayaṁ vināti tādisaṁ accāyikaṁ karaṇīyaṁ vinā. Parikkhepokkameti parikkhepassa antopavese. Upacārokkameti etthāpi eseva nayo.",
  "tika-vin11t6:911": "1795.Athāti vākyantarārambhe.",
  "tika-vin11t6:912": "1796.Tato aññanti paṭhamaṁ vikāle gāmappavesanaṁ āpucchitvā tato paviṭṭhagāmato aññaṁ gāmaṁ. Puna tatoti dutiyagāmamāha. Katthaci potthake ‘‘āpucchane kicca’’nti pāṭho dissati, ‘‘āpucchanakicca’’nti pāṭhoyeva pana yuttataro. Yathāākaṅkhitapamāṇaṁ dassetumāha ‘‘gāmasatepi vā’’ti.",
  "tika-vin11t6:913": "1797.Passambhetvānāti paṭivinodetvā. Antarā aññaṁ gāmaṁ pavisanti ceti yojanā.",
  "tika-vin11t6:914": "1798-9. Kulaghare vā aññattha āsanasālāya vā bhattakiccaṁ katvā yo bhikkhu sappibhikkhāya vā telabhikkhāya vā sace caritukāmo siyāti yojanā.",
  "tika-vin11t6:915": "Passeti pakativacanasavanārahe attano samīpe, eteneva ettakā ṭhānā dūrībhūto asanto nāma hotīti byatirekato labbhatīti dasseti. Asanteti avijjamāne vā vuttappamāṇato dūrībhūte vā. Natthīti ettha ‘‘cintetvā’’ti seso.",
  "tika-vin11t6:916": "1802.Anokkammāti anupasakkitvā. Maggāti gantabbamaggā.",
  "tika-vin11t6:917": "1803.Tikapācittiyanti vikāle vikālasaññivematikakālasaññīnaṁ vasena tikapācittiyaṁ vuttaṁ.",
  "tika-vin11t6:918": "1804.Accāyike kicce vāpīti sappadaṭṭhādīnaṁ bhesajjapariyesanādike acirāyitabbakicce sati gacchato.",
  "tika-vin11t6:919": "1805.Antarārāmanti gāmabbhantare saṅghārāmaṁ. Bhikkhunīnaṁ upassayanti bhikkhunivihāraṁ. Titthiyānaṁ upassayanti titthiyārāmaṁ.",
  "tika-vin11t6:920": "1806-7. Antarārāmādigamane na kevalaṁ anāpucchā gacchatoyeva, kāyabandhanaṁ abandhitvā, saṅghāṭiṁ apārupitvā gacchantassāpi anāpatti.",
  "tika-vin11t6:921": "Āpadāsupīti sīho vā byaggho vā āgacchati, megho vā uṭṭheti, añño vā koci upaddavo uppajjati, evarūpāsu āpadāsupi bahigāmato antogāmaṁ gacchato anāpattīti attho.",
  "tika-vin11t6:922": "Vikālagāmappavesanakathāvaṇṇanā.",
  "tika-vin11t6:923": "1808. Aṭṭhidantamayaṁ vāpi visāṇajaṁ vāpi sūcigharanti yojanā. Aṭṭhi nāma yaṁ kiñci aṭṭhi. Dantoti hatthidanto. Visāṇaṁ nāma yaṁ kiñci visāṇaṁ.",
  "tika-vin11t6:924": "1809.Lābheti paṭilābhe. Bhedanakanti bhedanameva bhedanakaṁ, taṁ assa atthīti bhedanakaṁ, paṭhamaṁ bhinditvā pacchā desetabbattā taṁ bhedanakaṁ assa pācittiyassa atthīti bhedanakaṁ, pācittiyaṁ, assatthiatthe a-kārapaccayo.",
  "tika-vin11t6:925": "1810-1. ‘‘Anāpatti araṇike’’ti padacchedo. Araṇiketi araṇidhanuke. Vidheti kāyabandhanassa vidhake. Añjanikāti añjanināḷikā. Dakapuñchaniyāti nahātassa gatte udakapuñchanapesikāya. Vāsijaṭeti vāsidaṇḍake.",
  "tika-vin11t6:926": "Sūcigharakathāvaṇṇanā.",
  "tika-vin11t6:927": "1812-3. Mañcapīṭhasarūpaṁ dutiye bhūtagāmavagge catutthasikkhāpade vuttameva. ‘‘Sugataṅgulena aṭṭhaṅgulapādaka’’nti aṭṭhaṅgulapādakassa āgatattā ‘‘aṭṭhaṅgulappamāṇenā’’ti ettha ‘‘pādenā’’ti seso.",
  "tika-vin11t6:928": "Heṭṭhimāṭaninti aṭaniyā heṭṭhimatalaṁ. Aṭaniyā heṭṭhimaṁ heṭṭhimāṭanī, taṁ ṭhapetvā, aññatra heṭṭhimāya aṭaniyāti vuttaṁ hoti. Desanāpubbabhāgiyena mañcapādacchedena saha vattatīti sacchedā. Taṁ pamāṇaṁ. Atikkamatoti atikkāmayato, gāthābandhavasena ya-kāralopo.",
  "tika-vin11t6:929": "1815.Pamāṇena karontassāti aṭaniyā heṭṭhā vaḍḍhakiratanappamāṇena pādena yojetvā karontassa, eteneva ‘‘ūnakaṁ karontassā’’ti idaṁ upalakkhitaṁ. Tassāti tassa appamāṇikassa. Chinditvāti aṭanito heṭṭhā vaḍḍhakiratanātirittaṁ ṭhānaṁ chinditvā.",
  "tika-vin11t6:930": "1816.Pamāṇato nikhaṇitvāti ettha ‘‘adhika’’nti sāmatthiyā labbhati, pamāṇato adhikaṁ ṭhānaṁ nikhaṇitvā, antobhūmiṁ pavesetvāti vuttaṁ hoti. Uttānaṁ vāpīti uddhaṁ pādaṁ katvā bhūmiyaṁ vā dārughaṭikāsu vā ṭhapetvā. Aṭṭaṁ vā bandhitvā paribhuñjatoti ukkhipitvā tulāsaṅghāṭe ṭhapetvā aṭṭaṁ bandhitvā paribhuñjantassa anāpatti.",
  "tika-vin11t6:931": "Mañcakathāvaṇṇanā.",
  "tika-vin11t6:932": "1817. Tūlaṁ onaddhametthāti tūlonaddhaṁ, tūlaṁ pakkhipitvā upari cimilikāya onaddhaṁ, ‘‘tūlaṁ nāma tīṇi tūlāni rukkhatūlaṁ latātūlaṁ poṭakitūla’’nti (pāci. 528) vuttatūlānaṁ aññataraṁ pakkhipitvā upari pilotikāya sibbitvā katanti vuttaṁ hoti. Poṭakitūlanti erakatūlādi yaṁ kiñci tiṇajātīnaṁ tūlaṁ. Uddālanameva uddālanakaṁ, taṁ assa atthīti uddālanakanti vuttanayameva. Atikkantā īti upaddavo yena so anīti, bhagavā, tena anītinā.",
  "tika-vin11t6:933": "1818.Āyogeti āyogapatte. Bandhaneti kāyabandhane. Aṁsabaddhaketi aṁsabandhanake. Bibbohaneti upadhāne. Thavikāti pattathavikā. Thavikādīsūti ādi-saddena sipāṭikādīnaṁ saṅgaho. Thavikādīsu tūlonaddhesu paribhuttesu bhikkhuno anāpattīti yojanā.",
  "tika-vin11t6:934": "1819.Aññena ca katanti ettha ‘‘mañcaṁ vā pīṭhaṁ vā’’ti pakaraṇato labbhati. Uddāletvāti pilotikaṁ uppāṭetvā tūlaṁ apanetvā. Nayāti samuṭṭhānādayo.",
  "tika-vin11t6:935": "Tūlonaddhakathāvaṇṇanā.",
  "tika-vin11t6:936": "1820.Nisīdananti nisīdanacīvaraṁ. Pamāṇatoti ‘‘tatridaṁ pamāṇaṁ, dīghaso dve vidatthiyo sugatavidatthiyā, tiriyaṁ diyaḍḍhaṁ , dasā vidatthī’’ti (pāci. 531) vuttapamāṇato. Pamāṇātikkame payoge tassa dukkaṭaṁ siyāti yojanā.",
  "tika-vin11t6:937": "1821.Sacchedanti pamāṇato atirittapadesassa chedanakiriyāsahitapaṭikammaṁ pācittiyamudīritanti attho. Tassāti nisīdanassa. Dvīsu ṭhānesu phāletvā tisso dasā kātabbā siyunti yojanā.",
  "tika-vin11t6:938": "1822.Tadūnakanti tato pamāṇato ūnakaṁ. Vitānādiṁ karontassāti ettha ādi-saddena attharaṇasāṇipākārabhisibibbohanānaṁ saṅgaho. ‘‘Sañcarittasamā nayā’’ti idaṁ vuttatthameva.",
  "tika-vin11t6:939": "Nisīdanakathāvaṇṇanā.",
  "tika-vin11t6:940": "1823.Rogeti kaṇḍupiḷakādiroge sati. Yathāha ‘‘anujānāmi bhikkhave yassa kaṇḍu vā piḷakāvā assāvo vā thullakacchu vā ābādho, tassa kaṇḍupaṭicchādi’’nti (mahāva. 354). Ettha kaṇḍūti kacchu. Piḷakāti lohitatuṇḍikā sukhumapiḷakā. Assāvoti arisabhagandalamadhumehādivasena asucipaggharaṇaṁ. Thullakacchu vā ābādhoti mahāpiḷakābādho vuccati. Pamāṇatoti ‘‘tatridaṁ pamāṇaṁ, dīghaso catasso vidatthiyo sugatavidatthiyā, tiriyaṁ dve vidatthiyo’’ti (pāci. 538) vuttappamāṇato.",
  "tika-vin11t6:941": "Kaṇḍupaṭicchādikathāvaṇṇanā.",
  "tika-vin11t6:942": "1825.Pamāṇenevāti ‘‘tatridaṁ pamāṇaṁ, dīghaso cha vidatthiyo sugatavidatthiyā, tiriyaṁ aḍḍhateyyā’’ti (pāci. 543) vuttappamāṇeneva. Pamāṇātikkameti vassikasāṭikāya yathāvuttapamāṇato atikkamane, nimittatthe cetaṁ bhummaṁ. Tassa bhikkhussa. Nayoti chedanapācittiyādiko vinicchayanayo.",
  "tika-vin11t6:943": "Vassikasāṭikakathāvaṇṇanā.",
  "tika-vin11t6:944": "1826. Sugatassa cīvarena tulyappamāṇaṁ cīvaraṁ yo bhikkhu sace kāreyya, tassa cīvarassa karaṇe tassa bhikkhussa dukkaṭaṁ siyāti yojanā. Tulyaṁ pamāṇaṁ yassāti viggaho.",
  "tika-vin11t6:945": "1827. Attano vatthānaṁ karaṇakārāpanaṁ vinā aññato paṭilābho nāma natthi, sūcikammapariyosāne cīvarasarūpassa paṭilābhoyevettha paṭilābhoti viññāyati.",
  "tika-vin11t6:946": "1828.Tassāti yaṁ ‘‘sugatassa cīvarenā’’ti vuttaṁ, tassa sugatacīvarassa. Dīghaso pamāṇena sugatassa vidatthiyā nava vidatthiyo, tiriyaṁ pamāṇena cha vidatthiyo viniddiṭṭhā sikkhāpadeyeva kathitāti yojanā.",
  "tika-vin11t6:947": "Nandakathāvaṇṇanā.",
  "tika-vin11t6:948": "Rājavaggo navamo.",
  "tika-vin11t6:949": "Iti vinayatthasārasandīpaniyā vinayavinicchayavaṇṇanāya",
  "tika-vin11t6:950": "Pācittiyakathāvaṇṇanā niṭṭhitā.",
  "tika-vin11t6:951": "Paṭhamo bhāgo niṭṭhito.",
  "tika-vin11t6:952": " Namo tassa bhagavato arahato sammāsambuddhassa",
  "tika-vin11t6:953": "Vinayapiṭake",
  "tika-vin11t6:954": "Vinayavinicchaya-ṭīkā (dutiyo bhāgo)"
}