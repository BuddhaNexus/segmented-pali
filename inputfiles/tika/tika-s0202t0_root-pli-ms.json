{
  "tika-s0202t0:0": " Namo tassa bhagavato arahato sammāsambuddhassa",
  "tika-s0202t0:1": "Majjhimanikāye",
  "tika-s0202t0:2": "Majjhimapaṇṇāsaṭīkā",
  "tika-s0202t0:3": "1. Gahapativaggo",
  "tika-s0202t0:4": "1. Kandarakasuttavaṇṇanā",
  "tika-s0202t0:5": "1.Ārāmapokkharaṇīādīsūti ārāmapokkharaṇīuyyānacetiyaṭṭhānādīsu. Ussannāti bahulā. Asokakaṇikārakoviḷārakumbhīrājarukkhehi sammissatāya taṁ campakavanaṁ nīlādipañcavaṇṇakusumapaṭimaṇḍitanti daṭṭhabbaṁ, na campakarukkhānaṁyeva nīlādipañcavaṇṇakusumatāyāti vadanti. Bhagavā kusumagandhasugandhe campakavane viharatīti iminā na māpanakāle eva tasmiṁ nagare campakarukkhā ussannā, atha kho aparabhāgepīti dasseti. ‘‘Pañcasatamattehi aḍḍhateḷasehī’’ti evaṁ adassitaparicchedena. Hatthino cāreti sikkhāpetīti hatthācariyo hatthīnaṁ sikkhāpako, tassa puttoti āha ‘‘hatthācariyassa putto’’ti. Tadā bhagavā tesaṁ pasādajananatthaṁ attano buddhānubhāvaṁ aniguhitvāva nisinnoti dassento ‘‘chabbaṇṇānaṁ ghanabuddharasmīna’’ntiādimāha. Bhagavato ceva gāravenāti bhagavato garubhāvena, bhagavati gāravenāti vā pāṭho.",
  "tika-s0202t0:6": "Niccaṁna hotīti abhiṇhaṁ na hoti, kadācideva hotīti attho. Abhiṇhaniccatā hi idha adhippetā, na kūṭaṭṭhaniccatā. Loke kiñci vimhayāvahaṁ disvā hatthavikārampi karonti, aṅguliṁ vā phoṭayanti, taṁ sandhāya vuttaṁ ‘‘accharaṁ paharituṁ yutta’’nti. Abhūtapubbaṁ bhūtanti ayaṁ niruttinayo yebhuyyena upādāya ruḷhīvasena vuttoti veditabbo. Tathā hi pāḷiyaṁ ‘‘yepi te, bho gotama, ahesuṁ atītamaddhāna’’ntiādi vuttaṁ, kiñci akattabbampi kariyamānaṁ dukkarabhāvena vimhayāvahaṁ hoti, tathā kiñci kattabbaṁ, purimaṁ garahacchariyaṁ, pacchimaṁ pasaṁsacchariyaṁ, tadubhayaṁ suttapadaso dassetuṁ ‘‘tatthā’’tiādi vuttaṁ.",
  "tika-s0202t0:7": "Sammā paṭipāditoti sammāpaṭipadāyaṁ ṭhapito. Esā paṭipadā paramāti etaparamaṁ, bhāvanapuṁsakaniddesoyaṁ yathā ‘‘visamaṁ candimasūriyā parivattantī’’ti (a. ni. 4.70). Ayañhettha attho – bhagavā bhikkhusaṅgho paṭipadāya tumhehi paṭipādito, atītepi kāle buddhā etaparamaṁyeva bhikkhusaṅghaṁ sammā paṭipādesuṁ, anāgatepi kāle etaparamaṁyeva bhikkhusaṅghaṁ sammā paṭipādessantīti paribbājako nayaggāhena diṭṭhena adiṭṭhaṁ anuminanto sabbesampi buddhānaṁ sāsane saṅghasuppaṭipattiṁ majjhe bhinnasuvaṇṇaṁ viya samasamaṁ katvā dasseti, evaṁ dassento ca tesaṁ sudhammatañca tathā dasseti evāti veditabbo, buddhasubuddhatā pana nesaṁ sarūpeneva dassitāti. Na ito bhiyyoti iminā pāḷiyaṁ etaparamaṁyevāti avadhāraṇena nivattitaṁ dasseti sīlapadaṭṭhānattā samādhissa, samādhipadaṭṭhānattā ca paññāya sīlepi ca abhisamācārikapubbakattā ādibrahmacariyakassa vuttaṁ ‘‘ābhisamācārikavattaṁ ādiṁ katvā’’ti.",
  "tika-s0202t0:8": "2. Pucchānusandhiādīsu anantogadhattā ‘‘pāṭiekko anusandhī’’ti vatvā tamevatthaṁ pākaṭaṁ kātuṁ ‘‘bhagavā kirā’’tiādi vuttaṁ. Upasantakāraṇanti upasantabhāvakāraṇaṁ. Tañhi ariyānaṁyeva visayo, tatthāpi ca buddhānaṁ eva anavasesato visayoti imamatthaṁ byatirekato anvayato ca dassetuṁ na hi tvantiādi vuttaṁ. Tattha ñātatthacariyā kākajātakādivasena veditabbā, lokatthacariyā taṁtaṁpāramipūraṇavasena, buddhatthacariyā mahābodhijātakādivasena. Acchariyaṁ bho gotamātiādinā kandarakena kataṁ pasādapavedanaṁ dasseti.",
  "tika-s0202t0:9": "Yepi tetiādinā tena vuttamatthaṁ paccanubhāsantena bhagavatā sampaṭicchitanti caritattā āha – ‘‘santi hi kandarakāti ayampi pāṭiyekko anusandhī’’ti . Yo hi kandarakena bhikkhusaṅghassa upasantabhāvo kittito, taṁ vibhajitvā dassentopi tena apucchitoyeva attano ajjhāsayena bhagavā ‘‘santi hī’’tiādinā desanaṁ ārabhi. Tenāha ‘‘bhagavato kira etadahosī’’ tiādi. Kappetvāti aññathā santameva attānaṁ aññathā vidhāya. Pakappetvāti sanidassanavasena gahetvā. Tenāha ‘‘kuhakabhāvenā’’tiādi. Paṭipadaṁ pūrayamānāti kāmaṁ avisesena sekkhā vuccanti, te pana adhigatamaggavasena ‘‘pūrayamānā’’ti na vattabbā kiccassa niṭṭhitattā. Maggo hi ekacittakkhaṇikoti āha ‘‘uparimaggassa vipassanāya upasantā’’ti. Ito muttāti maggenāgatūpasamato muttā. Kalyāṇaputhujjane sandhāya vadati. Tenāha ‘‘catūhi satipaṭṭhānehi upasantā’’ti.",
  "tika-s0202t0:10": "Satatasīlāti avicchinnasīlā. Sātisayo hi etesaṁ sīlassa akhaṇḍādibhāvo. Suparisuddhasīlatāvasena santatā vutti etesanti santatavuttinoti āha ‘‘tasseva vevacana’’nti. Evaṁ sīlavuttivasena ‘‘santatavuttino’’ti padassa atthaṁ vatvā idāni jīvitavuttivasena dassento ‘‘santatajīvikāvāti attho’’ti āha. Sāsanassa jīvitavutti sīlasannissitā evāti āha ‘‘tasmi’’ntiādi.",
  "tika-s0202t0:11": "Nipayati visoseti rāgādisaṁkilesaṁ, tato vā attānaṁ nipātīti nipako, paññavā. Tenāha ‘‘paññavanto’’ti. Paññāya ṭhatvā jīvikākappanaṁ nāma buddhapaṭikuṭṭhamicchājīvaṁ pahāya sammājīvena jīvananti taṁ dassento ‘‘yathā ekacco’’tiādimāha. Tattha yaṁ vattabbaṁ, taṁ visuddhimagge (visuddhi. 1.14) taṁsaṁvaṇṇanāyañca (visuddhi. mahāṭī. 1.14) vuttanayeneva veditabbaṁ. Rathavinītapaṭipadādayo tesu tesu suttesu vuttanayena veditabbā. Ito aññattha mahāgopālakasuttādīsu (ma. ni. 1.346 ādayo) lokuttarasatipaṭṭhānā kathitāti āha – ‘‘idha pana lokiyalokuttaramissakā satipaṭṭhānā kathitā’’ti, satipaṭṭhānasuttepi (dī. ni. 2.373-374; ma. ni. 1.106 ādayo) vomissakāva kathitāti. Ettakenāti ettakāya desanāya.",
  "tika-s0202t0:12": "3.Kārakabhāvanti paṭipattiyaṁ paṭipajjanakabhāvaṁ. Mayampi nāma gihī bahukiccā samānā kālena kālaṁ satipaṭṭhānesu suppatiṭṭhitacittā viharāma, kimaṅgaṁ pana vivekavāsinoti attano kārakabhāvaṁ pavedento evaṁ bhikkhusaṅghañca ukkhipati. Tenāha ‘‘ayañhettha adhippāyo’’tiādi. Nānārammaṇesu aparāparaṁ uppajjamānānaṁ rāgādikilesānaṁ ghanajaṭitasaṅkhātākārena pavatti kilesagahanena gahanatā, tenāha ‘‘anto jaṭā bahi jaṭā, jaṭāya jaṭitā pajā’’ti (saṁ. ni. 1.23, 192). Manussānaṁ ajjhāsayagahaṇena sāṭheyyampīti dassento āha ‘‘kasaṭasāṭheyyesupi eseva nayo’’ti. Yathā sappimadhuphāṇitādīsu kacavarabhāvo, so kasaṭoti vuccati, evaṁ santāne aparisuddho saṁkilesabhāvo kasaṭanti āha ‘‘aparisuddhaṭṭhena kasaṭatā’’ti. Attani asantaguṇasambhāvanaṁ kerāṭiyaṭṭho. Jānātīti ‘‘idaṁ ahitaṁ na sevitabbaṁ, idaṁ hitaṁ sevitabba’’nti vicāreti deseti. Vicāraṇatthopi hi hoti jānāti-saddo yathā ‘‘āyasmā jānātī’’ti. Sabbāpi…pe… adhippetā ‘‘pasupālakā’’tiādīsu viya. Idha antara-saddo ‘‘vijjantarikāyā’’tiādīsu (ma. ni. 2.149) viya khaṇatthoti āha ‘‘yattakena khaṇenā’’ti. Tenāti hatthinā. Tānīti sāṭheyyādīni.",
  "tika-s0202t0:13": "Atthato kāyacittujukatāpaṭipakkhabhūtāva lobhasahagatacittuppādassa pavattiākāravisesāti tāni pavattiākārena dassetuṁ ‘‘tatthā’’tiādi vuttaṁ. Tattha yassāti pāṇabhūtassa assassa vā hatthino vā. Ṭhassāmīti tattheva sappaṭibhaye ṭhāne gantvā ṭhassāmīti na hoti. Imassa sāṭheyyatāya pākaṭakaraṇaṁ vañcanādhippāyabhāvato. Tathā hi catūsu ṭhānesu ‘‘vañcetvā’’ icceva vuttaṁ, niguhanto pana tattheva gantvā tiṭṭheyya. Esa nayo sesesupi. Paṭimaggaṁ ārohitukāmassāti āgatamaggameva nivattitvā gantukāmassa. Leṇḍavissajjanādīsu kālantarāpekkhābhāvaṁ ‘‘tathā’’ti iminā upasaṁharati.",
  "tika-s0202t0:14": "Antojātakāti attano dāsiyā kucchimhi jātā. Dhanakkītāti dhanaṁ datvā dāsabhāvena gahitā. Karamarānītāti dāsabhāvena karamaraggāhagahitā. Dāsabyanti dāsabhāvaṁ. Pessāti adāsā eva hutvā veyyāvaccakarā. Imaṁ vissajjetvāti imaṁ attano hatthagataṁ vissajjetvā. Imaṁgaṇhantāti imaṁ tassa hatthagataṁ gaṇhantā. Sammukhato aññathā parammukhakāle kāyavācāsamudācāradassaneneva cittassa nesaṁ aññathā ṭhitabhāvo niddiṭṭhoti veditabbo.",
  "tika-s0202t0:15": "4.Ayampi pāṭiyekko anusandhīti etthāpi anantare vuttanayeneva anusandhiyojanā veditabbā. Tenevāha ‘‘ayañhī’’tiādi. Catuttho hitapaṭipadaṁ paṭipannoti yojanā. Puggalasīsena puggalapaṭipattiṁ dassento ‘‘puggale pahāyā’’ti āha. Paṭipatti hi idha pahātabbā, na puggalā. Yathā assaddhādipuggalaparivajjanena saddhindriyādibhāvanā ijjhanti, evaṁ micchāpaṭipannapuggalaparivajjanena micchāpaṭipadā vajjitabbāti āha – ‘‘purime tayo puggale pahāyā’’ti. Catutthapuggalassāti imasmiṁ catukke vuttacatutthapuggalassa hitapaṭipattiyaṁyeva paṭipādemi pavattemīti dassento. Santāti samaṁ vināsaṁ nirodhaṁ pattāti ayamettha atthoti āha ‘‘niruddhā santāti vuttā’’ti. Puna santāti bhāvanāvasena kilesapariḷāhavigamato santāti ayamettha atthoti āha ‘‘nibbutā’’ti. Santāti ānetvā yojanā. Santo haveti ettha samabhāvakarena sādhubhāvassa visesapaccayabhūtena paṇḍiccena samannāgatā ariyā ‘‘santo’’ti vuttāti āha – ‘‘santo have…pe… paṇḍitā’’ti.",
  "tika-s0202t0:16": "Āhito ahaṁmāno etthāti attā (a. ni. ṭī. 2.4.198) attabhāvo, idha pana yo paro na hoti, so attā, taṁ attānaṁ. Paranti attato aññaṁ. Chātaṁ vuccati taṇhā jighacchāhetutāya. Anto tāpanakilesānanti attano santāne attapariḷāhajananasantappanakilesānaṁ. Cittaṁ ārādhetīti cittaṁ pasādeti, sampahaṁsetīti attho. Yasmā pana tathābhūto cittaṁ sampādento ajjhāsayaṁ gaṇhanto nāma hoti, tasmā vuttaṁ ‘‘cittaṁ sampādetī’’tiādi.",
  "tika-s0202t0:17": "5. Dukkhaṁ paṭikkūlaṁ jegucchaṁ etassāti dukkhapaṭikkūlo taṁ dukkhapaṭikkūlaṁ. Visesanavisesitabbatā hi kāmacārā. Aṭṭhakathāyaṁ pana dukkhassa visesitabbataṁ sandhāya bāhiratthasamāsaṁ anādiyitvā ‘‘dukkhassa paṭikkūla’’nti attho vutto. Yena hi bhāgena purisassa dukkhaṁ paṭikkūlaṁ, tena dukkhassa purisopīti. Tenāha – ‘‘paccanīkasaṇṭhita’’nti.",
  "tika-s0202t0:18": "6.Catūhikāraṇehīti dhātukusalatādīhi catūhi kāraṇehi. Kammaṁ karotīti yogakammaṁ karoti. Yasmā sambuddhā paresaṁ maggaphalādhigamāya ussāhajātā, tattha nirantaraṁ yuttappayuttā eva honti, te paṭicca tesaṁ antarāyo na hotiyevāti āha ‘‘na pana buddhe paṭiccā’’ti. Kiriyaparihāniyā desakassa tasseva vā puggalassa tajjapayogābhāvato. ‘‘Desakassa vā’’ti idaṁ sāvakānaṁ vasena daṭṭhabbaṁ. Mahatā atthenāti ettha attha-saddo ānisaṁsapariyāyoti āha ‘‘dvīhi ānisaṁsehī’’ti. Pasādaṁ paṭilabhati ‘‘arahanto’’tiādinā saṅghasuppaṭipattiyā sutattā. Abhinavo nayo udapādi santatasīlatādivasena anattantapatādivasena, sopi taṁ sutvā dāsādīsu savisesaṁ lajjī dayāpanno hitānukampī hutvā sekkhapaṭipadaṁ sīlaṁ sādhento anukkamena satipaṭṭhānabhāvanaṁ paribrūheti. Tenāha bhagavā ‘‘mahatā atthena saṁyutto’’ti.",
  "tika-s0202t0:19": "8. Paresaṁ hananaghātanādinā rodāpanato luddo, tathā vighātakabhāvena kāyacittānaṁ vidāraṇato dāruṇo, viruddhavādatāya kakkhaḷo, bandhanāgāre niyutto bandhanāgāriko.",
  "tika-s0202t0:20": "9.Khattiyābhisekenāti khattiyānaṁ kattabbaabhisekena. Santhāgāranti santhāravasena kataṁ agāraṁ yaññāvāṭaṁ. Sappitelenāti sappimayena telena, yamakasnehena hi tadā kāyaṁ abbhañjati. Vacchabhāvaṁ taritvā ṭhito vacchataro. Parikkhepakaraṇatthāyāti vanamālāhi saddhiṁ dabbhehi vediyā parikkhepanatthāya. Yaññabhūmiyanti avasesayaññaṭṭhāne. Yaṁ panettha atthato avibhattaṁ taṁ suviññeyyameva.",
  "tika-s0202t0:21": "Kandarakasuttavaṇṇanāya līnatthappakāsanā samattā.",
  "tika-s0202t0:22": "2. Aṭṭhakanāgarasuttavaṇṇanā",
  "tika-s0202t0:23": "17.Avidūreti iminā pāḷiyaṁ ‘‘vesāliya’’nti idaṁ samīpe bhummavacananti dasseti. Sārappattakulagaṇanāyāti (a. ni. ṭī. 3.11.16) mahāsāramahappattakulagaṇanāya. Dasame ṭhāneti aññe aññeti dasagaṇanaṭṭhāne. Aṭṭhakanagare jāto bhavo aṭṭhakanāgaro. Kukkuṭārāmoti pāṭaliputte kukkuṭārāmo, na kosambiyaṁ.",
  "tika-s0202t0:24": "18. Pakatatthaniddeso ta-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato adhigato supākaṭo ca, taṁ abhisambuddhabhāvaṁ saddhiṁ āgamanīyapaṭipadāya atthabhāvena dassento ‘‘yo so…pe… abhisambuddho’’ti āha. Satipi ñāṇadassana-saddānaṁ idha paññāvevacanabhāve tena tena visesena tesaṁ visayavisese pavattidassanatthaṁ asādhāraṇañāṇavisesavasena vijjāttayavasena vijjāabhiññānāvaraṇañāṇavasena sabbaññutañāṇamaṁsacakkhuvasena paṭivedhadesanāñāṇavasena ca tadatthaṁ yojetvā dassento ‘‘tesaṁ tesa’’ntiādimāha. Tattha āsayānusayaṁ jānatā āsayānusayañāṇena sabbaṁ ñeyyadhammaṁ passatā sabbaññutānāvaraṇañāṇehi. Pubbenivāsādīhīti pubbenivāsāsavakkhayañāṇehi. Paṭivedhapaññāyāti ariyamaggapaññāya. Desanāpaññāya passatāti desetabbadhammānaṁ desetabbappakāraṁ bodhaneyyapuggalānañca āsayānusayacaritādhimuttiādibhedaṁ dhammadesanāpaññāya yāthāvato passatā. Arīnanti kilesārīnaṁ, pañcavidhamārānaṁ vā, sāsanassa vā paccatthikānaṁ aññatitthiyānaṁ tesaṁ pana hananaṁ pāṭihāriyehi abhibhavanaṁ appaṭibhānatākaraṇaṁ ajjhupekkhanameva vā, kesivinayasuttañcettha nidassanaṁ.",
  "tika-s0202t0:25": "Tathā ṭhānāṭṭhānādivibhāgaṁ jānatā yathākammūpagasatte passatā, savāsanānaṁ āsavānaṁ khīṇattā arahatā, abhiññeyyādibhede dhamme abhiññeyyādito aviparītāvabodhato sammāsambuddhena. Atha vā tīsu kālesu appaṭihatañāṇatāya jānatā, kāyakammādivasena tiṇṇaṁ kammānaṁ ñāṇānuparivattito nisammakāritāya passatā, davādīnaṁ abhāvasādhikāya pahānasampadāya arahatā, chandādīnaṁ ahānihetubhūtāya akkhayapaṭibhānasādhikāya sabbaññutāya sammāsambuddhenāti evaṁ dasabalaaṭṭhārasaāveṇikabuddhadhammavasenapi yojanā kātabbā.",
  "tika-s0202t0:26": "19.Abhisaṅkhatanti attano paccayehi abhisammukhabhāvena samecca sambhūyya kataṁ, svassa katabhāvo uppādanena veditabbo, na uppannassa paṭisaṅkharaṇenāti āha ‘‘uppādita’’nti. Te cassa paccayā cetanāpadhānāti dassetuṁ pāḷiyaṁ ‘‘abhisaṅkhataṁ abhisañcetayita’’nti vuttanti ‘‘cetayitaṁ pakappita’’nti atthamāha. Abhisaṅkhataṁ abhisañcetayitanti ca jhānassa pātubhāvadassanamukhena viddhaṁsanabhāvaṁ ulliṅgeti yañhi ahutvā sambhavati, taṁ hutvā paṭiveti. Tenāha pāḷiyaṁ ‘abhisaṅkhata’ntiādi. Samathavipassanādhamme ṭhitoti samathadhamme ṭhitattā samāhito vipassanaṁ paṭṭhapetvā aniccānupassanādīhi niccasaññādayo pajahanto anukkamena taṁ anulomañāṇaṁ pāpetā hutvā vipassanādhamme ṭhito. Samathavipassanāsaṅkhātesu dhammesu rañjanaṭṭhena rāgo, nandanaṭṭhena nandīti. Tattha sukhumā apekkhā vuttā, yā ‘‘nikantī’’ti vuccati.",
  "tika-s0202t0:27": "Evaṁ santeti evaṁ yathārutavasena ca imassa suttapadassa atthe gahetabbe sati. Samathavipassanāsu chandarāgo kattabboti anāgāmiphalaṁ nibbattetvā tadatthāya samathavipassanāpi anibbattetvā kevalaṁ tattha chandarāgo kattabbo bhavissati. Kasmā? Tesu samathavipassanāsaṅkhātesu dhammesu chandarāgamattena anāgāminā laddhabbassa aladdhānāgāmiphalena laddhabbattā tathā sati tena anāgāmiphalampi laddhabbameva nāma hoti. Tenāha – ‘‘anāgāmiphalaṁ paṭividdhaṁ bhavissatī’’ti. Sabhāvato rasitabbattā aviparīto attho eva attharaso. Aññāpi kāci sugatiyoti vinipātike sandhāyāha. Aññāpi kāci duggatiyoti asurakāyamāha.",
  "tika-s0202t0:28": "Samathadhurameva dhuraṁ samathayānikassa vasena desanāya āgatattā. Mahāmālukyovāde ‘‘vivicca akusalehi dhammehi savitakkaṁ savicāra’’nti pādakajjhānaṁ katvā ‘‘so yadeva tattha hoti rūpagataṁ vedanāgata’’ntiādinā vipassanaṁ vitthāretvā ‘‘so tattha ṭhito āsavānaṁ khayaṁ pāpuṇātī’’ti (ma. ni. 2.133) āgatattā ‘‘mahāmālukyovāde vipassanāva dhura’’nti āha. Mahāsatipaṭṭhānasutte (dī. ni. 2.373 ādayo; ma. ni. 1.106 ādayo) sabbatthakameva tikkhatarāya vipassanāya āgatattā vuttaṁ ‘‘vipassanuttaraṁ kathita’’nti. Kāyagatāsatisutte (ma. ni. 3.153-154) ānāpānajjhānādivasena savisesaṁ samathavipassanāya āgatattā vuttaṁ ‘‘samathuttaraṁ kathita’’nti.",
  "tika-s0202t0:29": "Appaṁ yācitena bahuṁ dentena uḷārapurisena viya ekaṁ dhammaṁ pucchitena ‘‘ayampi ekadhammo’’tikathitattā ekādasapi dhammā pucchāvasena ekadhammo nāma jāto paccekaṁ vākyaparisamāpanañāyena. Ekavīsati pabbāni tehi bodhiyamānāya paṭipadāya ekarūpattā paṭipadāvasena ekadhammo nāma jātoti. Idha imasmiṁ aṭṭhakanāgarasutte. Nevasaññānāsaññāyatanadhammānaṁ saṅkhārāvasesasukhumabhāvappattatāya tattha sāvakānaṁ dukkaranti na catutthāruppavasenettha desanā āgatāti catunnaṁ brahmavihārānaṁ, heṭṭhimānaṁ tiṇṇaṁ āruppānañca vasena ekādasa. Pucchāvasenāti ‘‘atthi nu kho, bhante ānanda, tena…pe… sammāsambuddhena ekadhammo akkhāto’’ti (ma. ni. 2.18) evaṁ pavattapucchāvasena. Amatuppattiyatthenāti amatabhāvassa uppattihetutāya, sabbānipi kammaṭṭhānāni ekarasampi amatādhigamapaṭipattiyāti attho, evamettha aggaphalabhūmi anāgāmiphalabhūmīti dveva bhūmiyo sarūpato āgatā, nānantariyatāya pana heṭṭhimāpi dve bhūmiyo atthato āgatā evāti daṭṭhabbā.",
  "tika-s0202t0:30": "21. Pañca satāni aggho etassāti pañcasataṁ. Sesaṁ uttānameva.",
  "tika-s0202t0:31": "Aṭṭhakanāgarasuttavaṇṇanāya līnatthappakāsanā samattā.",
  "tika-s0202t0:32": "3. Sekhasuttavaṇṇanā",
  "tika-s0202t0:33": "22.Santhāgāranti atthānusāsanāgāraṁ. Tenāha – ‘‘uyyogakālādīsū’’tiādi. Ādi-saddena maṅgalamahādīnaṁ saṅgaho daṭṭhabbo. Santhambhantīti vissamanti, parissamaṁ vinodentīti attho. Sahāti sannivesavasena ekajjhaṁ. Saha atthānusāsanaṁ agāranti etasmiṁ atthe ttha-kārassa ntha-kāraṁ katvā santhāgāranti vuttanti daṭṭhabbaṁ. Santharantīti sammantanavasena tiṭṭhanti.",
  "tika-s0202t0:34": "Tepiṭakaṁ buddhavacanaṁ āgatameva bhavissatīti buddhavacanassa āgamanasīsena ariyaphaladhammānampi āgamanaṁ vuttameva, tiyāmarattiṁ tattha vasantānaṁ phalasamāpattivaḷañjanaṁ hotīti. Tasmiñca bhikkhusaṅghe kalyāṇaputhujjanā vipassanaṁ ussukkāpentā hontīti ce? Ariyamaggadhammānaṁ tattha āgamanaṁ hotiyeva.",
  "tika-s0202t0:35": "Allagomayenāti acchena allagomayarasena. Opuñchāpetvāti vilimpitvā. Catujjātiyagandhehīti tagarakuṅkumayavanapupphatamālapattāni pisitvā katagandhehi nānāvaṇṇeti nīlādivasena nānāvaṇṇe, na bhittivisesavasena. Bhittivisesavasena pana nānāsaṇṭhānarūpameva. Mahāpiṭṭhikakojavaketi hatthipiṭṭhīsu attharitabbatāya mahāpiṭṭhikāti laddhasamaññe kojaveti vadanti. Kuttake pana sandhāyetaṁ vuttaṁ hatthattharaṇā hatthirūpavicittā. Assattharakasīhattharakādayopi assasīharūpādivicittā eva attharakā, cittattharakaṁ nānārūpehi ceva nānāvidhamālākammādīhi ca vicittaṁ attharakaṁ.",
  "tika-s0202t0:36": "Upadhānanti apassayanaṁ upadahitvāti apassayayoggabhāvena ṭhapetvā gandhehi katamālā gandhadāmaṁ, tamālapattādīhi kataṁ pattadāmaṁ. Ādi-saddena hiṅgulatakkolajātiphalajātipupphādīhi katadāmaṁ saṅgaṇhāti. Pallaṅkākārena katapīṭhaṁ pallaṅkapīṭhaṁ, tīsu passesu, ekapasse eva vā saupassayaṁ apassayapīṭhaṁ, anapassayaṁ muṇḍapīṭhaṁ yojanāvaṭṭeti yojanaparikkhepe.",
  "tika-s0202t0:37": "Saṁvidhāyāti antaravāsakassa koṇapadesañca itarapadesañca samaṁ katvā vidhāya. Tenāha – ‘‘kattariyā padumaṁ kantanto viyā’’ti timaṇḍalaṁ paṭicchādentoti ettha ca yasmā buddhānaṁ rūpasampadā viya ākappasampadāpi paramukkaṁsagatā, tasmā tadā bhagavā evaṁ sobhatīti dassento ‘‘suvaṇṇapāmaṅgenā’’tiādimāha, tattha asamena buddhavesenātiādinā tadā bhagavā buddhānubhāvassa niguhaṇe kāraṇābhāvato tattha sannipatitadevamanussanāgayakkhagandhabbādīnaṁ pasādajananatthaṁ attano sabhāvapakatikiriyāyeva kapilavatthuṁ pāvisīti dasseti. Buddhānaṁ kāyappabhā nāma pakatiyā asītihatthamattameva padesaṁ pharatīti āha – ‘‘asītihatthaṭṭhānaṁ aggahesī’’ti nīlapītalohitodātamañjiṭṭhapabhassarānaṁ vasena chabbaṇṇā buddharasmiyo.",
  "tika-s0202t0:38": "Sabbapāliphulloti mūlato paṭṭhāya yāva aggā phullo vikasito. Paṭipāṭiyā ṭhapitānantiādi parikappūpamā. Yathā taṁ…pe… alaṅkataṁ añño virocati, evaṁ virocittha, samatiṁsāya pāramitāhi abhisaṅkhatattā evaṁ virocitthāti vuttaṁ hoti. Pañcavīsatiyā nadīnanti gaṅgādīnaṁ candabhāgāpariyosānānaṁ pañcavīsatiyā mahānadīnaṁ. Sambhijjāti sambhedaṁ missībhāvaṁ patvā mukhadvāreti samuddaṁ paviṭṭhaṭṭhāne.",
  "tika-s0202t0:39": "Devamanussanāgasupaṇṇagandhabbayakkhādīnaṁ akkhīnīti cetaṁ parikappanavasena vuttaṁ. Sahassenāti padasahassena, bhāṇavārappamāṇena ganthenāti attho.",
  "tika-s0202t0:40": "Kampayanto vasundharanti attano guṇavisesehi pathavīkampaṁ uppādento, evaṁbhūtopi aheṭhayanto pāṇāni. Sabbadakkhiṇattā buddhānaṁ dakkhiṇaṁ paṭhamaṁ pādaṁ uddharanto. Samaṁ samphusate bhūmiṁ suppatiṭṭhitapādatāya. Yadipi bhūmiṁ samaṁ phusati, rajasānupalippati sukhumattā chaviyā. Ninnaṭṭhānaṁ unnamatītiādi buddhānaṁ suppatiṭṭhitapādasaṅkhātassa mahāpurisalakkhaṇapaṭilābhassa nissandaphalaṁ. Nātidūre uddharatīti atidūre ṭhapetuṁ na uddharati. Naccāsanne ca nikkhipanti accāsanne ca ṭhāne anikkhipanto niyyāti. Hāsayanto sadevake loke tosayanto. Catūhi pādehi caratīti catucārī.",
  "tika-s0202t0:41": "Buddhānubhāvassa pakāsanavasena gatattā vaṇṇakālo nāma kiresa. Sarīravaṇṇe vā guṇavaṇṇe vā kathiyamāne dukkathitanti na vattabbaṁ. Kasmā? Aparimāṇavaṇṇā hi buddhā bhagavanto, buddhaguṇasaṁvaṇṇanā jānantassa yathādhammasaṁvaṇṇanaṁyeva anupavisatīti.",
  "tika-s0202t0:42": "Dukūlacumbaṭakenāti ganthitvā gahitadukūlavatthena, nāgavikkantacaraṇoti hatthināgasadisapadanikkhepo. Satapuññalakkhaṇoti anekasatapuññanimmitamahāpurisalakkhaṇo maṇiverocano yathāti ativiya virocamāno maṇi viya verocano nāma eko maṇivisesoti keci mahāsālovāti mahanto sālarukkho viya, koviḷārādimahārukkho viya vā padumo kokanado yathāti kokanadasaṅkhātaṁ mahāpadumaṁ viya, vikasamānapadumaṁ viya vā.",
  "tika-s0202t0:43": "Ākāsagaṅgaṁ otārento viyātiādi tassā pakiṇṇakakathāya aññesaṁ dukkarabhāvadassanañceva suṇantānaṁ accantasukhāvahabhāvadassanañca pathavījaṁ ākaḍḍhento viyāti nāḷiyantaṁ yojetvā mahāpathaviyā heṭṭhimatale pappaṭakojaṁ uddhaṁmukhaṁ katvā ākaḍḍhento viya yojanikanti yojanappamāṇaṁ madhubhaṇḍanti madhupaṭalaṁ.",
  "tika-s0202t0:44": "Mahantanti uḷāraṁ. Sabbadānaṁ dinnameva hotīti sabbameva paccayajātaṁ āvāsadāyakena dinnameva hoti. Tathāhi dve tayo gāme piṇḍāya caritvā kiñci aladdhā āgatassapi chāyūdakasampannaṁ ārāmaṁ pavisitvā nhāyitvā paṭissaye muhuttaṁ nipajjitvā uṭṭhāya nisinnassa kāye balaṁ āharitvā pakkhittaṁ viya hoti. Bahi vicarantassa ca kāye vaṇṇadhātu vātātapehi kilamati, paṭissayaṁ pavisitvā dvāraṁ pidhāya muhuttaṁ nisinnassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti, bahi vicarantassa ca pāde kaṇṭako vijjhati, khāṇu paharati, sarīsapādiparissayo ceva corabhayañca uppajjati, paṭissayaṁ pavisitvā dvāraṁ pidhāya nipannassa pana sabbe parissayā na honti, ajjhayantassa dhammapītisukhaṁ, kammaṭṭhānaṁ manasikarontassa upasamasukhaṁ uppajjati bahiddhā vikkhepābhāvato, bahi vicarantassa ca kāye sedā muccanti, akkhīni phandanti, senāsanaṁ pavisanakkhaṇe mañcapīṭhādīni na paññāyanti, muhuttaṁ nisinnassa pana akkhipasādo āharitvā pakkhitto viya hoti, dvāravātapānamañcapīṭhādīni paññāyanti, etasmimpi ca āvāse vasantaṁ disvā manussā catūhi paccayehi sakkaccaṁ upaṭṭhahanti. Tena vuttaṁ – ‘‘āvāsadānasmiṁ dinne sabbaṁ dānaṁ dinnameva hotī’’ti. Bhūmaṭṭhaka…pe… na sakkāti ayamattho mahāsudassanavatthunā (dī. ni. 2.241 ādayo) dīpetabbo.",
  "tika-s0202t0:45": "Sītanti (sārattha. ṭī. cūḷavagga 3.295; saṁ. ni. ṭī. 2.4.243) ajjhattadhātukkhobhavasena vā bahiddhautuvipariṇāmavasena vā uppajjanakasītaṁ. Uṇhanti aggisantāpaṁ. Tassa pana davadāhādīsu sambhavo daṭṭhabbo. Paṭihantīti paṭibāhati. Yathā tadubhayavasena kāyacittānaṁ bādhanāni na honti, evaṁ karoti. Sītuṇhabbhāhate hi sarīre vikkhittacitto bhikkhu yoniso padahituṁ na sakkoti. Vāḷamigānīti sīhabyagghādivāḷamige. Guttasenāsanañhi pavisitvā dvāraṁ pidhāya nisinnassa te parissayā na honti . Sarīsapeti ye keci sarantā gacchante dīghajātike. Makaseti nidassanametaṁ, ḍaṁsādīnaṁ eteneva saṅgaho daṭṭhabbo. Sisireti sītakālavasena sattāhavaddalikādivasena ca uppanne sisirasamphasse. Vuṭṭhiyoti yadā tadā uppannā vassavuṭṭhiyo paṭihanatīti yojanā.",
  "tika-s0202t0:46": "Vātātapo ghoroti rukkhagacchādīnaṁ ummūlabhañjanavasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca. Paṭihaññatīti paṭibāhīyati. Leṇatthanti nānārammaṇato cittaṁ nivattetvā paṭisallānārāmatthaṁ. Sukhatthanti vuttaparissayābhāvena phāsuvihāratthaṁ. Jhāyitunti aṭṭhatiṁsārammaṇesu yattha katthaci cittaṁ upanijjhāyituṁ. Vipassitunti aniccādito sabbasaṅkhāre sammasituṁ.",
  "tika-s0202t0:47": "Vihāreti paṭissaye. Kārayeti kārāpeyya. Rammeti manorame nivāsasukhe. Vāsayettha bahussuteti kāretvā pana ettha vihāresu bahussute sīlavante kalyāṇadhamme nivāseyya. Te nivāsento pana tesaṁ bahussutānaṁ yathā paccayehi kilamatho na hoti, evaṁ annañca pānañca vatthasenāsanāni ca dadeyya ujubhūtesu ajjhāsayasampannesu kammaphalānaṁ ratanattayaguṇānañca saddahanena vippasannena cetasā.",
  "tika-s0202t0:48": "Idāni gahaṭṭhapabbajitānaṁ aññamaññūpakārataṁ dassetuṁ ‘‘te tassā’’ti gāthamāha. Tattha teti bahussutā tassāti upāsakassa. Dhammaṁ desentīti sakalavaṭṭadukkhapanudanaṁ dhammaṁ desenti. Yaṁ so dhammaṁ idhaññāyāti so puggalo yaṁ saddhammaṁ imasmiṁ sāsane sammāpaṭipajjanena jānitvā aggamaggādhigamena anāsavo hutvā parinibbāyati.",
  "tika-s0202t0:49": "Pūjāsakkāravaseneva paṭhamayāmo khepito, bhagavato desanāya appāvaseso majjhimayāmo gatoti pāḷiyaṁ ‘‘bahudeva ratti’’nti vuttanti āha ‘‘atirekataraṁ diyaḍḍhayāma’’nti. Sandassesīti ānisaṁsaṁ dassesi, āvāsadānapaṭisaṁyuttaṁ dhammiṁ kathaṁ sutvā tato paraṁ, ‘‘mahārāja, itipi sīlaṁ, itipi samādhi, itipi paññā’’ti sīlādiguṇe tesaṁ sammā dassesi, hatthena gahetvā viya paccakkhato pakāsesi. Samādapesīti ‘‘evaṁ sīlaṁ samādātabbaṁ, sīle patiṭṭhitena evaṁ samādhi, evaṁ paññā bhāvetabbā’’ti yathā te sīlādiguṇe ādiyanti, tathā gaṇhāpesi. Samuttejesīti yathā samādinnaṁ sīlaṁ suvisuddhaṁ hoti, samathavipassanā ca bhāviyamānā yathā suṭṭhu visodhitā uparivisesāvahā honti, evaṁ cittaṁ samuttejesi nisāmanavasena vodāpesi. Sampahaṁsesīti yathānusiṭṭhaṁ ṭhitasīlādiguṇehi sampati laddhaguṇānisaṁsehi ceva upari laddhabbaphalavisesehi ca uparicittaṁ sammā pahaṁsesi, laddhassāsavasena suṭṭhu tosesi. Evametesaṁ padānaṁ attho veditabbo.",
  "tika-s0202t0:50": "Samudāyavacanopi asītimahāthera-saddo tadekadesepi niruḷhoti āha ‘‘asītimahātheresu vijjamānesū’’ti. Ānandattheropi hi antogadho evāti. Sākiyamaṇḍaleti sākiyarājasamūhe.",
  "tika-s0202t0:51": "Paṭipadāya niyuttattā pāṭipado. Tenāha – ‘‘paṭipannako’’ti. Sikkhanasīlatādinā sekho, odhiso samitapāpatāya samaṇo. Sekho pāṭipado paṭipajjanapuggalādhiṭṭhānena paṭipadādesanaṁ niyamento paṭipadāya puggalaṁ niyameti nāmāti ‘‘paṭipadāya puggalaṁ niyametvā dassetī’’ti. Sekhappaṭipadā sāsane maṅgalapaṭipadā sammadeva asevitabbaparivajjanena sevitabbasamādānena ukkaṁsavatthūsu ca bhāvato asekhadhammapāripūriyā āvahattā ca vaḍḍhamānakapaṭipadā. Akilamantāva sallakkhessantīti idaṁ tadā tesaṁ asekhabhūmiadhigamāya ayogyatāya vuttaṁ. Akilamantāvāti iminā paṭisambhidāppattassapi anadhigatamaggasaññāpanā bhāriyāti dasseti. Osaṭāti anuppaviṭṭhā. Sakalaṁ vinayapiṭakaṁ kathitameva hoti tassa sīlakathābāhullato sesadvayepi eseva nayo. Tīhi piṭakehīti karaṇatthe karaṇavacanaṁ. Tena taṁtaṁpiṭakānaṁ tassā tassā sikkhāya sādhakatamabhāvaṁ dasseti.",
  "tika-s0202t0:52": "Piṭṭhivātouppajjati upādinnakasarīrassa tathārūpattā saṅkhārānañca aniccatāya dukkhānubandhattā. Akāraṇaṁ vā etanti yenādhippāyena vuttaṁ, tameva adhippāyaṁ vivarituṁ ‘‘pahotī’’tiādi vuttaṁ. Catūhi iriyāpathehi paribhuñjitukāmo ahosi sakyarājūnaṁ ajjhāsayavasena. Tathā hi vakkhati ‘‘satthāpi tadeva sandhāya tattha saṅghāṭiṁ paññapetvā nipajjītī’’ti. Yadi evaṁ ‘‘piṭṭhi me āgilāyatī’’ti idaṁ kathanti āha ‘‘upādinnakasarīrañca nāmā’’tiādi.",
  "tika-s0202t0:53": "23. ‘‘Iminā pātimokkhasaṁvarena…pe… sampanno’’tiādīsu (vibha. 511) samannāgatattho sampanna-saddo, idha pana pāripūriatthoti dassetuṁ ‘‘paripuṇṇasīloti attho’’ti vuttaṁ. Yo pana sampannasīloyeva, so paripuṇṇasīlo. Parisuddhañhi sīlaṁ ‘‘paripuṇṇa’’nti vuccati, na sabalaṁ kammāsaṁ vā. Sundaradhammehīti sobhanadhammehi. Yasmiṁ santāne uppannā tassa sobhanabhāvato. Tehi sappurisabhāvasādhanato sappurisānaṁ dhammehi.",
  "tika-s0202t0:54": "24.Imināettakena ṭhānenāti ‘‘idha, mahānāma, ariyasāvako’’ti ārabhitvā yāva ‘‘akasiralābhī’’ti padaṁ iminā ettakena uddesapadena mātikaṁ ṭhapetvā. Paṭipāṭiyāti uddesapaṭipāṭiyā. Evamāhāti ‘‘evaṁ kathañca, mahānāmā’’tiādinā idāni vuccamānena dassitākārena āha.",
  "tika-s0202t0:55": "25.Hirīyatīti lajjīyati pīḷīyati. Yasmā hirī pāpajigucchanalakkhaṇā, tasmā ‘‘jigucchatīti attho’’ti vuttaṁ. Ottappatīti uttappati. Pāputrāsalakkhaṇañhi ottappaṁ. Paggahitavīriyoti saṅkocaṁ anāpannavīriyo. Tenāha ‘‘anosakkitamānaso’’ti. Pahānatthāyāti samucchindanatthāya. Kusalānaṁ dhammānaṁ upasampadā nāma adhigamo evāti āha ‘‘paṭilābhatthāyā’’ti. Satinepakkenāti satiyā nepakkena tikkhavisadasūrabhāvena. Aṭṭhakathāyaṁ pana nepakkaṁ nāma paññāti adhippāyena ‘‘satiyā ca nipakabhāvena cā’’ti attho vutto, evaṁ sati añño niddiṭṭho nāma hoti. Satimāti ca imināva visesā sati gahitā, parato ‘‘cirakatampi cirabhāsitampi saritā anussaritā’’ti satikiccameva niddiṭṭhaṁ, na paññākiccaṁ, tasmā satinepakkenāti satiyā nepakkabhāvenāti sakkā viññātuṁ. Teneva hi paccayavisesavasena aññadhammanirapekkho satiyā balavabhāvo. Tathā hi ñāṇavippayuttacittenapi ajjhayanasammasanāni sambhavanti.",
  "tika-s0202t0:56": "Cetiyaṅgaṇavattādīti ādi-saddena bodhiyaṅgaṇavattādīni saṅgaṇhāti. Asītimahāvattapaṭipattipūraṇanti ettha asītivattapaṭipattipūraṇaṁ mahāvattapaṭipattipūraṇanti vattapaṭipattipūraṇa-saddo paccekaṁ yojetabbo. Tattha mahāvattāni (vibha. mūlaṭī. 406) nāma vattakhandhake (cūḷava. 356 ādayo) vuttāni āgantukavattaṁ āvāsikaṁ gamikaṁ anumodanaṁ bhattaggaṁ piṇḍacārikaṁ āraññikaṁ senāsanaṁ jantāgharaṁ vaccakuṭi upajjhāyaṁ saddhivihārikaṁ ācariyaṁ antevāsikavattanti cuddasa. Tato aññāni pana kadāci tajjanīyakammakatādikāle pārivāsikādikāle ca caritabbāni asīti khuddakavattāni sabbāsu avatthāsu na caritabbāni, tasmā mahāvattesu, aggahitāni. Tattha ‘‘pārivāsikānaṁ bhikkhūnaṁ vattaṁ paññapessāmī’’ti ārabhitvā ‘‘na upasampādetabbaṁ…pe… na chamāyaṁ caṅkamante caṅkame caṅkamitabba’’nti (cūḷava. 81) vuttāni pakabhatte caritabbavattāvasānāni chasaṭṭhi, tato paraṁ ‘‘na, bhikkhave, pārivāsikena bhikkhunā pārivāsikavuḍḍhatarena bhikkhunā saddhiṁ mūlāyapaṭikassanārahena mānattārahena mānattacārikena abbhānārahena bhikkhunā saddhiṁ ekacchanne āvāse vattabba’’ntiādīni (cūḷava. 82) pakatatte caritabbehi anaññattā visuṁ visuṁ agaṇetvā pārivāsikavuḍḍhatarādīsu puggalantaresu caritabbattā tesaṁ vasena sampiṇḍetvā ekekaṁ katvā gaṇitabbāni pañcāti ekasattativattāni, ukkhepaniyakammakatavattesu vattapaññāpanavasena vuttaṁ – ‘‘na pakatattassa bhikkhuno abhivādanaṁ paccuṭṭhānaṁ…pe… nhāne piṭṭhiparikammaṁ sāditabba’’nti (cūḷava. 51) idaṁ abhivādanādīnaṁ asādiyanaṁ ekaṁ, ‘‘na pakatatto bhikkhu sīlavipattiyā anuddhaṁsitabbo’’tiādīni ca dasāti evametāni dvāsīti. Etesveva pana kānici tajjanīyakammādivattāni kānici pārivāsikādivattānīti aggahitaggahaṇena dvāsīti, evaṁ appakaṁ pana ūnamadhikaṁ vā gaṇanupagaṁ na hotīti idha ‘‘asīti’’cceva vuttaṁ. Aññattha pana aṭṭhakathāpadese ‘‘dvāsīti khandhakavattānī’’ti vuccati.",
  "tika-s0202t0:57": "Sakkaccaṁuddisanaṁ sakkaccaṁ uddisāpananti paccekaṁ sakkaccaṁ-saddo yojetabbo. Uddisanaṁ uddesaggahaṇaṁ. Dhammosāraṇaṁ dhammassa uccāraṇaṁ. Dhammadesanā –",
  "tika-s0202t0:58": "‘‘Ādimhi sīlaṁ deseyya, majjhe jhānaṁ vipassanaṁ;",
  "tika-s0202t0:59": "Pariyosāne ca nibbānaṁ, esā kathikasaṇṭhitī’’ti. (dī. ni. aṭṭha. 1.190; saṁ. ni. aṭṭha. 3.4.246) –",
  "tika-s0202t0:60": "Evaṁ kathitalakkhaṇā dhammakathā. Upagantvā nisinnassa yassa kassaci gahaṭṭhassa pabbajitassa vā taṅkhaṇānurūpā dhammī kathā upanisinnakathā. Bhattānumodanakathā anumodaniyā. Saritāti ettha na kevalaṁ cirakatacirabhāsitānaṁ saraṇamanussaraṇamattaṁ adhippetaṁ, atha kho tathāpavattarūpārūpadhammānaṁ pariggahamukhena pavattavipassanācāre satisambojjhaṅgasamuṭṭhāpananti dassetuṁ ‘‘tasmiṁ kāyena cirakate’’tiādi vuttaṁ. Sakimpi saraṇenāti ekavāraṁ saraṇena. Punappunaṁ saraṇenāti anu anu saraṇena. Satisambojjhaṅgampi vivekanissitaṁ virāganissitaṁ nirodhanissitaṁ vosaggapariṇāmiñca katvā saranto tattha tattha javanavāre saraṇajavanavāre parittajavanavasena anussaritāti veditabbā.",
  "tika-s0202t0:61": "Gatiatthā dhātusaddā buddhiatthā hontīti āha – ‘‘udayañca vayañca paṭivijjhituṁ samatthāyā’’ti. Missakanayenāyaṁ desanā āgatāti āha – ‘‘vikkhambhanavasena ca samucchedavasena cā’’ti. Tenāha ‘‘vipassanāpaññāya cevā’’tiādi. Vipassanāpaññāya nibbedhikapariyāyato. Sā ca kho padesikāti nippadesikaṁ katvā dassetuṁ ‘‘maggapaññāya paṭilābhasaṁvattanato cā’’ti vuttaṁ. Dukkhakkhayagāminibhāvepi eseva nayo. Sammāti yāthāvato. Akuppadhammatāya hi maggapaññā khepitakhepanāya na puna kiccaṁ atthīti upāyena ñāyena yā pavatti sā evāti āha – ‘‘hetunā nayenā’’ti.",
  "tika-s0202t0:62": "26. Adhikaṁ ceto abhiceto, mahaggatacittaṁ, tassa pana adhikatā kāmacchandādipaṭipakkhavigamena visiṭṭhabhāvappatti, tannissitāni ābhicetasikāni. Tenāha ‘‘abhicittaṁ seṭṭhacittaṁ sitāna’’nti. Diṭṭhadhammasukhavihārānanti imasmiṁyeva attabhāve phāsuvihārabhūtānaṁ. Tehi pana samaṅgitakkhaṇe yasmā vivekajaṁ pītisukhaṁ samādhijaṁ pītisukhaṁ apītijaṁ satipārisuddhiñāṇasukhañca paṭilabhati vindati, tasmā āha – ‘‘appitappitakkhaṇe sukhapaṭilābhahetūna’’nti. Icchiticchitakkhaṇe samāpajjitāti iminā tesu jhānesu samāpajjanavasībhāvamāha, ‘‘nikāmalābhī’’ti pana vacanato āvajjanādhiṭṭhānā paccavekkhaṇavasiyo ca vuttā evāti veditabbā. Nidukkhalābhīti iminā tesaṁ jhānānaṁ sukhapaṭipadākhippābhiññataṁ dasseti, vipulalābhīti iminā paguṇataṁ tappamāṇadassitabhāvadīpanato. Tenāha ‘‘paguṇabhāvenā’’tiādi. Samāpajjituṁ sakkoti samāpajjanavasībhāvatāya sādhitattā. Samādhipāripanthikadhammeti vasībhāvassa paccanīkadhamme. Jhānādhigamassa pana paccanīkadhammā pageva vikkhambhitā, aññathā jhānādhigamo eva na siyā. Akilamanto vikkhambhetuṁ na sakkotīti kicchena vikkhambheti visodheti, kāmādīnavapaccavekkhaṇādīhi kāmacchandādīnaṁ aññesaṁ samādhipāripanthikānaṁ dūrasamussāraṇaṁ idha vikkhambhanaṁ visodhananti veditabbaṁ.",
  "tika-s0202t0:63": "27. Vipassanāhitāya uparūparivisesāvahattā vaḍḍhamānāya pubbabhāgasīlādipaṭipadāya. Sā eva pubbabhāgapaṭipadā yathābhāvitatāya avassaṁ bhāvinaṁ visesaṁ pariggahitattā aṇḍaṁ viyāti aṇḍaṁ, kilesehi adūsitatāya apūti aṇḍaṁ etassāti apuccaṇḍo, vipassanaṁ ussukkāpetvā ṭhitapuggalo, tassa bhāvo apuccaṇḍatā. Vipassanādiñāṇappabhedāyāti pubbenivāsañāṇādiñāṇapabhedāya. Tatthāti cetokhilasutte (ma. ni. 1.185) ‘‘sa kho so, bhikkhave, evaṁ ussoḷhipannarasaṅgasamannāgato bhikkhu bhabbo abhinibbidāyā’’ti āgatattā ussoḷhipannarasehi aṅgehi samannāgatabhāvoti evaṁ yaṁ opammasaṁsandanaṁ āgataṁ, taṁ opammasaṁsandanaṁ idha imasmiṁ sekhasutte yojetvā veditabbanti sambandho.",
  "tika-s0202t0:64": "28. Mahaggatādibhāvena heṭṭhimānaṁ jhānānaṁ anurūpampi attano visesena te uttaritvā atikkamitvāna ṭhitanti anuttaraṁ, tenāha – ‘‘paṭhamādijjhānehi asadisaṁ uttama’’nti. Dutiyādīsupi abhinibbhidāsu. Pubbenivāsañāṇaṁ uppajjamānaṁ yathā attano visayapaṭicchādakaṁ kilesandhakāraṁ vidhamantameva uppajjati, evaṁ attano visaye kañci visesaṁ karontameva uppajjatīti āha – ‘‘pubbenivāsañāṇena paṭhamaṁ jāyatī’’ti, sesañāṇadvayepi eseva nayo.",
  "tika-s0202t0:65": "29.Caraṇasminti paccatte bhummavacananti āha ‘‘caraṇaṁ nāma hotīti attho’’ti. Tenāti karaṇatthe karaṇavacanaṁ agatapubbadisāgamane tesaṁ sādhakatamabhāvato.",
  "tika-s0202t0:66": "Aṭṭha ñāṇānīti idha āgatāni ca anāgatāni ca ambaṭṭhasuttādīsu (dī. ni. 1.254 ādayo) āgatāni gahetvā vadati. Vinivijjhitvāti pubbenivāsapaṭicchādakādikilesatamaṁ bhinditvā padāletvā.",
  "tika-s0202t0:67": "30.Sanaṅkumārenāti sanantanakumārena. Tadeva hi tassa sanantanakumārataṁ dassetuṁ ‘‘cirakālato paṭṭhāyā’’ti vuttaṁ. So attabhāvoti yena attabhāvena manussapathe jhānaṁ nibbattesi, so kumārattabhāvo, tasmā brahmabhūtopi tādisena kumārattabhāvena carati.",
  "tika-s0202t0:68": "Janitasmiṁ-saddo eva i-kārassa e-kāraṁ katvā ‘‘janetasmi’’nti vutto, janitasminti ca janasminti attho veditabbo. Janitasminti sāmaññaggahaṇepi yattha catuvaṇṇasamaññā, tattheva manussaloke. Khattiyo seṭṭhoti lokasamaññāpi manussalokeyeva, na devakāye brahmakāye vāti dassetuṁ ‘‘ye gottapaṭisārino’’ti vuttaṁ. Paṭisarantīti ‘‘ahaṁ gotamo, ahaṁ kassapo’’ti pati pati attano gottaṁ anusaranti paṭijānanti vāti attho.",
  "tika-s0202t0:69": "Ettāvatāti ‘‘sādhu sādhu ānandā’’ti ettakena sādhukāradānena. Jinabhāsitaṁ nāma jātantiādito paṭṭhāya yāva pariyosānā therabhāsitaṁ buddhabhāsitameva nāma jātaṁ. ‘‘Kimpanidaṁ suttaṁ satthudesanānuvidhānato jinabhāsitaṁ, udāhu sādhukāradānamattenā’’ti evarūpā codanā idha anokāsā therassa desanāya bhagavato desanānuvidhānahetukattā sādhukāradānassāti. Yaṁ panettha atthato avibhattaṁ, taṁ suviññeyyameva.",
  "tika-s0202t0:70": "Sekhasuttavaṇṇanāya līnatthappakāsanā samattā.",
  "tika-s0202t0:71": "4. Potaliyasuttavaṇṇanā",
  "tika-s0202t0:72": "31. Aṅgā nāma janapadino rājakumārā, tesaṁ nivāso ekopi janapado ruḷhivasena aṅgātveva vuccatīti āha ‘‘aṅgāyeva so janapado’’ti. Mahiyā panassa uttarena yā āpoti mahiyā nadiyā yā āpo tassa janapadassa uttarena honti. Tāsaṁ avidūrattā so janapado uttarāpoti vuccati. Sā pana mahī katthaci katthaci bhijjitvā gatāti āha ‘‘kataramahiyā uttarena yā āpo’’ti. Tatthāti tassā mahiyā āgamanato paṭṭhāya ayaṁ āvibhāvakathā. Yasmā (a. ni. ṭī. 3.8.19) lokiyā jambudīpo himavā tattha patiṭṭhitasamuddadahapabbatanadiyoti etesu yaṁ yaṁ na manussagocaraṁ, tattha sayaṁ sammūḷhā aññepi sammohayanti, tattha tattha sammohavidhamanatthaṁ ‘‘ayaṁ kira jambudīpo’’tiādimāraddhaṁ. Dasasahassayojanaparimāṇo āyāmato ca vitthārato cāti adhippāyo. Tenāha ‘‘tatthā’’tiādi. Udakena ajjhotthaṭo tadupabhogisattānaṁ puññakkhayena.",
  "tika-s0202t0:73": "Sundaradassanaṁ kūṭanti sudassanakūṭaṁ, yaṁ loke ‘‘hemakūṭa’’nti vuccati. Mūlagandho kāḷānusāriyādi. Sāragandho candanādi. Pheggugandho salalādi. Tacagandho lavaṅgādi. Papaṭikagandho kabitthādi. Rasagandho sajjādi, pattagandho tamālahiriverādi. Pupphagandho nāgakuṅkumādi. Phalagandho jātiphalādi. Gandhagandho sabbesaṁ gandhānaṁ gandho. Yassa hi rukkhassa sabbesampi mūlādīnaṁ gandho atthi, so idha gandho nāma. Tassa gandhassa gandho gandhagandho. Sabbāni puthulato paññāsayojanāni, āyāmato pana ubbedhato viya dviyojanasatānevāti vadanti.",
  "tika-s0202t0:74": "Manoharasilātalānīti otaraṇatthāya manuññasopānasilātalāni. Supaṭiyattānīti tadupabhogisattānaṁ sādhāraṇakammānubhāvena suṭṭhu paṭiyattāni suppavattitāni honti. Macchakacchapādayo udakaṁ malinaṁ karonti, tadabhāvato phalikasadisanimmaludakāni. Tiriyato dīghaṁ uggatakūṭanti ‘‘tiracchānapabbata’’nti āha.",
  "tika-s0202t0:75": "Āpaṇāni eva vohārassa mukhabhūtānīti āha ‘‘āpaṇamukhasahassānī’’ti. Vibhattānīti vavatthitāni aññamaññāsambhinnāni. Vasanaṭṭhānanti attano yathāphāsukaṁ vasitabbaṭṭhānaṁ. Āsati etthāti āsanaṁ, nisīditabbaṭṭhānāni.",
  "tika-s0202t0:76": "Asāruppaṁ paṭicca uppajjanakassa chādanato channaṁ anucchavikaṁ, tadeva ajjhāsayasampattiṁ patirūpeti pakāsetīti patirūpaṁ. Tenāha ‘‘nappatirūpa’’nti. Kāraṇavevacanānīti ñāpakakāraṇavevacanāni. Ñāpakañhi kāraṇaṁ adhippetaṁ. Atthaṁ ākaroti pakāsetīti ākāro, tameva līnaṁ guḷhaṁ atthaṁ gametīti liṅgaṁ, so tena nimīyatīti nimittanti vuccati. Idāni tamevatthaṁ vivarituṁ ‘‘dīghadasavattha…pe… nimittāti vuttā’’ti āha. Teti ākārādayo. Tathā hi pana metiādinā potaliyo gahapati ‘‘paribbājakaniyāmena ahaṁ jīvāmi, tasmā gahapati na homīti vadati. Ovadantoti anusāsanto. Upavadantoti paribhāsanto.",
  "tika-s0202t0:77": "32.Gedhabhūto lobhoti gijjhanasabhāvo lobho. Agijjhanalakkhaṇo na lobho, anindābhūtaṁ aghaṭṭananti nindāya paṭipakkhabhūtaṁ paresaṁ aghaṭṭanaṁ. Nindāghaṭṭanāti nindāvasena paresaṁ ghaṭṭanā akkosanā. Byavahāravohāropīti kayavikkayalakkhaṇo sabyohāropi dānaggahaṇaṁ vohāro. ‘‘Datto tisso’’ tiādinā voharaṇaṁ paññāpananti paññatti vohāro. Yathādhippetassa atthassa voharaṇaṁ kathanaṁ bodhananti vacanaṁ vohāro. Yāthāvato ayāthāvato ca voharati etenāti vohāro, cetanā. Ayamidhādhippetoti ayaṁ cetanālakkhaṇo vohāro idha imasmiṁ atthe adhippeto, so ca kho sāvajjova samucchedassa icchitattā. Idāni catubbidhassapi vohārassa idha sambhavaṁ dassetuṁ ‘‘yasmā vā’’tiādi vuttaṁ. Gihīti cetanā natthīti ahaṁ gihīti cetanāpavatti natthi. Gihīti vacanaṁ natthīti gihīti attano paresañca vacanappavatti natthi. Gihīti paṇṇatti natthīti gihīti samaññā natthi. Gihīti byavahāro natthīti samudācāro natthi.",
  "tika-s0202t0:78": "33.Pāṇātipātova saṁyojanaṁ. Kasmā? Bandhanabhāvena pavattanato nissarituṁ appadānato. Pāṇātipātassa atthitāya so puggalo ‘‘pāṇātipātī’’ti vuccatīti āha – ‘‘pāṇātipātassa…pe… hotī’’ti. Yañhi yassa atthi, tena so apadissatīti. Bahutāyāti acakkhukādibhedena bahubhāvato. Pāṇātipātassa paṭipakkho apāṇātipāto. So pana atthato kāyadvāriko sīlasaṁvaroti āha ‘‘kāyikasīlasaṁvarenā’’ti. Attāpi maṁ upavadeyyātiādi pāṇātipāte ādīnavadassanaṁ. Ādīnavadassino hi tato oramaṇaṁ. Desanāvasenāti aññattha sutte abhidhamme ca dasasu saṁyojanesu pañcasu nīvaraṇesu desanāvasena apariyāpannampi saṁyojanantipi nīvaraṇantipi idha vuttaṁ. Kasmā? Tadatthasambhavato. Tenāha – ‘‘vaṭṭabandhanaṭṭhena hitappaṭicchādanaṭṭhena cā’’ti, pāṇātipāto hi apāṇātipātapaccayaṁ hitaṁ paṭicchādentova uppajjatīti. Eko avijjāsavoti idaṁ sahajātavasena vuttaṁ, upanissayavasena pana itaresampi āsavānaṁ yathārahaṁ sambhavo veditabbo. Pāṇātipātī hi puggalo ‘‘tappaccayaṁ atthaṁ karissāmī’’ti kāme pattheti. Diṭṭhiṁ gaṇhāti, bhavavisesaṁ paccāsīsati. Tattha uppannaṁ vihanati bādhatīti vighāto, dukkhaṁ, pariḷāhanaṁ anatthuppādavasena upatāpanaṁ pariḷāho, ayametesaṁ viseso. Sabbatthāti sabbesu vāresu. Iminā upāyenāti atidesena pana pariggahito attho parato āgamissatīti.",
  "tika-s0202t0:79": "34-40.Imasmiṁ padeti etena sattasupi vāresu tathā āgataṁ padaṁ sāmaññato gahitaṁ. Tenāha ‘‘iminā’’tiādi. Rosanaṁ kāyikaṁ vācasikañcāti tappaṭipakkho arosopi tathā duvidhoti āha ‘‘kāyikavācasikasaṁvarenā’’ti. Yathā abhijjhā lobho, anabhijjhā alobho, evaṁ akodhūpāyāso abyāpādo, saṁvare sukhanti saṁvaroti daṭṭhabbo, anatilobho pana satisaṁvare, anatimāno ñāṇasaṁvare saṅgahaṁ gacchatīti daṭṭhabbaṁ. Imesu pana padesu evaṁ sabbavāresu yojanā kātabbāti sambandho.",
  "tika-s0202t0:80": "Evaṁ āsavuppatti veditabbāti ettha vuttassapi ekajjhaṁ vuccamānattā ‘‘puna ayaṁ saṅkhepavinicchayo’’ti vuttaṁ. Asammohatthaṁ ārammaṇassa. Purimesu tāva catūsu vāresu viramituṁ na sakkomīti vattabbaṁ. ‘‘Attāpi maṁ upavadeyyā’’ti etassa padassa atthavaṇṇanāyaṁ ‘‘na sakkomī’’ti, ‘‘anuvijjāpi maṁ viññū garaheyyu’’nti etassa padassa atthavaṇṇanāyaṁ ‘‘na sakkotī’’tivattabbaṁ, iminā nayena pacchimesupi catūsu yathārahaṁ yojanā veditabbā. Atimāne bhavāsavaavijjāsavāti vuttaṁ mānena saha diṭṭhiyā anuppajjanato, atimāno pana kāmarāgenapi uppajjatevāti ‘‘atimāne kāmāsavaavijjāsavā’’ti vattabbaṁ siyā, svāyaṁ nayo vuttanayattā suviññeyyoti na dassito. Pātimokkhasaṁvarasīlaṁ kathitaṁ ādito catūhi chaṭṭhena vāti pañcahi vārehi, sesehi tīhi pātimokkhasaṁvarasīle ṭhitassa bhikkhuno paṭisaṅkhāpahānaṁ, sabbehipi pana bhikkhubhāve ṭhitassa gihivohārasamucchedo kathito. Tattha sabbattha vattaṁ ‘‘idañcidañca mayhaṁ kātuṁ nappatirūpa’’nti paṭisaṅkhānavasena akaraṇaṁ pajahanañca paṭisaṅkhāpahānaṁ.",
  "tika-s0202t0:81": "Kāmādīnavakathāvaṇṇanā",
  "tika-s0202t0:82": "42.Upasumbheyyāti ettha upa-saddo samīpattho, sumbhanaṁ vikkhepanaṁ. Teneva tamenanti bhummatthe upayogavacananti āha – ‘‘tassa samīpe khipeyyā’’ti, tassa kukkurassa samīpe aṭṭhikaṅkalaṁ khipeyyāti attho. Nimmaṁsattā kaṅkalanti vuccatīti iminā vigatamaṁsāya aṭṭhikaṅkalikāya uraṭṭhimhi vā piṭṭhikaṇṭake vā sīsaṭṭhimhi vā kaṅkala-saddo niruḷhoti dasseti. Sunikkantanti nillikhitaṁ katvāva nibbisesaṁ likhitaṁ.",
  "tika-s0202t0:83": "Ekattupaṭṭhānassa ajjhupekkhanavasena pavattiyā ekattā. Tenāha ‘‘catutthajhānupekkhā’’ti. Yasmā panassa ārammaṇampi ekasabhāvameva, tasmā āha ‘‘sā hī’’tiādi. Lokāmisasaṅkhātāti apariññātavatthunā lokena āmasitabbato, loke vā āmisoti saṅkhaṁ gatāya vasena kāmaguṇānaṁ kāmabhāvo ca āmisabhāvo ca, so eva nippariyāyato āmisanti vattabbataṁ arahati. Kāmaguṇāmisāti kāmaguṇe chandarāgā. Gahaṇaṭṭhena bhusaṁ ādānaṭṭhena.",
  "tika-s0202t0:84": "43. Ḍayanaṁ ākāsena gamananti āha ‘‘uppatitvā gaccheyyā’’ti. Gijjhādīnaṁ vāsipharasu na hotīti āha – ‘‘mukhatuṇḍakena ḍasantā taccheyyu’’nti. Vissajjeyyunti ettha ‘‘vissajjana’’nti ākaḍḍhanaṁ adhippetaṁ anekatthattā dhātūnaṁ, ākaḍḍhanañca anubandhitvā pātananti āha ‘‘maṁsapesiṁ nakhehi kaḍḍhitvā pāteyyu’’nti.",
  "tika-s0202t0:85": "47. Purisassa ārohanayogyaṁ poriseyyaṁ.",
  "tika-s0202t0:86": "48. Sampannaṁ sundaraṁ phalamassāti sampannaphalaṁ. Phalūpapannanti phalehi upetanti āha ‘‘bahuphala’’nti.",
  "tika-s0202t0:87": "50.Suvidūravidūreti ariyassa vinaye vohārasamucchedato suṭṭhu vidūrabhūte eva vidūre ahaṁ ṭhito. Kassaci nāma atthassapi ajānanato na ājānantīti anājānīyāti kattusādhanamassa dassento ajānanaketi ajānantabhojanasīsena tesaṁ dātabbapaccaye vadati. Sesaṁ suviññeyyameva.",
  "tika-s0202t0:88": "Potaliyasuttavaṇṇanāya līnatthappakāsanā samattā.",
  "tika-s0202t0:89": "5. Jīvakasuttavaṇṇanā",
  "tika-s0202t0:90": "51. Kumārena bhato posāpitoti kumārabhato, kumārabhato eva komārabhacco yathā ‘‘bhisakkameva bhesajja’’nti.",
  "tika-s0202t0:91": "Ārabhantīti ettha ārabha-saddo kāmaṁ kāmāyūhanayaññuṭṭhāpanaāpattiāpajjanaviññāpanādīsupi āgato, idha pana hiṁsane icchitabboti āha – ‘‘ārabhantīti ghātentī’’ti. Uddisitvā katanti (a. ni. ṭī. 3.8.12; sārattha. ṭī. mahāvagga 3.294) attānaṁ uddisitvā māraṇavasena kataṁ nibbattitaṁ. Paṭiccakammanti ettha kamma-saddo kammasādhano atītakālikoti āha – ‘‘attānaṁ paṭicca kata’’nti. Nimittakammassetaṁ adhivacanaṁ ‘‘paṭicca kammaṁ phusatī’’tiādīsu (jā. 1.4.75) viya. Nimittakammassāti nimittabhāvena laddhabbakammassa, na karaṇakārāpanavasena. Paṭiccakammaṁ ettha atthīti maṁsaṁ paṭiccakammaṁ yathā ‘‘buddhaṁ etassa atthīti buddho’’ti. Tesanti nigaṇṭhānaṁ. Aññepi brāhmaṇādayo taṁladdhikā attheva.",
  "tika-s0202t0:92": "Kāraṇanti ettha yutti adhippetā, sā eva ca dhammato anapetattā ‘‘dhammo’’ti vuttāti āha – ‘‘kāraṇaṁ nāma tikoṭiparisuddhamacchamaṁsaparibhogo’’ti. Anukāraṇaṁ nāma mahājanassa tathā byākaraṇaṁ yuttiyā dhammassa anurūpabhāvato maṁsaṁ paribhuñjitabbanti anuññātaṁ tatheva kathananti katvā. Tanti ‘‘jānaṁ uddissakataṁ maṁsaṁ paribhuñjatī’’ti evaṁ vuttaṁ paribhuñjanaṁ neva kāraṇaṁ hoti sabbena sabbaṁ abhāvato sati ca ayuttiyaṁ adhammoti katvā. Tathā byākaraṇanti ‘‘jānaṁ uddissakataṁ maṁsaṁ paribhuñjatī’’ti kathanaṁ yuttiyā dhammassa ananurūpabhāvato na anukāraṇaṁ hoti. Parehi vuttakāraṇena sakāraṇo hutvāti pare titthiyā ‘jāna’ntiādinā dhammaṁ kathenti vadanti, tena kāraṇabhūtena sakāraṇo hutvā. Tehi tathā vattabbo eva hutvā tumhākaṁ vādo vā anuvādo vā ‘‘maṁsaṁ paribhuñjitabba’’nti pavattā tumhākaṁ kathā vā parato parehi tathā pavattitā tassā anukathā vā. Viññūhi garahitabbakāraṇanti titthiyā tāva tiṭṭhantu, tato aññehi paṇḍitehi garahitabbakāraṇaṁ. Koci na āgacchatīti garahitabbataṁ na āpajjatīti attho. Abhibhavitvā ācikkhantīti abhibhuyya madditvā kathenti, abhibhūtena akkosantīti attho.",
  "tika-s0202t0:93": "52.Kāraṇehīti paribhogacittassa avisuddhatāhetūhi. Bhikkhū uddissakataṁ diṭṭhaṁ. Tādisamaṁsañhi paribhogānārahattā cittaavisuddhiyā kāraṇaṁ cittasaṁkilesāvahato. Idāni diṭṭhasutaparisaṅkitāni sarūpato dassetuṁ ‘‘diṭṭhādīsū’’tiādi vuttaṁ. Tattha tadubhayavimuttaparisaṅkitanti ‘‘diṭṭhaṁ suta’’nti imaṁ ubhayaṁ anissāya – ‘‘kiṁ nu kho imaṁ bhikkhuṁ uddissa vadhitvā sampādita’’nti kevalameva parisaṅkitaṁ. Sabbasaṅgāhakoti sabbesaṁ tiṇṇaṁ parisaṅkitānaṁ saṅgaṇhanako.",
  "tika-s0202t0:94": "Maṅgalādīnanti ādi-saddena āhunapāhunādikaṁ saṅgaṇhāti. Nibbematikā hontīti sabbena sabbaṁ parisaṅkitābhāvamāha. Itaresanti ajānantānaṁ vaṭṭati, jānato evettha āpatti hoti. Teyevāti ye uddissa kataṁ, teyeva.",
  "tika-s0202t0:95": "Uddissakatamaṁsaparibhogato akappiyamaṁsaparibhogassa visesaṁ dassetuṁ ‘‘akappiyamaṁsaṁ panā’’tiādi vuttaṁ. Purimasmiṁ sacittakā āpatti, itarasmiṁ acittakā. Tenāha – ‘‘akappiyamaṁsaṁ ajānitvā bhuttassapi āpattiyevā’’ti. Paribhoganti paribhuñjitabbanti vadāmīti attho.",
  "tika-s0202t0:96": "53.Tādisassāti tikoṭiparisuddhassa macchamaṁsassa paribhoge. Mettāvihārinopīti api-saddena amettāvihārinopi. Mettāvihārino paribhoge sikhāppattā anavajjatāti dassetuṁ ‘‘idha, jīvaka, bhikkhū’’tiādi vuttaṁ. Aniyametvāti avisesetvā sāmaññato. Yasmā bhagavatā – ‘‘yato kho, vaccha, bhikkhuno taṇhā pahīnā hotī’’tiādinā mahāvacchagottasutte (ma. ni. 2.194) attā aniyametvā vutto. Tathā hi vacchagotto – ‘‘tiṭṭhatu bhavaṁ gotamo, atthi pana bhoto gotamassa ekabhikkhupi sāvako āsavānaṁ khayā…pe… upasampajja viharatī’’ti āha, ‘‘idha, bhāradvāja, bhikkhu aññataraṁ gāmaṁ vā nigamaṁ vā upanissāya viharatī’’tiādinā caṅkīsutte (ma. ni. 2.430) attā aniyametvā vutto. Tathā hi tattha parato – ‘‘yaṁ kho pana ayamāyasmā dhammaṁ deseti, gambhīro so dhammo duddaso duranubodho santo paṇīto atakkāvacaro nipuṇo paṇḍitavedanīyo, na so dhammo sudesanīyo luddenā’’tiādinā desanā āgatā, tasmā vuttaṁ ‘‘bhagavatā hi mahāvacchagottasutte, caṅkīsutte imasmiṁ sutteti tīsu ṭhānesu attānaṁyeva sandhāya desanā katā’’ti. Maṁsūpasecanova adhippeto macchamaṁsasahitassa āhārassa paribhogabhāvato macchamaṁsassa ca idha adhippetattā.",
  "tika-s0202t0:97": "Agathito appaṭibaddho. Taṇhāmucchanāyāti taṇhāyanavasena mucchāpattiyā. Anajjhopanno taṇhāya abhibhavitvā na ajjhotthaṭo, gilitvā pariniṭṭhapetvā na saṇṭhitoti attho. Tenāha – ‘‘sabbaṁ ālumpitvā’’tiādi. Idha ādīnavo āhārassa paṭikūlabhāvoti āha ‘‘ekarattivāsenā’’tiādi. Ayamattho āhāraparibhogoti atthasaṁyojanaparicchedikā ‘‘yāvadeva imassa kāyassa ṭhitiyā’’tiādinā (dī. ni. 3.182; ma. ni. 1.23; 2.24; 3.75; saṁ. ni. 4.120) pavattā āhārapaṭibaddhachandarāganissaraṇabhūtā paññā assa atthīti nissaraṇapañño. Idamatthanti etamatthāya. Evaṁ santeti ‘‘brahmāti ca mettāvihārino samaññā’’ti avatvā ye dhammā mettāvihārassa paṭipakkhabhūtā, tattha sāvasesaṁ pahāsi brahmā, anavasesaṁ pahāsi bhagavāti sace te idaṁ sandhāya bhāsitaṁ, evaṁ sante tava idaṁ yathāvuttavacanaṁ anujānāmi, na mettāvihāritāsāmaññamattatoti attho.",
  "tika-s0202t0:98": "55.‘‘Pāṭiyekkoanusandhī’’ti vatvā visuṁ anusandhibhāvaṁ dassetuṁ ‘‘imasmiṁ hī’’tiādi vuttaṁ. Dvāraṁ thaketīti macchamaṁsaparibhogānuññāya aññesaṁ vacanadvāraṁ pidahati, codanāpathaṁ nirundhati. Kathaṁ sattānuddayaṁ dasseti? Sattānuddayamukhena bāhirakānaṁ macchamaṁsaparibhogapaṭikkhepo tayidaṁ micchā, tikoṭiparisuddhasseva macchamaṁsassa paribhogo bhagavatā anuññāto. Tathā hi vuttaṁ – ‘tīhi kho ahaṁ, jīvaka, ṭhānehi maṁsaṁ paribhoganti vadāmī’tiādi (ma. ni. 2.52). Vinayepi (pārā. 409; cūḷava. 343) vuttaṁ – ‘‘tikoṭiparisuddhaṁ, devadatta, macchamaṁsaṁ mayā anuññāta’’nti. Tikoṭiparisuddhañca bhuñjantānaṁ sattesu anuddayā niccalā. ‘‘Sattānuddayaṁ dassetī’’ti saṅkhepato vuttamatthaṁ vivaranto ‘‘sace hī’’tiādimāha.",
  "tika-s0202t0:99": "Paṭhamena kāraṇenāti desanāvasenapi payogavasenapi paṭhamena parūpaghātahetunā. Kaḍḍhito so pāṇo. Galena pavedhentenāti yottagalena karaṇena asayhamānena. Bahupuññameva hoti āsādanāpekkhāya abhāvato, hitajjhāsayattā vāti adhippāyo. Esāhaṁ, bhantetiādi kasmā vuttaṁ, saraṇagamanavaseneva gahitasaraṇoti codanaṁ sandhāyāha ‘‘aya’’ntiādi. Ogāhantotiādito paṭṭhāya yāva pariyosānā suttaṁ anussaranto atthaṁ upadhārento. Sesaṁ suviññeyyameva.",
  "tika-s0202t0:100": "Jīvakasuttavaṇṇanāya līnatthappakāsanā samattā.",
  "tika-s0202t0:101": "6. Upālisuttavaṇṇanā",
  "tika-s0202t0:102": "56. Pāvāraṁ pārupatīti pāvāriko, idaṁ tassa kulasamudāgataṁ nāmaṁ, so pana mahaddhano mahābhogo nagare seṭṭhiṭṭhāne ṭhito. Tenāha ‘‘dussapāvārikaseṭṭhino’’ti. Dīghattā dīghatamattā. So kira pamāṇato upavacchayato diyaḍḍharatanaṁ atikkamma ṭhito. Evaṁladdhanāmoti ‘‘dīghatapassī’’ti laddhasamañño. Bāhirāyataneti titthiyasamaye piṇḍapātoti vohāro natthi, tasmā sāsanavohārena ‘‘piṇḍapātappaṭikkanto’’ti vuttanti adhippāyo.",
  "tika-s0202t0:103": "Dassetīti deseti. Ṭhapetīti aññamaññasaṅkarato vavatthapeti. Kiriyāyāti karaṇena. Pavattiyāti pavattanena. Daṇḍāni paññapetīti ettha kasmā bhagavatā āditova tathā na pucchitanti? Yasmā sā tasmiṁ atthe sabhāvanirutti na hoti, sāsane loke samayantaresu ca tādiso samudācāro natthi, kevalaṁ pana tasseva nigaṇṭhassāyaṁ koṭṭhālakasadiso samudācāroti imamatthaṁ dassetuṁ ‘‘kammāni paññapeti’’ iccevāha. Acittakanti cittarahitaṁ, cittena asamuṭṭhāpitanti attho. Kathaṁ pana tadubhayassa cittena vinā sambhavoti codanaṁ sandhāya tattha nidassanamāha ‘‘yathā kirā’’tiādi. Paṭivibhattānanti atthato bhinnānaṁ. Paṭivisiṭṭhānanti visesanapadavasena saddatopi bhinnānaṁ. Vacanaṁ patiṭṭhapetukāmoti dīghatapassino yathāvuttavacanaṁ patiṭṭhapetukāmo. Tasmiñhi patiṭṭhāpite tenappasaṅgena āgato, upāli gahapati tasmiṁ padese dhammaṁ disvā sāsane abhippasīdissati.",
  "tika-s0202t0:104": "Kathā eva upari vādāropanassa vatthubhāvato kathāvatthu. Kathāyaṁ patiṭṭhapesīti kathāvatthusmiṁ, tadatthe vā patiṭṭhapesi. Yathā taṁ vādāropanabhayena na avajānāti, evaṁ tassaṁ kathāyaṁ, tasmiṁ vā atthe dīghatapassiṁ yāvatatiyaṁ vāde patiṭṭhapesi. Vādanti dosaṁ.",
  "tika-s0202t0:105": "57. Idāni cetanāsampayuttadhammampi gahetvā kāyakammādivasena saṅgahetvā dassetuṁ ‘‘apicā’’tiādi vuttaṁ. Tattha tividhaṁ kāyaduccaritaṁ kāyakammaṁ nāmātiādi ‘‘kammassa kiriyāyā’’ti pāḷiyaṁ akusalakammassa adhigatattā vuttaṁ, pubbe pana aṭṭhakāmāvacarakusalacetanātiādi sāvajjaṁ anavajjañca sāmaññato ekajjhaṁ katvā dassitaṁ. Kasmā panettha cetanā na gahitāti āha ‘‘imasmiṁ sutte kammaṁ dhura’’nti. Kāyakammādibhedaṁ kammameva dhuraṁ jeṭṭhakaṁ pubbaṅgamaṁ, na cetanāmattameva. Evamāgatepīti kammānīti evaṁ nāmena āgatepi cetanā dhuraṁ, tattha cetanaṁ jeṭṭhakaṁ pubbaṅgamaṁ katvā vuttanti adhippāyo. Kathaṁ pana tattha kammanti vā kammānīti vā āgate tesaṁ cetanāya dhurabhāvoti āha ‘‘yattha katthaci…pe… labhatī’’ti. Tattha yattha katthacīti yasmiṁ kismiñci dvāre. Sā vuttāvāti sā cetanā vuttāva, yā kāyasaṅkhārādipariyāyena (yassa kassaci kammassa kāyadvārādīsu pavattāpanacetanā) sampayuttadhammāpi tadaggena lokiyāpi lokuttarāpi kammameva, abhijjhādayo pana cetanāpakkhikāti daṭṭhabbaṁ.",
  "tika-s0202t0:106": "Mahantanti kaṭukaphalaṁ. Na kilamati sappāṭihāriyattā paṭiññāya. Idāni tesaṁ sappāṭihāriyataṁ dassetuṁ ‘‘tathā hī’’tiādi vuttaṁ. Yadi akusalaṁ patvā kāyakammaṁ vacīkammaṁ mahantanti vadanto na kilamati, atha kasmā bhagavā idha akusalaṁ manokammaṁ mahāsāvajjaṁ kathesīti āha ‘‘imasmiṁ pana ṭhāne’’tiādi. Yāvatatiyaṁ patiṭṭhāpanamattena gatamaggaṁ paṭipajjanto. Tenāha ‘‘kiñci atthanipphattiṁ apassantopī’’ti.",
  "tika-s0202t0:107": "58. Nivāsaṭṭhānabhūto bālako etissā atthīti bālakinī. Satthupaṭiññātatāya nigaṇṭhānaṁ mahāti sambhāvitattā mahānigaṇṭho.",
  "tika-s0202t0:108": "60. Āvaṭṭeti purimākārato nivatteti attano vase vatteti etāyāti āvaṭṭanī, māyā. Tenāha ‘‘āvaṭṭetvā gahaṇamāya’’nti. Satthupaṭiññānaṁ buddhadassane cittameva na uppajjati, ayamettha dhammatā. Sace pana so taṁ paṭiññaṁ appahāya buddhānaṁ sammukhībhāvaṁ upagaccheyya, sattadhā muddhā phaleyya, tasmā bhagavā ‘‘mā ayaṁ bālo vinassī’’tiāditova yathā sammukhībhāvaṁ na labhati, tathā karoti. Svāyamattho pāthikaputtasamāgamena dīpetabbo. Dassanasampattiniyāmamāha ‘‘tathāgataṁ hī’’tiādi. Āgamā nu kho idha tumhākaṁ santikaṁ.",
  "tika-s0202t0:109": "61.Vacīsacce patiṭṭhahitvāti yathāpaṭiññātāya paṭiññāya ṭhatvā.",
  "tika-s0202t0:110": "62. Sītodake amatā pāṇā pānakāle pana maranti, tepi tena sītodakaparibhogena māritā honti, tasmā tapassinā nāma sabbena sabbaṁ sītodakaṁ na paribhuñjitabbanti tesaṁ laddhi. Pākatikaṁ vā udakaṁ sattoti purātanānaṁ nigaṇṭhānaṁ laddhi. Tenāha ‘‘sattasaññāya sītodakaṁ paṭikkhipantī’’ti. Tesaṁ taṁ adhunātananigaṇṭhānaṁ vādena virujjhati. Te hi pathavīādinavapadatthato aññameva jīvitaṁ paṭijānanti. Cittena sītodakaṁ pātukāmo paribhuñjitukāmo hoti roge ṭhatvāpi sattānaṁ cittassa tathā na vitatatā. Tenāha – ‘‘tenassa manodaṇḍo tattheva bhijjatī’’ti. Tenāti sītodakaṁ pātuṁ paribhuñjituñca icchanena. Assāti yathāvuttassa nigaṇṭhassa. Tatthevāti tathācittuppādane eva. Bhijjati saṁvarassa vikopitattā. Tathābhūto so nigaṇṭho sītodakaṁ ce labheyya, katipayaṁ kālaṁ jīveyya, alābhena pana parisussamānakaṇṭhoṭṭhatālujivhāādiko sabbaso paridāhābhibhūto mareyya. Tenāha – ‘‘sītodakaṁ alabhamāno kālaṁ kareyyā’’ti. Kasmā? Yasmā sītodakaṁ pivāya sannissitacittassa maraṇaṁ hoti, tasmā vuttaṁ ‘‘manodaṇḍo pana bhinnopi cutimpi ākaḍḍhatī’’ti. Yasmā pana tathābhūtacittassa nigaṇṭhassa manosattesu nāma devesu upapatti hotīti titthiyānaṁ laddhi, tasmā vuttaṁ ‘‘manodaṇḍo pana bhinnopi paṭisandhimpi ākaḍḍhatī’’ti. Itīti evaṁ ‘‘idhāssa nigaṇṭho’’tiādiākārena. Nanti upāliṁ gahapatiṁ. Mahantoti vadāpesi ‘‘manopaṭibaddho kālaṅkarotī’’ti vadantoti adhippāyo.",
  "tika-s0202t0:111": "Upāsakassāti upālissa gahapatissa. Mucchāvasenātiādinā anvayato byatirekato ca manodaṇḍassa mahantataṁ vibhāveti. Cittasantatippavattimattenevāti vinā kāyadaṇḍena vacīdaṇḍena ca kevalaṁ cittasantatippavattimattena. Bhijjitvāpīti ettha pi-saddena abhijjitvāpi. Aniyyānikāti appāṭihīrā, ayuttāti attho. Sallakkhesi upāsakoti vibhattiṁ vipariṇāmetvā yojanā. Pañhapaṭibhānānīti ñātuṁ icchite atthe uppajjanakapaṭibhānāni.",
  "tika-s0202t0:112": "‘‘Manopaṭibaddho kālaṁ karotī’’ti vadantena atthato manodaṇḍassa taduttarabhāvo paṭiññāto hotīti āha ‘‘idāni manodaṇḍo mahantoti idaṁ vacana’’nti. Tathā ceva vuttaṁ – ‘‘manodaṇḍova balavā mahantoti vadāpesī’’ti.",
  "tika-s0202t0:113": "63. Pāṇātipātādito yamanaṁ yāmo, catubbidho yāmo catuyāmo, catuyāmasaṅkhātena saṁvarena saṁvuto cātuyāmasaṁvarasaṁvuto. Aṭṭhakathāyaṁ pana yāma-saddo koṭṭhāsapariyāyoti ‘‘iminā catukoṭṭhāsenā’’ti vuttaṁ. Piyajātikaṁ rūpādiārammaṇaṁ rāgavasena bālehi bhāvanīyattā ‘‘bhāvita’’nti vuccatīti āha ‘‘bhāvitanti pañca kāmaguṇā’’ti.",
  "tika-s0202t0:114": "Yo sabbaṁ pāpaṁ āsavañca vāretīti sabbavārī, tassa navasu padatthesu sattamo padattho, tena sabbavārinā pāpaṁ vāritvā ṭhitoti sabbavārivārito. Tenāha ‘‘sabbena pāpavāraṇena vāritapāpo’’ti. Tato eva sabbassa vāritabbassa āsavassa dhunanato sabbavāridhuto. Vāritabbassa nivāraṇavasena sabbavārino phuṭo phusitoti sabbavāriphuṭo. Saṅghātanti sahasā hananaṁ, asañcetanikavadhanti attho. Katarasmiṁ koṭṭhāseti tīsu daṇḍakoṭṭhāsesu katarakoṭṭhāse.",
  "tika-s0202t0:115": "64. Khaliyati samādiyatīti khalaṁ, rāsīti āha – ‘‘ekaṁ maṁsakhalanti ekaṁ maṁsarāsi’’nti. Vijjādharaiddhiyā iddhimā. Sā pana iddhi yasmā ānubhāvasampannasseva ijjhati, na yassa kassaci. Tasmā āha ‘‘ānubhāvasampanno’’ti. Vijjānubhāvavaseneva ānubhāvasampanno. Citte vasībhāvappatto ānubhāvāya eva vijjāya paguṇabhāvāpādanena. Etena vasībhāvaṁ lokiyasamaññāvasena bhagavā upāliṁ gahapatiṁ paññapetukāmo evamāha. Lokikā hi ‘‘bhāvanāmayaiddhiyā iddhimā cetovasībhāvappatto parūpaghātaṁ karotī’’ti maññanti. Tathā hi te isayo paresaṁ saṁvaṇṇenti, isīnaṁ ānubhāvaṁ kittenti. Yaṁ panettha vattabbaṁ, taṁ parato āgamissatīti.",
  "tika-s0202t0:116": "65.Araññameva hutvāti sabbaso araññameva hutvā. Araññabhāvena araññaṁ jātaṁ, na nāmamattena. Isīnaṁ atthāyāti isīnaṁ āsādanatthāya.",
  "tika-s0202t0:117": "Godhāvarītīrato nātidūre. Usūyamānoti ‘‘na maṁ esa jano parivāretī’’ti usūyaṁ karonto. Kiliṭṭho vatāti paṅkadantarajasiratādīhi kiliṭṭhasarīro. Anañjitamaṇḍitoti anañjitakkhiko sabbena, sabbaṁ amaṇḍito ca. Tasmiṁ kāle ‘‘kālasseva akkhīnaṁ añjanaṁ maṅgala’’nti manussānaṁ laddhi, tasmā anañjanaṁ visuṁ gahitaṁ.",
  "tika-s0202t0:118": "Rājā tassa vacanaṁ gahetvāti ‘‘vedesu īdisaṁ āgataṁ bhavissatīti evaṁ, bhante’’ti rājā tassa purohitassa vacanaṁ gahetvā. Usumajātahadayoti uttattahadayo. Nāsikānaṁ appahonte mukhena assasanto.",
  "tika-s0202t0:119": "Vijitajayehi āgantvā nakkhattayuttaṁ āgamentehi nisīditabbaṭṭhānaṁ jayakhandhāvāraṭṭhānaṁ. Udakavuṭṭhipātanādi tasmiṁ pāpakamme asamaṅgibhūtānampi samanuññatāya antokaraṇatthaṁ kataṁ. Katabhaṇḍavuṭṭhīti ābharaṇavassaṁ. Mahājano samanuñño jātoti yojanā. Mātuposakarāmoti mātari sammāpaṭipanno rāmo nāma eko puriso. Asamaṅgibhūtānanti asamanuññānaṁ.",
  "tika-s0202t0:120": "Avakiriyāti asussūsataṁ paṭicca. Phuliṅgānīti aggikaṇāni. Patanti kāyeti kāye ito cito nipatanti. Ete kira nirayaṁ vivaritvā mahājanassa dassenti.",
  "tika-s0202t0:121": "Yathāphāsukaṭṭhānanti mayaṁ kañcipi desaṁ uddissa na gacchāma, yattha pana vasantassa pabbajitassa phāsu hoti, taṁ yathāphāsukaṭṭhānaṁ gacchāmāti adhippāyo. Saṅghāti saṁhatā. Gaṇāti taṁtaṁseṇibhāvena gaṇitabbatāya gaṇā. Gaṇībhūtāti ekajjhāsayā hutvā rāsibhūtā. Adinnādānantiādīsupi niraye paccitvā manussalokaṁ āgatassa vipākāvasesenāti ānetvā yojetabbaṁ.",
  "tika-s0202t0:122": "Paggaṇhissāmīti sambhāvanaṁ uppādessāmi. Nesaṁ kattabbanti cintesīti yojanā. Kiṁ cintesi? Āghātaṁ uppādetvā anatthakaraṇūpāyaṁ. Tenāha ‘‘so dhammakathāpariyosāne’’tiādi. Nāgabalapicchillādīnanti nāgabalasāsapaaṅkolatelakaṇikāraniyyāsādīnaṁ cikkhallānaṁ. Viheṭhayiṁsu nirayādikathāhi ghaṭṭentā. Chadvārārammaṇeti cakkhādīnaṁ channaṁ dvārānaṁ ārammaṇabhūte rūpādivisaye.",
  "tika-s0202t0:123": "Nava vuṭṭhiyoti udakavuṭṭhi sumanapupphavuṭṭhi māsakavuṭṭhi kahāpaṇavuṭṭhi ābharaṇavuṭṭhi āvudhavuṭṭhi aṅgāravuṭṭhi pāsāṇavuṭṭhi vālikāvuṭṭhīti imā nava vuṭṭhiyo. Avañcayīti sakkāraṁ karonto viya hutvā asakkāraṁ karonto anatthacaraṇena vañcayi. Adūsaketi anaparādhe.",
  "tika-s0202t0:124": "‘‘Diṭṭhamaṅgalikā brāhmaṇakaññā’’ti jātakaṭṭhakathādīsu (jā. aṭṭha. 4.15.mātaṅgajātakavaṇṇanā) āgataṁ, idha pana ‘‘seṭṭhidhītā’’ti. Vāreyyatthāyāti āvāhatthāya, assāti pesitapuggalassa. Tādisena nīcakulasaṁvattaniyena kammunā laddhokāsena caṇḍālayoniyaṁ nibbatto.",
  "tika-s0202t0:125": "Cammageheti cammena chādite gehe. Mātaṅgotvevassa nāmaṁ ahosi jātisamudāgataṁ. Tanti ghaṇṭaṁ. Vādento tālanena saddaṁ karonto. Mahāpathaṁ paṭipajji diṭṭhamaṅgalikāya gehadvārasamīpena.",
  "tika-s0202t0:126": "Tassā veyyāvaccakarā ceva upaṭṭhākamanussā paṭibaddhā ca surāsoṇḍādayo jāṇukapparādīhi sukoṭṭitaṁ koṭṭitabhāvena mucchaṁ āpannattā matoti saññāya chaḍḍesuṁ.",
  "tika-s0202t0:127": "Atha bodhisatto āyuavasesassa atthitāya mandamande vāte vāyante cirena saññaṁ paṭilabhati. Tenāha ‘‘mahāpuriso’’tiādi. Gehaṅgaṇeti gehassa mahādvārato bahi vivaṭaṅgaṇe. Patitoti pātaṁ katvā icchitatthanipphattiṁ antaraṁ katvā anuppavesena nipanno. Diṭṭhamaṅgalikāyāti diṭṭhamaṅgalikākāraṇena.",
  "tika-s0202t0:128": "Yasanti vibhavaṁ kittisaddañca. Candanti candamaṇḍalaṁ, candavimānanti attho. Ucchiṭṭhageheti parehi paribhuttagehe. Maṇḍapeti nagaramajjhe mahāmaṇḍape.",
  "tika-s0202t0:129": "Khīramaṇimūlanti khīramūlaṁ, pādesu baddhamaṇimūlañca. Yāvatā vācuggatā pariyattīti yattako manussavacīdvārato uggato nikkhanto pavatto, yaṁkiñci vacīmayanti attho. Ākāsaṅgaṇeti vivaṭaṅgaṇe.",
  "tika-s0202t0:130": "Dummavāsīti dhūmo dhūsaro, anañjitāmaṇḍitoti adhippāyo. Otallakoti nihīnajjhāsayo, appānubhāvoti attho. Paṭimuñca kaṇṭheti yāva galavāṭakā pārupitvā. Ko re tuvanti are ko nāma tvaṁ.",
  "tika-s0202t0:131": "Pakatanti paṭiyattaṁ nānappakārato abhisaṅkhataṁ. Uttiṭṭhapiṇḍanti antaragharaṁ upagamma ṭhatvā laddhabbapiṇḍaṁ, bhikkhāhāranti attho. Labhatanti lacchatu. Sapākoti mahāsatto jātivasena yathābhūtaṁ attānaṁ āvikaroti.",
  "tika-s0202t0:132": "Atthatthitaṁ saddahatoti samparāyikassa atthassa atthibhāvaṁ saddahantassa. Apehīti apagaccha. Ettoti imasmā ṭhānā. Jammāti lāmaka.",
  "tika-s0202t0:133": "Anūpakhetteti ajaṅgale udakasampanne khette phalavisesaṁ paccāsīsantā. Etāya saddhāya dadāhi dānanti ninnaṁ thalañca pūrento megho viya guṇavante nigguṇe ca dānaṁ dehi, evaṁ dento ca appeva ārādhaye dakkhiṇeyyeti. Dakkhiṇeyyeti sīlādiguṇasamannāgate.",
  "tika-s0202t0:134": "Tānīti te brāhmaṇā. Veṇupadarenāti veḷuvilīvena.",
  "tika-s0202t0:135": "Giriṁ nakhenakhaṇasīti pabbataṁ attano nakhena khaṇanto viya ahosi. Ayoti kālalohaṁ. Padahasīti abhibhavasi, attano sarīrena abhibhavanto viya ahosi.",
  "tika-s0202t0:136": "Āvedhitanti calitaṁ viparivattetvā ṭhitaṁ. Piṭṭhitoti piṭṭhipassena. Bāhuṁ pasāreti akammaneyyanti akammakkhamaṁ bāhudvayaṁ thaddhaṁ sukkhadaṇḍakaṁ viya kevalaṁ pasāreti, na samiñjeti, setāni akkhīni parivattanena kaṇhamaṇḍalassa adissanato.",
  "tika-s0202t0:137": "Jīvitanti jīvanaṁ.",
  "tika-s0202t0:138": "Vehāyasanti ākāse. Pathaddhunoti pathabhūtaddhuno viya.",
  "tika-s0202t0:139": "Saññampi na karotīti ‘‘ime kulappasutā’’ti saññāmattampi na karoti. Dantakaṭṭhakucchiṭṭhakanti khāditadantakaṭṭhattā vuttaṁ. Etasseva upari patissati appaduṭṭhapadosabhāvato, mahāsattassa tadā ukkaṁsagatakhettabhāvato. Iddhivisayo nāma acinteyyo, tasmā kathaṁ sūriyassa uggantuṁ nādāsīti na cintetabbaṁ. Aruṇuggaṁ na paññāyatīti tasmiṁ padese aruṇapabhā na paññāyati, andhakāro eva hoti.",
  "tika-s0202t0:140": "Yakkhāvaṭṭo nu kho ayaṁ kālavipariyāyo. Mahāpaññanti mahantānaṁ paññānaṁ adhiṭṭhānabhūtaṁ. Janapadassa mukhaṁ passathāti imassa janapadavāsino janassa upaddavena maṅkubhūtaṁ mukhaṁ passatha.",
  "tika-s0202t0:141": "Etassa kathā etasseva upari patissatīti yāhi tena pāramitāparibhāvanasamiddhāhi nānāsamāpattivihāraparipūritāhi sīladiṭṭhisampadāhi susaṅkhatasantāne mahākaruṇādhivāse mahāsatte ariyūpavādakammaabhisapasaṅkhātā pharusavācā pavattitā, sā abhisapi tassa khettavisesabhāvato tassa ca ajjhāsayapharusatāya diṭṭhadhammavedaniyakammaṁ hutvā sace so mahāsattaṁ na khamāpeti, sattame divase vipaccanasabhāvaṁ jātaṁ, khamāpite pana mahāsatte payogasampatti paṭibāhitattā avipākadhammataṁ āpajjati ahosikammabhāvato. Ayañhi ariyūpavādapāpassa diṭṭhadhammavedaniyassa dhammatā, tena vuttaṁ ‘etassa kathā etasseva upari patissatī’tiādi. Mahāsatto pana taṁ tassa upari patituṁ na adāsi, upāyena mocesi. Tena vuttaṁ cariyāpiṭake (cariyā. 2.64) –",
  "tika-s0202t0:142": "‘‘Yaṁ so tadā maṁ abhisapi, kupito duṭṭhamānaso;",
  "tika-s0202t0:143": "Tasseva matthake nipati, yogena taṁ pamocayi’’nti.",
  "tika-s0202t0:144": "Yañhi tattha sattame divase bodhisattena sūriyuggamananivāraṇaṁ kataṁ, ayamettha yogoti adhippeto. Yogena hi ubbaḷhā sarājikā parisā nagaravāsino negamā ceva jānapadā ca bodhisattassa santikaṁ tāpasaṁ ānetvā khamāpesuṁ. So ca bodhisattassa guṇe jānitvā tasmiṁ cittaṁ pasādesi. Yaṁ panassa matthake mattikāpiṇḍassa ṭhapanaṁ, tassa ca sattadhā phālanaṁ kataṁ, taṁ manussānaṁ cittānurakkhaṇatthaṁ. Aññathā hi – ‘‘ime pabbajitā samānā cittassa vase vattanti, na pana cittaṁ attano vase vattāpentī’’ti mahāsattampi tena sadisaṁ katvā gaṇheyyuṁ, tadassa tesaṁ dīgharattaṁ ahitāya dukkhāyāti. Tenāha ‘‘athassā’’tiādi.",
  "tika-s0202t0:145": "Lohakūṭavassanti ayaguḷavassaṁ. Tadā hi ratanamattāni diyaḍḍharatanamattānipi tikhiṇaṁsāni ayaguḷamaṇḍalāni ito cito ca nipatantā manussānaṁ sarīrāni khaṇḍakhaṇḍakāni akaṁsu. Kalalavassanti tanukakaddamapaṭalakaddamaṁ. Upahaccāti āghāṭetvā. Tadeva majjhāraññaṁ.",
  "tika-s0202t0:146": "67.Anuviccakāranti anuviccakaraṇaṁ. Kāraṇehi dvīhi aniyyānikasāsane ṭhitānaṁ attano sāvakattaṁ upagate paggahaniggahāni dassetuṁ ‘‘kasmā’’tiādi vuttaṁ.",
  "tika-s0202t0:147": "69.Anupubbiṁ kathanti (dī. ni. ṭī. 2.75-76; a. ni. ṭī. 3.8.12) anupubbiyā anupubbaṁ kathetabbakathaṁ, kā pana sā? Dānādikathā. Dānakathā tāva pacurajanesupi pavattiyā sabbasādhāraṇattā sukarattā sīle patiṭṭhānassa upāyabhāvato ca āditova kathitā . Pariccāgasīlo hi puggalo pariggahavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena dāyakapaṭiggahaṇavisuddhito parānuggahaṁ vatvā parapīḷānivattivacanato, kiriyadhammaṁ vatvā akiriyadhammavacanato, bhogayasasampattihetuṁ vatvā bhavasampattihetuvacanato ca dānakathānantaraṁ sīlakathā kathitā. Tañca sīlaṁ vaṭṭanissitaṁ, ayaṁ bhavasampatti tassa phalanti dassanatthaṁ, imehi ca dānasīlamayehi paṇītacariyabhedabhinnehi puññakiriyavatthūhi etā cātumahārājikādīsu paṇītatarādibhedabhinnā aparimeyyā bhogabhavasampattiyoti dassanatthaṁ tadanantaraṁ saggakathā. Svāyaṁ saggo rāgādīhi upakkiliṭṭho sabbadā anupakkiliṭṭho ariyamaggoti dassanatthaṁ saggānantaraṁ maggo, maggañca kathentena tadadhigamūpāyasandassanatthaṁ saggapariyāpannāpi pageva itare sabbepi kāmā nāma bahvādīnavā aniccā addhuvā vipariṇāmadhammāti kāmānaṁ ādīnavo. Hīnā gammā pothujjanikā anariyā anatthasañhitāti tesaṁ okāro lāmakabhāvo, sabbepi bhavā kilesānaṁ vatthubhūtāti tattha saṁkileso. Sabbaso kilesavippamuttaṁ nibbānanti nekkhamme ānisaṁso ca kathetabboti ayamattho maggantīti ettha iti-saddena dassitoti veditabbaṁ.",
  "tika-s0202t0:148": "Sukhānaṁ nidānanti diṭṭhadhammikānaṁ samparāyikānaṁ nibbānasañhitānañcāti sabbesampi sukhānaṁ kāraṇaṁ. Yañhi kiñci loke bhogasukhaṁ nāma, taṁ sabbaṁ dānanidānanti pākaṭo ayamattho. Yaṁ pana jhānavipassanāmaggaphalanibbānapaṭisaṁyuttaṁ sukhaṁ, tassapi dānaṁ upanissayapaccayo hotiyeva. Sampattīnaṁ mūlanti yā imā loke padesarajjasirissariyasattaratanasamujjalacakkavattisampadāti evaṁpabhedā mānusikā sampattiyo, yā ca cātumahārājādigatā dibbā sampattiyo, yā vā panaññāpi sampattiyo, tāsaṁ sabbāsaṁ idaṁ mūlakāraṇaṁ. Bhogānanti bhuñjitabbaṭṭhena ‘‘bhogo’’nti laddhanāmānaṁ manāpiyarūpādīnaṁ, tannissayānaṁ vā upabhogasukhānaṁ, patiṭṭhā niccalādhiṭṭhānatāya. Visamagatassāti byasanappattassa. Tāṇanti rakkhā tato paripālanato. Leṇanti byasanehi paripātiyamānassa olīyanapadeso. Gatīti gantabbaṭṭhānaṁ. Parāyaṇanti paṭisaraṇaṁ. Avassayoti vinipatituṁ adento nissayo. Ārammaṇanti olubbhārammaṇaṁ.",
  "tika-s0202t0:149": "Ratanamayasīhāsanasadisanti sabbaratanamayasattaṅgamahāsīhāsanasadisaṁ, mahagghaṁ hutvā sabbaso vinipatituṁ appadānato. Mahāpathavisadisaṁ gatagataṭṭhāne patiṭṭhāsambhavato. Yathā dubbalassa purisassa ālambanarajju uttiṭṭhato tiṭṭhato ca upatthambho, evaṁ dānaṁ sattānaṁ sampattibhave upapattiyā ṭhitiyā ca paccayo hotīti āha ‘‘ālambanaṭṭhena ālambanarajjusadisa’’nti. Dukkhanittharaṇaṭṭhenāti duggatidukkhanittharaṇaṭṭhena. Samassāsanaṭṭhenāti lobhamacchariyādipaṭisattupaddavato sammadeva assāsanaṭṭhena. Bhayaparittāṇaṭṭhenāti dāliddiyabhayato paripālanaṭṭhena. Maccheramalādīhīti maccheralobhadosaissāmicchādiṭṭhivicikicchādi cittamalehi. Anupalittaṭṭhenāti anupakkiliṭṭhatāya. Tesanti maccheramalādīnaṁ. Etesaṁ eva durāsadaṭṭhena. Asantāsanaṭṭhenāti asantāsahetubhāvena. Yo hi dāyako dānapati, so sampatipi na kutoci santasati, pageva āyatiṁ. Balavantaṭṭhenāti mahābalavatāya. Dāyako hi dānapati sampati pakkhabalena balavā hoti, āyatiṁ pana kāyabalādīhi. Abhimaṅgalasammataṭṭhenāti ‘‘vuḍḍhikāraṇa’’nti abhisammatabhāvena. Vipattito sampattiyā nayanaṁ khemantabhūmisampāpanaṁ.",
  "tika-s0202t0:150": "Idāni mahābodhicariyabhāvenapi dānaguṇaṁ dassetuṁ dānaṁ nāmetantiādi vuttaṁ. Tattha attānaṁ niyyādentenāti etena dānaphalaṁ sammadeva passantā mahāpurisā attano jīvitampi pariccajanti, tasmā ko nāma viññujātiko bāhire vatthumhi saṅgaṁ kareyyāti ovādaṁ deti. Idāni yā lokiyā lokuttarā ca ukkaṁsagatā sampattiyo, tā sabbā dānatoyeva pavattantīti dassento ‘‘dānañhī’’tiādimāha. Tattha sakkamārabrahmasampattiyo attahitāya eva, cakkavattisampatti pana attahitāya ca parahitāya cāti dassetuṁ sā tāsaṁ parato vuttā. Etā lokiyā, imā pana lokuttarāti dassetuṁ ‘‘sāvakapāramīñāṇa’’ntiādi vuttaṁ. Tāsupi ukkaṭṭhukkaṭṭhatarukkaṭṭhatamameva dassetuṁ kamena ñāṇattayaṁ vuttaṁ. Tesaṁ pana dānassa paccayabhāvo heṭṭhā vuttoyeva. Eteneva tassa brahmasampattiyāpi paccayabhāvo dīpitoti veditabbo.",
  "tika-s0202t0:151": "Dānañca nāma hitajjhāsayena, pūjāvasena vā attano santakassa paresaṁ pariccajanaṁ, tasmā dāyako purisapuggalo paresaṁ santakaṁ harissatīti aṭṭhānametanti āha – ‘‘dānaṁ dadanto sīlaṁ samādātuṁ sakkotī’’ti. Sīlālaṅkārasadiso alaṅkāro natthi sobhāvisesāvahattā sīlassa. Sīlapupphasadisaṁ pupphaṁ natthīti etthāpi eseva nayo. Sīlagandhasadiso gandho natthīti ettha ‘‘candanaṁ tagaraṁ vāpī’’tiādikā (dha. pa. 55; mi. pa. 4.1.1) gāthā – ‘‘gandho isīnaṁ ciradikkhitānaṁ, kāyā cuto gacchati mālutenā’’tiādikā (jā. 2.17.55) jātakagāthāyo ca āharitvā vattabbā, sīlañhi sattānaṁ ābharaṇañceva alaṅkāro ca gandhavilepanañca dassanīyabhāvāvahañca. Tenāha ‘‘sīlālaṅkārena hī’’tiādi.",
  "tika-s0202t0:152": "Ayaṁ saggo labbhatīti idaṁ majjhimehi chandādīhi samādānasīlaṁ sandhāyāha. Tenāha sakko devarājā –",
  "tika-s0202t0:153": "‘‘Hīnena brahmacariyena, khattiye upapajjati;",
  "tika-s0202t0:154": "Majjhimena ca devattaṁ, uttamena visujjhatī’’ti. (jā. 1.8.75; 2.22.429; dī. ni. ṭī. 2.75-76);",
  "tika-s0202t0:155": "Iṭṭhoti sukho. Kantoti kamanīyo. Manāpoti manavaḍḍhanako. Taṁ pana tassa iṭṭhādibhāvaṁ dassetuṁ ‘‘niccamettha kīḷā’’tiādi vuttaṁ.",
  "tika-s0202t0:156": "Dosoti aniccatādinā appassādādinā ca dūsitabhāvo, yato te viññūnaṁ cittaṁ nārādhenti . Atha vā ādīnaṁ vāti pavattetīti ādīnavo, paramakapaṇatā. Tathā ca kāmā yathābhūtaṁ paccavekkhantānaṁ paccupatiṭṭhanti. Lāmakabhāvoti aseṭṭhehi sevitabbo, seṭṭhehi na sevitabbo nihīnabhāvo. Saṁkilissananti vibādhakatā upatāpatā ca.",
  "tika-s0202t0:157": "Nekkhamme ānisaṁsanti ettha yattakā kāmesu ādīnavā, tappaṭipakkhato tattakā nekkhamme ānisaṁsā. Apica – ‘‘nekkhammaṁ nāmetaṁ asambādhaṁ asaṁkiliṭṭhaṁ nikkhantaṁ kāmehi, nikkhantaṁ kāmasaññāya, nikkhantaṁ kāmavitakkehi, nikkhantaṁ kāmapariḷāhehi, nikkhantaṁ byāpādasaññāyā’’tiādinā (sārattha. ṭī. mahāvagga 3.26; dī. ni. ṭī. 2.75-76) nayena nekkhamme ānisaṁse pakāsesi, pabbajjāya jhānādīsu ca guṇe vibhāvesi vaṇṇesi. Kallacittanti heṭṭhā pavattitadesanāya assaddhiyādīnaṁ cittadosānaṁ vigatattā uparidesanāya bhājanabhāvūpagamanena kammakkhamacittaṁ. Aṭṭhakathāyaṁ pana yasmā assaddhiyādayo cittassa rogabhūtā , tadā te vigatā, tasmā āha ‘‘arogacitta’’nti. Diṭṭhimānādikilesavigamena muducittaṁ. Kāmacchandādivigamena vinīvaraṇacittaṁ. Sammāpaṭipattiyaṁ uḷārapītipāmojjayogena udaggacittaṁ. Tattha saddhāsampattiyā pasannacittaṁ. Yadā bhagavā aññāsīti sambandho. Atha vā kallacittanti kāmacchandavigamena arogacittaṁ. Muducittanti byāpādavigamena mettāvasena akathinacittaṁ. Vinīvaraṇacittanti uddhaccakukkuccavigamena vikkhepassa vigatattā tena apihitacittaṁ. Udaggacittanti thinamiddhavigamena sampaggahitavasena alīnacittaṁ. Pasannacittanti vicikicchāvigamena sammāpaṭipattiyaṁ adhimuttacittanti evamettha sesapadānaṁ attho veditabbo.",
  "tika-s0202t0:158": "Seyyathāpītiādinā upamāvasena upālissa saṁkilesappahānaṁ ariyamagganipphādanañca dasseti. Apagatakāḷakanti vigatakāḷakaṁ. Sammadevāti suṭṭhu eva. Rajananti nīlapītādiraṅgajātaṁ. Paṭiggaṇheyyāti gaṇheyya pabhassaraṁ bhaveyya. Tasmiṁyeva āsaneti tissaṁ eva nisajjāyaṁ. Etenassa lahuvipassakatā tikkhapaññatā sukhapaṭipadākhippābhiññatā ca dassitā hoti. Virajanti apāyagamanīyarāgarajādīnaṁ vigamena virajaṁ. Anavasesadiṭṭhivicikicchāmalāpagamena vītamalaṁ. Tiṇṇaṁ maggānanti heṭṭhimānaṁ tiṇṇaṁ maggānaṁ. Tassa uppattiākāradassananti kasmā vuttaṁ? Nanu maggañāṇaṁ asaṅkhatadhammārammaṇanti codanaṁ sandhāyāha ‘‘taṁ hī’’tiādi. Tattha paṭivijjhantanti asammohapaṭivedhavasena paṭivijjhantaṁ. Tenāha ‘‘kiccavasenā’’ti.",
  "tika-s0202t0:159": "Tatridaṁ upamāsaṁsandanaṁ – vatthaṁ viya cittaṁ, vatthassa āgantukamalehi kiliṭṭhabhāvo viya cittassa rāgādimalehi saṁkiliṭṭhabhāvo, dhovanasilā viya anupubbīkathā, udakaṁ viya saddhā, udake temetvā ūsagomayachārikābharehi kāḷakapadese sammadditvā vatthassa dhovanapayogo viya saddhāsinehena temetvā satisamādhipaññāhi dose sithile katvā sutādividhinā cittassa sodhane vīriyārambho. Tena payogena vatthe kāḷakāpagamo viya vīriyārambhena kilesavikkhambhanaṁ, raṅgajātaṁ viya ariyamaggo, tena suddhassa vatthassa pabhassarabhāvo viya vikkhambhitakilesassa cittassa maggena pariyodapananti.",
  "tika-s0202t0:160": "Diṭṭhadhammoti vatvā dassanaṁ nāma ñāṇadassanato aññampi atthīti tannivattanatthaṁ ‘‘pattadhammo’’ti vuttaṁ. Patti ca ñāṇasampattito aññāpi vijjatīti tato visesanatthaṁ ‘‘viditadhammo’’ti vuttaṁ. Sā panesā viditadhammatā dhammesu ekadesanāpi hotīti nippadesato viditabhāvaṁ dassetuṁ ‘‘pariyogāḷhadhammo’’ti vuttaṁ. Tenassa saccābhisambodhaṁyeva dīpeti. Maggañāṇañhi ekābhisamayavasena pariññādikiccaṁ sādhentaṁ nippadesena catusaccadhammaṁ samantato ogāhantaṁ nāma hoti. Tenāha – ‘‘diṭṭho ariyasaccadhammo etenāti diṭṭhadhammo’’ti. Tiṇṇā vicikicchāti sappaṭibhayakantārasadisā soḷasavatthukā aṭṭhavatthukā ca tiṇṇā vicikicchā tiṇṇavicikicchā. Vigatakathaṁkathoti pavattiādīsu ‘‘evaṁ nu kho, kiṁ nu kho’’ti evaṁ pavattikā vigatā samucchinnā kathaṁkathā. Sārajjakarānaṁ pāpadhammānaṁ pahīnattā tappaṭipakkhesu sīlādiguṇesu suppatiṭṭhitattā vesārajjaṁ visāradabhāvaṁ veyyattiyaṁ patto. Attanā eva paccakkhato diṭṭhattā na tassa paro paccetabbo atthīti aparappaccayo.",
  "tika-s0202t0:161": "71.Paṇḍitoti paññavā.",
  "tika-s0202t0:162": "72.Tena hi sammāti dovārikena saddhiṁ sallapatiyeva, ‘‘etthevā’’ti tena vuttavacanaṁ sutvāpi tassa atthaṁ asallakkhento. Kasmā? Paridevatāya. Tenāha ‘‘balavasokena abhibhūto’’ti.",
  "tika-s0202t0:163": "73.Tenevāti yena uttarāsaṅgena āsanaṁ sammajjati, teneva udare parikkhipanto ‘‘māhaṁ satthāraṁ mama sarīrena phusi’’nti antaraṁ karonto uttarāsaṅgena taṁ udare parikkhipanto pariggahetvā. ‘‘Dattapaññatta’’ntiādīsu (dī. ni. 1.171) viya datta-saddo ettha bālapariyāyoti āha ‘‘jaḷosi jāto’’ti. Upaṭṭhākassa aññathābhāvenāti pubbe attano upaṭṭhākassa idāni anupaṭṭhākabhāvena.",
  "tika-s0202t0:164": "75.Aviññāṇakaṁ dārusākhādimayaṁ. Bahalabahalaṁ pītāvalepanaṁ raṅgajātanti ativiya bahalaṁ pītavaṇṇamañjiṭṭhaādiavalepanarajanaṁ. Ghaṭṭetvā uppāditacchaviṁ, yā raṅgaṁ pivati. Nillomatanti punappunaṁ anulimpanena. Khaṇḍakhaṇḍitanti khaṇḍakhaṇḍitabhāvaṁ. Raṅgakkhamo rajaniyo. Tenāha ‘‘rāgamattaṁ janetī’’ti. Anuyoganti codanaṁ. Vīmaṁsanti vicāraṇaṁ. Thuse koṭṭetvā taṇḍulapariyesanaṁ viya kadaliyaṁ sārapariyesanaṁ viya ca nigaṇṭhavāde sāravīmaṁsanaṁ. Tato eva ca taṁ vīmaṁsanto rittako tucchakova hotīti. Sabbampi buddhavacanaṁ catusaccavinimuttaṁ natthi, tañca vīmaṁsiyamānaṁ viññūnaṁ pītisomanassameva janeti, atappakañca asecanābhāvenāti āha ‘‘catusaccakathā hī’’tiādi. Yathā yathāti yadi khandhamukhena yadi dhātāyatanādīsu aññataramukhena buddhavacanaṁ ogāhissati, tathā tathā gambhīrañāṇānaṁyeva gocarabhāvato gambhīrameva hoti. Yo cettha paṇḍito nipuṇo kataparappavādo paṇidhāya sabbathāmena codanaṁ ārambhati tassa codanā kesaggamattampi cāletuṁ na sakkoti. Puna sucirampi kālaṁ vicārentesupi vimaddakkhamato, evaṁ tathāgatavādo svākhyātabhāvatoti āha ‘‘anuyogakkhamo vimajjanakkhamo cā’’ti.",
  "tika-s0202t0:165": "76. Visayapariññāṇena dahati paṭipakkhe sodhetīti dhīro, svāyamassa dhīrabhāvo sabbaso sammohaviddhaṁsanatāyāti āha – ‘‘yā paññā…pe… tena samannāgatassā’’ti. Pabhinnakhīlassāti samucchinnasabbacetokhīlassa, kilesamaccumāravijayeneva abhisaṅkhārakhandhamārā jitāva hontīti tesaṁ dvinnaṁ idha aggahaṇaṁ. Īgha-saddo dukkhapariyāyoti āha ‘‘niddukkhassā’’ti. Tattha saupādisesanibbānappattiyā kilesena niddukkhatā, anupādisesanibbānappattiyā vipākadukkhena niddukkhatā. Rajjanadussanamuyhanādivasena vividhaṁ īsanato vīsaṁ, vīsameva vesaṁ, rāgādīti āha – ‘‘vesantarassāti rāgādivīsaṁ taritvā vitaritvā ṭhitassā’’ti.",
  "tika-s0202t0:166": "Tusitassāti karuṇāyanavasena tusiyā itassa saṁvattassa. Evaṁ sati ‘‘muditassā’’ti idaṁ punaruttameva hoti. Manujassāti paṭhamāya jātiyā bhagavā manussajātiyo hutvā vuttānaṁ vakkhamānānañca vasena sadevakaṁ abhibhavitvā ṭhito acchariyo bhagavāti dasseti. Sadevakaṁ lokaṁ saṁsārato nibbānasukhaṁ narati neti pāpetīti naro, nāyakoti attho, tassa narassa, tenāha ‘‘punarutta’’nti. ‘‘Manujassā’’ti vatvā ‘‘narassā’’ti punaruttaṁ padaṁ. Atthavasena aññathā vuccamāne ekekagāthāya dasaguṇā nappahonti, na pūrentīti attho.",
  "tika-s0202t0:167": "Vinetīti vinayo, vinayo eva veneyikoti āha ‘‘sattānaṁ vināyakassā’’ti. Viññūnaṁ ruciṁ rāti, īretīti vā ruciro, svāyamassa rucirabhāvo kusalatāyāti āha ‘‘sucidhammassā’’ti. Pabhāsakassāti ñāṇālokena pabhassarabhāvakarassa. Nissaṅgassāti aṭṭhasupi parisāsu, sadeve vā sabbasmiṁ loke aggaṇhāpanapariccāgena nissaṭassa. Gambhīraguṇassāti paresaṁ ñāṇena appatiṭṭhabhāvā gambhīraguṇassa. Tenāha bhagavā – ‘‘atthi, bhikkhave, aññeva dhammā gambhīrā’’tiādi (dī. ni. 1.28). Ariyāya vā tuṇhībhāvena monappattassa. Dhamme ṭhitassāti dhammakāye suppatiṭṭhitassa. Saṁvutattassāti arakkhiyakāyasamācārāditāya saṁvutasabhāvassa.",
  "tika-s0202t0:168": "Āguṁ na karotītiādīhi catūhi kāraṇehi, pantasenāsanassāti vivittasenāsanassa. Paṭimantanapaññāyāti sabbaparappavādānaṁ viparāvattamantanapaññāya. Monaṁ vuccati ñāṇaṁ sabbato kilesānaṁ nidhunanato.",
  "tika-s0202t0:169": "Isisattamassāti sabbaisīsu jeṭṭhassa sādhutamassa. Seṭṭhappattassāti seṭṭhaṁ uttamaṁ sammāsambodhiṁ pattassa. Akkharādīnīti akkharapadabyañjanākāra-niruttiniddesa-saṁkāsanapakāsana-vivaraṇa-vibhajanuttānīkaraṇānīti byañjanatthapadāni. Samodhānetvā vineyyajjhāsayānurūpaṁ pakāsanato kathanato padakassa. Puri-saddo ‘‘pubbe’’ti iminā samānatthoti āha – ‘‘purindadassāti sabbapaṭhamaṁ dhammadānadāyakassā’’ti. Bhagavā asayhaṁ sahituṁ samatthoti āha ‘‘samatthassā’’ti. Tenāha – ‘‘tathāgataṁ buddhamasayhasāhina’’nti (itivu. 38). Te pattassāti te guṇe anavasesato pattassa. Vitthāretvā saṁkilesavodānadhammaṁ byākarotīti byākaraṇo, byākaraṇo eva veyyākaraṇo. Tantipadanti tantiṁ āropetvā ṭhapitaṁ padaṁ.",
  "tika-s0202t0:170": "Taṇhābandhanena sabbena vā kilesabandhanena abaddhassa. Mahāpaññāyāti mahānubhāvāya paññāya, mahāvisayāya vā paññāya. Sabbā hi bhagavato paññā mahānubhāvā, yathāsakaṁ visaye mahāvisayā ca ekādivasena anavasesato mahāvisayā nāma sabbaññutāva. Ānubhāvadassanaṭṭhenāti acchariyācinteyyāparimeyyassa attano ānubhāvassa lokassa dassanaṭṭhena . Yakkhassāti vā lokena pūjanīyassa . Ayaṁ upāsako khujjuttarā viya upāsikā sekhapaṭisambhidāppattoti āha ‘‘sotāpattimaggeneva paṭisambhidā āgatā’’ti. Kilesappahānavaṇṇaṁ kathentoti kilesappahānaṁ visayaṁ nimittaṁ katvā vaṇṇaṁ kathento.",
  "tika-s0202t0:171": "77.Sampiṇḍitāti sannicitā, ganthitāti attho. Ime sattāti yaṁ yadeva paribbhamantā sattā. Attanova cintayantīti avītataṇhatāya sakaṁyeva payojanaṁ cintenti. Tathā hi mate ñātake anusocantāpi tehi sādhetabbassa attano payojanasseva vasena anusocanti. Uṇhaṁ ahosīti balavatā cittassa santāpena santattaṁ abbhantaraṁ hadayaṭṭhānaṁ khadiraṅgārasantāpitaṁ viya uṇhaṁ ahosi. Tenāha ‘‘lohitaṁ vilīyitthā’’ti. Pattamattanti ekapattapūramattaṁ. Abhisamayasādhikāya catusaccadesanāya saṅkhepeneva desitattā āha – ‘ugghaṭitaññupuggalassa vasena dhammadesanā pariniṭṭhitā’’ti.",
  "tika-s0202t0:172": "Upālisuttavaṇṇanāya līnatthappakāsanā samattā.",
  "tika-s0202t0:173": "7. Kukkuravatikasuttavaṇṇanā",
  "tika-s0202t0:174": "78.Koliyesūti bahuvacanavasenāyaṁ pāḷi āgatā. Evaṁnāmake janapadeti atthavacanaṁ kasmā vuttanti āha ‘‘so hī’’tiādi. Na niyamitoti ‘‘asukamhi nāma vihāre’’ti na niyametvā vutto. Senāsaneyevāti āvāseyeva, na rukkhamūlādike. Vesakiriyā ghāsaggahaṇādinā samādātabbaṭṭhena govataṁ, tasmiṁ niyutto govatiko. Tenāha ‘‘samādinnagovato’’ti. Yaṁ sandhāyāhu vedavedino – ‘‘gacchaṁ bhakkheti, tiṭṭhaṁ mutteti, upāhā udakaṁ dhūpeti, tiṇāni chindatī’’tiādi. Ayaṁ aceloti acelakapabbajjāvasena acelo, purimo pana govatiko kukkuravatikoti ettha vuttanayānusārena attho vattabbo. Palikuṇṭhitvāti ubho hatthe ubho pāde ca samiñjitvā. ‘‘Ukkuṭiko hutvā’’tipi vadanti. Gamanaṁ nipphajjanaṁ gatīti āha – ‘‘kāgatīti kā nipphattī’’ti. Nipphattipariyosānā hi vipākadhammappavatti. Katūpacitakammavasena abhisampareti etthāti abhisamparāyo, paraloko. Tatthassa ca nipphattiṁ pucchatīti āha – ‘‘abhisamparāyamhi kattha nibbattī’’ti. Kukkuravatasamādānanti kukkurabhāvasamādānaṁ, ‘‘ajja paṭṭhāya ahaṁ kukkuro’’ti kukkurabhāvādhiṭṭhānaṁ.",
  "tika-s0202t0:175": "79.Paripuṇṇanti yattakā kukkuravikārā, tehi paripuṇṇaṁ. Tenāha ‘‘anūna’’nti. Abbokiṇṇanti tehi avomissaṁ. Kukkurācāranti kukkurānaṁ gamanākārotiādiācārena kukkurabhāvādhiṭṭhānacittamāha. Tathā tathā ākappetabbato ākappo, pavattiākāro. So panettha gamanādikoti āha ‘‘kukkurānaṁ gamanākāro’’tiādi. Ācārenāti kukkurasīlācārena. Vatasamādānenāti kukkuravatādhiṭṭhānena. Kukkuracariyādiyeva dukkaratapacaraṇaṁ. Tena gativipariyesākārena pavattā laddhi. Assa kukkuravatikassa aññā gati natthīti itaragatiṁ paṭikkhipati, itarāsaṁ pana sambhavo eva natthīti. Nipajjamānanti vatasīlādīnaṁ saṁgopanavasena sijjhamānaṁ. Yathā sakammakadhātusaddā atthavisesavasena akammakā honti ‘‘vibuddho puriso vibuddho kamalasaṇḍo’’ti, evaṁ atthavisesavasena akammakāpi sakammakā hontīti dassento ‘‘na paridevāmi na anutthunāmī’’tiādimāha. Anutthunasaddo ca sakammakavasena payujjati ‘‘purāṇāni anutthuna’’ntiādīsu. Ayañcettha payogoti iminā gāthāyañca anutthunanarodanaṁ adhippetanti dasseti.",
  "tika-s0202t0:176": "80.Vuttanayenevāti iminā govatanti govatasamādānaṁ. Gosīlanti gavācāraṁ. Gocittanti ‘‘ajja paṭṭhāya gohi kātabbaṁ karissāmī’’ti uppannacittanti imamatthaṁ atidisati. Gvākappe pana vattabbaṁ avasiṭṭhaṁ ‘‘kukkurākappe vuttasadisamevā’’ti imināva atidiṭṭhaṁ, visiṭṭhañca yathā pana tatthātiādinā vuttameva. Yaṁ panettha vattabbaṁ, taṁ kukkuravatādīsu vuttanayameva.",
  "tika-s0202t0:177": "81.Ekaccakammakiriyāvasenāti ekaccassa akusalakammassa kusalakammassa karaṇappasaṅgena. Imesanti govatikakukkuravatikānaṁ. Kiriyāti govatabhāvanādivasena pavattā kiriyā. Pākaṭā bhavissatīti ‘‘imasmiṁ kammacatukke idaṁ nāma kammaṁ bhajatī’’ti pākaṭā bhavissati.",
  "tika-s0202t0:178": "Kāḷakanti (a. ni. ṭī. 2.4.232) malīnaṁ, cittassa apabhassarabhāvakaraṇanti attho. Taṁ panettha kammapathasampattameva adhippetanti āha ‘‘dasaakusalakammapatha’’nti. Kaṇhanti kaṇhābhijātihetuto vā kaṇhaṁ. Tenāha ‘‘kaṇhavipāka’’nti. Apāyūpapatti manussesu ca dobhaggiyaṁ kaṇhavipāko, yathā tamabhāvo vutto, ekattaniddesena pana ‘‘apāye nibbattanato’’ti vuttaṁ, nibbattāpanatoti attho. Sukkanti odātaṁ, cittassa pabhassarabhāvakaraṇanti attho, sukkābhijātihetuto vā sukkaṁ. Tenāha ‘‘sukkavipāka’’nti. Saggūpapatti manussaloke sobhaggiyañca sukkavipāko, yathā ca jotibhāvo vutto, ekattaniddesena pana ‘‘sagge nibbattanato’’ti vuttaṁ, nibbattāpanatoti attho, vomissakakammanti kālena kaṇhaṁ, kālena sukkanti evaṁ missakavasena katakammaṁ. ‘‘Sukhadukkhavipāka’’nti vatvā sukhadukkhānaṁ pavattiākāraṁ dassetuṁ ‘‘missakakammañhī’’tiādi vuttaṁ. Kammassa kaṇhasukkasamaññā kaṇhasukkābhijātihetutāyāti, apaccayagāmitāya tadubhayavinimuttassa kammakkhayakarakammassa idha sukkapariyāyopi na icchitoti āha – ‘‘ubhaya…pe… asukkanti vutta’’nti. Tattha ubhayavipākassāti yathādhigatassa vipākassa. Sampattibhavapariyāpanno hi vipāko idha ‘‘sukkavipāko’’ti adhippeto, na accantaparisuddho.",
  "tika-s0202t0:179": "Sadukkhanti attanā uppādetabbena dukkhena sadukkhaṁ, dukkhasaṁvattanikanti attho. ‘‘Imasmiṁ sutte cetanā dhuraṁ, upālisutte (ma. ni. 2.56) kamma’’nti heṭṭhā vuttampi atthaṁ idha sādhayati vijānanatthaṁ. Abhisaṅkharitvāti āyūhitvā. Taṁ pana paccayasamavāyasiddhito saṁkaḍḍhanaṁ piṇḍanaṁ viya hotīti āha – ‘‘saṅkaḍḍhitvā, piṇḍaṁ katvāti attho’’ti, sadukkhaṁ lokanti apāyalokamāha. Vipākaphassāti phassasīsena tattha vipākapavattamāha. Bhūtakammatoti nibbattakammato attanā katūpacitakammato. Yathābhūtanti yādisaṁ. Kammasabhāgavasenāti kammasarikkhakavasena. Upapatti hotīti apadādibhedā upapatti. Kammena viya vuttāti yaṁ karoti, tena upapajjatīti ekakammeneva jāyamānā viya vuttā apadādibhedā. Upapatti ca nāma vipākena hoti vipāke sambhavante ekaṁsena te upapattivisesā sambhavanti. Yadi evaṁ kasmā ‘‘tena upapajjatī’’ti upapattikammahetukā vuttāti āha ‘‘yasmā panā’’tiādi. Yena kammavipākena nibbattoti yena kammavipākena vipaccamānena ayaṁ satto nibbattoti vuccati. Taṁkammavipākaphassāti tassa tassa kammassa vipākabhūtā phassā. Kammena dātabbaṁ dāyaṁ tabbipākaṁ ādiyantīti kammadāyādā, phassā. Kammassa dāyajjatā kammaphalassa dāyajjaṁ, tasmā vuttaṁ ‘‘kammadāyajjā’’ti. Tenāha ‘‘kammameva nesaṁ dāyajjaṁ santaka’’nti.",
  "tika-s0202t0:180": "Tisso ca heṭṭhimajjhānacetanāti idaṁ abyābajjhavedanaṁ vediyanaekantasukhuppattiyā hetubhāvasādhanaṁ. Yadi evaṁ yathāvuttā jhānacetanā tāva hotu ekantasukhuppattihetubhāvato. Kāmāvacarā kintīti kāmāvacarā pana kusalacetanā taṁsabhāvābhāvato kinti kena pakārena abyābajjhamanosaṅkhāro nāma jātoti codeti, itaro pana na sabbā kāmāvacarakusalacetanā tathā gahitā, atha kho ekaccā jhānacetanānukūlāti dassento ‘‘kasiṇasajjanakāle kasiṇāsevanakāle labbhantī’’ti āha. Tattha kasiṇāsevanacetanā gahetabbā, sā upacārajjhānassa sādhikā. Tena kāmāvacaracetanā paṭhamajjhānacetanāya ghaṭitāti kasiṇasajjanacetanāpi kadāci tādisā hotīti gahitā. Parikammādivasena hi pavattā bhāvanāmayā kāmāvacarakusalacetanā paṭhamajjhānassa āsannatāya vuttā. Catutthajjhānacetanā tatiyajjhānacetanāya ghaṭitāti idaṁ ekattakāyaekattasaññīsattāvāsavatāya taṁsarikkhakā upekkhāpi īdisesu ṭhānesu sukhasarikkhatā, evaṁ santasabhāvatā ñāṇasahitatā ca. Keci pana catutthajjhānacetanānuguṇāti nidassentā kasiṇasajjanakāle kasiṇajjhānakāle kasiṇāsevanakāle labbhatīti tatiyajjhānacetanāya āsannaghaṭitatā vuttāti vadanti, taṁ tesaṁ matimattaṁ, vuttanayeneva tāsaṁ ghaṭitatā veditabbā. Ubhayamissakavasenāti ubhayesaṁ kusalākusalasaṅkhārānaṁ sukhadukkhānañca missakabhāvavasena. Vemānikapetānanti idaṁ bāhullato vuttaṁ, itaresampi vinipātikānaṁ kālena dukkhaṁ hotiyeva.",
  "tika-s0202t0:181": "Tassapahānāyāti tassa yathāvuttassa kammassa anuppattidhammatāpādanāya. Yā cetanāti yā apacayagāminicetanā. Kammaṁ patvāti sukhakammanti vuccamāne maggacetanāya añño paṇḍarataro dhammo nāma natthi accantapārisuddhibhāvato. Akaṇhā asukkāti āgatāti ettha sukkabhāvapaṭikkhepakāraṇaṁ heṭṭhā vuttanayameva. Tenāha ‘‘idaṁ pana kammacatukkaṁ patvā’’tiādi.",
  "tika-s0202t0:182": "82.Aniyyānikapakkheti aceḷakapabbajjāya kukkuravate ca. Yogeti ñāyadhammapaṭipattiyanti attho. Yonenāti yo titthiyaparivāso tena bhagavatā paññatto. Yaṁ titthiyaparivāsaṁ samādiyitvāti ayamettha yojanā. Ghaṁsitvā suvaṇṇaṁ viya nighaṁsoppale. Koṭṭetvā hatthena viya kulālabhājanaṁ.",
  "tika-s0202t0:183": "Vūpakaṭṭhoti vivitto ekībhūto. Pesitattoti nibbānaṁ pati pesitatto. Kāmaṁ tadanuttaraṁ brahmacariyapariyosānaṁ…pe… vihāsīti imināva arahattanikūṭena desanā niṭṭhāpitā hoti, āyasmato pana seniyassa paṭipattikittanaparametaṁ ujukaṁ āpannaarahattabhāvadīpanaṁ, yadidaṁ ‘‘aññataro kho panā’’tiādivacananti āha ‘‘arahattanikūṭenevā’’ti. Arahattādhigamoyeva tassa tesaṁ abbhantaratā. Sesaṁ sabbaṁ suviññeyyameva.",
  "tika-s0202t0:184": "Kukkuravatikasuttavaṇṇanāya līnatthappakāsanā samattā.",
  "tika-s0202t0:185": "8. Abhayarājakumārasuttavaṇṇanā",
  "tika-s0202t0:186": "83. Jātiyā asamāno nihīnācariyo paradattūpajīvikāya mātuyā kucchiyaṁ jāto pādasikaputto. Nindāvasena vadati etenāti vādo aguṇoti āha – ‘‘vādaṁ āropehīti dosaṁ āropehī’’ti. Nibbattavasena nirayaṁ arahati, nirayasaṁvattaniyena vā kammena niraye niyutto nerayiko. Āpāyikoti etthāpi eseva nayo. Avīcimhi uppajjitvā tattha āyukappasaññitaṁ antarakappaṁ tiṭṭhatīti kappaṭṭho. Nirayūpapattipariharaṇavasena tikicchituṁ sakkuṇeyyoti tekiccho, na tekiccho atekiccho. Dve ante mocetvāti pharusaṁ vā appiyaṁ vā kappeyyāti dve koṭṭhāse muñcitvā te anāmasitvā pucchitaṁ atthaṁ tato bahi karonto uggilati nāma. Taṁ pana evaṁ kātuṁ na sakkotīti āha – ‘‘uggilituṁ bahi nīharituṁ na sakkhitī’’ti. Evamevāyaṁ pucchā na gahetabbā, ayamettha dosoti taṁ apucchaṁ karonto apanayanto ogilati nāma, tathā pana asakkonto patiṭṭhāpento na ogilati nāma, bhagavā pana tamatthaṁ okāsampi akaronto ubhayathāpi asakkhīti veditabbo. Kathaṁ? Bhagavā hi ‘‘na khvettha rājakumāra ekaṁsenā’’ti vadanto nigaṇṭhassa adhippāyaṁ viparivatteti, ubho ante mocetvā pañhaṁ vissajjesi, evaṁ tāva uggilituṁ asakkhi. ‘‘Na tatra rājakumāra ekaṁsenā’’ti vadanto eva ca ‘‘nāyaṁ pucchā evaṁ avibhāgena pucchitabbā, vibhajitvā pana pucchitabbā’’ti pucchāya dosaṁ dīpento taṁ hārento ogilitumpi sakkhatīti.",
  "tika-s0202t0:187": "Uṭṭhātuṁ na sakkhissati cittassa aññathā pavattiyā. Abhayo dve magge kataparicayo cheko nipuṇo vādasīlo ca hutvā vicarati. Tenāha – ‘‘so vādajjhāsayatāya tassa vacanaṁ sampaṭicchanto ‘evaṁ, bhante’ti āhā’’ti.",
  "tika-s0202t0:188": "85.Evarūpanti yā paresaṁ appiyā amanāpā duruttavācā, evarūpā vācā, na pana pharusavācā. Pharusavācāya hi setughāto tathāgatānaṁ. Cetanāpharusatāya hi pharusavācā icchitā, na paresaṁ appiyatāmattena. Naṭṭhā nigaṇṭhā ogilikādisammatassa pañhassa ekavacanena viddhaṁsitattā.",
  "tika-s0202t0:189": "86. Dārakassa aṅke nisīdanassa kāraṇaṁ dassetuṁ ‘‘lesavādino’’tiādi vuttaṁ. Tattha lesavādinoti chalavādino, vādamagge vā aparipuṇṇatāya lesamatteneva vādasīlā. Osaṭasaṅgāmoti anekavāraṁ paravādamaddanavasena otiṇṇavādasaṅgāmo. Vijjhitvāti nakhena vijjhitvā. Imamevāti yvāyaṁ dārako attano vādabhaṅgapariharaṇatthaṁ iminā aṅke nisīdāpito, imameva assa dārakaṁ upamaṁ nissayaṁ katvā vādaṁ bhindissāmi. ‘‘Assa vādaṁ appaṭitatāya upamāya bhañjissāmī’’ti cintetvā.",
  "tika-s0202t0:190": "Apaneyyaṁassa ahanti assa dārakassa mukhato ahaṁ taṁ apaneyyaṁ. Abhūtatthova abhūtaṁ uttarapadalopenāti āha ‘‘abhūtanti abhūtattha’’nti. Atacchanti tasseva vevacananti āha ‘‘atacchanti na taccha’’nti. Abhūtanti vā asantaṁ avijjamānaṁ. Atacchanti atathākāraṁ. Anatthasaṁhitanti diṭṭhadhammikena, samparāyikena vā anatthena saṁhitaṁ, anatthe vā saṁhitaṁ, na atthoti vā anattho, atthassa paṭipakkho sabhāvo, tena saṁhitanti anatthasaṁhitaṁ, pisuṇavācaṁ samphappalāpañcāti attho. Evamettha catubbidhassapi vacīduccaritassa gahitatā daṭṭhabbā.",
  "tika-s0202t0:191": "Duppayuttoti duppaṭipanno. Na taṁ tathāgato bhāsati abhūtatādidosaduṭṭhattā. Tampi tathāgato na bhāsati bhūtatthepi anatthasaṁhitatādidosaduṭṭhattā.",
  "tika-s0202t0:192": "Ṭhānaṁ kāraṇaṁ etissā atthīti ṭhāniyā ka-kārassa ya-kāraṁ katvā, na ṭhāniyāti aṭṭhāniyā, nikkāraṇā ayuttiyuttā, sā eva kathāti aṭṭhāniyakathā. Attapaccakkhakathaṁ kathemāti attanā eva paccakkhaṁ katvā pavattiyamānaṁ chalakathaṁ kathema.",
  "tika-s0202t0:193": "Gāmikamahallako ‘‘ime maṁ vañcetukāmā, ahameva dāni ime vañcessāmī’’ti cintetvā ‘‘evaṁ bhavissatī’’tiādimāha. ‘‘Na mayaṁ dāsā’’tipi vattuṁ nāsakkhiṁsu pubbe tathākatikāya katattā.",
  "tika-s0202t0:194": "Tatiyaṁ tatiyamevāti dvīsupi pakkhesu tatiyaṁ tatiyameva vācaṁ. Bhāsitabbakālaṁ anatikkamitvāti yassa yadā yathā bhāsitabbaṁ, tassa tadā tatheva ca bhāsanato bhāsitabbaṁ kāraṇaṁ bhāsitabbakālañca anatikkamitvāva bhāsati.",
  "tika-s0202t0:195": "87.Ṭhānuppattikañāṇenāti ṭhāne eva uppajjanakañāṇena. Tasmiṁ tasmiṁ kāraṇe tassa taṁ taṁ avatthāya uppajjanakañāṇena, dhammānaṁ yathāsabhāvato avabujjhanasabhāvoti dhammasabhāvo. Dhamme sabhāvadhamme anavasese vā yāthāvato upadhāretīti dhammadhātu, sabbaññutā. Tenāha ‘‘sabbaññutaññāṇassetaṁ adhivacana’’nti. Suppaṭividdhanti sabbaṁ ñeyyadhammaṁ suṭṭhu paṭivijjhanavasena, suṭṭhu paṭividdhanti attho. Tenāha ‘‘hatthagataṁ bhagavato’’ti. Neyyapuggalavasena pariniṭṭhitāti kathāparivibhāgena ayameva desanā cattāri ariyasaccāni dassento arahattaṁ paccakkhāsīti.",
  "tika-s0202t0:196": "Abhayarājakumārasuttavaṇṇanāya līnatthappakāsanā samattā.",
  "tika-s0202t0:197": "9. Bahuvedaniyasuttavaṇṇanā",
  "tika-s0202t0:198": "88.Pañcakaṅgoti vaḍḍhakīkiccasādhane vāsiādipañcakaṁ aṅgaṁ saṁdhanaṁ etasminti pañcakaṅgo. Thambhādivatthūnaṁ thapanaṭṭhena thapati. Paṇḍitaudāyitthero, na kāḷudāyī thero.",
  "tika-s0202t0:199": "89. Pariyāyati attano phalaṁ vattetīti pariyāyo, kāraṇaṁ. Vedanāsannissito ca kāyikacetasikabhāvo kāraṇaṁ. Tenāha – ‘‘kāyikacetasikavasena dve veditabbā’’ti. Tattha pasādakāyasannissitā kāyikā, cetosannissitā cetasikā. Sukhādivasena tissoti ettha sukhanadukkhanupekkhanāni sukhādivedanāya kāraṇaṁ. Tāni hi pavattinimittāni katvā tattha sukhādisaddappavatti, iminā nayena sesesupi yathārahaṁ kāraṇaṁ niddhāretvā vattabbaṁ. Upavicāravasenāti ārammaṇaṁ upecca savisesapavattivasena. Yasmiñhi ārammaṇe somanassavedanā pavattati, ārammaṇatāya taṁ upagantvā itaravedanāhi visiṭṭhatāya savisesaṁ tattha pavatti. Tenāha ‘‘somanassaṭṭhāniyaṁ rūpaṁ upavicaratī’’ti. Esa nayo sesavedanāsu gehassitānīti gehanissitāni.",
  "tika-s0202t0:200": "90.Pariyāyenāti ‘‘idamettha dukkhasminti vadāmī’’ti vuttaṭṭhānaṁ sandhāya vadati. Taṁ dassentoti kāmañcettha sutte – ‘‘dvepānanda, vedanā vuttā’’ti dve ādiṁ katvā vedanā dassitā, ekāpi pana dassitā evāti dassento. Upatthambhetunti ekāpi vedanā vuttā mayā pariyāyena, evaṁ sati dvepi vattabbāti evaṁ tassa vādaṁ upatthambhetuṁ. Kathaṁ pana ekā vedanā vuttāti? Yaṁ kiñci vedayitaṁ sukhaṁ vā dukkhaṁ vā adukkhamasukhaṁ vā, idamettha dukkhasminti vadāmīti. Yaṁ panettha vattabbaṁ, taṁ itivuttakavaṇṇanāyaṁ (itivu. aṭṭha. 52 ādayo) paramatthadīpaniyaṁ vuttanayena veditabbaṁ.",
  "tika-s0202t0:201": "Kathaṁ panettha rūpāvacaracatutthe arūpesu saññāvedayitanirodhe sukhaṁ uddhatanti āha ‘‘ettha cā’’tiādi. Santaṭṭhenāti paṭipakkhadhammānaṁ vūpasantabhāvena. Paṇītaṭṭhenāti bhāvanāvisesavisiṭṭhena atappakabhāveneva seṭṭhabhāvena ca, paccayavisesena padhānabhāvaṁ nītantipi paṇītaṁ. Vedayitasukhaṁ nāma vedanābhūtaṁ sukhanti katvā. Avedayitasukhaṁ nāma yāvatā niddukkhatā, tāvatā sukhanti vuccatīti.Atha vā nirodho suṭṭhu khādati khanati kāyikacetasikābādhanti vattabbataṁ arahati sattāhampi tattha dukkhassa nirujjhanato. Tenāha ‘‘niddukkhabhāvasaṅkhātena sukhaṭṭhenā’’ti.",
  "tika-s0202t0:202": "91.Yasmiṁ yasmiṁ bhave, cittuppāde, avatthāya vā niddukkhabhāvo, dukkhassa paṭipakkhatā anupalabbhanena dukkhavivittaṁ, taṁ sukhasmiṁyeva paññapeti. Sesaṁ suviññeyyameva.",
  "tika-s0202t0:203": "Bahuvedanīyasuttavaṇṇanāya līnatthappakāsanā samattā.",
  "tika-s0202t0:204": "10. Apaṇṇakasuttavaṇṇanā",
  "tika-s0202t0:205": "93.Nānāvidhāti nānāvidhadiṭṭhikā samaṇabrāhmaṇāti pabbajjāmattena samaṇā, jātimattena brāhmaṇā ca. Dassananti diṭṭhi. Gahitanti abhinivissa gahitaṁ. Iti te attano dassanaṁ gahetukāmā pucchanti. Vinā dassanena loko na niyyātīti vimokkhabhāvanāya ekena dassanena vinā loko saṁsāradukkhato na nigacchati. Ekadiṭṭhiyampi patiṭṭhātuṁ nāsakkhiṁsu saddhākārābhāvato. Tathā hi te imāya desanāya saraṇesu patiṭṭhahiṁsu. Yasmā aviparīte saddheyyavatthusmiṁ uppannasaddhā ‘‘ākāravatī’’ti adhippetā, tasmā yo loke aviparītadhammadesanā, ayamevesāti pavattā maggasādhanagatāya saddhāya kāraṇabhāvato tannissayā saddhā, sā ākāravatīti vuttā. Avatthusmiñhi saddhā ayuttakāraṇatāya na ākāravatī. Ākāravatīti ettha vatī-saddo na kevalaṁ atthitāmattadīpako, atha kho atisayatthadīpako pāsaṁsatthadīpako vā daṭṭhabbo. Tena ākāravatīti saddheyyavatthuvasena atisayakāraṇavatīti vā pāsaṁsakāraṇavatīti vā ayamettha attho. Apaṇṇakoti ettha yathā kañci atthaṁ sādhetuṁ āraddhassa payogo viraddho, tattha akārako viya hoti punapi ārabhitabbatāya. Aviraddho pana atthassa sādhanato apaṇṇako, evaṁ ayampi dhammo abhibhavitvā pavattanato ekaṁsato ‘‘apaṇṇako’’ti vutto. Tenāha ‘‘aviraddho advejjhagāmī ekaṁsagāhiko’’ti.",
  "tika-s0202t0:206": "94.Tabbipaccanīkabhūtāti tassā micchādiṭṭhiyā paccanīkabhūtā.",
  "tika-s0202t0:207": "95.Nesanti kusalānaṁ dhammānaṁ. Akusalato nikkhantabhāveti asaṁkiliṭṭhabhāve. Ānisaṁsoti suddhavipākatā. Visuddhipakkhoti visuddhibhāvo pariyodātatā. Abhūtadhammassa diṭṭhibhāvassa saññāpanā ācikkhanā abhūtadhammasaññāpanā. Sāvajjesu paramavajje micchādassane paggahaṇanti kuto susīlyassa paggahoti āha – ‘‘micchādassanaṁ gaṇhantasseva susīlyaṁ pahīnaṁ hotī’’ti. Micchādiṭṭhiādayoti ettha micchāsaṅkappo paralokābhāvacintā, micchāvācā paralokābhāvavādabhūto musāvādo, ariyānaṁ paccanīkatādayo. Aparāparaṁ uppajjanavasenāti punappunaṁ citte uppajjanavasena. Pāpakā akusalā dhammāti paccavekkhaṇasaññāpanādikāle uppajjanakā tathāpavattā akusalakhandhā.",
  "tika-s0202t0:208": "Kaliggahoti anatthapariggaho. So pana yasmā diṭṭheva dhamme abhisamparāyañca parājayo hotīti āha ‘‘parājayaggāho’’ti. Dussamattoti ettha du-saddo ‘‘samādinno’’ti etthāpi ānetvā yojetabboti āha ‘‘dupparāmaṭṭho’’ti. Yathā dupparāmaṭṭho hoti, evaṁ samādinno dussamatto dusamādinno vutto. Sakavādameva pharitvāti attano natthikavādameva ‘‘idameva saccaṁ moghamañña’’nti (ma. ni. 2.187; 3.27-28) avadhārento aññassa okāsaadānavasena pharitvā. Tenāha ‘‘adhimuccitvā’’ti. ‘‘Sambuddho’’tiādi adhimuccanākāradassanaṁ. Riñcatīti viveceti apaneti. Tenāha ‘‘vajjetī’’ti.",
  "tika-s0202t0:209": "96.Kaṭaggahoti kataṁ sabbaso siddhimeva katvā gahaṇaṁ. So pana jayalābho hotīti vuttaṁ ‘‘jayaggāho’’ti. Suggahitoti suṭṭhukaraṇavasena gahito. Suparāmaṭṭhoti suṭṭhu parāparaṁ āsevanavasena āmaṭṭho . Ubhayenapi tassa kammassa katūpacitabhāvaṁ dasseti, sotthibhāvāvahattañca saggupapattisaṁvattanato pāpasabhāvapahānato ca.",
  "tika-s0202t0:210": "97.Sahatthā karontassāti (dī. ni. ṭī. 1.166; saṁ. ni. ṭī. 2.3.211) sahattheneva karontassa. Nissaggiyathāvarādayopi idha sahatthakaraṇeneva saṅgahitā. Pacanaṁ dahanaṁ vibādhananti āha ‘‘daṇḍena pīḷentassā’’ti. Sokaṁ sayaṁ karontassāti parassa sokakāraṇaṁ sayaṁ karontassa, sokaṁ vā uppādentassa. Parehi attano vacanakarehi. Sayampi phandatoti parassa vibādhanapayogena sayampi phandato. Atipātayatoti padaṁ suddhakattuatthe hetukattuatthe ca vattatīti āha ‘‘hanantassapi hanāpentassāpī’’ti.",
  "tika-s0202t0:211": "Gharassa bhitti anto bahi ca sandhitā hutvā ṭhitā gharasandhi. Kiñcipi asesetvā niravasesameva lopoti nillopo. Ekāgāre niyutto vilopo ekāgāriko. Parito sabbaso panthe hananaṁ paripantho. Pāpaṁ na karīyati pubbe asato uppādetuṁ asakkuṇeyyattā, tasmā natthi pāpaṁ. Yadi evaṁ kathaṁ sattā pāpaṁ paṭipajjantīti āha – ‘‘sattā pana karomāti evaṁsaññino hontī’’ti. Evaṁ kirassa hoti ‘‘imesañhi sattānaṁ hiṁsādikiriyā na attānaṁ phusati tassa niccatāya nibbikārattā, sarīraṁ pana acetanaṁ kaṭṭhakaliṅgarūpamaṁ, tasmiṁ vikopitepi na kiñci pāpa’’nti. Khuranemināti nisitakhuramayaneminā. Gaṅgāya dakkhiṇadisā appatirūpadeso, uttaradisā patirūpadesoti adhippāyena ‘‘dakkhiṇañce’’tiādi vuttanti ‘‘dakkhiṇatīre manussā kakkhaḷā’’tiādimāha.",
  "tika-s0202t0:212": "Mahāyāganti mahāvijitayaññasadisaṁ mahāyāgaṁ. Sīlasaṁyamenāti kāyikavācasikasaṁvarena. Saccavacanenāti saccavācāya. Tassa visuṁ vacanaṁ loke garutarapuññasammatabhāvato. Yathā hi pāpadhammesu musāvādo garu, evaṁ puññadhammesu saccavācā. Tenāha bhagavā – ‘‘ekaṁ dhammamatītassā’’tiādi (dha. pa. 176). Vuttanayenevāti kaṇhapakkhe vuttanayena. Tattha hi – ‘‘natthi pāpaṁ, natthi pāpassa āgamo’’ti āgataṁ, idha ‘‘atthi puññaṁ, atthi puññassa āgamo’’ti āgataṁ, ayameva viseso. Sesaṁ vuttasadisamevāti ‘‘tesametaṁ pāṭikaṅkha’’nti evamādiṁ sandhāya vadati, taṁ heṭṭhā purimavārasadisaṁ.",
  "tika-s0202t0:213": "100.Ubhayenāti hetupaccayapaṭisedhavacanena. Saṁkilesapaccayanti saṁsāre paribbhamanena kilinnassa malinabhāvassa kāraṇaṁ. Vuttavipariyāyena visuddhipaccayanti saddattho veditabbo. Balantiādīsu sattānaṁ saṁkilesāvahaṁ vodānāvahañca ussāhasaṅkhātaṁ balaṁ vā, sūravīrabhāvasaṅkhātaṁ vīriyaṁ vā, purisena kattabbo purisathāmo vā, so eva paraṁ paraṁ ṭhānaṁ akkamanappattiyā purisaparakkamo vā natthi na upalabbhati.",
  "tika-s0202t0:214": "Satvayogato, rūpādīsu sattavisattatāya ca sattā. Pāṇanato assāsapassāsavasena pavattiyā pāṇā. Te pana so ekindriyādivasena vibhajitvā vadatīti āha ‘‘ekindriyo’’tiādi. Aṇḍakosādīsu bhavanato bhūtāti vuccantīti āha ‘‘aṇḍakosa…pe… vadantī’’ti. Jīvanato pāṇaṁ dhārento viya vaḍḍhanato jīvāti evaṁ sattapāṇabhūtajīvesu saddattho veditabbo. Natthi etesaṁ saṁkilesavisuddhīsu vasoti avasā. Natthi nesaṁ balaṁ vīriyañcāti abalā avīriyā. Niyatatāti acchejjasuttāvutābhejjamaṇi viya niyatapavattanatāya gatijātibandhapajahavasena niyāmo. Tattha tattha gamananti channaṁ abhijātīnaṁ tāsu tāsu gatīsu upagamanaṁ samavāyena samāgamo. Sabhāvoyevāti yathā kaṇṭakassa tikkhatā, kabiṭṭhaphalānaṁ parimaṇḍalatā, migapakkhīnaṁ vicittākāratā, evaṁ sabbassapi lokassa hetupaccayena vinā tathā tathā pariṇāmo, ayaṁ sabhāvoyeva akittimoyeva. Tenāha ‘‘yena hī’’tiādi.",
  "tika-s0202t0:215": "Sakuṇe hanatīti sākuṇiko, tathā sūkariko. Luddoti aññopi yo koci māgaviko nesādo. Pāpakammapasutatāya kaṇhābhijāti nāma. Bhikkhūti sākiyā bhikkhū, macchamaṁsakhādanato nīlābhijātīti vadanti. Ñāyaladdhepi paccaye bhuñjamānā ājīvakasamayassa vilomagāhitāya ‘‘paccayesu kaṇṭake pakkhipitvā khādantī’’ti vadanti. Eke pabbajitā, ye savisesaṁ attakilamathānuyogamanuyuttā. Tathā hi te kaṇṭake vattentā viya hontīti kaṇṭakavuttikāti vuttā. Ṭhatvā bhuñjanadānapaṭikkhepādivatasamāyogena paṇḍaratarā. Acelakasāvakāti ājīvakasāvake vadati. Te kira ājīvakaladdhiyā visuddhacittatāya nigaṇṭhehipi paṇḍaratarā. Nandādayo hi tathārūpāya paṭipattiyā pattabbā, tasmā nandādayo nigaṇṭhehi ājīvakasāvakehi ca paṇḍaratarāti vuttā ‘‘sukkābhijātī’’ti.",
  "tika-s0202t0:216": "Ayametesaṁ laddhīti sākuṇikādibhāvūpagamanena kaṇhābhijātiādīsu dukkhaṁ sukhañca paṭisaṁvedentā anukkamena mahākappānaṁ cullāsītisahassāni khepetvā ājīvakabhāvūpagamanena paramasukkābhijātiyaṁ ṭhatvā saṁsārato sujjhantīti ayaṁ tesaṁ niyati ājīvakānaṁ laddhi.",
  "tika-s0202t0:217": "‘‘Natthi dinna’’nti vadanto natthiko dānassa phalaṁ paṭikkhipatīti āha – ‘‘natthikadiṭṭhi vipākaṁ paṭibāhatī’’ti. Tathā ceva heṭṭhā saṁvaṇṇitaṁ ‘‘natthikadiṭṭhi hi natthitamāhā’’ti. Ahetukadiṭṭhi ubhayanti kammaṁ vipākañca ubhayaṁ. So hi ‘‘ahetū apaccayā sattā saṁkilissanti visujjhantī’’ti vadanto kammassa viya vipākassapi saṁkilesavisuddhīnaṁ paccayattābhāvavacanato tadubhayaṁ paṭibāhati nāma. Vipāko paṭibāhito hoti asati kamme vipākābhāvato. Kammaṁ paṭibāhitaṁ hoti asati vipāke kammassa niratthakabhāvāpattito. Atthatoti sarūpena. Ubhayapaṭibāhakāti visuṁ visuṁ taṁtaṁdiṭṭhitā vuttāpi sabbe te natthikādayo natthikadiṭṭhiādivasena paccekaṁ tividhadiṭṭhikā eva ubhayapaṭibāhakattā. ‘‘Ubhayapaṭibāhakā’’ti hi hetuvacanaṁ. Ahetukavādā cātiādi paṭiññāvacanaṁ. Yo hi vipākapaṭibāhanena natthikadiṭṭhiko, so atthato kammapaṭibāhanena akiriyadiṭṭhiko, ubhayapaṭibāhanena ahetukadiṭṭhiko ca hoti. Sesadvayepi eseva nayo.",
  "tika-s0202t0:218": "Sajjhāyantīti taṁ diṭṭhidīpakaṁ ganthaṁ uggahetvā paṭhanti. Vīmaṁsantīti tassa atthaṁ vicārenti. Tesantiādi vīmaṁsanākāradassanaṁ. Tasmiṁ ārammaṇeti yathāparikappitakammaphalābhāvadīpake ‘‘natthi dinna’’ntiādinayappavattāya laddhiyā ārammaṇe. Micchāsati santiṭṭhatīti ‘‘natthi dinna’’ntiādivasena anussavūpaladdhe atthe tadākāraparivitakkanehi saviggahe viya sarūpato cittassa paccupaṭṭhite cirakālaparicayena ‘‘evameta’’nti nijjhānakkhamabhāvūpagamanena nijjhānakkhantiyā tathā gahite punappunaṁ tatheva āsevantassa bahulīkarontassa micchāvitakkena samādiyamānā micchāvāyāmupatthambhitā ataṁsabhāvaṁ ‘‘taṁsabhāva’’nti gaṇhantī micchāsatīti laddhanāmā taṁladdhisahagatā taṇhā santiṭṭhati . Cittaṁ ekaggaṁ hotīti yathāvuttavitakkādipaccayalābhena tasmiṁ ārammaṇe avaṭṭhitatāya anekaggaṁ pahāya ekaggaṁ appitaṁ viya hoti. Micchāsamādhipi hi paccayavisesehi laddhabhāvanābalehi kadāci samādhānapatirūpakiccakaro hotiyeva vālavijjhanādīsu viyāti daṭṭhabbaṁ. Javanāni javantīti anekakkhattuṁ tenākārena pubbabhāgiyesu javanavāresu pavattesu sabbapacchime javanavāre satta javanāni javanti. Paṭhamajavane pana satekicchā honti, tathā dutiyādīsūti dhammasabhāvadassanametaṁ, na pana tasmiṁ khaṇe tesaṁ satekicchabhāvāpādanaṁ kenaci sakkā kātuṁ.",
  "tika-s0202t0:219": "Tatthāti tesu tīsu micchādassanesu. Koci ekaṁ dassanaṁ okkamatīti yassa ekasmiṁyeva abhiniveso āsevanā ca pavattā, so ekaṁyeva dassanaṁ okkamati. Yassa pana dvīsu, tīsupi vā abhinivesanā pavattā, so dve tīṇi okkamati. Etena yā pubbe ubhayapaṭibāhanatāmukhena vuttā atthasiddhā sabbadiṭṭhikatā, sā pubbabhāgiyā. Yā pana micchattaniyāmokkanti bhūtā, sā yathāsakaṁ paccayasamudāgamasiddhito bhinnārammaṇānaṁ viya visesādhigamānaṁ aññamaññaṁ ekajjhaṁ anuppattiyā asaṁkiṇṇā evāti dasseti. Ekasmiṁ okkantepītiādinā tissannampi diṭṭhīnaṁ samānabalataṁ samānaphalatañca dasseti, tasmā tissopi cetā ekassa uppannā aññamaññaṁ abbokiṇṇā eva, ekāya vipāke dinne itarā anubalappadāyikā honti. Vaṭṭakhāṇu nāmāti idaṁ vacanaṁ neyyatthaṁ, na nītatthanti taṁ vivaritvā dassetuṁ kiṁ panesātiādi vuttaṁ, akusalaṁ nāmetaṁ abalaṁ dubbalaṁ, na kusalaṁ viya mahābalanti āha – ‘‘ekasmiṁyeva attabhāve niyato’’ti. Aññathā sammattaniyāmo viya micchattaniyāmopi accantiko siyā. Yadi evaṁ vaṭṭakhāṇukajotanā kathanti āha ‘‘āsevanavasena panā’’tiādi, tasmā yathā ‘‘sakiṁ nimuggo nimuggova hotī’’ti (a. ni. 7.15) vuttaṁ, evaṁ vaṭṭakhāṇukajotanā. Yādise hi paccaye paṭicca ayaṁ taṁtaṁdassanaṁ okkanto puna kadāci tappaṭipakkhe paccaye paṭicca tato sīsukkhipanamassa na hotīti na vattabbaṁ. Tena vuttaṁ ‘‘yebhuyyenā’’ti.",
  "tika-s0202t0:220": "Tasmāti yasmā evaṁ saṁsārakhāṇubhāvassapi paccayo akalyāṇajano, tasmā. Bhūtikāmoti diṭṭhadhammikasamparāyikaparamatthānaṁ vasena attano guṇehi vaḍḍhikāmo. Yaṁ panettha keci vadanti ‘‘yathā cirakālabhāvanāya paripākūpagamaladdhabalattā upanissayakusalā akusale sabbaso samucchindanti, evaṁ akusaladhammā tatopi cirakālabhāvanāsambhavato laddhabalā hutvā kadāci kusaladhammepi samucchindanti. Evañca katvā daḷhamicchābhinivesassa micchādiṭṭhikassa vaṭṭakhāṇukabhāvajotanāpi samatthitā hotī’’ti yathā taṁ ‘‘vassabhaññānaṁ diṭṭhī’’ti, taṁ na, micchattaniyatadhammānaṁ cirakālabhāvanāmattena na paṭipakkhassa pajahanasamatthatā, atha kho dhammatāsiddhena paccayavisesāhitasāmatthiyena attano pahāyakasabhāvena pahāyakabhāvo bhāvanākusalānaṁyeva vutto, akusalānaṁyeva ca pahātabbabhāvo ‘‘dassanena pahātabbā’’tiādinā nayena, akusalānaṁyeva dubbalabhāvo ‘‘abalānaṁ balīyantī’’tiādinā (su. ni. 776; mahāni. 5) (yuttināpi nāmato vā adhigamaniyo āloko ālokabhāvato bāhirāraṇekā viya na cettha paṭiññatte bhāvesatā sotuno āsaṁkitabbā visesavassa sādhetabbato sāmaññassa ca sotubhāvena adhippetattā veda-saddassa lopo dīpe sabhāve sādhane yathā taṁ saddayabhāvassa nāpi visuddhakaanumānādivirodhasambhāvato. Na hi sakkā antarālokassa bāhirālokassa viya rūpakāyaṁ upādāya rūpatā cakkhuviññeyyattādike patiṭṭhāpetuṁ sakkāti vuttaṁ, nanupi antarāloko aviggahattā vedanā viyāti saddheva ñāṇālokassa avijjandhakārā viya vidhamaniyabhāve sabbesampi kusaladhammānaṁ kenacipi akusaladhammena samucchindaniyatā siddhāva hoti). Vaṭṭakhāṇukacodanāya yaṁ vattabbaṁ, taṁ heṭṭhā vuttamevāti tiṭṭhatesā bālajanavikatthanā.",
  "tika-s0202t0:221": "103.Jhānacittamayāti rūpāvacarajjhānacittena nibbattā. Tathā hi tesaṁ visesena jhānamanasā nibbattattā ‘‘manomayā’’ti vuttā, avisesena pana abhisaṅkhāramanasā sabbepi sattā manomayā eva. Saññāmayāti etthāpi eseva nayo. Tenāha ‘‘arūpajjhānasaññāyā’’ti. Ayanti rūpitābhāvapaṭipajjanakapuggalo. Appaṭiladdhajjhānoti anadhigatarūpajjhāno. Tassapīti takkinopi. Rūpajjhāne kaṅkhā natthi anussavavasena laddhavinicchayattā.",
  "tika-s0202t0:222": "104.Sārāgāyāti sarāgabhāvāya. Santiketi samīpe, na thāmagatā diṭṭhinātidūrattā sarāgā, na sampayuttattā. Sā hi na thāmagatā vaṭṭapariyāpannesu dhammesu rajjatīti viññāyatīti āha – ‘‘rāgavasena vaṭṭe rajjanassā’’ti. Sabbepi saṁyojanā taṇhāvaseneva sambhavantīti āha – ‘‘taṇhāvasena saṁyojanatthāyā’’ti. Āruppe panassa kaṅkhā natthīti anussavavasena laddhanicchayaṁ sandhāya vuttaṁ. Kāmaṁ duggatidukkhānaṁ ekantasaṁvattanena natthikadiṭṭhiādīnaṁ apaṇṇakatā pākaṭā eva, nippariyāyena pana anavajjassa atthassa ekantasādhakaṁ apaṇṇakanti katvā codanā, sāvajjassapi atthassa sādhane ekaṁsikabhāvaṁ gahetvā parihāro. Tenāha ‘‘gahaṇavasenā’’tiādi. Tena ruḷhīvasena ‘‘natthi dinna’’ntiādīni apaṇṇakaṅgāni jātānīti dasseti.",
  "tika-s0202t0:223": "105.Heṭṭhātayo puggalāva hontīti attantapo parantapoti imasmiṁ catukke heṭṭhā tayo puggalā honti. Yathāvuttā pañcapi puggalā duppaṭipannāva, tato atthikavādādayo pañcapuggalā sammāpaṭipannatāya imasmiṁ catukke eko catutthapuggalova hoti. Etamatthaṁ dassetunti idha heṭṭhā vuttapuggalapañcakadvayaṁ imasmiṁ catukke eva saṅgahaṁ gacchatīti vibhāgena duppaṭipattisuppaṭipattiyo dassetuṁ bhagavā imaṁ desanaṁ ārabhīti. Yaṁ panettha atthato avibhattaṁ, taṁ suviññeyyameva.",
  "tika-s0202t0:224": "Apaṇṇakasuttavaṇṇanāya līnatthappakāsanā samattā.",
  "tika-s0202t0:225": "Niṭṭhitā ca gahapativaggavaṇṇanā."
}