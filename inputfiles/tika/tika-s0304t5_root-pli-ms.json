{
  "tika-s0304t5:0": "6. Moggallānasaṁyuttaṁ",
  "tika-s0304t5:1": "1-8. Paṭhamajjhānapañhasuttādivaṇṇanā",
  "tika-s0304t5:2": "332-339. Kāmasahagatesu saññāmanasikāresu upaṭṭhahantesu byāpādādisahagatāpi saññāmanasikārā yathāpaccayaṁ upaṭṭhahantiyevāti vuttaṁ ‘‘kāmasahagatāti pañcanīvaraṇasahagatā’’ti. Nīvaraṇānañhettha nidassanamattametaṁ, yadidaṁ kāmaggahaṇaṁ. Pahīnāvasesā cettha nīvaraṇā veditabbā, tasmā pañcaggahaṇaṁ na kattabbaṁ. Tassāti mahāmoggallānattherassa santato upaṭṭhahiṁsu aciṇṇavasitāya. Tenāha ‘‘hānabhāgiyaṁ nāma ahosī’’ti. Ārammaṇa…pe… sahagatanti vuttaṁ itaresaṁ abhāvato.",
  "tika-s0304t5:3": "Paṭhamajjhānapañhasuttādivaṇṇanā niṭṭhitā.",
  "tika-s0304t5:4": "9. Animittapañhasuttavaṇṇanā",
  "tika-s0304t5:5": "340.Vipassanāsamādhiṁyeva, na phalasamādhiṁ. Chejjakiccaṁ na nipphajjati avicchedavasena appavattanato. Nikantīti vipassanaṁ assādentī pavattataṇhā. Sādhetuṁ nāsakkhi upakkiliṭṭhattā. Nimittānusārīti niccasukhaattanimittānaṁ apūraṇato rāgadosamohanimittānipettha nimittāneva. Vuṭṭhāna…pe… samādhinti etena yāva maggo nādhigato, tāva vuṭṭhānagāminivipassanamanuyuñjantopi yathārahaṁ animittaṁ appaṇihitaṁ suññataṁ cetosamādhiṁ anuyutto viharatīti vattabbataṁ arahatīti dasseti. Vipassanāsampayuttanti vipassanāsaṅkhātañāṇasampayuttaṁ. Cetosamādhinti cittasīsena vipassanāsamādhimāha. Uparimaggaphalasamādhinti paṭhamamaggasamādhissa pageva adhigatattā.",
  "tika-s0304t5:6": "Animittapañhasuttavaṇṇanā niṭṭhitā.",
  "tika-s0304t5:7": "10-11. Sakkasuttādivaṇṇanā",
  "tika-s0304t5:8": "341-342.Aveccappasādenāti vatthuttayaṁ yāthāvato ñatvā uppannapasādena, maggenāgatapasādenāti attho. So pana kenaci asaṁhāriyo asampavedhīti āha ‘‘acalappasādenā’’ti. Abhibhavanti attano puññānubhāvena.",
  "tika-s0304t5:9": "Sakkasuttādivaṇṇanā niṭṭhitā.",
  "tika-s0304t5:10": "Moggallānasaṁyuttavaṇṇanā niṭṭhitā."
}