{
  "tika-s0402t36:0": "3. Uruvelavaggo",
  "tika-s0402t36:1": "1. Paṭhamauruvelasuttavaṇṇanā",
  "tika-s0402t36:2": "21. Tatiyassa paṭhame mahāvelā viya mahāvelā, vipulavālikapuñjatāya mahanto velātaṭo viyāti attho. Tenāha ‘‘mahāvālikarāsīti attho’’ti. Uru, maru, sikatā, vālukā, vaṇṇu, vālikāti ime saddā samānatthā, byañjanameva nānaṁ. Tenāha ‘‘urūti vālikā vuccatī’’ti.",
  "tika-s0402t36:3": "Najjāti nadati saddāyatīti nadī, tassā najjā, nadiyā ninnagāyāti attho. Nerañjarāyāti ‘‘nelañjalāyā’’ti vattabbe la-kārassa ra-kāraṁ katvā ‘‘nerañjarāyā’’ti vuttaṁ, kaddamasevālapaṇakādidosarahitasalilāyāti attho. Keci ‘‘nīlaṁ-jalāyāti vattabbe nerañjarāyā’’ti vadanti. Nāmameva vā etaṁ tassā nadiyāti veditabbaṁ. Tassā nadiyā tīre yattha bhagavā vihāsi, taṁ dassetuṁ ‘‘ajapālanigrodhe’’ti vuttaṁ. Kasmā panāyaṁ ajapālanigrodho nāma jātoti āha ‘‘tassā’’tiādi. Keci pana ‘‘yasmā tattha vede sajjhāyituṁ asamatthā mahallakabrāhmaṇā pākāraparikkhepayuttāni nivesanāni katvā sabbe vasiṁsu, tasmāssa ajapālanigrodhoti nāmaṁ jāta’’nti vadanti . Tatrāyaṁ vacanattho – na japantīti ajapā, mantānaṁ anajjhāyakāti attho. Ajapālanti ādiyanti nivāsaṁ etthāti ajapāloti. Apare pana vadanti ‘‘yasmā majjhanhikasamaye antopaviṭṭhe aje attano chāyāya pāleti rakkhati, tasmā ‘ajapālo’tissa nāmaṁ ruḷha’’nti. Sabbatthāpi nāmametaṁ tassa rukkhassa.",
  "tika-s0402t36:4": "Paṭhamābhisambuddhoti paṭhamaṁ abhisambuddho, anunāsikalopenāyaṁ niddeso. Tenevāha ‘‘sambuddho hutvā paṭhamamevā’’ti. Paṭhamanti ca bhāvanapuṁsakaniddeso, tasmā abhisambuddho hutvā paṭhamaṁ ajapālanigrodhe viharāmīti evamettha sambandho veditabbo. Ayaṁ vitakkoti ayaṁ ‘‘kinnu khvāhaṁ…pe… vihareyya’’nti evaṁ pavattavitakko. Hatthī ca vānaro ca tittiro ca hatthivānaratittirā.",
  "tika-s0402t36:5": "Ye vuddhamapacāyantīti jātivuddho, vayovuddho, guṇavuddhoti tayo vuddhā. Tesu jātisampanno jātivuddho nāma, vaye ṭhito vayovuddho nāma, guṇasampanno guṇavuddho nāma. Tesu guṇasampanno vayovuddho imasmiṁ ṭhāne vuddhoti adhippeto. Apacāyantīti jeṭṭhāpacāyikākammena pūjenti. Dhammassa kovidāti jeṭṭhāpacāyanadhammassa kovidā kusalā. Diṭṭheva dhammeti imasmiṁyeva attabhāve. Pāsaṁsāti pasaṁsārahā. Samparāye ca suggatīti samparetabbe imaṁ lokaṁ hitvā gantabbe paralokepi tesaṁ sugatiyeva. Ayaṁ panettha piṇḍattho – khattiyā vā hontu brāhmaṇā vā vessā vā suddā vā gahaṭṭhā vā pabbajitā vā tiracchānagatā vā, ye keci sattā jeṭṭhāpacitikammena sīlādiguṇasampannānaṁ vayovuddhānaṁ apacitiṁ karonti, te imasmiñca attabhāve jeṭṭhāpacitikārakāti pasaṁsaṁ vaṇṇanaṁ thomanaṁ labhanti, kāyassa ca bhedā sagge nibbattantīti.",
  "tika-s0402t36:6": "Aññasminti parasmiṁ. Attā na hotīti añño, paro. So panettha na yo koci adhippeto, atha kho garuṭṭhāniyo. Tenāha ‘‘kañci garuṭṭhāne aṭṭhapetvā’’ti. Patissati garuno āṇaṁ sampaṭicchatīti patisso, na patisso appatisso, patissayarahito, garupassayarahitoti attho.",
  "tika-s0402t36:7": "Sadevaketi avayavena viggaho samudāyo samāsattho. Sadevakaggahaṇena pañcakāmāvacaradevaggahaṇaṁ pārisesañāyena itaresaṁ padantarehi saṅgahitattā. Samārakaggahaṇena chaṭṭhakāmāvacaradevaggahaṇaṁ paccāsattiñāyena. Tattha hi māro jāto tannivāsī ca hoti. Sabrahmakavacanena brahmakāyikādibrahmaggahaṇaṁ paccāsattiñāyeneva. Sassamaṇabrāhmaṇiyā pajāyāti sāsanassa paccatthikasamaṇabrāhmaṇaggahaṇaṁ. Nidassanamattañcetaṁ apaccatthikānaṁ asamitābāhitapāpānañca samaṇabrāhmaṇānaṁ teneva vacanena gahitattā. Kāmaṁ ‘‘sadevake’’tiādivisesanānaṁ vasena sattavisayo lokasaddoti viññāyati tulyayogavisayattā tesaṁ, ‘‘salomako sapakkhako’’tiādīsu pana atulyayoge ayaṁ samāso labbhatīti byabhicāradassanato pajāgahaṇanti pajāvacanena sattalokaggahaṇaṁ.",
  "tika-s0402t36:8": "Devabhāvasāmaññena mārabrahmesu gahitesupi itarehi tesaṁ labbhamānavisesadassanatthaṁ visuṁ gahaṇanti dassento ‘‘māro nāmā’’tiādimāha. Māro brahmānampi vicakkhukammāya pahotīti āha ‘‘sabbesa’’nti. Uparīti uparibhāge. Brahmāti dasasahassibrahmānaṁ sandhāyāha. Tathā cāha ‘‘dasahi aṅgulīhī’’tiādi. Idha dīghanikāyādayo viya bāhirakānampi ganthanikāyo labbhatīti āha ‘‘ekanikāyādivasenā’’ti. Vatthuvijjādīti ādi-saddena vijjāṭṭhānāni saṅgayhanti. Yathāsakaṁ kammakilesehi pajātattā nibbattattā pajā, sattanikāyo, tassā pajāya. Sadevamanussāyāti vā iminā sammutidevaggahaṇaṁ tadavasiṭṭhamanussalokaggahaṇañca daṭṭhabbaṁ.",
  "tika-s0402t36:9": "Evaṁ bhāgaso lokaṁ gahetvā yojanaṁ dassetvā idāni abhāgaso lokaṁ gahetvā yojanaṁ dassetuṁ ‘‘apicetthā’’tiādi vuttaṁ. Lokavasena vuttāni ‘‘lokīyanti ettha kammaṁ kammaphalānī’’ti katvā. Pajāvasena ‘‘hetupaccayehi pajātā’’ti katvā. Sīlasampannataranti ettha paripuṇṇasampannatā adhippetā ‘‘sampannaṁ sālikedāra’’ntiādīsu (jā. 1.14.1) viya. Tenāha ‘‘adhikataranti attho’’ti. Paripuṇṇañhi adhikataranti vattuṁ arahati. Kāraṇanti yuttiṁ. Atthanti aviparītatthaṁ. Vaḍḍhinti ativaḍḍhinimittaṁ.",
  "tika-s0402t36:10": "Imināvacanenāti imasmiṁ sutte anantaraṁ vuttavacanena. Na kevalaṁ imināva, suttantarampi ānetvā paṭibāhitabboti dassento ‘‘na me ācariyo atthī’’tiādimāha. Tattha na me ācariyo atthīti lokuttaradhamme mayhaṁ ācariyo nāma natthi. Kiñcāpi lokiyadhammānampi yādiso lokanāthassa adhigamo, na tādiso adhigamo parūpadeso atthi. Lokuttaradhamme panassa lesopi natthi. Natthi me paṭipuggaloti mayhaṁ sīlādīhi guṇehi paṭinidhibhūto puggalo nāma natthi. Saranti karaṇe etaṁ paccattavacananti āha ‘‘sarantenā’’ti, saranti vā saraṇahetu cāti attho.",
  "tika-s0402t36:11": "Yatoti bhummatthe tosaddoti āha ‘‘yasmiṁ kāle’’ti. Rattiyo jānantīti rattaññū, attano pabbajitadivasato paṭṭhāya bahū rattiyo jānanti, cirapabbajitāti vuttaṁ hoti. Rattaññūnaṁ mahantabhāvo rattaññumahantaṁ. Bhāvappadhāno esa niddeso. ‘‘Rattaññumahatta’’nti vā pāṭho. Esa nayo sesesupi. Theranavamajjhimānaṁ vasena vipulabhāvo vepullamahantaṁ. Sikkhattayasaṅgahitassa sāsanabrahmacariyassa jhānābhiññādivasena vipulabhāvo brahmacariyamahantaṁ. Visiṭṭhassa paccayalābhassa vipulabhāvo lābhaggamahantaṁ. Catubbidhena mahantenāti catubbidhena mahantabhāvena. Mahāpajāpatiyā dussayugadānakāleti bhagavato saṅghe gāravassa pākaṭakāladassanamattaṁ. Na hi bhagavā tato pubbe saṅghe gāravarahito vihāsi.",
  "tika-s0402t36:12": "Paṭhamauruvelasuttavaṇṇanā niṭṭhitā.",
  "tika-s0402t36:13": "2.Dutiyauruvelasuttavaṇṇanā",
  "tika-s0402t36:14": "22. Dutiye huhuṅkajātikenāti so kira diṭṭhamaṅgaliko mānavasena kodhavasena ca ‘‘huhu’’nti karonto vicarati, tasmā huhuṅkajātikoti vuccati. ‘‘Huhukkajātiko’’tipi paṭhanti, tena saddhiṁ āgatāti attho. Jarājiṇṇāti jarāya khaṇḍadantapalitakesādibhāvaṁ āpāditā. Vayovuddhāti aṅgapaccaṅgānaṁ vuddhimariyādappattā. Jātimahallakāti upapattiyā mahallakabhāvena samannāgatā. Mahattaṁ lanti gaṇhantīti mahallakā, jātiyā mahallakā, na vibhavādināti jātimahallakā. Vayoanuppattāti pacchimavayaṁ sampattā, pacchimavayo nāma vassasatassa pacchimo tatiyo bhāgo. Jiṇṇāti vā porāṇā, cirakālappavattakulanvayāti vuttaṁ hoti. Vuddhāti sīlācārādiguṇavuddhiyuttā. Mahallakāti vibhavamahantatāya samannāgatā. Mahaddhanāti mahābhogā. Addhagatāti maggappaṭipannā brāhmaṇānaṁ vatacariyādimariyādaṁ avītikkamma caramānā. Vayoanuppattāti jātivuddhabhāvaṁ antimavayaṁ anuppattā. Sutaṁ netanti ettha sutaṁ no etanti padacchedo. Noti ca karaṇatthe sāmivacanaṁ. Tenāha ‘‘amhehi suta’’nti.",
  "tika-s0402t36:15": "Akāleti ayuttakāle. Asabhāvaṁ vadatīti yaṁ natthi, taṁ vadati. Anatthaṁ vadatīti akāraṇanissitaṁ vadati. Akāraṇanissitanti ca nipphalanti attho. Phalañhi kāraṇanissitaṁ. Akāraṇanissitatā ca tadavinābhāvato akāraṇe nissitaṁ, nipphalaṁ samphanti vuttaṁ hoti. Avinayaṁ vadatīti na saṁvaravinayappaṭisaṁyuttaṁ vadati, attano suṇantassa ca na saṁvaravinayāvahaṁ vadatīti vuttaṁ hoti. Na hadaye nidhetabbayuttakanti ahitasaṁhitattā cittaṁ anuppavesetvā nidhetuṁ ayuttaṁ. Kathetuṁ ayuttakālenāti dhammaṁ kathentena yo attho yasmiṁ kāle vattabbo, tato pubbe pacchā ca tassa akālo, tasmiṁ ayuttakāle vattā. Apadesarahitanti suttāpadesarahitaṁ. Sāpadesaṁ sakāraṇaṁ katvā na kathetīti ‘‘bhagavatā asuke sutte evaṁ vutta’’nti evaṁ sāpadesaṁ kāraṇasahitaṁ katvā na katheti.",
  "tika-s0402t36:16": "Pariyantarahitanti paricchedarahitaṁ, suttaṁ vā jātakaṁ vā nikkhipitvā tassa anuyogaṁ upamaṁ vā vatthuṁ vā āharitvā yaṁ suttaṁ jātakaṁ vā nikkhipitaṁ, tassa sarīrabhūtaṁ kathaṁ anāmasitvā bāhirakathaṁyeva katheti, nikkhittaṁ nikkhittamattameva hoti, ‘‘suttaṁ nu kho katheti jātakaṁ nu kho, nāssa antaṁ vā koṭiṁ vā passāmā’’ti vattabbataṁ āpajjati. Yathā vaṭarukkhasākhānaṁ gatagataṭṭhāne pārohā otaranti, otiṇṇo-tiṇṇaṭṭhāne viruḷhiṁ āpajjitvā puna vaḍḍhantiyeva, evaṁ aḍḍhayojanampi yojanampi gacchatiyeva. Gacchante gacchante pana mūlarukkho vinassati, anujātapārohamūlāniyeva tiṭṭhanti, evaṁ ayampi nigrodhadhammakathiko nāma hoti. Nikkhittaṁ nikkhittameva katvā passeneva pariharanto gacchati. Yo pana bahumpi bhaṇanto ‘‘etadatthamidaṁ vutta’’nti nikkhittasuttato aññampi anuyogūpamāvatthuvasena tadupayogīnaṁ āharitvā āharitvā jānāpetuṁ sakkoti, tathārūpassa dhammakathikassa bahumpi kathetuṁ vaṭṭati. Na lokiyalokuttaraatthanissitanti attano paresañca na lokiyalokuttarahitāvahaṁ.",
  "tika-s0402t36:17": "Pakaṭṭhānaṁ ukkaṭṭhānaṁ sīlādiatthānaṁ bodhanato sabhāvaniruttivasena ca buddhādīhi bhāsitattā pakaṭṭhānaṁ vacanappabandhānaṁ āḷīti pāḷi, pariyattidhammo. Purimassa atthassa pacchimena atthena anusandhānaṁ anusandhi, atthamukhena pana pāḷippadesānampi anusandhi hotiyeva. Svāyaṁ anusandhi pucchānusandhiajjhāsayānusandhiyathānusandhiādivasena catubbidho, taṁtaṁdesanānaṁ pana pubbāparapāḷivasena anusandhivasena pubbāparavasenāti paccekaṁ yojetabbaṁ. Uggahitanti byañjanaso atthaso ca uddhaṁ uddhaṁ gahitaṁ, pariyāpuṇanavasena ceva paripucchāvasena ca hadayena gahitanti attho. Vaṭṭadukkhanissaraṇatthikehi sotabbato sutaṁ, pariyattidhammo. Taṁ dhāretīti sutadharo. Yo hi sutadharo, sutaṁ tasmiṁ patiṭṭhitaṁ hoti suppatiṭṭhitaṁ arogikaṁ, tasmā vuttaṁ ‘‘sutassa ādhārabhūto’’ti. Tenāha ‘‘yassa hī’’tiādi. Ekaṁ padaṁ ekakkharampi avinaṭṭhaṁ hutvā sannicīyatīti sannicayo, sutaṁ sannicayo etasminti sutasannicayo. Ajjhosāyāti anuppavisitvā. Tiṭṭhatīti na sammussati.",
  "tika-s0402t36:18": "Paguṇāti vācuggatā. Niccalikanti aviparivattaṁ. Saṁsanditvāti aññehi saṁsanditvā. Samanuggāhitvāti paripucchāvasena atthaṁ ogāhitvā. Pabandhassa vicchedābhāvato gaṅgāsotasadisaṁ. ‘‘Bhavaṅgasotasadisa’’nti vā pāṭho, akittimaṁ sukhappavattīti attho. Suttekadesassa suttamattassa ca vacasā paricayo idha nādhippeto, vaggādivasena pana adhippetoti āha ‘‘suttadasaka…pe… sajjhāyitā’’ti, ‘‘dasasuttāni gatāni, dasavaggāni gatānī’’tiādinā sallakkhetvā vācāya sajjhāyitāti attho. Manasā anu anu pekkhitā bhāgaso nijjhāyitā cintitā manasānupekkhitā. Rūpagataṁ viya paññāyatīti rūpagataṁ viya cakkhussa vibhūtaṁ hutvā paññāyati. Suppaṭividdhāti nijjaṭaṁ niggumbaṁ katvā suṭṭhu yāthāvato paṭividdhā.",
  "tika-s0402t36:19": "Adhikaṁ cetoti abhiceto, upacārajjhānacittaṁ. Tassa pana adhikatā pākatikakāmāvacaracittehi sundaratāya, sā paṭipakkhato suddhiyāti āha ‘‘abhikkantaṁ visuddhaṁ citta’’nti. Adhicittanti samādhimāha. Sopi upacārasamādhi daṭṭhabbo. Vivekajaṁ pītisukhaṁ, samādhijaṁ pītisukhaṁ, apītijaṁ kāyasukhaṁ, satipārisuddhijaṁ ñāṇasukhanti catubbidhampi jhānasukhaṁ paṭipakkhato nikkhantataṁ upādāya nekkhammasukhanti vuccatīti āha ‘‘nekkhammasukhaṁ vindatī’’ti. Icchiticchitakkhaṇe samāpajjituṁ samatthoti iminā tesu jhānesu samāpajjanavasībhāvamāha. Nikāmalābhīti pana vacanato āvajjanādhiṭṭhānapaccavekkhaṇavasiyopi vuttā evāti veditabbā. Sukheneva paccanīkadhamme vikkhambhetvāti etena tesaṁ jhānānaṁ sukhappaṭipadataṁ khippābhiññatañca dasseti.",
  "tika-s0402t36:20": "Vipulānanti vepullaṁ pāpitānaṁ jhānānaṁ. Vipulatā nāma subhāvitabhāvena ciratarappavattiyā, sā ca paricchedānurūpāva icchitabbāti ‘‘vipulāna’’nti vatvā ‘‘yathāparicchedena vuṭṭhātuṁ samatthoti vuttaṁ hotī’’ti āha. Paricchedakālañhi appatvāva vuṭṭhahanto akasiralābhī na hoti yāvadicchitaṁ pavattetuṁ asamatthattā. Idāni yathāvutte samāpajjanādivasībhāve byatirekavasena vibhāvetuṁ ‘‘ekacco hī’’tiādi vuttaṁ. Tattha lābhīyeva hotīti idaṁ paṭiladdhamattassa jhānassa vasena vuttaṁ. Tathāti icchiticchitakkhaṇe. Pāripanthiketi vasībhāvassa paccanīkadhamme. Jhānādhigamassa pana paccanīkadhammā pageva vikkhambhitā, aññathā jhānādhigamo eva na siyā. Kicchena vikkhambhetīti kicchena visodheti. Kāmādīnavapaccavekkhaṇādīhi kāmacchandādīnaṁ viya aññesampi samādhipāripanthikānaṁ dūrasamussāraṇaṁ idha vikkhambhanaṁ visodhanañcāti veditabbaṁ. Nāḷikayantanti kālamānanāḷikayantamāha.",
  "tika-s0402t36:21": "Aṭṭhapitasaṅkappoti na sammāpaṇihitasaṅkappo. Abhiññāpāragūti sabbesaṁ lokiyalokuttaradhammānaṁ abhiññāya pāraṁ gato, sabbadhamme abhivisiṭṭhāya aggamaggapaññāya jānitvā ṭhitoti attho. Pariññāpāragūti pañcannaṁ khandhānaṁ pariññāya pāraṁ gato, pañcakkhandhe parijānitvā ṭhitoti attho. Bhāvanāpāragūti catunnaṁ maggānaṁ bhāvanāya pāraṁ gato, cattāro magge bhāvetvā ṭhitoti attho. Pahānapāragūti sabbakilesānaṁ pahānena pāraṁ gato, sabbakilese pajahitvā ṭhitoti attho . Sacchikiriyāpāragūti nirodhasacchikiriyāya pāraṁ gato, nirodhaṁ sacchikatvā ṭhitoti attho. Samāpattipāragūti sabbasamāpattīnaṁ samāpajjanena pāraṁ gato, sabbā samāpattiyo samāpajjitvā ṭhitoti attho. Brahmacariyassa kevalīti yaṁ brahmacariyassa kevalaṁ sakalabhāvo, tena samannāgato, sakalacatumaggabrahmacariyavāsoti attho. Tenāha ‘‘sakalabrahmacariyo’’ti, paripuṇṇamaggabrahmacariyoti attho. Sesaṁ suviññeyyameva.",
  "tika-s0402t36:22": "Dutiyauruvelasuttavaṇṇanā niṭṭhitā.",
  "tika-s0402t36:23": "3. Lokasuttavaṇṇanā",
  "tika-s0402t36:24": "23. Tatiye lokoti lujjanapalujjanaṭṭhena loko. Atthato purimasmiṁ ariyasaccadvayaṁ, idha pana dukkhaṁ ariyasaccaṁ veditabbaṁ. Tenāha ‘‘lokoti dukkhasacca’’nti. Visaṁyuttoti visaṁsaṭṭho na paṭibaddho, sabbesaṁ saṁyojanānaṁ sammadeva samucchinnattā tato vippamuttoti attho. Lokasamudayoti suttantanayena taṇhā, abhidhammanayena pana abhisaṅkhārehi saddhiṁ diyaḍḍhakilesasahassaṁ. Lokanirodhoti nibbānaṁ. Sacchikatoti attapaccakkho kato. Lokanirodhagāminī paṭipadāti sīlādikkhandhattayasaṅgaho ariyo aṭṭhaṅgiko maggo. So hi lokanirodhaṁ nibbānaṁ gacchati adhigacchati, tadatthaṁ ariyehi paṭipajjīyati cāti lokanirodhagāminī paṭipadāti vuccati.",
  "tika-s0402t36:25": "Ettāvatā tathāni abhisambuddho yāthāvato gatoti tathāgatoti ayamattho dassito hoti. Cattāri hi ariyasaccāni tathāni nāma. Yathāha –",
  "tika-s0402t36:26": "‘‘Cattārimāni, bhikkhave, tathāni avitathāni anaññathāni. Katamāni cattāri? Idaṁ dukkhanti, bhikkhave, tathametaṁ avitathametaṁ anaññathameta’’nti (saṁ. ni. 5.1090; paṭi. ma. 2.8) vitthāro.",
  "tika-s0402t36:27": "Apica tathāya gatoti tathāgato, gatoti ca avagato atīto patto paṭipannoti attho. Idaṁ vuttaṁ hoti – yasmā bhagavā sakalalokaṁ tīraṇapariññāya tathāya aviparītāya gato avagato, tasmā loko tathāgatena abhisambuddhoti tathāgato. Lokasamudayaṁ pahānapariññāya tathāya gato atītoti tathāgato. Lokanirodhaṁ sacchikiriyāya tathāya gato pattoti tathāgato. Lokanirodhagāminiṁ paṭipadaṁ tathaṁ aviparītaṁ gato paṭipannoti tathāgatoti. Evaṁ imissā pāḷiyā tathāgatabhāvadīpanavasena attho veditabbo.",
  "tika-s0402t36:28": "Iti bhagavā catusaccābhisambodhavasena attano tathāgatabhāvaṁ pakāsetvā idāni tattha diṭṭhādiabhisambodhavasenapi taṁ dassetuṁ ‘‘yaṁ, bhikkhave’’tiādimāha. Aṭṭhakathāyaṁ pana ‘‘catūhi saccehi attano buddhabhāvaṁ kathetvā’’ti vuttaṁ, taṁ tathāgatasaddabuddhasaddānaṁ atthato ninnānākaraṇataṁ dassetuṁ vuttaṁ. Tathā ceva hi pāḷi pavattāti. Diṭṭhanti rūpāyatanaṁ daṭṭhabbato. Tena yaṁ diṭṭhaṁ yaṁ dissati, yaṁ dakkhati, yaṁ samavāye passeyya, taṁ sabbaṁ diṭṭhanteva gahitaṁ kālavisesassa anāmaṭṭhabhāvato yathā ‘‘duddha’’nti dasseti. Sutantiādīsupi eseva nayo. Sutanti saddāyatanaṁ sotabbato. Mutanti sanissaye indriye nissayaṁ muñcitvā pāpuṇitvā gahetabbaṁ. Tenāha ‘‘patvā gahetabbato’’ti. Viññātanti vijānitabbaṁ. Taṁ pana diṭṭhādivinimuttaṁ viññeyyanti āha ‘‘sukhadukkhādi dhammārammaṇa’’nti. Pattanti yathā tathā patvā hatthagataṁ, adhigatanti attho. Tenāha ‘‘pariyesitvā vā apariyesitvā vā’’ti. Pariyesitanti pattiyā atthaṁ pariyiṭṭhaṁ. Taṁ pana pattaṁ vā siyā appattaṁ vā, ubhayathāpi pariyesitamevāti āha ‘‘pattaṁ vā appattaṁ vā’’ti. Dvayenapi dvippakārampi pattaṁ dvippakārampi pariyesitaṁ tena tena pakārena tathāgatena abhisambuddhanti dasseti. Cittena anusañcaritanti te pana apāpetvā citteneva anu anu sañcaritaṁ, viparitakkitanti attho.",
  "tika-s0402t36:29": "Pītakantiādīti ādisaddena lohitaodātādisabbaṁ rūpārammaṇabhāgaṁ saṅgaṇhāti. Sumanoti rāgavasena lobhavasena saddhādivasena vā sumano. Dummanoti byāpādavitakkavasena vā vihiṁsāvitakkavasena vā dummano. Majjhattoti aññāṇavasena, ñāṇavasena vā majjhatto. Esa nayo sabbattha. Tattha ādisaddena saṅkhasaddo, paṇavasaddo, pattagandho, pupphagandho, puppharaso, phalaraso, upādinnaṁ, anupādinnaṁ, majjhattavedanā kusalakammaṁ akusalakammanti evamādīnaṁ saṅgaho daṭṭhabbo. Appattanti ñāṇena asampattaṁ, aviditanti attho. Tenāha ‘‘ñāṇena asacchikata’’nti. Lokena gatanti lokena ñātaṁ. Tatheva gatattāti tatheva ñātattā abhisambuddhattā , gatasaddena ekattaṁ buddhiatthanti attho. Gatiattho hi dhātavo buddhiatthā bhavantīti akkharacintakā.",
  "tika-s0402t36:30": "Yañca, bhikkhave, ratiṁ tathāgato anuttaraṁ sammāsambodhiṁ abhisambujjhatīti yassañca visākhapuṇṇamāya rattiyaṁ tathāāgatattādiatthena tathāgato bhagavā bodhimaṇḍe aparājitapallaṅke nisinno tiṇṇaṁ mārānaṁ matthakaṁ madditvā uttaritarābhāvato anuttaraṁ sammāsambodhiṁ āsavakkhayañāṇena saddhiṁ sabbaññutaññāṇaṁ adhigacchati. Yañca rattiṁ anupādisesāya nibbānadhātuyā parinibbāyatīti yassañca visākhapuṇṇamāya rattiyaṁyeva kusinārāyaṁ upavattane mallānaṁ sālavane yamakasālānamantare anupādisesāya nibbānadhātuyā parinibbāyati. Yaṁ etasmiṁ antareti imāsaṁ dvinnaṁ saupādisesaanupādisesanibbānadhātūnaṁ majjhe pañcacattālīsavassaparimāṇakāle paṭhamabodhiyampi majjhimabodhiyampi pacchimabodhiyampi yaṁ suttageyyādippabhedaṁ dhammaṁ bhāsati nidassanavasena, lapati uddisanavasena, niddisati pariniddisanavasena. Sabbaṁ taṁ tatheva hotīti taṁ etthantare desitaṁ sabbaṁ suttageyyādinavaṅgaṁ buddhavacanaṁ atthato byañjanato ca anūnaṁ anadhikaṁ sabbākāraparipuṇṇaṁ rāgamadanimmadanaṁ dosamadanimmadanaṁ mohamadanimmadanaṁ, natthi tattha vālaggamattampi avakkhalitaṁ, ekamuddikāya lañchitaṁ viya ekāya nāḷiyā mitaṁ viya ekatulāya tulitaṁ viya ca taṁ tatheva hoti yassatthāya bhāsitaṁ, ekanteneva tassa sādhanato, no aññathā, tasmā tathaṁ avitathaṁ anaññathaṁ. Etena tathāvāditāya tathāgatoti dasseti. Gadaattho ayaṁ gatasaddo da-kārassa ta-kāraṁ katvā, tasmā tathaṁ gadatīti tathāgatoti attho. Atha vā āgadanaṁ āgado, vacananti attho. Tato aviparīto āgado assāti da-kārassa ta-kāraṁ katvā tathāgatoti evamettha padasiddhi veditabbā.",
  "tika-s0402t36:31": "Yathāvādīti ye dhamme bhagavā ‘‘ime dhammā akusalā sāvajjā viññugarahitā samattā samādinnā ahitāya dukkhāya saṁvattantī’’ti paresaṁ dhammaṁ desento vadati, te dhamme ekanteneva sayaṁ pahāsi. Ye pana dhamme bhagavā – ‘‘ime dhammā kusalā anavajjā viññuppasatthā samattā samādinnā hitāya sukhāya saṁvattantī’’ti vadati, te dhamme ekanteneva sayaṁ upasampajja viharati, tasmā yathāvādī bhagavā tathākārīti veditabbo. Tathā sammadeva sīlādiparipūraṇavasena sammāpaṭipadāyaṁ yathākārī bhagavā, tatheva dhammadesanāya paresaṁ tattha patiṭṭhāpanavasena tathāvādī. Bhagavato hi vācāya kāyo anulometi, kāyassapi vācā, tasmā yathāvādī tathākārī, yathākārī tathāvādī ca hoti. Evaṁbhūtassa ca yathā vācā, kāyopi tathā gato pavatto. Yathā ca kāyo, vācāpi tathā gatā pavattāti attho.",
  "tika-s0402t36:32": "Abhibhū anabhibhūtoti upari bhavaggaṁ, heṭṭhā avīcinirayaṁ pariyantaṁ katvā tiriyaṁ aparimāṇāsu lokadhātūsu bhagavā sabbasatte abhibhavati sīlenapi samādhināpi paññāyapi vimuttiyāpi, na tassa tulā vā pamāṇaṁ vā atthi. Asamo asamasamo appaṭimo appaṭibhāgo appaṭipuggalo atulo appameyyo anuttaro dhammarājā devadevo sakkānaṁ atisakko brahmānaṁ atibrahmā, tato eva ayaṁ na kenaci abhibhūto. Dakkhatīti sabbaṁ passati. Visesavacanicchāyapi abhāvato anavasesavisayo dasasaddo. Tena yaṁ kiñci neyyaṁ nāma, sabbaṁ taṁ hatthatale āmalakaṁ viya passatīti dīpeti. Aviparītaṁ āsayādiavabodhena hitūpasaṁhārādinā ca satte, bhāvaññatthattūpanayavasena saṅkhāre, sabbākārena suciṇṇavasitāya samāpattiyo, cittañca vase vattetīti vasavattīti evamettha attho daṭṭhabbo.",
  "tika-s0402t36:33": "Visaṁyuttoti catūhi yogehi visaṁyutto. Tenāha ‘‘catunnaṁ yogānaṁ pahānena visaṁyutto’’ti. Taṇhādiṭṭhiupayehi virahitoti sabbasmimpi loke taṇhādiṭṭhisaṅkhātehi upayehi virahito.",
  "tika-s0402t36:34": "Abhibhavitvā ṭhitoti tabbisayakilesappahānena abhibhuyya atikkamitvā ṭhito. Cattāropi ganthe mocetvā ṭhitoti sabbe abhijjhākāyaganthādike sakasantānato mocetvā ṭhito. Veneyyasantāne vā attano desanāvilāsena tesaṁ pamocanoti sabbaganthappamocano. Phuṭṭhassa paramā santīti assa anena khīṇāsavena buddhena paramā santi ñāṇaphusanena phuṭṭhāti evamettha sambandho veditabbo. Tenāha ‘‘phuṭṭhassā’’tiādi. Nibbāne kutoci bhayaṁ natthīti kutoci bhayakāraṇato nibbāne bhayaṁ natthi asaṅkhatabhāvena sabbaso khemattā. Tenāha bhagavā – ‘‘khemañca vo, bhikkhave, dhammaṁ desessāmi khemagāminiñca paṭipada’’ntiādi (saṁ. ni. 4.379-408). Nibbānappattassa vā kutoci bhayaṁ natthīti nibbānaṁ akutobhayanti evamettha attho daṭṭhabbo, na kutoci bhayaṁ ettha etasmiṁ adhigateti akutobhayaṁ, nibbānanti evamettha nibbacanañca daṭṭhabbaṁ.",
  "tika-s0402t36:35": "Anīgho niddukkho. Sabbakammakkhayaṁ pattoti sabbesaṁ kammānaṁ khayaṁ pariyosānaṁ accantabhāvaṁ patto. Upadhī sammadeva khīyanti etthāti upadhisaṅkhayo, nibbānanti āha ‘‘upadhisaṅkhayasaṅkhāte nibbāne’’ti. Cakkanti dhammacakkaṁ. Pavattayīti teparivaṭṭaṁ dvādasākāraṁ pavattesi . Mahantehi sīlādiguṇehi samannāgatattā mahantaṁ. Vītasāradanti catuvesārajjayogena vītasāradaṁ. Sesaṁ uttānameva.",
  "tika-s0402t36:36": "Lokasuttavaṇṇanā niṭṭhitā.",
  "tika-s0402t36:37": "4. Kāḷakārāmasuttavaṇṇanā",
  "tika-s0402t36:38": "24. Catutthe bāḷhaṁ kho ne pasaṁsasīti ne samaṇe bāḷhaṁ katvā pasaṁsasi vaṇṇayasi. Kīdisaṁ sīlaṁ etesanti kiṁsīlā. Ko samācāro etesanti kiṁsamācārā. Guṇamaggasaṇṭhitāti guṇaggasaṇṭhitā. Ma-kāro padasandhikaro, aggaguṇe patiṭṭhitāti vuttaṁ hoti. Santindriyā santamānasā, ‘‘santaṁ tesaṁ gataṁ ṭhita’’ntipi paṭhanti. Ekakiyāti ekakā, catūsu iriyāpathesu ekakā hutvā viharantīti adhippāyo. Tenevāha ‘‘adutiyā’’ti. Tādisā samaṇā mamātīti ettha iti-saddo ādiattho. Tena –",
  "tika-s0402t36:39": "‘‘Kāyakammaṁ suci nesaṁ, vācākammaṁ anāvilaṁ;",
  "tika-s0402t36:40": "Manokammaṁ suvisuddhaṁ, tādisā samaṇā mama.",
  "tika-s0402t36:41": "‘‘Vimalā saṅkhamuttābhā, suddhā antarabāhirā;",
  "tika-s0402t36:42": "Puṇṇā suddhehi dhammehi, tādisā samaṇā mama.",
  "tika-s0402t36:43": "‘‘Lābhena unnato loko, alābhena ca onato;",
  "tika-s0402t36:44": "Lābhālābhena ekaṭṭhā, tādisā samaṇā mama.",
  "tika-s0402t36:45": "‘‘Yasena unnato loko, ayasena ca onato;",
  "tika-s0402t36:46": "Yasāyasena ekaṭṭhā, tādisā samaṇā mama.",
  "tika-s0402t36:47": "‘‘Pasaṁsāyunnato loko, nindāyapi ca onato;",
  "tika-s0402t36:48": "Samā nindāpasaṁsāsu, tādisā samaṇā mama.",
  "tika-s0402t36:49": "‘‘Sukhena unnato loko, dukkhenapi ca onato;",
  "tika-s0402t36:50": "Akampā sukhadukkhesu, tādisā samaṇā mamā’’ti. (dha. pa. aṭṭha. 2.303 cūḷasubhaddāvatthu) –",
  "tika-s0402t36:51": "Evamādiṁ saṅgaṇhāti.",
  "tika-s0402t36:52": "‘‘Dūre santo’’tiādigāthāya ayamattho. Santoti rāgādīnaṁ santatāya buddhādayo santo nāma, idha pana pubbabuddhesu katādhikārā ussannakusalamūlā bhāvitabhāvanā sattā santoti adhippetā. Pakāsantīti dūre ṭhitāpi buddhānaṁ ñāṇapathaṁ āgacchantā pākaṭā honti. Himavantovāti yathā tiyojanasahassavitthato pañcayojanasatubbedho caturāsītiyā kūṭasahassehi paṭimaṇḍito himavantapabbato dūre ṭhitānampi abhimukhe ṭhito viya pakāsati, evaṁ pakāsantīti attho. Asantettha na dissantīti lābhagarukā, vitthiṇṇaparalokā, āmisacakkhukā, jīvikatthāya pabbajitā, bālapuggalā asanto nāma. Te ettha buddhānaṁ dakkhiṇassa jāṇumaṇḍalassa santike nisinnāpi na dissanti na paññāyanti. Rattiṁ khittā yathā sarāti rattiṁ caturaṅgasamannāgate andhakāre khittā sarā viya tathārūpassa upanissayabhūtassa pubbahetuno abhāvena na paññāyantīti attho.",
  "tika-s0402t36:53": "Brahmadeyyanti seṭṭhadeyyaṁ, yathā dinnaṁ na puna gahetabbaṁ hoti nissaṭṭhaṁ pariccattaṁ, evaṁ dinnanti attho.",
  "tika-s0402t36:54": "Diṭṭhaṁ na maññatīti ettha diṭṭhanti maṁsacakkhunāpi diṭṭhaṁ, dibbacakkhunāpi diṭṭhaṁ, rūpāyatanassetaṁ adhivacanaṁ. Yañhi cakkhudvayena katadassanakiriyāsamāpanaṁ, yaṁ cakkhudvayaṁ passati apassi passissati, samavāye passeyya, taṁ sabbaṁ kālavisesavacanicchāya abhāvato ‘‘diṭṭha’’nteva vuttaṁ yathā ‘‘duddha’’nti. Tenevāha ‘‘diṭṭhaṁ rūpāyatana’’nti. Evarūpāni hi vacanānīti ‘‘daṭṭhabbaṁ sotabba’’ntiādīni.",
  "tika-s0402t36:55": "Lābhepi tādī, alābhepi tādīti yathā alābhakāle lābhassa laddhakālepi tathevāti tādiso. Yasepīti yase satipi mahāparivārakālepi. Sesamettha uttānameva.",
  "tika-s0402t36:56": "Kāḷakārāmasuttavaṇṇanā niṭṭhitā.",
  "tika-s0402t36:57": "5. Brahmacariyasuttavaṇṇanā",
  "tika-s0402t36:58": "25. Pañcame nayidanti ettha na-iti paṭisedhe nipāto, tassa ‘‘vussatī’’ti iminā sambandho ‘‘na vussatī’’ti, ya-kāro padasandhikaro. Idaṁ-saddo ‘‘ekamidāhaṁ, bhikkhave, samayaṁ ukkaṭṭhāyaṁ viharāmi subhagavane sālarājamūle’’tiādīsu (dī. ni. 2.91; ma. ni. 1.501) nipātamattaṁ, ‘‘idaṁ kho taṁ, bhikkhave, appamattakaṁ sīlamattaka’’ntiādīsu (dī. ni. 1.27) yathāvutte āsannapaccakkhe āgato.",
  "tika-s0402t36:59": "‘‘Idañhi taṁ jetavanaṁ, isisaṅghanisevitaṁ;",
  "tika-s0402t36:60": "Āvutthaṁ dhammarājena, pītisañjananaṁ mamā’’ti. (ma. ni. 3.387-388; saṁ. ni. 1.48, 101) –",
  "tika-s0402t36:61": "Ādīsu vakkhamāne āsannapaccakkhe. Idhāpi vakkhamāneyeva āsannapaccakkhe daṭṭhabbo.",
  "tika-s0402t36:62": "Brahmacariya-saddo –",
  "tika-s0402t36:63": "‘‘Kiṁ te vataṁ kiṁ pana brahmacariyaṁ,",
  "tika-s0402t36:64": "Kissa suciṇṇassa ayaṁ vipāko;",
  "tika-s0402t36:65": "Iddhī jutī balavīriyūpapatti,",
  "tika-s0402t36:66": "Idañca te nāga mahāvimānaṁ.",
  "tika-s0402t36:67": "‘‘Ahañca bhariyā ca manussaloke,",
  "tika-s0402t36:68": "Saddhā ubho dānapatī ahumhā;",
  "tika-s0402t36:69": "Opānabhūtaṁ me gharaṁ tadāsi,",
  "tika-s0402t36:70": "Santappitā samaṇabrāhmaṇā ca.",
  "tika-s0402t36:71": "‘‘Taṁ me vataṁ taṁ pana brahmacariyaṁ,",
  "tika-s0402t36:72": "Tassa suciṇṇassa ayaṁ vipāko;",
  "tika-s0402t36:73": "Iddhī jutī balavīriyūpapatti,",
  "tika-s0402t36:74": "Idañca me vīra mahāvimāna’’nti. –",
  "tika-s0402t36:75": "Imasmiṁ puṇṇakajātake (jā. 2.22.1595) dāne āgato.",
  "tika-s0402t36:76": "‘‘Kena pāṇi kāmadado, kena pāṇi madhussavo;",
  "tika-s0402t36:77": "Kena te brahmacariyena, puññaṁ pāṇimhi ijjhatī’’ti. –",
  "tika-s0402t36:78": "Imasmiṁ aṅkurapetavatthusmiṁ (pe. va. 275, 277) veyyāvacce.",
  "tika-s0402t36:79": "‘‘Evaṁ kho taṁ, bhikkhave, tittiriyaṁ nāma brahmacariyaṁ ahosī’’ti imasmiṁ tittirajātake (cūḷava. 311) pañcasikkhāpadasīle.",
  "tika-s0402t36:80": "‘‘Taṁ kho pana me, pañcasikha, brahmacariyaṁ neva nibbidāya na virāgāya…pe… yāvadeva brahmalokūpapattiyā’’ti imasmiṁ mahāgovindasutte (dī. ni. 2.329) brahmavihāre.",
  "tika-s0402t36:81": "‘‘Pare abrahmacārī bhavissanti, mayamettha brahmacārī bhavissāmā’’ti imasmiṁ sallekhasutte (ma. ni. 1.83) methunaviratiyaṁ.",
  "tika-s0402t36:82": "‘‘Mayañca bhariyā nātikkamāma,",
  "tika-s0402t36:83": "Amhe ca bhariyā nātikkamanti;",
  "tika-s0402t36:84": "Aññatra tāhi brahmacariyaṁ carāma,",
  "tika-s0402t36:85": "Tasmā hi amhaṁ daharā na mīyare’’ti. –",
  "tika-s0402t36:86": "Imasmiṁ mahādhammapālajātake (jā. 1.10.97) sadārasantose.",
  "tika-s0402t36:87": "‘‘Abhijānāmi kho panāhaṁ, sāriputta, caturaṅgasamannāgataṁ brahmacariyaṁ caritā, tapassī sudaṁ homī’’ti lomahaṁsasutte (ma. ni. 1.155) vīriye.",
  "tika-s0402t36:88": "‘‘Hīnena brahmacariyena, khattiye upapajjati;",
  "tika-s0402t36:89": "Majjhimena ca devattaṁ, uttamena visujjhatī’’ti. –",
  "tika-s0402t36:90": "Nimijātake (jā. 2.22.429) attadamanavasena kate aṭṭhaṅgike uposathe.",
  "tika-s0402t36:91": "‘‘Idaṁ kho pana me, pañcasikha, brahmacariyaṁ ekantanibbidāya virāgāya…pe… ayameva ariyo aṭṭhaṅgiko maggo’’ti mahāgovindasutteyeva (dī. ni. 2.329) ariyamagge.",
  "tika-s0402t36:92": "‘‘Tayidaṁ brahmacariyaṁ iddhañceva phītañca vitthārikaṁ bāhujaññaṁ puthubhūtaṁ yāva devamanussehi suppakāsita’’nti pāsādikasutte (dī. ni. 3.174) sikkhattayasaṅgahite sakalasmiṁ sāsane. Idhāpi ariyamagge sāsane ca vattati.",
  "tika-s0402t36:93": "Vussatīti vusīyati, carīyatīti attho. Janakuhanatthanti ‘‘aho ayyo sīlavā vattasampanno appiccho santuṭṭho mahiddhiko mahānubhāvo’’tiādinā janassa sattalokassa vimhāpanatthaṁ. Keci pana ‘‘kuhanatthanti pāpicchassa icchāpakatassa sato sāmantajappanairiyāpathanissitapaccayapaṭisevanasaṅkhātena tividhena kuhanavatthunā kuhakabhāvena janassa vimhāpanattha’’nti vadanti. Idhāpi ayamevattho dassito. Tenevāha ‘‘tīhi kuhanavatthūhi janassa kuhanatthāyā’’ti, janassa vimhāpanatthāyāti attho. Janalāpanatthanti ‘‘evarūpassa nāma ayyassa dinnaṁ mahapphalaṁ bhavissatī’’ti pasannacittehi ‘‘kenattho, kiṁ āharīyatū’’ti vadāpanatthaṁ. ‘‘Janalapanattha’’ntipi paṭhanti, tassa pāpicchassa sato paccayatthaṁ parikathobhāsādivasena lapanabhāvena upalāpakabhāvena janassa lapanatthanti attho. Tenevāha ‘‘na janalapanatthanti na janassa upalāpanattha’’nti.",
  "tika-s0402t36:94": "Na itivādappamokkhānisaṁsatthanti ettha ‘‘na lābhasakkārasilokānisaṁsattha’’ntipi paṭhanti. Tattha yvāyaṁ ‘‘ākaṅkheyya ce, bhikkhave, bhikkhu ‘lābhī assaṁ cīvarapiṇḍapātasenāsanagilānapaccayabhesajjaparikkhārāna’nti, sīlesvevassa paripūrakārī’’ti (ma. ni. 1.65) sīlānisaṁsabhāvena vutto catupaccayalābho ca. Catunnaṁ paccayānaṁ sakkaccadānasaṅkhāto ādarabahumānagarukaraṇasaṅkhāto ca sakkāro, yo ca ‘‘sīlasampanno bahussuto sutadharo āraddhavīriyo’’tiādinā nayena uggacchanakathutighosasaṅkhāto siloko brahmacariyaṁ vasantānaṁ diṭṭhadhammiko ānisaṁso, tadatthanti attho. Keci pana ‘‘lābhasakkārasilokānisaṁsatthanti pāpicchasseva sato lābhādigarutāya lābhasakkārasilokasaṅkhātassa ānisaṁsassa udayassa nipphādanattha’’nti evamatthaṁ vadanti.",
  "tika-s0402t36:95": "Naiti maṁ jano jānātūti evaṁ brahmacariyavāse sati ‘‘sīlavā kalyāṇadhammo’’tiādinā maṁ loko jānātu sambhāvetūti attano santaguṇavasena sambhāvanatthampi na idaṁ brahmacariyaṁ vussatīti sambandho. Keci pana ‘‘pāpicchassa sato asantaguṇasambhāvanādhippāyena ‘iti evaṁguṇoti maṁ loko jānātū’ti na idaṁ brahmacariyaṁ vussatī’’ti evamettha atthaṁ vadanti. Sabbatthāpi panettha purimo purimoyeva atthavikappo sundarataro.",
  "tika-s0402t36:96": "Atha khoti ettha athāti aññatthe nipāto, khoti avadhāraṇe. Tena kuhanādito aññadatthaṁyeva idaṁ, bhikkhave, brahmacariyaṁ vussatīti dasseti. Idāni taṁ payojanaṁ dassento ‘‘saṁvaratthaṁ pahānattha’’nti āha. Tattha pañcavidho saṁvaro – pātimokkhasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti. ‘‘Iti iminā pātimokkhasaṁvarena upeto hoti samupeto’’tiādinā (vibha. 511) nayena āgato ayaṁ pātimokkhasaṁvaro, sīlasaṁvarotipi vuccati. ‘‘Rakkhati cakkhundriyaṁ, cakkhundriye saṁvaraṁ āpajjatī’’ti (ma. ni. 1.295; saṁ. ni. 4.239; a. ni. 3.16) āgato ayaṁ satisaṁvaro.",
  "tika-s0402t36:97": "‘‘Yāni sotāni lokasmiṁ, sati tesaṁ nivāraṇaṁ;",
  "tika-s0402t36:98": "Sotānaṁ saṁvaraṁ brūmi, paññāyete pidhīyare’’ti. (su. ni. 1041; cūḷani. ajitamāṇavapucchāniddeso 4; netti. 4.11, 45) –",
  "tika-s0402t36:99": "Āgato ayaṁ ñāṇasaṁvaro. ‘‘Khamo hoti sītassa uṇhassā’’tiādinā (ma. ni. 1.24; a. ni. 4.114; 6.58) nayena āgato ayaṁ khantisaṁvaro.",
  "tika-s0402t36:100": "‘‘Uppannaṁ kāmavitakkaṁ nādhivāsetī’’tiādinā (ma. ni. 1.26; a. ni. 4.114; 6.58) nayena āgato ayaṁ vīriyasaṁvaro.",
  "tika-s0402t36:101": "Atthato pana pāṇātipātādīnaṁ pajahanavasena vattappaṭivattānaṁ pūraṇavasena ca pavattā cetanā ceva virati ca. Saṅkhepato sabbo kāyavacīsaṁyamo, vitthārato sattannaṁ āpattikkhandhānaṁ avītikkamo sīlasaṁvaro. Sati eva satisaṁvaro, satippadhānā vā kusalā khandhā. Ñāṇameva ñāṇasaṁvaro. Adhivāsanavasena adoso, adosappadhānā vā tathāpavattā kusalā khandhā khantisaṁvaro, paññāti eke. Kāmavitakkādīnaṁ abhibhavanavasena pavattaṁ vīriyameva vīriyasaṁvaro. Tesu paṭhamo kāyaduccaritādīsu dussīlassa saṁvaraṇato saṁvaro, dutiyo muṭṭhassaccassa , tatiyo aññāṇassa, catuttho akkhantiyā, pañcamo kosajjassa saṁvaraṇato pidahanato saṁvaroti veditabbo. Evametassa saṁvarassa atthāya saṁvaratthaṁ saṁvaranipphādanatthanti attho.",
  "tika-s0402t36:102": "Tīhi pahānehīti tadaṅgavikkhambhanasamucchedasaṅkhātehi tīhi pahānehi. Pañcavidhappahānampi idha vattuṁ vaṭṭatiyeva. Pañcavidhañhi pahānaṁ tadaṅgavikkhambhanasamucchedappaṭippassaddhinissaraṇavasena. Tattha yaṁ dīpālokeneva tamassa paṭipakkhabhāvato alobhādīhi lobhādikassa nāmarūpaparicchedādivipassanāñāṇehi tassa tassa anatthassa pahānaṁ, seyyathidaṁ – pariccāgena lobhādimalassa, sīlena pāṇātipātādidussīlyassa, saddhādīhi assaddhiyādikassa, nāmarūpavavatthānena sakkāyadiṭṭhiyā, paccayapariggahena ahetuvisamahetudiṭṭhīnaṁ, tasseva aparabhāgena kaṅkhāvitaraṇena kathaṁkathībhāvassa, kalāpasammasanena ahaṁmamāti gāhassa, maggāmaggavavatthānena amagge maggasaññāya, udayadassanena ucchedadiṭṭhiyā, vayadassanena sassatadiṭṭhiyā, bhayadassanena sabhaye abhayasaññāya, ādīnavadassanena assādasaññāya, nibbidānupassanena abhiratisaññāya, muccitukamyatāñāṇena amuccitukamyatāya, upekkhāñāṇena anupekkhāya, anulomena dhammaṭṭhitiyaṁ nibbāne ca paṭilomabhāvassa, gotrabhunā saṅkhāranimittaggāhassa pahānaṁ, etaṁ tadaṅgappahānaṁ nāma.",
  "tika-s0402t36:103": "Yaṁ pana upacārappanābhedena samādhinā pavattibhāvanivāraṇato ghaṭappahāreneva udakapiṭṭhe sevālassa, tesaṁ tesaṁ nīvaraṇādidhammānaṁ pahānaṁ, etaṁ vikkhambhanappahānaṁ nāma. Yaṁ catunnaṁ ariyamaggānaṁ bhāvitattā taṁtaṁmaggavato attano santāne ‘‘diṭṭhigatānaṁ pahānāyā’’tiādinā (dha. sa. 277; vibha. 628) nayena vuttassa samudayapakkhiyassa kilesagahaṇassa accantaṁ appavattibhāvena samucchindanaṁ, etaṁ samucchedappahānaṁ nāma. Yaṁ pana phalakkhaṇe paṭippassaddhatthaṁ kilesānaṁ, etaṁ paṭippassaddhippahānaṁ nāma. Yaṁ sabbasaṅkhatanissaṭattā pahīnasabbasaṅkhataṁ nibbānaṁ, etaṁ nissaraṇappahānaṁ nāma . Tassa pañcavidhassapi tathā tathā rāgādikilesānaṁ paṭinissajjanaṭṭhena samatikkamanaṭṭhena vā pahānassa atthāya, pahānasādhanatthanti evamettha attho daṭṭhabbo.",
  "tika-s0402t36:104": "Tattha saṁvarena kilesānaṁ cittasantāne pavesanivāraṇaṁ pahānena ca pavesanivāraṇameva samugghāto cāti vadanti. Ubhayenapi pana yathārahaṁ ubhayaṁ sampajjatīti daṭṭhabbaṁ. Sīlādidhammā eva hi saṁvaraṇato saṁvaraṁ, pajahanato pahānanti.",
  "tika-s0402t36:105": "Anītihanti ītiyo vuccanti upaddavā diṭṭhadhammikā samparāyikā ca. Ītiyo hantīti ītihaṁ, anu ītihanti anītihaṁ, sāsanabrahmacariyaṁ maggabrahmacariyañca. Atha vā ītīhi anatthehi saddhiṁ hananti gacchanti pavattantīti ītihā, taṇhādiupakkilesā. Natthi ettha ītihāti anītihaṁ. Ītihā vā yathāvuttenatthena titthiyasamayā, tappaṭipakkhato idaṁ anītihaṁ. ‘‘Anitiha’’ntipi pāṭho. Tassattho – ‘‘itihāya’’nti dhammesu anekaṁsaggāhabhāvato vicikicchā itihaṁ nāma, sammāsambuddhappaveditattā yathānusiṭṭhaṁ paṭipajjantānaṁ nikkaṅkhabhāvasādhanato ca natthi ettha itihanti anitihaṁ, aparapattiyanti attho. Vuttañhetaṁ ‘‘paccattaṁ veditabbo viññūhī’’ti, ‘‘atakkāvacaro’’ti (dī. ni. 2.67; ma. ni. 1.281; 2.337; saṁ. ni. 1.172; mahāva. 7-8) ca. Gāthābandhasukhatthaṁ pana ‘‘anītiha’’nti dīghaṁ katvā paṭhanti. Pacchimaṁ panettha atthavikappaṁ dassetuṁ ‘‘itihaparivajjita’’ntiādi vuttaṁ.",
  "tika-s0402t36:106": "Nibbānasaṅkhātaṁ ogadhaṁ patiṭṭhaṁ pāraṁ gacchatīti nibbānogadhagāmī, vimuttirasattā ekanteneva nibbānasampāpakoti attho, taṁ nibbānogadhagāminaṁ brahmacariyaṁ. Nibbānogadhoti vā ariyamaggo vuccati tena vinā nibbānāvagāhaṇassa asambhavato tassa ca nibbānaṁ anālambitvā appavattanato, tañcetaṁ ekantasampādanena gacchatīti nibbānogadhagāmī. Atha vā nibbānogadhagāminanti nibbānassa antogāminaṁ. Maggabrahmacariyañhi nibbānaṁ ārammaṇaṁ karitvā tassa anto eva pavattatīti. Imameva ca atthavikappaṁ dassetuṁ ‘‘nibbānassa antogāmina’’ntiādi vuttaṁ. Soti yo so samatiṁsa pāramiyo pūretvā sabbakilese bhañjitvā anuttaraṁ sammāsambodhiṁ abhisambuddho, so bhagavā adesayi desesi . Mahantehīti mahāātumehi uḷārajjhāsayehi. Mahantaṁ nibbānaṁ, mahante vā sīlakkhandhādike esanti gavesantīti mahesino, buddhādayo ariyā. Tehi anuyāto paṭipanno.",
  "tika-s0402t36:107": "Yathā buddhena desitanti yathā abhiññeyyādibhāvena sammāsambuddhena mayā desitaṁ, evaṁ ye etaṁ maggabrahmacariyaṁ tadatthaṁ sāsanabrahmacariyañca paṭipajjanti. Te diṭṭhadhammikasamparāyikaparamatthehi yathārahaṁ anusāsantassa satthu mayhaṁ sāsanakārino ovādappaṭikarā sakalassa vaṭṭadukkhassa antaṁ pariyantaṁ appavattiṁ karissanti, dukkhassa vā antaṁ nibbānaṁ sacchikarissantīti.",
  "tika-s0402t36:108": "Brahmacariyasuttavaṇṇanā niṭṭhitā.",
  "tika-s0402t36:109": "6. Kuhasuttavaṇṇanā",
  "tika-s0402t36:110": "26. Chaṭṭhe kuhakāti sāmantajappanādinā kuhanavatthunā kuhakā, asantaguṇasambhāvanicchāya kohaññaṁ katvā paresaṁ viddhaṁsakāti attho. Thaddhāti ‘‘kodhano hoti upāyāsabahulo, appampi vutto samāno abhisajjati kuppati byāpajjati patitthīyatī’’ti (a. ni. 3.25, 27) evaṁ vuttena kodhena ca, ‘‘dubbaco hoti dovacassakaraṇehi dhammehi samannāgato akkhamo appadakkhiṇaggāhī anusāsani’’nti (ma. ni. 1.181; pārā. 426). Evaṁ vuttena dovacassena ca, ‘‘jātimado, gottamado, lābhamado, ārogyamado, yobbanamado, jīvitamado’’ti (vibha. 832) evaṁ vuttajātimadādibhedena mānena ca garukātabbesu garūsupi nipaccakāraṁ akatvā ayosalākaṁ gilitvā ṭhitā viya anonatā hutvā vicaraṇakā. Tenāha ‘‘kodhena cā’’tiādi.",
  "tika-s0402t36:111": "Upalāpakāti micchājīvavasena kulasaṅgaṇhakā. Lapāti paccayatthaṁ payuttavācāvasena nippesikatāvasena lapakāti attho. Siṅganti siṅgāraṁ. Tañhi kusalassa vijjhanato suṭṭhu āsevitatāya sīse parikkhittaṁ sunibbattaṁ visāṇaṁ viya thirattā ca siṅgaṁ viyāti siṅgaṁ, nāgarikabhāvasaṅkhātassa kilesasiṅgassetaṁ nāmaṁ. Siṅgārabhāvo siṅgāratā, siṅgārakaraṇakaākāro vā. Cāturabhāvo cāturatā. Tathā cāturiyaṁ. Parikkhatabhāvo parikkhatatā, parikhaṇitvā ṭhapitasseva daḷhasiṅgārassetaṁ nāmaṁ. Itaraṁ tasseva vevacanaṁ. Evaṁ sabbehi vārehi kilesasiṅgāratāva kathitā.",
  "tika-s0402t36:112": "Uggatanaḷāti naḷasadisaṁ tucchamānaṁ ukkhipitvā vicaraṇakā. Tenāha ‘‘tucchamānaṁ ukkhipitvā ṭhitā’’ti. Yasmā te kuhanādiyogato na sammāpaṭipannā, tasmā ‘‘mama santakā na hontī’’ti vuttaṁ. Apagatāti yadipi te mama sāsane pabbajitā, yathānusiṭṭhaṁ pana appaṭipajjanato apagatā eva imasmā dhammavinayā, ito te suvidūre ṭhitāti dasseti. Vuttañhetaṁ –",
  "tika-s0402t36:113": "‘‘Nabhañca dūre pathavī ca dūre,",
  "tika-s0402t36:114": "Pāraṁ samuddassa tadāhu dūre;",
  "tika-s0402t36:115": "Tato have dūrataraṁ vadanti,",
  "tika-s0402t36:116": "Satañca dhammo asatañca rājā’’ti. (jā. 2.21.414);",
  "tika-s0402t36:117": "Sabbatthapatthaṭatāya vepullaṁ pāpuṇantīti sabbattha patthaṭabhāvena sīlādidhammakkhandhapāripūriyā vepullaṁ pāpuṇanti.",
  "tika-s0402t36:118": "Kuhasuttavaṇṇanā niṭṭhitā.",
  "tika-s0402t36:119": "7. Santuṭṭhisuttavaṇṇanā",
  "tika-s0402t36:120": "27. Sattame niddosānīti avajjarahitāni āgamanasuddhito kāyamaṇḍanādikilesavatthubhāvābhāvato ca. Tattha sulabhatāya pariyesanadukkhassa abhāvo dassito, appatāya pariharaṇadukkhassapi abhāvo dassito, anavajjatāya agarahitabbatāya bhikkhusāruppabhāvo dassito hoti. Appatāya vā parittāsassa avatthutā, sulabhatāya gedhādīnaṁ avatthutā, anavajjatāya ādīnavadassananissaraṇapaññānaṁ atthitā dassitā hoti. Appatāya vā lābhena na somanassaṁ janayanti, alābhena na domanassaṁ janayanti, anavajjatāya vippaṭisāranimittaṁ aññāṇupekkhaṁ na janayanti avippaṭisāravatthubhāvato.",
  "tika-s0402t36:121": "Paṁsukūlanti saṅkārakūṭādīsu yattha katthaci paṁsūnaṁ upari ṭhitattā abbhuggataṭṭhena paṁsukūlaṁ viyāti paṁsukūlaṁ, paṁsu viya kucchitabhāvaṁ ulati gacchatīti paṁsukūlanti evaṁ laddhanāmaṁ rathikādīsu patitanantakāni uccinitvā katacīvaraṁ. Rukkhamūlanti vivekānurūpaṁ yaṁ kiñci rukkhasamīpaṁ. Yaṁ kiñci muttanti yaṁ kiñci gomuttaṁ. Keci panettha ‘‘gomuttaparibhāvitaharītakakhaṇḍaṁ pūtimutta’’nti vadanti. ‘‘Pūtibhāvena āpaṇādito vissaṭṭhaṁ chaḍḍitaṁ apariggahitaṁ yaṁ kiñci bhesajjaṁ pūtimuttanti adhippeta’’nti apare.",
  "tika-s0402t36:122": "Yato khoti paccatte nissakkavacanaṁ, yaṁ khoti vuttaṁ hoti. Tena tuṭṭho hotīti vuttakiriyaṁ parāmasati. Tuṭṭhoti santuṭṭho. Idamassāhanti yvāyaṁ catubbidhena yathāvuttena paccayena appena sulabhena santoso, idaṁ imassa bhikkhuno sīlasaṁvarādīsu aññataraṁ ekaṁ sāmaññaṅgaṁ samaṇabhāvakāraṇanti ahaṁ vadāmi. Santuṭṭhassa hi catupārisuddhisīlaṁ paripuṇṇaṁ hoti, samathavipassanā ca bhāvanāpāripūriṁ gacchanti. Atha vā sāmaññaṁ nāma ariyamaggo, tassa saṅkhepato dve aṅgā bāhiraṁ ajjhattikanti. Tattha bāhiraṁ sappurisūpanissayo saddhammassavanañca. Ajjhattikaṁ pana yonisomanasikāro dhammānudhammappaṭipatti ca. Tesu yasmā yathārahaṁ dhammānudhammappaṭipattibhūtā tassa mūlabhūtā cete dhammā, yadidaṁ appicchatā santuṭṭhitā pavivittatā asaṁsaṭṭhatā āraddhavīriyatāti evamādayo, tasmā vuttaṁ ‘‘idamassāhaṁ aññataraṁ sāmaññaṅganti vadāmī’’ti.",
  "tika-s0402t36:123": "Senāsanamārabbhāti vihārādiṁ mañcapīṭhādiñca senāsanaṁ nissāya. Cīvaraṁ pānabhojananti nivāsanādicīvaraṁ ambapānakādipānaṁ khādanīyabhojanīyādibhuñjitabbavatthuñca ārabbhāti sambandho. Vighātoti vighātabhāvo, cittassa dukkhaṁ na hotīti yojanā. Ayañhettha saṅkhepattho – ‘‘amukasmiṁ nāma āvāse paccayā sulabhā’’ti labhitabbaṭṭhānagamanena vā ‘‘mayhaṁ pāpuṇāti, na tuyha’’nti vivādāpajjanena vā navakammakaraṇādivasena vā senāsanādīni pariyesantānaṁ asantuṭṭhānaṁ icchitālābhādinā yo vighāto cittassa hoti, so tattha santuṭṭhassa na hoti. Disā nappaṭihaññatīti santuṭṭhiyā cātuddisabhāvena disā na paṭihanati. Vuttañhetaṁ ‘‘cātuddiso appaṭigho ca hoti, santussamāno itarītarenā’’ti (su. ni. 42).",
  "tika-s0402t36:124": "Samaṇadhammassaanulomāti samaṇadhammassa samathavipassanābhāvanāya, ariyamaggasseva vā anucchavikā appicchatādayo. Tuṭṭhacittassa bhikkhunoti tuṭṭhacittena bhikkhunā. Adhiggahitā hontīti paṭipakkhadhamme abhibhavitvā gahitā honti. Antogatāti abbhantaragatā. Na paribāhirāti na bāhirā katā.",
  "tika-s0402t36:125": "Santuṭṭhisuttavaṇṇanā niṭṭhitā.",
  "tika-s0402t36:126": "8. Ariyavaṁsasuttavaṇṇanā",
  "tika-s0402t36:127": "28. Aṭṭhame vaṁsa-saddo ‘‘piṭṭhivaṁsaṁ atikkamitvā nisīdatī’’tiādīsu dvinnaṁ gopānasīnaṁ sandhānaṭṭhāne ṭhapetabbadaṇḍake āgato.",
  "tika-s0402t36:128": "‘‘Vaṁso visālo ca yathā visatto,",
  "tika-s0402t36:129": "Puttesu dāresu ca yā apekkhā;",
  "tika-s0402t36:130": "Vaṁsakkaḷīrova asajjamāno,",
  "tika-s0402t36:131": "Eko care khaggavisāṇakappo’’ti. –",
  "tika-s0402t36:132": "Ādīsu kaṭṭhake. ‘‘Bherisaddo mudiṅgasaddo vaṁsatālasaddo’’tiādīsu tūriyavisese, veṇūtipi vuccati . ‘‘Bhinnena piṭṭhivaṁsena mato hatthī’’tiādīsu hatthiādīnaṁ piṭṭhivemajjhe padese. ‘‘Kulavaṁsaṁ ṭhapessāmī’’tiādīsu kulanvaye. ‘‘Vaṁsānurakkhako paveṇīpālako’’tiādīsu guṇānupubbiyaṁ guṇānaṁ pabandhappavattiyaṁ. Idha pana catupaccayasantosabhāvanārāmatāsaṅkhātaguṇānaṁ pabandhe daṭṭhabbo. Tassa pana vaṁsassa kulanvayaṁ guṇanvayañca nidassanavasena dassetuṁ ‘‘yathā hī’’tiādi vuttaṁ. Tattha khattiyavaṁsoti khattiyakulavaṁso. Esa nayo sesapadesupi. Samaṇavaṁso pana samaṇatanti samaṇapaveṇī. Mūlagandhādīnanti ādi-saddena yathā sāragandhādīnaṁ saṅgaho, evamettha gorasādīnampi saṅgaho daṭṭhabbo, dutiyena pana ādi-sadena kāsikavatthasappimaṇḍādīnaṁ.",
  "tika-s0402t36:133": "Ariya-saddo amilakkhesupi manussesu pavattati, yesaṁ nivasanaṭṭhānaṁ ariyaṁ āyatananti vuccati. Yathāha ‘‘yāvatā, ānanda, ariyaṁ āyatana’’nti (dī. ni. 2.152; udā. 76). Lokiyasādhujanesupi ‘‘ye hi vo ariyā parisuddhakāyasamācārā, tesaṁ ahaṁ aññataro’’tiādīsu (ma. ni. 1.35). Idha pana ye ‘‘ārakā kilesehī’’tiādinā laddhanibbacanā paṭividdhaariyasaccā, te eva adhippetāti dassetuṁ ‘‘ke pana te ariyā’’ti pucchaṁ katvā ‘‘ariyā vuccantī’’tiādi vuttaṁ. Tattha ye mahāpaṇidhānakappato paṭṭhāya yāvāyaṁ kappo, etthantare uppannā sammāsambuddhā. Te tāva sarūpato dassetvā tadaññepi sammāsambuddhe paccekabuddhe buddhasāvake ca saṅgahetvā anavasesato ariye dassetuṁ ‘‘apicā’’tiādi vuttaṁ. Tattha yāva sāsanaṁ antaradhāyati, tāva satthā dharati eva nāmāti imameva bhagavantaṁ. Ye cetarahi buddhasāvakā, te ca sandhāya paccuppannaggahaṇaṁ. Tasmiṁ tasmiṁ kāle te te paccuppannāti ce, atītānāgataggahaṇaṁ na kattabbaṁ siyā.",
  "tika-s0402t36:134": "Idāni yathā bhagavā ‘‘dhammaṁ vo, bhikkhave, desessāmi ādikalyāṇaṁ majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ parisuddhaṁ brahmacariyaṁ pakāsessāmi, yadidaṁ cha chakkānī’’ti chachakkadesanāya (ma. ni. 3.420) aṭṭhahi padehi vaṇṇaṁ abhāsi. Evaṁ mahāariyavaṁsadesanāya ariyānaṁ vaṁsaṁ ‘‘cattārome, bhikkhave, ariyavaṁsā aggaññā rattaññā vaṁsaññā porāṇā, asaṁkiṇṇā asaṁkiṇṇapubbā na saṁkīyanti na saṁkīyissanti, appaṭikuṭṭhā samaṇehi brāhmaṇehi viññūhī’’ti yehi navahi padehi vaṇṇaṁ abhāsi, tāni tāva ānetvā thomanāvaseneva vaṇṇento ‘‘te kho panete’’tiādimāha. Aggāti jānitabbā sabbavaṁsehi seṭṭhabhāvato seṭṭhabhāvasādhanato ca.",
  "tika-s0402t36:135": "Rattaññā cirarattāti jānitabbā rattaññūhi buddhādīhi tehi ca tathā anuṭṭhitattā. Vaṁsāti jānitabbāti buddhādīnaṁ ariyānaṁ vaṁsāti jānitabbā. Porāṇāti purātanā. Na adhunappattikāti na adhunātanā. Avikiṇṇāti na khittā na chaḍḍitā. Tenāha ‘‘anapanītā’’ti. Na apanītapubbāti na chaḍḍitapubbā, tissannampi sikkhānaṁ paripūraṇūpāyabhāvato na pariccattapubbā. Tato eva idānipi na apanīyanti, anāgatepi na apanīyissantiyeva. Dhammasabhāvassa vijānanena viññū. Samitapāpā samaṇā ceva bāhitapāpā brāhmaṇā ca. Tehi appaṭikuṭṭhā appaṭikkhittā. Ye hi na paṭikkositabbā, te aninditabbā. Agarahitabbā apariccajitabbatāya appaṭikkhipitabbā hontīti.",
  "tika-s0402t36:136": "Santuṭṭhoti ettha yathādhippetasantosameva dassentena paccayasantosavasena santuṭṭhoti vuttaṁ, jhānavipassanādivasenapi idha bhikkhuno santuṭṭhatā hotīti. Itarītarenāti itarena itarena. Itarasaddo aniyamavacano dvikkhattuṁ vuccamāno yaṁ-kiñcisaddehi samānattho hotīti vuttaṁ ‘‘yena kenacī’’ti. Svāyaṁ aniyamavācitāya eva yathā thūlādīnaṁ aññataravacano, evaṁ yathāladdhādīnampi aññataravacanoti. Tattha dutiyapakkhasseva idha icchitabhāvaṁ dassento ‘‘atha kho’’tiādimāha. Nanu ca yathāladdhādayopi thūlādayo eva? Saccametaṁ, tathāpi atthi viseso. Yo hi yathāladdhesu thūlādīsu santoso, so yathālābhasantosova, na itaro. Na hi so paccayamattasannissayo icchito, atha kho attano kāyabalasāruppabhāvasannissayopi. Thūladukādayo tayopi cīvare labbhanti, majjhimo catupaccayasādhāraṇo, pacchimo pana cīvare senāsane ca labbhatīti daṭṭhabbaṁ. Ime tayo santoseti idaṁ sabbasaṅgāhikanayena vuttaṁ. Ye hi parato gilānapaccayaṁ piṇḍapāte eva pakkhipitvā cīvare vīsati, piṇḍapāte pannarasa, senāsane pannarasāti samapaññāsa santosā vuccanti, te sabbepi yathārahaṁ imesu eva tīsu santosesu saṅgahaṁ samosaraṇaṁ gacchantīti.",
  "tika-s0402t36:137": "Cīvaraṁ jānitabbanti ‘‘idaṁ nāma cīvaraṁ kappiya’’nti jātito cīvaraṁ jānitabbaṁ. Cīvarakhettanti cīvarassa uppattikkhettaṁ. Paṁsukūlanti paṁsukūlacīvaraṁ, paṁsukūlalakkhaṇappattaṁ cīvaraṁ jānitabbanti attho. Cīvarasantosoti cīvare labbhamāno sabbo santoso jānitabbo. Cīvarappaṭisaṁyuttāni dhutaṅgāni jānitabbāni, yāni gopento cīvarasantosena sammadeva santuṭṭho hotīti. Khomakappāsikakoseyyakambalasāṇabhaṅgāni khomādīni. Tattha khomaṁ nāma khomasuttehi vāyitaṁ khomapaṭṭacīvaraṁ. Tathā sesānipi. Sāṇanti sāṇavākasuttehi katacīvaraṁ. Bhaṅganti pana khomasuttādīni sabbāni, ekaccāni vā missetvā katacīvaraṁ. Bhaṅgampi vākamayamevāti keci. Chāti gaṇanaparicchedo. Yadi evaṁ ito aññā vatthajāti natthīti? No natthi. Sā pana etesaṁ anulomāti dassetuṁ ‘‘dukūlādīnī’’tiādi vuttaṁ. Ādi-saddena pattuṇṇaṁ, somārapaṭṭaṁ, cīnapaṭṭaṁ, iddhijaṁ, devadinnanti tesaṁ saṅgaho. Tattha dukūlaṁ sāṇassa anulomaṁ vākamayattā. Pattuṇṇadese sañjātavatthaṁ pattuṇṇaṁ. ‘‘Koseyyaviseso’’ti hi abhidhānakose vuttaṁ. Somāradese cīnadese ca jātavatthāni somāracīnapaṭṭāni. Pattuṇṇādīni tīṇi koseyyassa anulomāni pāṇakehi katasuttamayattā. Iddhijaṁ ehibhikkhūnaṁ puññiddhiyā nibbattacīvaraṁ, taṁ khomādīnaṁ aññataraṁ hotīti tesaṁ eva anulomaṁ. Devatāhi dinnacīvaraṁ devadinnaṁ, taṁ kapparukkhe nibbattaṁ jāliniyā devakaññāya anuruddhattherassa dinnavatthasadisaṁ, tampi khomādīnaṁyeva anulomaṁ hoti tesu aññatarabhāvato.",
  "tika-s0402t36:138": "Imānīti antogadhāvadhāraṇavacanaṁ, imāni evāti attho. Buddhādīnaṁ paribhogayoggatāya kappiyacīvarāni. Idāni avadhāraṇena nivattitāni ekadesena dassetuṁ ‘‘kusacīra’’ntiādi vuttaṁ. Tattha kusatiṇehi aññehi vā tādisehi tiṇehi katacīvaraṁ kusacīraṁ. Akkavākādīhi vākehi katacīvaraṁ vākacīraṁ. Catukkoṇehi tikoṇehi vā phalakehi katacīvaraṁ phalakacīraṁ. Manussānaṁ kesehi katakambalaṁ kesakambalaṁ. Cāmarivālaassavālādīhi kataṁ vālakambalaṁ. Makacitantūhi vāyito potthako. Cammanti migacammādi yaṁ kiñci cammaṁ. Ulūkapakkhehi ganthitvā katacīvaraṁ ulūkapakkhaṁ. Bhujapattatacādimayaṁ rukkhadussaṁ. Tirīṭakanti attho. Sukhumatarāhi latāhi latāvākehi vā vāyitaṁ latādussaṁ. Erakavākehi kataṁ erakadussaṁ. Tathā kadalidussaṁ. Sukhumehi veḷuvilīvehi kataṁ veḷudussaṁ. Ādi-saddena vakkalādīnaṁ saṅgaho. Akappiyacīvarāni titthiyaddhajabhāvato.",
  "tika-s0402t36:139": "Aṭṭhannaṁ mātikānaṁ vasenāti ‘‘sīmāya deti, katikāya detī’’tiādinā (mahāva. 379) āgatānaṁ aṭṭhannaṁ cīvaruppattimātikānaṁ vasena. Cīvarānaṁ paṭilābhakkhettadassanatthañhi bhagavatā ‘‘aṭṭhimā, bhikkhave, mātikā’’tiādinā mātikā ṭhapitā. Mātikāti hi mātaro cīvaruppattijanikāti.",
  "tika-s0402t36:140": "Sosānikanti susāne patitaṁ. Pāpaṇikanti āpaṇadvāre patitaṁ. Rathiyanti puññatthikehi vātapānantarena rathikāya chaḍḍitacoḷakaṁ. Saṅkārakūṭakanti saṅkāraṭṭhāne chaḍḍitacoḷakaṁ. Sinānanti nahānacoḷakaṁ, yaṁ bhūtavejjehi sasīsaṁ nahāyitvā kālakaṇṇicoḷanti chaḍḍetvā gacchanti. Titthanti titthacoḷaṁ, sinānatitthe chaḍḍitapilotikā. Aggidaḍḍhanti agginā daḍḍhappadesaṁ. Tañhi manussā chaḍḍenti. Gokhāyitādīni pākaṭāneva. Tānipi hi manussā chaḍḍenti. Dhajaṁ ussāpetvāti nāvaṁ ārohantehi vā yuddhaṁ pavisantehi vā dhajayaṭṭhiṁ ussāpetvā, tattha baddhaṁ vātena ānītaṁ tehi chaḍḍitanti adhippāyo.",
  "tika-s0402t36:141": "Sādakabhikkhunāti gahapaticīvarassa sādiyanabhikkhunā. Ekamāsamattanti cīvaramāsasaññitaṁ ekamāsamattaṁ vitakketuṁ vaṭṭati, na tato paranti adhippāyo. Sabbassapi hi taṇhāniggahatthā sāsane paṭipattīti. Paṁsukūliko addhamāseneva karoti aparappaṭibaddhattā paṭilābhassa, itarassa pana parappaṭibaddhattā māsamattaṁ anuññātaṁ. Idaṁ māsaḍḍhamāsamattaṁ…pe… vitakkasantoso vitakkentassa parimitakālikattā. Mahātheraṁ tattha attano sahāyaṁ icchantopi garugāravena ‘‘gāmadvāraṁ, bhante, gamissāmi’’iccevāha. Theropi tassa ajjhāsayaṁ ñatvā ‘‘ahampāvuso, gamissāmī’’ti āha. ‘‘Imassa bhikkhuno vitakkassa avasaro mā hotū’’ti pañhaṁ pucchamāno gāmaṁ pāvisi. Uccārapalibuddhoti uccārena pīḷito. Tadā bhagavato dukkarakiriyānussaraṇamukhena tathāgate uppannassa pītisomanassavegassa balavabhāvena kilesānaṁ vikkhambhitattā tasmiṁyeva…pe… tīṇi phalāni patto.",
  "tika-s0402t36:142": "Kattha labhissāmīti cintanāpi lābhāsāpubbikāti tathā ‘‘acintetvā’’ti vuttaṁ. ‘‘Sundaraṁ labhissāmi, manāpaṁ labhissāmī’’tievamādicintanāya kā nāma kathā, kathaṁ pana gantabbanti āha ‘‘kammaṭṭhānasīseneva gamana’’nti. Tena cīvaraṁ paṭicca kiñcipi na cintetabbamevāti dasseti. Apesalo appatirūpāyapi pariyesanāya paccayo bhaveyyāti ‘‘pesalaṁ bhikkhuṁ gahetvā’’ti vuttaṁ. Āhariyamānanti susānādīsu patitaṁ vatthaṁ ‘‘ime bhikkhū paṁsukūlapariyesanaṁ carantī’’ti ñatvā kenaci purisena tato ānīyamānaṁ. Evaṁ laddhaṁ gaṇhantassapīti evaṁ paṭilābhasantosaṁ akopetvā laddhaṁ gaṇhantassapi. Attanopahonakamattenevāti yathāladdhānaṁ paṁsukūlānaṁ ekapaṭṭadupaṭṭānaṁ atthāya attano pahonakappamāṇeneva. Avadhāraṇena upari paccāsaṁ nivatteti. Gāme bhikkhāya āhiṇḍantena sapadānacārinā viya dvārappaṭipāṭiyā caraṇaṁ loluppavivajjanaṁ nāma loluppassa dūrasamussāritattā.",
  "tika-s0402t36:143": "Yāpetunti attabhāvaṁ pavattetuṁ. Dhovanupagenāti dhovanayoggena. Paṇṇānīti ambajambādipaṇṇāni. Akopetvāti santosaṁ akopetvā. Pahonakanīhārenevāti antaravāsakādīsu yaṁ kātukāmo, tassa pahonakaniyāmeneva yathāladdhaṁ thūlasukhumādiṁ gahetvā karaṇaṁ. Timaṇḍalappaṭicchādanamattassevāti nivāsanaṁ ce nābhimaṇḍalaṁ, jāṇumaṇḍalaṁ, itarañce galavāṭamaṇḍalaṁ , jāṇumaṇḍalanti timaṇḍalappaṭicchādanamattasseva karaṇaṁ. Taṁ pana atthato tiṇṇaṁ cīvarānaṁ heṭṭhimantena vuttaparimāṇaṁyeva hoti. Avicāretvā na vicāretvā.",
  "tika-s0402t36:144": "Kusibandhanakāleti maṇḍalāni yojetvā sibbanakāle. Satta vāreti satta sibbanavāre. Kappabinduapadesena kassaci vikārassa akaraṇaṁ kappasantoso.",
  "tika-s0402t36:145": "Sītappaṭighātanādi atthāpattito sijjhatīti mukhyameva cīvaraparibhoge payojanaṁ dassetuṁ ‘‘hirikopīnappaṭicchādanamattavasenā’’ti vuttaṁ. Tenāha bhagavā ‘‘yāvadeva hirikopīnappaṭicchādanattha’’nti (ma. ni. 1.23; a. ni. 6.58; mahāni. 206). Vaṭṭati, na tāvatā santoso kuppati sambhārānaṁ dakkhiṇeyyānaṁ alābhato. Sāraṇīyadhamme ṭhatvāti sīlavantehi bhikkhūhi sādhāraṇabhogibhāve ṭhatvā. Itītiādinā paṭhamasseva ariyavaṁsassa paṁsukūlikaṅgatecīvarikaṅgānaṁ tesañcassa paccayataṁ dassento ‘‘iti ime dhammā aññamaññassa samuṭṭhāpakā upatthambhakā cā’’ti dīpeti. Esa nayo ito paresu.",
  "tika-s0402t36:146": "Santuṭṭho hoti vaṇṇavādīti ettha catukkoṭikaṁ sambhavati. Tattha catutthoyeva pakkho vaṇṇitathomitoti tathā desanā katā. Eko santuṭṭho hoti, santosassa vaṇṇaṁ na katheti seyyathāpi thero nāḷako. Eko na santuṭṭho hoti, santosassa vaṇṇaṁ katheti seyyathāpi upanando sakyaputto. Eko neva santuṭṭho hoti, na santosassa vaṇṇaṁ katheti seyyathāpi thero lāḷudāyi . Eko santuṭṭho ceva hoti, santosassa ca vaṇṇaṁ katheti seyyathāpi thero mahākassapo.",
  "tika-s0402t36:147": "Anesananti ayuttaṁ esanaṁ. Tenāha ‘‘appatirūpa’’nti, sāsane ṭhitānaṁ appatirūpaṁ ayoggaṁ. Kohaññaṁ karontoti cīvaruppādananimittaṁ paresaṁ kuhanaṁ vimhāpanaṁ karonto. Uttasatīti taṇhāsantāsena uparūpari tasati. Paritassatīti parito tassati. Yathā sabbe kāyavacippayogā tadatthā eva jāyanti, evaṁ sabbabhāgehi tasati. Gadhitaṁ vuccati giddho, so cettha abhijjhālakkhaṇo adhippeto. Gadhitaṁ etassa natthīti agadhitoti āha ‘‘vigatalobhagiddho’’ti. Mucchanti taṇhāvasena muyhanaṁ. Tassa samussayassa adhigataṁ anāpanno anupagato. Anotthato anajjhotthato. Apariyonaddhoti taṇhacchadanena acchādito. Ādīnavaṁ passamānoti diṭṭhadhammikaṁ samparāyikañca dosaṁ passanto. Gadhitaparibhogato nissarati etenāti nissaraṇaṁ , idamaṭṭhikatā. Taṁ pajānātīti nissaraṇapañño. Tenāha ‘‘yāvadeva…pe… jānanto’’ti.",
  "tika-s0402t36:148": "Nevattānukkaṁsetīti attānaṁ neva ukkaṁseti na ukkhipati na ukkaṭṭhato dahati. Ahantiādi ukkaṁsanākāradassanaṁ. Na vambheti na hīḷeti na nihīnato dahati. Tasmiṁ cīvarasantoseti tasmiṁ yathāvutte vīsatividhe cīvarasantose. Kāmañcettha vuttappakārasantosaggahaṇeneva cīvarahetu anesanāpajjanādipi gahitameva tasmiṁ sati tassa bhāvato, asati ca abhāvato. Vaṇṇavāditāattukkaṁsanaparavambhanāni pana gahitāni na hontīti ‘‘vaṇṇavādādīsu vā’’ti vikappo vutto. Ettha ca dakkhotiādi yesaṁ dhammānaṁ vasenassa yathāvuttasantosādī ijjhanti, taṁdassanaṁ. Tattha dakkhoti iminā tesaṁ samuṭṭhāpanapaññaṁ dasseti. Analasoti iminā paggaṇhanavīriyaṁ, sampajānoti iminā pārihāriyapaññaṁ, paṭissatoti iminā tattha asammosavuttiṁ dasseti.",
  "tika-s0402t36:149": "Piṇḍapāto jānitabboti pabhedato piṇḍapāto jānitabbo. Piṇḍapātakkhettanti piṇḍapātassa uppattiṭṭhānaṁ. Piṇḍapātasantoso jānitabboti piṇḍapātasantosappabhedo jānitabbo. Idha bhesajjampi piṇḍapātagatikameva. Āharitabbato hi sappiādīnampi gahaṇaṁ kataṁ.",
  "tika-s0402t36:150": "Piṇḍapātakkhettaṁ piṇḍapātassa uppattiṭṭhānaṁ khettaṁ viya khettaṁ. Uppajjati ettha, etenāti ca uppattiṭṭhānaṁ. Saṅghato vā hi bhikkhuno piṇḍapāto uppajjati uddissavasena vā. Tattha sakalassa saṅghassa dātabbabhattaṁ saṅghabhattaṁ. Katipaye bhikkhū uddisitvā uddesena dātabbabhattaṁ uddesabhattaṁ. Nimantetvā dātabbabhattaṁ nimantanaṁ. Salākāya dātabbabhattaṁ salākabhattaṁ. Ekasmiṁ pakkhe ekadivasaṁ dātabbabhattaṁ pakkhikaṁ. Uposathe uposathe dātabbabhattaṁ uposathikaṁ. Pāṭipadadivase dātabbabhattaṁ pāṭipadikaṁ. Āgantukānaṁ dātabbabhattaṁ āgantukabhattaṁ. Dhuragehe eva ṭhapetvā dātabbabhattaṁ dhurabhattaṁ. Kuṭiṁ uddissa dātabbabhattaṁ kuṭibhattaṁ. Gāmavāsiādīhi vārena dātabbabhattaṁ vārabhattaṁ. Vihāraṁ uddissa dātabbabhattaṁ vihārabhattaṁ. Sesāni pākaṭāneva.",
  "tika-s0402t36:151": "Vitakketi ‘‘kattha nu kho ahaṁ ajja piṇḍāya carissāmī’’ti. ‘‘Sve kattha piṇḍāya carissāmā’’ti therena vutte ‘‘asukagāme, bhante’’ti kāmametaṁ paṭivacanadānaṁ, yena pana cittena cintetvā taṁ vuttaṁ, taṁ sandhāyāha ‘‘ettakaṁ cintetvā’’ti. Tato paṭṭhāyāti vitakkamāḷake ṭhatvā vitakkitakālato paṭṭhāya. Tato paraṁ vitakkento ariyavaṁsā cuto hotīti idaṁ tiṇṇampi ariyavaṁsikānaṁ vasena gahetabbaṁ, na ekacārikasseva. Sabbopi hi ariyavaṁsiko ekavārameva vitakketuṁ labhati, na tato paraṁ. Paribāhiroti ariyavaṁsikabhāvato bahibhūto. Svāyaṁ vitakkasantoso kammaṭṭhānamanasikārena na kuppati visujjhati ca. Ito paresupi eseva nayo. Tenevāha ‘‘kammaṭṭhānasīsena gantabba’’nti. Gahetabbamevāti aṭṭhānappayutto eva-saddo. Yāpanamattameva gahetabbanti yojetabbaṁ.",
  "tika-s0402t36:152": "Etthāti etasmiṁ piṇḍapātappaṭiggahaṇe. Appanti attano yāpanappamāṇatopi appaṁ gahetabbaṁ dāyakassa cittārādhanatthaṁ. Pamāṇenevāti attano pamāṇeneva appaṁ gahetabbaṁ. Pamāṇena gahetabbanti ettha kāraṇaṁ dassetuṁ ‘‘paṭiggahaṇasmiñhī’’tiādi vuttaṁ. Makkhetīti viddhaṁseti apaneti. Vinipāteti vināseti aṭṭhānaviniyogena. Sāsananti satthusāsanaṁ anusiṭṭhiṁ na karoti na paṭipajjati. Sapadānacārinā viya dvārapaṭipāṭiyā caraṇaṁ loluppavivajjanasantosoti āha ‘‘dvārapaṭipāṭiyā gantabba’’nti.",
  "tika-s0402t36:153": "Harāpetvāti adhikaṁ apanetvā. Āhāragedhato nissarati etenāti nissaraṇaṁ. Jighacchāya paṭivinodanatthaṁ katā, kāyassa ṭhitiādipayojanaṁ pana atthāpattito āgatamevāti āha ‘‘jighacchāya…pe… santoso nāmā’’ti. Nidahitvā na paribhuñjitabbaṁ tadahupīti adhippāyo. Itarattha pana sikkhāpadeneva vāritaṁ. Sāraṇīyadhamme ṭhitenāti sīlavantehi bhikkhūhi sādhāraṇabhogibhāve ṭhitena.",
  "tika-s0402t36:154": "Senāsanenāti sayanena āsanena ca. Yattha yattha hi mañcādike vihārādike ca seti, taṁ senaṁ. Yattha yattha pīṭhādike āsati, taṁ āsanaṁ. Tadubhayaṁ ekato katvā ‘‘senāsana’’nti vuttaṁ. Tenāha ‘‘mañco’’tiādi. Tattha mañco masārakādi. Tathā pīṭhaṁ. Mañcabhisi, pīṭhabhisīti duvidho bhisi. Vihāro pākāraparicchinno sakalo āvāso, ‘‘dīghamukhapāsādo’’ti keci. Aḍḍhayogo dīghapāsādo, ‘‘ekapassacchādanakasenāsana’’nti keci. Pāsādoti caturassapāsādo, ‘‘āyatacaturassapāsādo’’ti keci. Hammiyanti muṇḍacchadanapāsādo. Guhāti kevalā pabbataguhā. Leṇaṁ dvārabandhaṁ. Aṭṭo bahalabhittikagehaṁ, yassa gopānasiyo aggahetvā iṭṭhakāhi eva chadanaṁ hoti, ‘‘aṭṭalākārena karīyatī’’tipi vadanti. Māḷo ekakūṭasaṅgahito anekakoṇo paṭissayaviseso, ‘‘vaṭṭākārena katasenāsana’’nti keci.",
  "tika-s0402t36:155": "Piṇḍapātevuttanayenevāti ‘‘sādako bhikkhu ‘ahaṁ kattha vasissāmī’ti vitakketī’’tiādinā yathārahaṁ piṇḍapāte vuttanayeneva veditabbā. ‘‘Tato paraṁ vitakkento ariyavaṁsā cuto hoti paribāhiro, senāsanaṁ kuhiṁ labhissāmīti acintetvā kammaṭṭhānasīseneva gantabba’’nti ca evamādi sabbaṁ purimanayeneva.",
  "tika-s0402t36:156": "Kasmā panettha paccayasantosaṁ dassentena bhagavatā gilānapaccayasantoso na gahitoti? Na kho panetaṁ evaṁ daṭṭhabbanti dassento ‘‘gilānapaccayo pana piṇḍapāte eva paviṭṭho’’ti āha, āharitabbatāsāmaññenāti adhippāyo. Yadi evaṁ tatthāpi piṇḍapāte viya vitakkasantosādayopi pannarasa santosā icchitabbāti? Noti dassento āha ‘‘tatthā’’tiādi. Nanu cettha dvādaseva dhutaṅgāni viniyogaṁ gatāni, ekaṁ pana nesajjikaṅgaṁ na katthaci viniyuttanti āha ‘‘nesajjikaṅgaṁ bhāvanārāmaariyavaṁsaṁ bhajatī’’ti. Ayañca attho aṭṭhakathāruḷho evāti dassento ‘‘vuttampi ceta’’ntiādimāha.",
  "tika-s0402t36:157": "Pathaviṁ pattharamāno viyātiādi ariyavaṁsadesanāya sudukkarabhāvadassanaṁ mahāvisayattā tassā desanāya. Yasmā nayasahassapaṭimaṇḍitaṁ hoti, ariyamaggādhigamāya vitthārato pavattiyamānā desanā cittuppādakaṇḍe ayañca bhāvanārāmaariyavaṁsakathā ariyamaggādhigamāya vitthārato pavattiyamānā eva hotīti vuttaṁ ‘‘sahassanayapaṭimaṇḍitaṁ…pe… desanaṁ ārabhī’’ti.",
  "tika-s0402t36:158": "Paṭipakkhavidhamanato abhimukhabhāvena ramaṇaṁ āramaṇaṁ ārāmoti āha ‘‘abhiratīti attho’’ti. Byadhikaraṇānampi padānaṁ vasena bhavati bāhiratthasamāso yathā ‘‘urasilomo kaṇṭhekāḷo’’ti āha ‘‘bhāvanāya ārāmo assāti bhāvanārāmo’’ti. Abhiramitabbaṭṭhena vā ārāmo, bhāvanā ārāmo assāti bhāvanārāmoti evampettha samāsayojanā veditabbā. Bhāvento ramatīti etena bhāvanārāmasaddānaṁ kattusādhanataṁ kammadhārayasamāsatañca dasseti. ‘‘Pajahanto ramatī’’ti vuttattā pahānārāmoti etthāpi eseva nayo.",
  "tika-s0402t36:159": "Kāmaṁ ‘‘nesajjikaṅgaṁ bhāvanārāmaariyavaṁsaṁ bhajatī’’ti vuttaṁ bhāvanānuyogassa anucchavikattā, nesajjikaṅgavasena pana nesajjikassa bhikkhuno ekaccāhi āpattīhi anāpattibhāvoti tampi saṅgaṇhanto ‘‘terasannaṁ dhutaṅgāna’’nti vatvā vinayaṁ patvā garuke ṭhātabbanti icchitattā sallekhassa apariccajanavasena paṭipatti nāma vinaye ṭhitassevāti āha ‘‘terasannaṁ…pe… kathitaṁ hotī’’ti. Kāmaṁ suttābhidhammapiṭakesupi tattha tattha sīlakathā āhaṭāyeva, yehi pana guṇehi sīlassa vodānaṁ hoti, tesu kathitesu yathā sīlakathābāhullaṁ vinayapiṭakaṁ kathitaṁ hoti, evaṁ bhāvanākathābāhullaṁ suttapiṭakaṁ abhidhammapiṭakañca catutthena ariyavaṁsena kathitena kathitameva hotīti vuttaṁ ‘‘bhāvanārāmena avasesaṁ piṭakadvayaṁ kathita’’nti. ‘‘So nekkhammaṁ bhāvento ramatī’’ti nekkhammapadaṁ ādiṁ katvā tattha desanāya pavattattā sabbesampi vā samathavipassanāmaggadhammānaṁ yathāsakaṁ paṭipakkhato nikkhamanena nekkhammasaññitānaṁ tattha āgatattā so pāṭho nekkhammapāḷīti vuccatīti āha ‘‘nekkhamapāḷiyā kathetabbo’’ti. Tenāha aṭṭhakathāyaṁ ‘‘sabbepi kusalā dhamā, nekkhammanti pavuccare’’ti. Dasuttarasuttantapariyāyenāti dasuttarasuttantadhammena (dī. ni. 3.350 ādayo) dasuttarasuttante āgatanayenāti vā attho. Sesapadadvayepi eseva nayo.",
  "tika-s0402t36:160": "Soti jāgariyaṁ anuyutto bhikkhu. Nekkhammanti kāmehi nikkhantabhāvato nekkhammasaññitaṁ paṭhamajjhānūpacāraṁ, so ‘‘abhijjhaṁ loke pahāyā’’tiādinā (vibha. 508) āgato. Paṭhamajjhānassa pubbabhāgabhāvanā hi idhādhippetā, tasmā ‘‘abyāpāda’’ntiādīsupi evameva attho veditabbo. Saupāyānañhi aṭṭhannaṁ samāpattīnaṁ aṭṭhārasannaṁ mahāvipassanānaṁ catunnaṁ ariyamaggānañca vasenettha desanā pavattāti. Tattha abyāpādanti mettā. Ālokasaññanti vibhūtaṁ katvā manasikaraṇena upaṭṭhitaālokasañjānanaṁ. Avikkhepanti samādhiṁ. Dhammavavatthānanti kusalādidhammānaṁ yāthāvanicchayaṁ, ‘‘sapaccayanāmavavatthāna’’ntipi vadanti. Evaṁ kāmacchandādinīvaraṇappahānena ‘‘abhijjhaṁ loke pahāyā’’tiādinā vuttassa paṭhamajjhānassa pubbabhāgapaṭipadāya bhāvanārāmataṁ pahānārāmatañca dassetvā idāni saha upāyena aṭṭhasamāpattīhi aṭṭhārasahi ca mahāvipassanāhi taṁ dassetuṁ ‘‘ñāṇa’’ntiādimāha. Nāmarūpapariggahaṇakaṅkhāvitaraṇānañhi vibandhabhūtassa mohassa dūrīkaraṇena ñātapariññāya ṭhitassa aniccasaññādayo sijjhanti. Tathā jhānasamāpattīsu anabhiratinimittena pāmojjena tattha anabhiratiyā vinoditāya jhānādīnaṁ samadhigamoti samāpattivipassanaṁ arativinodanaavijjāpadālanaupāyo. Uppaṭipāṭiniddeso pana nīvaraṇasabhāvāya avijjāya heṭṭhānīvaraṇesu saṅgahadassanatthanti daṭṭhabbaṁ. Kiñcāpi paṭhamajjhānūpacāreyeva dukkhaṁ, catutthajjhānūpacāreyeva sukhaṁ pahīyati, atisayappahānaṁ pana sandhāyāha ‘‘catutthajjhānaṁ sukhadukkhe’’ti.",
  "tika-s0402t36:161": "Aniccassa , aniccanti ca anupassanā aniccānupassanā, tebhūmakadhammānaṁ aniccataṁ gahetvā pavattāya anupassanāyetaṁ nāmaṁ. Niccasaññanti saṅkhatadhammesu niccā sassatāti pavattaṁ micchāsaññaṁ. Saññāsīsena diṭṭhicittānampi gahaṇaṁ daṭṭhabbaṁ. Esa nayo ito paresupi. Nibbidānupassananti saṅkhāresu nibbindanākārena pavattaṁ anupassanaṁ. Nandinti sappītikataṇhaṁ. Virāgānupassananti virajjanākārena pavattaṁ anupassanaṁ. Nirodhānupassananti saṅkhārānaṁ nirodhassa anupassanaṁ. ‘‘Te saṅkhārā nirujjhantiyeva, āyatiṁ samudayavasena na uppajjantī’’ti evaṁ vā anupassanā nirodhānupassanā. Tenevāha ‘‘nirodhānupassanāya nirodheti no samudetī’’ti. Muccitukāmatā hi ayaṁ balappattāti. Paṭinissajjanākārena pavattā anupassanā paṭinissaggānupassanā. Paṭisaṅkhā santiṭṭhanā hi ayaṁ. Ādānanti niccādivasena gahaṇaṁ. Santatisamūhakiccārammaṇānaṁ vasena ekattaggahaṇaṁ ghanasaññā. Āyūhanaṁ abhisaṅkharaṇaṁ. Avatthāvisesāpatti vipariṇāmo. Dhuvasaññanti thirabhāvaggahaṇaṁ.",
  "tika-s0402t36:162": "Nimittanti samūhaghanavasena, sakiccaparicchedatāya ca saṅkhārānaṁ saviggahataṁ. Paṇidhinti rāgādipaṇidhiṁ. Sā panatthato taṇhāvasena saṅkhāresu ninnatā. Abhinivesanti attānudiṭṭhi. Aniccadukkhādivasena sabbadhammatīraṇaṁ adhipaññādhammavipassanā. Sārādānābhinivesanti asāre sāranti gahaṇavipallāsaṁ. ‘‘Issarakuttādivasena loko samuppanno’’ti abhiniveso sammohābhiniveso. Keci pana ‘‘ahosiṁ nu kho ahamatītamaddhānantiādinā (ma. ni. 1.18; saṁ. ni. 2.20) pavattasaṁsayāpatti sammohābhiniveso’’ti vadanti. Saṅkhāresu tāṇaleṇabhāvaggahaṇaṁ ālayābhiniveso. ‘‘Ālayaratā ālayasammuditā’’ti (dī. ni. 2.64, 67; ma. ni. 1.281; 2.337; saṁ. ni. 1.172; mahāva. 7, 8) ca vacanato ālayo taṇhā, sāyeva cakkhādīsu rūpādīsu ca abhinivesavasena pavattiyā ālayābhinivesoti keci. Evaṁ ṭhitā te saṅkhārā paṭinissajjīyantīti pavattaṁ ñāṇaṁ paṭisaṅkhānupassanā. Vaṭṭato vigatattā vivaṭṭaṁ nibbānaṁ, tattha ārammaṇasaṅkhātena anupassanena pavattiyā vivaṭṭānupassanā gotrabhu. Saṁyogābhinivesanti saṁyujjanavasena saṅkhāresu nivesanaṁ. Diṭṭhekaṭṭheti diṭṭhiyā sahajātekaṭṭhe pahānekaṭṭhe ca. Oḷāriketi uparimaggavajjhe kilese apekkhitvā vuttaṁ, aññathā dassanappahātabbāpi dutiyamaggavajjhehipi oḷārikāti. Aṇusahagateti aṇubhūte. Idaṁ heṭṭhimamaggavajjhe apekkhitvā vuttaṁ. Sabbakileseti avasiṭṭhasabbakilese. Na hi paṭhamādimaggehipi pahīnā kilesā puna pahīyantīti.",
  "tika-s0402t36:163": "Evanti paṭisambhidāmagge (paṭi. ma. 1.41, 95) nekkhammapāḷiyā yojanaṁ nigametvā dīghanikāyetiādinā dasuttarapariyāyena (dī. ni. 3.350 ādayo) yojanaṁ dasseti . Ekaṁ dhammaṁ bhāvento ramati, ekaṁ dhammaṁ pajahanto ramatīti ca nayidaṁ dasuttarasutte (dī. ni. 3.350 ādayo) āgataniyāmena vuttaṁ, tattha pana ‘‘eko dhammo bhāvetabbo, eko dhammo pahātabbo’’ti desanā āgatā. Evaṁ santepi yasmā atthato bhedo natthi, tasmā paṭisambhidāmagge (paṭi. ma. 1.41, 95) nekkhammapāḷiyaṁ āgatanīhāreneva ‘‘ekaṁ dhammaṁ bhāvento ramati, ekaṁ dhammaṁ pajahanto ramatī’’ti vuttaṁ. Esa nayo sesavāresupi.",
  "tika-s0402t36:164": "Evantiādinā dasuttarapariyāyena (dī. ni. 3.350 ādayo) yojanaṁ nigametvā idāni satipaṭṭhānasuttantapariyāyena (ma. ni. 1.105 ādayo) yojanaṁ dassetuṁ ‘‘majjhimanikāye’’tiādi āraddhaṁ. Kāmañcettha kāyānupassanāvaseneva saṁkhipitvā yojanā katā, ekavīsatiyā pana ṭhānānaṁ vasenapi yojanā kātabbā. Idāni abhidhammaniddesapariyāyena dassetuṁ ‘‘abhidhamme niddesapariyāyenā’’tiādi āraddhaṁ. Aniccatotiādīsu yaṁ vattabbaṁ, taṁ visuddhimaggasaṁvaṇṇanāsu (visuddhi. 2.698; visuddhi. mahāṭī. 2.698) vuttanayena veditabbaṁ.",
  "tika-s0402t36:165": "Ukkaṇṭhitanti adhikusalesu dhammesu pantasenāsanesu ca ukkaṇṭhādiñca, ananuyogoti attho. Ariyavaṁsapūrako dhīro sīlavā bhikkhu ariyavaṁsaparipūraṇassa bhedaṁ anicchanto samāhito vipassako ca paccayaghātena aratiyā ratiyā ca sahitā abhibhavitā hotīti vuttaṁ ‘‘aratiratisaho, bhikkhave, dhīro’’ti. Sesaṁ suviññeyyameva.",
  "tika-s0402t36:166": "Ariyavaṁsasuttavaṇṇanā niṭṭhitā.",
  "tika-s0402t36:167": "9. Dhammapadasuttavaṇṇanā",
  "tika-s0402t36:168": "29. Navame jhānādibhedo dhammo pajjati etenāti dhammapadaṁ, anabhijjhāva dhammapadaṁ anabhijjhādhammapadaṁ, anabhijjhāpadhāno vā dhammakoṭṭhāso anabhijjhādhammapadaṁ. Evaṁ sesesupi. Atthato pana anabhijjhādhammapadaṁ nāma alobho vā alobhasīsena adhigatajjhānavipassanāmaggaphalanibbānāni vā. Abyāpādo dhammapadaṁ nāma mettā vā mettāsīsena adhigatajjhānādīni vā. Sammāsatidhammapadaṁ nāma sūpaṭṭhitassati vā satisīsena adhigatajjhānādīni vā. Sammāsamādhidhammapadaṁ nāma aṭṭhasamāpatti vā aṭṭhasamāpattisīsena adhigatajjhānavipassanāmaggaphalanibbānāni vā. Dasaasubhavasena vā adhigatajjhānādīni anabhijjā dhammapadaṁ. Catubrahmavihāravasena adhigatāni abyāpādo dhammapadaṁ. Dasānussati āhārepaṭikūlasaññāvasena adhigatāni sammāsatidhammapadaṁ. Dasakasiṇaānāpānavasena adhigatāni sammāsamādhidhammapadaṁ. Anabhijjhālūti anabhijjhāyanasīlo. Abhipubbo jhesaddo abhijjhāyanaṭṭho. Tenevāha ‘‘nittaṇho hutvā’’ti. Pakatibhāvaṁ avijahantenāti parisuddhabhāvaṁ sabhāvasaṅkhātaanavajjasaṅkhātaṁ pakatibhāvaṁ avijahantena. Sāvajjadhammasamuppattiyā hi cittassa anavajjabhāvo jahito hotīti.",
  "tika-s0402t36:169": "Dhammapadasuttavaṇṇanā niṭṭhitā.",
  "tika-s0402t36:170": "10. Paribbājakasuttavaṇṇanā",
  "tika-s0402t36:171": "30. Dasame abhiññātāti ediso ca ediso cāti abhilakkhaṇavasena ñātā. Tenāha ‘‘ñātā pākaṭā’’ti. Paṭisallānā vuṭṭhitoti ettha paṭisallānanti tehi tehi saddhivihārikaantevāsikaupāsakādisattehi ceva rūpārammaṇādisaṅkhārehi ca paṭinivattitvā apasakkitvā sallīnaṁ nilīyanaṁ, ekībhāvo pavivekoti vuttaṁ hoti. Yo tato vuṭṭhito, so paṭisallānā vuṭṭhito nāma hoti. Bhagavā pana yasmā paṭisallānā uttamato phalasamāpattito vuṭṭhāsi, tasmā vuttaṁ ‘‘paṭisallānā vuṭṭhitoti phalasamāpattito vuṭṭhito’’ti. Vatthukāmesūti rūpādīsu kilesakāmassa vatthubhūtesu kāmesu. Bahalarāganti thiramūladummocanīyatāhi ajjhosānena bahalabhūtaṁ kilesakāmaṁ . Sakāraṇāti yehi kāraṇehi paresaṁ vāde dosaṁ dassenti, tehi kāraṇehi sakāraṇā. Na hi lakkhaṇayuttena hetunā vinā paravādesu dosaṁ dassetuṁ sakkā.",
  "tika-s0402t36:172": "Evamādīti ettha ādisaddena ‘‘natthi hetu natthi paccayo sattānaṁ saṁkilesāyā’’ti (dī. ni. 1.168) evamādiṁ saṅgaṇhāti, tasmā evamādivādino evaṁ hetuppaṭikkhepavādinoti attho. Ettha ca natthikadiṭṭhi vipākaṁ paṭibāhati, akiriyadiṭṭhi kammaṁ paṭibāhati, ahetukadiṭṭhi ubhayaṁ paṭibāhati. Tattha kammaṁ paṭibāhantena vipāko paṭibāhito hoti, vipākaṁ paṭibāhantenapi kammaṁ paṭibāhitaṁ. Iti sabbepete atthato ubhayapaṭibāhakā ahetuvādā ceva akiriyavādā ca natthikavādā ca honti.",
  "tika-s0402t36:173": "Okkantaniyamāti ogāḷhamicchattaniyamā. Sajjhāyatīti taṁ diṭṭhidīpakaṁ ganthaṁ uggahetvā paṭhati. Vīmaṁsatīti tassa atthaṁ vicāreti. Tassātiādi vīmaṁsanākāradassanaṁ. Tasmiṁārammaṇeti yathāparikappitahetupaccayābhāvādike natthi hetūtiādinayappavattāya laddhiyā ārammaṇe. Micchāsati santiṭṭhatīti ‘‘natthi hetū’’tiādivasena anussavūpaladdhe atthe tadākāraparivitakkanehi saviggahe viya sarūpato cittassa paccupaṭṭhite cirakālaparicayena evametanti nijjhānakkhamabhāvūpagamanena nijjhānakkhantiyā tathāgahite punappunaṁ tatheva āsevantassa bahulīkarontassa micchāvitakkena samānīyamānā micchāvāyāmopatthambhitā ataṁsabhāvaṁ taṁsabhāvanti gaṇhantī micchāsatīti laddhanāmā taṁladdhisahagatā taṇhā santiṭṭhati. Cittaṁ ekaggaṁ hotīti yathāvuttavitakkādipaccayalābhena tasmiṁ ārammaṇe avaṭṭhitatāya anekaggataṁ pahāya cittaṁ ekaggaṁ appitaṁ viya hoti micchāsamādhinā. Sopi hi paccayavisesena laddhabhāvanābalo kadāci samādhānapaṭirūpakiccakaro hotiyeva paharaṇavijjhanādīsu viyāti daṭṭhabbaṁ.",
  "tika-s0402t36:174": "Javanāni javantīti anekakkhattuṁ tenākārena pubbabhāgiyesu javanavāresu pavattesu sabbapacchime javanavāre satta javanāni javanti. Paṭhamajavane satekiccho hoti, tathā dutiyādīsūti dhammasabhāvadassanametaṁ, na pana tasmiṁ khaṇe tesaṁ satekicchabhāvāpādanaṁ kenaci sakkā kātuṁ. Tatthāti tesu tīsu micchādassanesu. Koci ekaṁ dassanaṁ okkamatīti yassa ekasmiṁyeva abhiniveso āsevanā pavattā, so ekaṁyeva dassanaṁ okkamati. Yassa dvīsu tīsupi vā abhiniveso āsevanā pavattā, so dve tīṇi okkamati. Etena yā pubbe ubhayapaṭibāhikatāmukhena pavattā atthasiddhā sabbadiṭṭhikā, sā pubbabhāgiyā, micchāniyāmokkantiyā pana yathāsakaṁ paccayasamudāgamadiṭṭhito bhinnārammaṇānaṁ viya visesādhigamānaṁ ekajjhaṁ anuppattiyā abhikiṇṇā evāti dasseti. Ekasmiṁ okkantepi dvīsu tīsu okkantesupi niyatamicchādiṭṭhikova hotīti iminā tissannampi diṭṭhīnaṁ samānaphalataṁ samānabalañca dasseti. Tasmā tissopi cetanā ekassa uppannā aññamaññaṁ anubalappadāyikā honti.",
  "tika-s0402t36:175": "Kiṁ panesa etasmiññeva attabhāve niyato, udāhu aññasmimpīti? Etasmiññeva niyato. Akusalañhi nāmetaṁ abalaṁ, na kusalaṁ viya mahābalaṁ. Aññathā sammattaniyāmo viya accantiko siyā, āsevanavasena pana bhavantarepi taṁ taṁ diṭṭhiṁ rocetiyeva. Tenevāha ‘‘vaṭṭakhāṇuko nāmesa satto’’ti. Tasmā ‘‘sakiṁ nimuggo nimuggo eva bālo’’ti viya vaṭṭakhāṇujotanā, yādisehi pana paccayehi ayaṁ taṁ dassanaṁ okkanto puna kadāci micchattaniyāmo tappaṭikkhepapaccaye paṭicca tato sīsukkhepanamassa na hotīti na vattabbaṁ. Tena vuttaṁ ‘‘yebhuyyenā’’ti. Edisāti ‘‘buddhānampi atekicchā’’tiādinā vuttasadisā.",
  "tika-s0402t36:176": "Attanonindābhayenāti ‘‘sammā diṭṭhiñca nāma te garahantī’’tiādinā attano upari parehi vattabbanindābhayena. Ghaṭṭanabhayenāti tathā paresaṁ apasādanabhayena. Sahadhammena parena attano upari kātabbaniggaho upārambho, tato parittāso upārambhabhayaṁ. Taṁ pana atthato upavādabhayaṁ hotīti āha ‘‘upavādabhayenā’’ti. Paṭippassaddhivasena abhijjhā vinayati etenāti abhijjhāvinayo, arahattaphalaṁ. Tenāha ‘‘abhijjhāvinayo vuccati arahatta’’nti.",
  "tika-s0402t36:177": "Paribbājakasuttavaṇṇanā niṭṭhitā.",
  "tika-s0402t36:178": "Uruvelavaggavaṇṇanā niṭṭhitā."
}