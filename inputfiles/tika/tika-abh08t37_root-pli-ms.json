{
  "tika-abh08t37:0": "13. Terasamo paricchedo",
  "tika-abh08t37:1": "Kārakapaṭivedhavaṇṇanā",
  "tika-abh08t37:2": "Niddiṭṭhāti uddesaniddesādivasena dassitā. Kusalādayoti kusalākusalā. Etesaṁ pana na niddiṭṭhoti sambandho . Pubbe ‘‘kārako’’ti vacanaṁ viya ‘‘vedako’’ti avuttepi ‘‘attā kārako vedako’’ti attano laddhitāya ‘‘tassa hi kārakassa vedakassā’’ti vuttaṁ. Kusalākusalānamabhāvopi siyā, itarathā ahetukadosāpattitoti adhippāyo. Tesaṁ kusalākusalānaṁ āyattā vutti etesanti tadāyattavuttino. Tesanti kusalākusalādīnaṁ. Tasmāti kārakābhāve kusalākusalānaṁ, tabbipākānañca abhāvato. Niratthikāti desetvāpi bodhetabbābhāvato niratthikā. ‘‘Nāyaṁ niratthikā’’ti vatvāpi ‘‘sātthikā’’ti vacanaṁ pana parassa daḷhaggāhatthaṁ. Lokepi hi evaṁ vohāraṁ voharanti, evameva bhavati, nāññathātiādi. Tatthāti kārakābhāvepi attā atthīti gahaṇe. Anurodhoti anukūlapakkhapātoti attho. Idhāti kārakābhāvepi kusalādayo atthīti gahaṇe. Virodhoti paṭigho.",
  "tika-abh08t37:3": "Evaṁ kārakābhāvepi kusalādīnaṁ sabbhāvaṁ yuttito sādhetvā idāni lokasiddhena nidassanena sādhetuṁ ‘‘athāpī’’tiādi vuttaṁ. Athāpīti kārakābhāvepi. Pathavi-ggahaṇena pathavojaṁ dasseti. Tathā āpa-ggahaṇena āpojaṁ. Tejoti sītuṇhavasena duvidhā tejodhātu. Utūti hemantādiutu. Ādi-ggahaṇena bījādike saṅgaṇhāti. Janakapaccayo hetu, anupālanakapaccayo paccayo nāmāti āha ‘‘hetupaccayasāmaggiyā’’ti. ‘‘Phalanibbattako hetu, paccayo anupālanako’’ti hi vuttaṁ.",
  "tika-abh08t37:4": "Evaṁ kārakābhāvepi kusalākusalappavattiṁ sādhetvā idāni paraparikappitaṁ attānameva tāva paṭikkhipituṁ ‘‘athāpi cetthā’’tiādi āraddhaṁ. Kāmaṁ paññāparibāhiradiṭṭhiyā eva attā parikappīyati, paro pana ‘‘paññāya parikappemī’’ti maññatīti tassa laddhivasena ‘‘paññāya parikappito’’ti vuttaṁ. Taṁ upaparikkhissāma tāvāti tiṭṭhatu tāva cesā kārakābhāvepi kusalādīnaṁ bhāvābhāvavicāraṇā paṭhamaṁ tameva attānaṁ upaparikkhissāmāti attho. Dosamettha vattukāmo pucchatīti adhippāyena paṭiññaṁ adatvāva pucchanto āha ‘‘kiñcetthā’’ti. Sacetano vā udāhu acetano vāti ettha ko dosoti attho. Itaro ubhayathāpi dosoyeva. Yañhi acetanaṁ attānaṁ, na taṁ kārakaṁ, vedakañca, yathā taṁ pākārataruādayo. ‘‘Acetanovāyaṁ attā’’ti anumānena kārakavedakattābhāvasiddhitoti dassetuṁ ‘‘yadi acetano’’tiādi vuttaṁ. Anaññoti avinibbhogavasena anañño. Itarathā ‘‘sacetano’’ti vacanameva na upapajjeyya. Sahabhāvī nāma añño na hotīti. Attanopi nāso siyāti avinibbhogavuttirūpesu ekassa nāse itarassāpi vināso viya. Cetanāyapi nāso na bhavati avinibbhogarūpesu ekassa avināse itarassāpi avināso viyāti adhippāyo.",
  "tika-abh08t37:5": "‘‘Cetanāya anaññattā’’ti kāraṇaṁ vatvā tameva samatthetuṁ ‘‘cetanattāna’’ntiādi vuttaṁ. ‘‘Attano anāse sati cetanāyapi vināso na bhavatī’’ti sutvāpi parassa niruttarabhāvo, cetanāya nāse visesakāraṇābhāvatoti adhippāyenāha ‘‘atha cetanāyayevā’’tiādi. Attāva nassatu, tiṭṭhatu cetanā. Ko hi visesakāraṇābhāve attani anurodho, cetanāya virodhoti adhippāyo. Paṭiññā hīnāti pubbe dinnapaṭiññā parihīnā. Atha na bhavati, ‘‘paṭiññā hīnā’’ti yadi attano vināse cetanāya avināso na bhavati. Cetanattānaṁ anaññabhāvena cetanāya nāse attanopi vināsappasaṅgato attā na nassatīti tava paṭiññā hīnā. Vuttappakārato viparītaṁ vāti yathāvuttappakārato viparītaṁ. Cetanāya vināsepi attā na nassati, attano pana avināsepi cetanā nassatīti evaṁ vā tava adhippāyo siyāti attho. Attā nassatu, cetanā tiṭṭhatu aññabhāve ubhinnaṁ samānayogakkhamatāya bhavitabbatoti adhippāyo. Paṭiññāhīno bhavasīti cetanāyeva nassati, attā na nassati paṭiññāya hīno bhavasi.",
  "tika-abh08t37:6": "Idhāti aññattha pakkhe. Lakkhaṇakatanti aññamaññavisadisehi bhinnalakkhaṇehi kataṁ. Desantarakatanti bhinnadesakataṁ. Jāto vedīyati ñāyatīti jātavedo, aggissetaṁ adhivacanaṁ. Ḍayhamāneti uddhane pakkhipitvā paccamāne. Eko pavattipadeso imesanti ekadesā, tesaṁ bhāvoti ekadesattaṁ.",
  "tika-abh08t37:7": "Avinibbhogatoti lakkhaṇato bhedepi ṭhānavasena avinibbhujjanato avisaṁsaṭṭhattā ‘‘ekadesatte’’tiimasseva vevacanavasena ‘‘avinibbhogabhāvepī’’ti vuttaṁ. Taṁ ayuttanti taṁ ‘‘ubhinnaṁ ekadesatā natthī’’ti iminā saha na yujjati. Paṭiññā hīnāti yadi pubbapaṭiññā pamāṇaṁ, ayaṁ paṭiññā hīnā. Yadi vā pana ayaṁ pamāṇaṁ, itarā hīnāti attho. Atha vā cetanāya attano padesavasena nānatte attano acetanattabhāvappattito ‘‘sacetano attā’’ti heṭṭhā tayā dinnapaṭiññā parihīnāti evamettha attho daṭṭhabbo.",
  "tika-abh08t37:8": "Acetano attāti attā acetanoti katvā. Pubbe vuttadosatoti ‘‘yadi acetano siyā’’tiādinā ādito vuttadosato. Tasmāti yasmā evaṁ upaparikkhiyamāne vimaddanasaho hoti, tasmā.",
  "tika-abh08t37:9": "779.Yadievanti yadi paramatthato kusalākusalānaṁ kārako, tabbipākānañca vedako natthi, evaṁ sante atha kasmā bhagavatā vuttanti sambandho.",
  "tika-abh08t37:10": "Sandhāvatīti saṁsarati. Attanā katakusalākusalakammapaccayattā vipākabhūtaṁ sukhadukkhampi attanā katameva nāma hotīti vuttaṁ ‘‘sukhadukkhaṁ sayaṁkata’’nti.",
  "tika-abh08t37:11": "780.Saṁsāramāpannoti –",
  "tika-abh08t37:12": "‘‘Khandhānañca paṭipāṭi, dhātuāyatanāna ca;",
  "tika-abh08t37:13": "Abbocchinnaṁ vattamānā, ‘saṁsāro’ti pavuccatī’’ti. (dha. sa. aṭṭha. nidānakathā; visuddhi. 2.619) –",
  "tika-abh08t37:14": "Evaṁ vuttakhandhapaṭipāṭiādivasappavattaṁ saṁsāraṁ punappunaṁ pavattivasena paṭipanno. Dukkhamassa mahabbhayanti assa saṁsārāpannassa sattassa jātiādidukkhaṁ mahabbhayaṁ mahābhayasaṁvattanakanti attho. Opapātikoti uppajjamāno.",
  "tika-abh08t37:15": "781.Bhārā have pañcakkhandhāti rūpādayo pañcakkhandhā bhārabhūtā, sīse nikkhittabhārasadisāti vuttaṁ hoti. Bhārahāro ca puggalo tassa pañcakkhandhabhārassa hārako. Bhārādānanti paṭisandhivasena pañcakkhandhabhāraggahaṇaṁ. Bhāranikkhepananti puna aggahetabbatāpādanena anupādāparinibbānavasena bhārassa nikkhipanaṁ.",
  "tika-abh08t37:16": "782.Yanti kusalākusalakammaṁ. Sakanti āyattaṁ.",
  "tika-abh08t37:17": "783. Ekassa puggalassāti sambandho. Ekena kappenāti ekasmiṁ kappe.",
  "tika-abh08t37:18": "784.Assaddhotiādi heṭṭhā vuttatthaṁ.",
  "tika-abh08t37:19": "‘‘Tañca kho sammutivasena, na paramatthato’’ti vatvā tadeva patiṭṭhāpetuṁ ‘‘nanu bhagavatā’’tiādi vuttaṁ. ‘‘Kiṁ nu satto’’ti gāthā vajirāya theriyā vuttāpi bhagavato adhippāyavaseneva vuttattā bhagavatā vuttā nāma hotīti katvā vuttaṁ ‘‘bhagavatā idampi vutta’’nti.",
  "tika-abh08t37:20": "785.Kiṁ nu sattoti paccesīti rūpavedanādīsu kiṁ nāma satto puggaloti gaṇhāsi.",
  "tika-abh08t37:21": "786.Aṅgasambhārāti cakkādiavayavasambhāresu, cakkādiavayavānaṁ samodhānevāti attho. Saddoti vohāro.",
  "tika-abh08t37:22": "Tasmāti yasmā evaṁ paramatthato sattassa abhāvo bhagavatā vutto, tasmā. Na vacanamattameva ālambitabbaṁ adhippāyaṁ pahāyāti attho. Daḷhamūḷhova hutvā gaṇhātīti daḷhamūḷhaggāhī, kāraṇe dassitepi apariccajanavasena gahaṇaṁ daḷhaggahaṇaṁ. Kāraṇasseva daṭṭhumasamatthatāvasena gahaṇaṁ mūḷhaggahaṇaṁ. Tādisena na bhavitabbanti āha ‘‘na ca…pe… bhavitabba’’nti. Suttapadānanti neyyatthanītatthavasena ubhayathā ṭhitānaṁ suttantānaṁ.",
  "tika-abh08t37:23": "Dve saccāni vuttāni tathā tathā vinetabbānaṁ puggalānaṁ vasenāti adhippāyo. Yesañhi sammutidesanāya visesādhigamo hoti, tesaṁ sammutisaccavasena deseti. Yesañca paramatthadesanāya, tesaṁ paramatthavasena deseti. Desabhāsākusalo viya ācariyo taṁtaṁdesavāsimāṇavānaṁ tāya tāya bhāsāya. Sammutisaccaṁ paramatthasaccañcāti ettha ‘‘puggalo satto itthī puriso khattiyo brāhmaṇo devo’’tievamādi paramatthato avijjamānampi loke katasaṅketavasena tathattā sammutisaccaṁ . Khandhadhātuāyatanāni satipaṭṭhānātievamādi paramatthavaseneva tathatthā paramatthasaccaṁ. Tenāhu aṭṭhakathācariyā –",
  "tika-abh08t37:24": "‘‘Saṅketavacanaṁ saccaṁ, lokasammutikāraṇaṁ;",
  "tika-abh08t37:25": "Paramatthavacanaṁ saccaṁ, dhammānaṁ bhūtakāraṇaṁ. (dī. ni. aṭṭha. 1.439-443);",
  "tika-abh08t37:26": "‘‘Tasmā vohārakusalassa, lokanāthassa satthuno;",
  "tika-abh08t37:27": "Sammutiṁ voharantassa, musāvādo na jāyatī’’ti.",
  "tika-abh08t37:28": "787-8. Yo so imaṁ ganthaṁ accantaṁ satatampi cinteti, tassa tato siddhā paramā paññā vepullabhāvaṁ gacchati. Adhiṁ cittasantāpaṁ nīharati apanetīti adhinīharaṁ. Vimatiyā vicikicchāya, mohassa vā vināsaṁ karoti upanissayabhāvatoti vimativināsakaraṁ. Atthabyañjanasampadāya manavaḍḍhanato piyakaraṁ. Vikasatīti dibbati. Idhāti imasmiṁ sāsane, abhidhamme vā.",
  "tika-abh08t37:29": "Iti abhidhammatthavikāsiniyā nāma",
  "tika-abh08t37:30": "Abhidhammāvatārasaṁvaṇṇanāya",
  "tika-abh08t37:31": "Kārakapaṭivedhavaṇṇanā niṭṭhitā."
}