{
  "tika-abh08t34:0": "10. Dasamo paricchedo",
  "tika-abh08t34:1": "Rūpavibhāgavaṇṇanā",
  "tika-abh08t34:2": "622.Ādimhīti uddesagāthāyaṁ. Idānīti cittacetasikavibhāvanānantaraṁ. Vibhāvananti niddesapaṭiniddesavasena sarūpato pakāsanaṁ.",
  "tika-abh08t34:3": "623.Ruppatīti sītuṇhādīhi vikāramāpajjati, āpādīyatīti vā attho. Vikārāpatti ca sītādivirodhipaccayasannidhāne visadisuppattiyeva. Na hi yathāsakaṁ paccayehi uppajjitvā ṭhitadhammānaṁ aññena kenaci vikārāpādanaṁ sakkā kātuṁ, tasmā purimuppannarūpasantati viya ahutvā pacchā uppajjamānānaṁ visabhāgapaccayasamavāyena visadisuppattiyeva idha ‘‘ruppana’’nti daṭṭhabbaṁ. Evañca katvā saṅghiyānaṁ vipariṇāmavādo paccakkhato hoti. Nanu ca arūpadhammānampi virodhipaccayasamavāye visadisuppatti labbhatīti? Saccaṁ labbhati, na pana vibhūtatarā. Vibhūtatarā hettha visadisuppatti adhippetā ukkaṭṭhagativasena yathā ‘‘abhirūpassa kaññā dātabbā’’ti (saṁ. ni. 3.78).",
  "tika-abh08t34:4": "Kuto etaṁ viññāyatīti ce? Sītādiggahaṇato. Tathā hi vuttaṁ –",
  "tika-abh08t34:5": "‘‘Kiñca, bhikkhave, rūpaṁ vadetha, ruppatīti kho, bhikkhave, tasmā rūpanti vuccati. Kena ruppati? Sītenapi ruppati, uṇhenapi ruppati, jighacchāyapi ruppati, pipāsāyapi ruppati, ḍaṁsamakasavātātapasarīsapasamphassenapi ruppati, ruppatīti kho, bhikkhave, tasmā rūpanti vuccatī’’ti (saṁ. ni. 3.79).",
  "tika-abh08t34:6": "Ettha hi sītādiggahaṇaṁ sītādinā phuṭṭhassa ruppanaṁ vibhūtataraṁ, tasmā tadevettha gahitanti ñāpanatthaṁ. Itarathā ruppatīti sāmaññavacaneneva siddhe sītādiggahaṇaṁ niratthakaṁ siyāti.",
  "tika-abh08t34:7": "Yadi evaṁ, kathaṁ brahmaloke rūpasamaññā? Na hi tattha upaghātako sītādiphassaviseso labbhatīti? Saccaṁ, tatthāpi taṁsabhāvānativattanato. Aruppanassāpi hi ruppanasabhāvānativattanato rūpasamaññā hoti. Yathā aduddhampi khīraṁ taṁsabhāvānativattanato ‘‘duddha’’nti vuccatīti. Atha vā kiñcāpi tattha upaghātako sītādiphassaviseso natthi, anuggāhako pana atthi. Tathā hi brahmānaṁ utujarūpaṁ atthi, tasmā attheva tattha ruppananti na koci tattha rūpasamaññāya vibandhoti.",
  "tika-abh08t34:8": "Rūpayatīti vāti sayaṁ vijjamānameva attano santānaṁ vikāramāpādayatīti attho. Iti purimaviggahena vikāruppatti ‘‘ruppana’’nti dīpitaṁ. Iminā pana virodhipaccayasannipāte vijjamānasseva yo attano santāne visadisuppattihetubhāvo, taṁ ruppananti dīpitaṁ hoti. Imasmiṁ pakkhe arūpassa rūpasamaññāpasaṅgo eva natthi. Niruddhameva hi taṁ anantarādipaccayehi arūpaṁ uppādeti, na vijjamānanti. Ghaṭṭane vikārāpattiyaṁ rūpa-saddassa ruḷhī, tasmā arūpadhammānaṁ ghaṭṭanābhāvato na tesu rūpasamaññāti keci. Paṭighāto ruppananti apare, tesaṁ matena kiñcāpi sappaṭigharūpānameva rūpasamaññāpasaṅgo, atha kho avayavavohārena samudāyopi voharīyatīti sabbameva rūpaṁ rūpasamaññaṁ labhati. Keci panettha ‘‘rūpayatīti vaṇṇāyatanavasena vutta’’nti vadanti. Tañhi vaṇṇavikāraṁ āpajjamānaṁ rūpayati, hadayaṅgatabhāvaṁ pakāsetīti. Tayidaṁ upari vaṇṇāyatananiddese visuṁyeva vuccatīti na tassa idha saṁvaṇṇane payojanaṁ atthi. Surūpoti dvattiṁsamahāpurisalakkhaṇaasītianubyañjanabyāmappabhāketumālādīhi alaṅkatattā sobhanarūpakāyo, sabhāvattho vā rūpa-saddo ‘‘yaṁ loke piyarūpaṁ sātarūpa’’ntiādīsu (paṭi. ma. 1.114) viya, tasmā surūpoti sobhanasabhāvo, tena dasabalacatuvesārajjādiasādhāraṇaguṇavisesasamāyogadīpanato satthu dhammakāyasampattiyāpi sobhanatā dassitā hoti.",
  "tika-abh08t34:9": "624.Bhūtopādāyabhedatoti ettha tadadhīnavuttitāya bhavati ettha upādārūpanti bhūtaṁ. Atha vā mahābhūtāyeva idha purimapadalopavasena bhūta-saddena vuttā. Tenāha ‘‘catubbidhā mahābhūtā’’ti. Bhūtāni upādiyateva, na pana sayaṁ tehi aññehi vā upādiyatīti upādāyaṁ. Evañca katvā catunnaṁ mahābhūtānaṁ aññamaññaṁ nissāya pavattamānānampi upādāyarūpatāpasaṅgo natthi. Na hi te kevalaṁ aññamaññaṁ upādiyanteva, atha kho sayaṁ upādāyarūpehi upādiyanti, tasmā upādāya-saddaggahaṇasāmatthiyato na mahābhūtānaṁ upādāyarūpatāpasaṅgoti. Atha vā ‘‘catunnaṁ mahābhūtānaṁ upādāyarūpa’’nti (dha. sa. 584) vacanato catumahābhūtasannissitatāva upādāyarūpalakkhaṇaṁ, na bhūtattayādisannissitatāpīti na tesaṁ upādāyarūpatāti. Bhūtañca upādāyañca bhūtopādāyaṁ, tesaṁ vasena bhedatoti bhūtopādāyabhedato. Bhūtasaddassa ubhayaliṅgattā āha ‘‘mahābhūtā’’ti. Upādāti upādāyarūpāni ‘‘paṭisaṅkhā yoniso’’tiādīsu viya ettha ya-kāralopo daṭṭhabbo.",
  "tika-abh08t34:10": "625. Katame pana cattāro mahābhūtā, kathañca te mahābhūtasaññitā, kāni ca upādāyarūpāni, kathañca tāni ‘‘upādāyarūpānī’’ti vuccantīti idaṁ codanaṁ hadaye katvā kamena sodhento āha ‘‘pathavīdhātū’’tiādi. Cattārometi cattāro ime. Mahā ca so bhūto cāti mahābhūto, tena mahābhūtena sadevake loke mahantabhāvena pātubhūtena sammāsambuddhenāti attho. Atha vā –",
  "tika-abh08t34:11": "‘‘Kālo ghasati bhūtāni,",
  "tika-abh08t34:12": "Sabbāneva sahattanā;",
  "tika-abh08t34:13": "Yo ca kālaghaso bhūto,",
  "tika-abh08t34:14": "Sa bhūtapacaniṁ pacī’’ti. (jā. 1.2.190) –",
  "tika-abh08t34:15": "Ādīsu viya bhūta-saddassa sattesu, khīṇāsavesu ca pavattanato mahābhūtenāti mahatā sattena, mahākhīṇāsavenāti vā attho. Khīṇāsavopi hi parikkhīṇapaṭisandhikattā bhūtoyeva na bhavati, na ca bhavissatīti bhūtoti vuccati.",
  "tika-abh08t34:16": "626.Mahantā pātubhūtāti upādinnakasantānepi anupādinnakasantānepi sasambhāradhātuvasena mahantā hutvā bhūtā jātā nibbattāti attho. Tesaṁ anupādinnakasantāne –",
  "tika-abh08t34:17": "‘‘Duve satasahassāni, cattāri nahutāni ca;",
  "tika-abh08t34:18": "Ettakaṁ bahalattena, saṅkhātāyaṁ vasundharā’’ti. (dha. sa. aṭṭha. 584) –",
  "tika-abh08t34:19": "Ādinā nayena mahantapātubhūtatā vuttā. Upādinnakasantānepi anekayojanasatikamacchakacchapatigāvutappamāṇadevadānavādisarīravasena daṭṭhabbā. Vuttampi hetaṁ ‘‘santi, bhikkhave, mahāsamudde yojanasatikāpi attabhāvā’’tiādi (a. ni. 8.20; cūḷava. 385; udā. 45).",
  "tika-abh08t34:20": "Mahābhūtasamāti anekabbhutavisesadassanena, anekabhūtadassanena ca mahantā bhūtā, mahantāni abbhutāni vā etesūti mahābhūtā, māyākārā, yakkhādayo vā jātivaseneva mahantā bhūtāti mahābhūtā, tehi ete samāti mahābhūtasamā. Ete hi yathā māyākārā amaṇiṁ eva udakaṁ maṇiṁ katvā dassenti, asuvaṇṇaṁyeva leḍḍuādikaṁ suvaṇṇaṁ katvā dassenti, yathā ca sayaṁ neva yakkhā na pakkhino samānā yakkhādibhāvampi dassenti, evamevaṁ sayaṁ anīlāneva hutvā nīlaṁ upādāyarūpaṁ dassenti, sayaṁ apītāyeva…pe… sayaṁ anodātāyeva hutvā odātaṁ upādāyarūpaṁ dassentīti māyākāramahābhūtasāmaññato mahābhūtā.",
  "tika-abh08t34:21": "Yathā ca yakkhā mahābhūtā yaṁ gaṇhanti, nevassa antosarīre ṭhānaṁ upalabbhati, na sarīrato bahi, na ca tassa aṅgamaṅgaṁ nissāya na tiṭṭhanti. Yadi hi sarīrassa anto ṭhitā, sakalasarīre byāpanaṁ na siyā. Atha bahi ṭhitā, yakkhaggahitakena katakusalākusalaṁ yakkhassa na siyā. Yadi cassa aṅgamaṅgaṁ nissāya na ṭhitā, yakkhaggahitake pahaṭe yakkhassa dukkhavedanuppatti na siyā, na ca sarīre rājiuṭṭhānaṁ bhaveyya. Yasmā panetaṁ sabbaṁ atthi, tasmā te aniddisitabbaṭṭhānā, evametepi na aññamaññassa anto na bahi ṭhitā upalabbhanti, na ca aññamaññaṁ nissāya na tiṭṭhanti. Yadi hi te aññamaññassa anto ṭhitā, na sakasakakiccakarā siyuṁ aññamaññaṁ anupavesanato. Atha aññamaññato bahi ṭhitā, vinibbhuttā siyuṁ, tathā ca sati avinibbhuttavādo parihāyeyya, tasmā aniddisitabbaṭṭhānāti. Yakkhamahābhūtasamānatāya mahābhūtasamā. Aniddisitabbaṭṭhānāpi cete patiṭṭhānādinā yathāsakakiccavisesena sesānaṁ tiṇṇaṁ upakārakā hontā sahajātādinā paccayena paccayo hutvā aññamaññaṁ nissāyeva tiṭṭhanti.",
  "tika-abh08t34:22": "Vañcakattā abhūtenāti yakkhinīādayo viya abhūtena atacchena manāpavaṇṇasaṇṭhānādinā sattānaṁ vañcakattā mahantāni abhūtāni etesūti mahābhūtāti sammatā . Yathā hi yakkhinīādayo manāpehi kāḷasāmādivaṇṇehi, puthulapīvarakisādisaṇṭhānehi, hatthabhamuādivikkhepehi ca attano bhayānakabhāvaṁ paṭicchādetvā satte vañcenti, attano vasaṁ nenti, evametepi itthipurisādīsu manāpena chavivaṇṇena, manāpena aṅgapaccaṅgasaṇṭhānena, manāpena ca hatthapādaaṅgulibhamukavikkhepena attano kakkhaḷattādisarīralakkhaṇaṁ paṭicchādetvā bālajanaṁ vañcenti, attano sabhāvaṁ daṭṭhuṁ na dentā taṁ attano vasaṁ nenti.",
  "tika-abh08t34:23": "627-30.Cakkhusotantiādīsu rūpameva rūpatā. Hadayañca taṁ vatthu ca manodhātumanoviññāṇadhātūnanti hadayavatthu, hadayassa vā viññāṇassa vatthūti hadayavatthu, purimapadalopena pana ‘‘vatthu’’nti vuttaṁ. Kabaḷīkāro āhāroyeva āhāratā. Kiñcāpi dhammasaṅgaṇiyaṁ rūpaniddese kabaḷīkāro āhāro osāne uddiṭṭho, idha pana nipphannarūpānaṁ ekaṭṭhāne dassanatthaṁ hadayavatthuanantaraṁ uddiṭṭhoti. Lahutā ādi yāsaṁ mudutākammaññatānanti lahutādayo, tāsaṁ tayaṁ lahutādittayaṁ, tattha lahubhāvo lahutā, tathā mudutāpi. Kammani sādhu kammaññaṁ, tassa bhāvo kammaññatā. Lahutādīnaṁ sayaṁ anipphannattā nipphannarūpavikārabhāvaṁ dassetuṁ ‘‘rūpassā’’ti visesanaṁ kataṁ. Catuvīsatīti gaṇanaparicchedo, balavarūpādīnaṁ nisedhanattho. Tattha yaṁ vattabbaṁ, taṁ parato āvi bhavissati . Nissāyāti nissāya eva, na pana nissayavasenapi. Catūhi upādānehi nimuttatāya nikkhantaṁ upādānato mānasaṁ etassāti nirupādānamānaso.",
  "tika-abh08t34:24": "631-2.Patthaṭattāti puthuttā, tena puthubhāvato puthavī, puthavī eva pathavīti niruttinayena saddasiddhi dīpitā hoti. Ayaṁ pana sambhārapathaviyā vasena yujjati. Sā hi puthubhūtā patthaṭāti. Lakkhaṇapathaviyā vasena pana pathanaṭṭhena pathavī, sahajarūpānaṁ patiṭṭhābhāvena pakkhāyati upaṭṭhātīti attho. Purimopi vā attho lakkhaṇapathaviyā vasena labbhati. Vāyanatoti samudīraṇato, desantaruppattihetubhāvena bhūtasaṅghāṭassa pāpanatoti attho. Tejeti paripāceti, niseti vā, tikkhabhāvena sesabhūtattayaṁ usmāpetīti attho. Gāthābandhavasena cettha iti-saddalopato ‘‘tejeti’’cceva vuttaṁ. Evaṁ ‘‘āpetī’’ti etthāpi. Tasmā tejetīti tejo, āpetīti āpoti vuttaṁ hoti. Āpeti pālanāti anupāletabbarūpapariyosānaṁ āpeti pattharati. Tathā hetaṁ ‘‘ābandhanakicca’’nti vuccati. Āpīyatīti āpo. Sosīyati pivīyatīti atthoti keci. Ayaṁ panattho sasambhārāpe yujjatīti vadanti, lakkhaṇāpepi yujjateva. Sopi hi pharusapācanavisosanākārena sesabhūtattayena pīyamāno viya pavattatīti. Āpāyatīti vā āpo, brūheti vaḍḍhetīti attho. Tathā hesa paribrūhanaraso. Tesanti yathāvuttānaṁ bhūtopādāyabhedānaṁ rūpānaṁ. Vakkhāmīti kathessāmi. Kiṁ kāraṇāti āha ‘‘lakkhaṇādīsū’’tiādi. Hi-saddo hetuattho. Yasmā lakkhaṇādīsu ñātesu dhammā āvi bhavissanti, tasmā tesaṁ parato āvibhāvahetūti attho.",
  "tika-abh08t34:25": "633-4. Kāni pana tāni lakkhaṇarasapaccupaṭṭhānapadaṭṭhānāni nāma, yesu ñātesu dhammā āvi bhavissantīti imaṁ codanaṁ sodhetuṁ lakkhaṇarasapaccupaṭṭhānapadaṭṭhānāni sarūpato kathento āha ‘‘sāmaññaṁ vā’’tiādi. Sāmaññaṁ sādhāraṇo aniccādiko. Sabhāvo kakkhaḷādiphusanādiko asādhāraṇabhāvo. Kiccanti sandhāraṇādikiccaṁ. Sampattīti sampannabhāvo. ‘‘Suraso gandhabbo’’tiādīsu hi gandhabbasampattiyā rasa-saddena vuccamānattā sampatti rasoti. Phalanti sahajātanānakkhaṇikavasena ṭhitaṁ phalaṁ. Upaṭṭhānanayoti gahetabbabhāvena ñāṇassa upaṭṭhānākāro. Āsannakāraṇanti padhānakāraṇaṁ.",
  "tika-abh08t34:26": "Lakkhīyati etenāti lakkhaṇaṁ, kakkhaḷattaṁ lakkhaṇametissāti kakkhaḷattalakkhaṇā. Nanu ca kakkhaḷattameva pathavīdhātūti? Saccametaṁ. Tathā hi viññātāviññātasaddatthatāvasena asambhinnepi dhamme kappanāsiddhena bhedena evaṁ niddeso kato. Evañhi atthavisesāvabodho hotīti. Atha vā lakkhīyatīti lakkhaṇaṁ, kakkhaḷā hutvā lakkhiyamānā dhātu kakkhaḷattalakkhaṇāti evamettha attho daṭṭhabbo. Sesāsupi eseva nayo. Patiṭṭhānarasāti sahajātadhammānaṁ patiṭṭhānabhāvakiccā. Asahajātānampi santativasena patiṭṭhānabhāvo hoteva. Tato eva nesaṁ sampaṭicchanākārena ñāṇassa paccupaṭṭhātīti sampaṭicchanapaccupaṭṭhānā. Iminā kiccavasenevettha ‘‘paccupaṭṭhāna’’nti dasseti. Padaṭṭhānaṁ panettha catunnampi ekato katvā vakkhati.",
  "tika-abh08t34:27": "Paggharaṇalakkhaṇāti dravatābhāvato vissandanalakkhaṇā. Brūhanarasāti sahajātadhammānaṁ milātabhāvūpagamanaṁ adatvā vaḍḍhanakiccā. Tathā hi sā tesaṁ pīṇitabhāvaṁ dassetīti vuccati. Saṅgahapaccupaṭṭhānāti bāhirakaudakaṁ viya nahāniyacuṇṇassa sahajātadhammānaṁ vippakirituṁ adatvā sampiṇḍanavasena saṅgaṇhanapaccupaṭṭhānā. Paripācanarasāti pariṇatabhāvakaraṇarasā. Maddavānuppadānapaccupaṭṭhānāti bāhiraggi viya jatulohādīnaṁ sahajātadhammānaṁ mudubhāvānuppadānapaccupaṭṭhānā. Vitthambhanalakkhaṇāti pūraṇalakkhaṇā. Samudīraṇarasāti kampanarasā. Abhinīhāro bhūtattayassa desantaruppattihetubhāvo, nīharaṇaṁ vā bījato aṅkurādikassa viya. Ekekā…pe… tabbāti pathavīdhātu āpādibhūtattayapadaṭṭhānā, āpodhātu pathavītejādibhūtattayapadaṭṭhānāti evaṁ ekekā dhātu avasiṭṭhabhūtattayapadaṭṭhānā.",
  "tika-abh08t34:28": "Ārohapariṇāhavasena hi majjhime imasmiṁ sarīre pariggayhamānā paramāṇubhedasañcuṇṇā sukhumarajabhūtā pathavīdhātu doṇamattā siyā. Sā ca tato upaḍḍhappamāṇāya āpodhātuyā yathā na vikirati, evaṁ ābandhanavasena saṅgahitā. Yathā pana paggharaṇasabhāvāya āpodhātuyā vasena kilinnabhāvaṁ picchalabhāvaṁ nāpajjati, evaṁ tejodhātuyā anupālitā. Yathā pana tassā vasena na vikirīyati, evaṁ vāyodhātuyā vitthambhitā saṅghātabhāvaṁ pāpitā. Evaṁ sukhumarajabhūtāpi ābandhanaparipācanasamudīraṇakiccāhi āpotejovāyodhātūhi laddhapaccayā sinehena temitā, tejasā paripakkā, vāyunā vitthambhitā piṭṭhacuṇṇāni viya na ito cito ca vikirīyati viddhaṁsīyati, avikiriyamānā aviddhaṁsiyamānā nānappakārakaṁ itthipurisaliṅgādibhāvavibhāgaṁ upagacchati, aṇuthūladīgharassathirakathinādibhāvañca pakāseti.",
  "tika-abh08t34:29": "Yūsagatā ābandhanākārabhūtā panettha āpodhātu pathavīpatiṭṭhitā tejānupālitā vāyovitthambhitā na gaḷati , na paggharati, na parissavati. Evaṁ tīhi dhātūhi anupālitā apaggharamānā aparissavamānā piṇḍitabhāvaṁ dasseti. Esā hi anubrūhanarasā.",
  "tika-abh08t34:30": "Asitapītādiparipācitā cettha usumākārabhūtā uṇhattalakkhaṇā tejodhātu pathavīpatiṭṭhitā āposaṅgahitā vāyovitthambhitā imaṁ kāyaṁ paripāceti, vaṇṇasampattiñcassa āvahati. Sā hi yathānubhuttassa āhārassa sammā pariṇāmanena rasādisampattiyā hetubhāvaṁ gacchantī imaṁ kāyaṁ paripāceti, vaṇṇasampattiñca āvahati. Kammūpanissayāya hi cittapasādahetukāya ca sarīre vaṇṇasampadāya tejodhātu visesapaccayo, pageva utuāhārasamuṭṭhānāya rūpasampattiyāti. Tāya ca pana paripācito ayaṁ kāyo na pūtibhāvaṁ gacchati.",
  "tika-abh08t34:31": "Aṅgamaṅgānusaṭā cettha samudīraṇavitthambhanalakkhaṇā vāyodhātu pathavīdhātuyā attani patiṭṭhāpīyati. Yathā sahajātadhammehi visuṁ na hoti, evaṁ āpodhātuyā saṅgayhati. Yathā sahajātadhammā na parissavanti, evaṁ tejodhātuyā anupālīyati. Sā evaṁ tīhi dhātūhi yathārahaṁ anupāliyamānā imaṁ kāyaṁ vitthambheti. Tāya pana vitthambhito ayaṁ kāyo na paripatati, ujukaṁ tiṭṭhati, iccevaṁ ekekāya dhātuyā tissannaṁ dhātūnaṁ vaseneva pavattanato vuttaṁ ‘‘ekekā cettha sesabhūtattayapadaṭṭhānāti veditabbā’’ti.",
  "tika-abh08t34:32": "Evaṁ bhūtarūpānaṁ saddhiṁ vacanatthehi lakkhaṇādayo dassetvā idāni upādāyarūpāni dassento āha ‘‘cakkhatī’’tiādi. Anekatthattā dhātūnaṁ cakkhati-saddassa vibhāvanatthatāpi sambhavatīti katvā vuttaṁ ‘‘vibhāvetīti attho’’ti. Cakkhatīti pana viññāṇādhiṭṭhitaṁ samavisamaṁ ācikkhantaṁ viya, abhibyattaṁ vadantaṁ viya hotīti attho. Atha vā cakkhatīti viññāṇādhiṭṭhitaṁ rūpaṁ assādentaṁ viya hotīti attho. Cakkhatīti hi ayaṁ saddo ‘‘madhuṁ cakkhati, byañjanaṁ cakkhatī’’tiādīsu viya assādattho. Vuttañhetaṁ – ‘‘cakkhuṁ kho, māgaṇḍiya, rūpārāmaṁ rūparataṁ rūpasamudita’’nti (ma. ni. 2.209). Vakkhati ca ‘‘rūpesu āviñchanarasa’’nti. Yadi evaṁ ‘‘sotaṁ kho, māgaṇḍiya, saddārāma’’ntiādivacanato (ma. ni. 2.209) sotādīnampi saddādiassādakabhāvo atthīti tesampi cakkhusaddābhidheyyatā āpajjatīti? Nāpajjati niruḷhattā. Niruḷho hi esa cakkhu-saddo locaneyeva padumādīsu paṅkajādisaddā viyāti.",
  "tika-abh08t34:33": "635-6. Cakkhurūpassa niddesappakaraṇepi cakkhu-saddasāmaññato āgataṁ sabbampi cakkhuṁ pabhedato dassetuṁ ‘‘tattha cakkhū’’tiādi vuttaṁ. Tatthāti tasmiṁ cakkhuniddese. Paññāmaṁsappabhedatoti paññācakkhu maṁsacakkhūti evaṁ paññāmaṁsānaṁ vasena pabhedato. Tatthāti tasmiṁ duvidhe cakkhumhi. Paññāyeva paññāmayaṁ. Nāmatoti nāmehi pañcavidhanti sambandho. Katamehi nāmehīti āha ‘‘buddhadhammā’’tiādi. Tattha buddhadhammasamantehīti buddhacakkhu dhammacakkhu samantacakkhūti imehi nāmehi. Ñāṇadibbehīti ñāṇacakkhu dibbacakkhūti ca nāmehi. Yathānukkamatoti yathāvuttaanukkamato. Nānattanti bhedaṁ. Meti mayhaṁ santikā, mayhaṁ vacanatoti vā attho. Nibodhatha jānātha.",
  "tika-abh08t34:34": "637. Tattha ‘‘addasaṁ kho ahaṁ, bhikkhave, buddhacakkhunā lokaṁ volokento satte apparajakkhe mahārajakkhe tikkhindriye’’tiādinā (ma. ni. 1.283) āgataṁ buddhacakkhu nāmāti dassento āha ‘‘āsayānusaye’’tiādi. Tattha āsayānusayeti sattānaṁ āsaye ceva anusaye ca, tasmiṁ pavattanti attho . Tattha āgantvā seti cittaṁ etthāti āsayo. Byagghāsayo viya. Yathā hi byaggho gocaratthāya pakkantopi puna āgantvā vanagahaneyeva sayati, teneva ca taṁ tassa āsayoti vuccati, evaṁ aññatthāpi pavattaṁ cittaṁ āgantvā yattha sayati, taṁ tassa āsayoti veditabbaṁ. So pana sassatadassanādivasena catubbidho hoti. Vuttañhetaṁ –",
  "tika-abh08t34:35": "‘‘Sassatucchedadiṭṭhī ca, khanti cevānulomikā;",
  "tika-abh08t34:36": "Yathābhūtañca yaṁ ñāṇaṁ, etaṁ āsayasaññita’’nti. (visuddhi. mahā. 1.136; dī. ni. ṭī. 1.paṭhamamahāsaṅgītikathāvaṇṇanā; sārattha. ṭī. 1. paṭhamamahāsaṅgītivaṇṇanā; vi. vi. ṭī. 1.verañjakaṇḍavaṇṇanā)",
  "tika-abh08t34:37": "Anusayakathā upari āgamissati. Indriyānaṁ paropareti saddhāpañcamakānaṁ indriyānaṁ tikkhamudubhāve. Tikkhañhi indriyaṁ ukkaṭṭhagatattā paraṁ, mudu aparaṁ anukkaṭṭhagatattā. Idaṁ pana buddhacakkhu chasu asādhāraṇañāṇesu purimadvayanti daṭṭhabbaṁ.",
  "tika-abh08t34:38": "638.Heṭṭhā…pe… saññitanti ‘‘tasmiṁyeva āsane virajaṁ vītamalaṁ dhammacakkhuṁ udapādī’’ti evaṁ vuttaṁ heṭṭhā tīsu maggesu ñāṇaṁ dhammacakkhunti saññitaṁ. Ñāṇaṁ sabbaññutā panāti sabbaññubhāvasaṅkhātaṁ ñāṇaṁ. Tañhi sabbaññūti abhidhānassa, buddhiyā ca pavattinimittatāya sabbaññubhāvo nāma hoti. Ñeyyaṁ samantacakkhunti khandhādivasena samantato sabbaso dassanaṭṭhena samantacakkhunti ñeyyaṁ. Tenevāha –",
  "tika-abh08t34:39": "‘‘Na tassa addiṭṭhamidhatthi kiñci,",
  "tika-abh08t34:40": "Atho aviññātamajānitabbaṁ;",
  "tika-abh08t34:41": "Sabbaṁ abhiññāsi yadatthi ñeyyaṁ,",
  "tika-abh08t34:42": "Tathāgato tena samantacakkhū’’ti. (cūḷani. mogharājamāṇavapucchāniddesa 85);",
  "tika-abh08t34:43": "639.Yaṁ cakkhuṁ udapādīti āgatanti yaṁ ñāṇaṁ ‘‘idaṁ dukkhanti, bhikkhave, pubbe ananussutesu dhammesu cakkhuṁ udapādi, ñāṇaṁ udapādī’’ti (mahāva. 15) evaṁ tattha tattha suttesu āgataṁ, catūsu saccesu teparivaṭṭavasena ‘‘dukkhaṁ pariññeyyaṁ pariññāta’’nti evamādinā dvādasavidhena ākārena pavattaṁ, idaṁ ñāṇacakkhu. Yā pana ‘‘addasaṁ kho ahaṁ, bhikkhave, dibbena cakkhunā visuddhenā’’tiādinā (ma. ni. 1.284) āgatā pañcamajjhānasaṅkhātaabhiññācittasampayuttā paññā, ayaṁ dibbacakkhūti dassetuṁ ‘‘abhiññācittajā’’tiādi vuttaṁ. Ettha ca paṭhamatatiyañāṇāni kāmāvacarāniyeva. Catutthampi pana purimadvayamiva kāmāvacaranti ānandācariyena vuttaṁ. Ñāṇacakkhuṁ sahaariyamaggavipassanāñāṇantipi yujjatīti apare. Aggamaggena saha vipassanāpaccavekkhaṇañāṇanti pana yuttaṁ viya dissati.",
  "tika-abh08t34:44": "640-4. Evaṁ paññācakkhussa pabhedaṁ dassetvā puna maṁsacakkhussāpi pabhedaṁ dassetuṁ ‘‘maṁsacakkhupī’’tiādi vuttaṁ. Sasambhārapasādatoti sasambhāracakkhu pasādacakkhūti imesaṁ dvinnaṁ vasena sambharīyati etehīti sambhārā, avayavā. Te pana upatthambhakabhūtā catusamuṭṭhānikarūpasantatiyo daṭṭhabbā. Saha sambhārehīti sasambhāraṁ. Sasambhārañca nāma maṁsapiṇḍo pavuccatīti sambandho. Akkhikūpaṭṭhinā heṭṭhāti heṭṭhāgataakkhikūpassa aṭṭhinā paricchinnoti sambandho. Uddhanti akkhikūpato uddhaṁ. Ubhato akkhikoṭīhīti akkhikūpassa ubhayabhāge akkhikoṭīhi. Matthaluṅgena antatoti akkhikūpassa abbhantare ṭhitena matthaluṅgena. Nhārusuttena ābandhoti nahārurajjūhi anto matthaluṅgena saha ābandho. Sakalopi ca lokoti sakalopi bālaputhujjanaloko. Yanti yaṁ maṁsapiṇḍaṁ. Kamalassa dalaṁ viyāti puthulavipulanīlatāya nīluppaladalaṁ viya. Jānātīti gaṇhāti. Cakkhu nāma na taṁ hotīti tathā gayhamānaṁ taṁ cakkhu nāma na hoti. Kiñcarahi tanti āha ‘‘vatthu tassāti vuccatī’’ti. Tassāti tassa yathādhippetassa paramatthacakkhuno. Idaṁ panāti nigamanaṁ.",
  "tika-abh08t34:45": "645-7. Taṁ pana sasambhāracakkhu yehi sambhārehi sambharīyati, te sarūpato, gaṇanato ca dassetuṁ ‘‘vaṇṇo gandho’’tiādi vuttaṁ. Bhāvoti itthiyā itthibhāvo, purisassa pumbhāvoti labbhamānakabhāvo. Sambhavoti āpodhātumeva sambhavabhūtamāha. Saṇṭhānanti ca tena tenākārena sanniviṭṭhesu mahābhūtesu taṁtaṁsaṇṭhānavasena viññāyamānaṁ vaṇṇāyatanamāha. Āpodhātuvaṇṇāyatanehi ca anatthantarabhūtānampi sambhavasaṇṭhānānaṁ visuṁ vacanaṁ tathābhūtānaṁ, atathābhūtānañca āpādīnaṁ yathāvuttamaṁsapiṇḍe vijjamānattā. Āpodhātuvaṇṇāyatanānañhi santānavasena pavattamānānaṁ avatthāviseso sambhavo saṇṭhānañcāti. Daseteti catasso dhātuyo, tannissitā vaṇṇādayo cāti ime dasa. Catusamuṭṭhānāti antogatahetvatthamidaṁ visesanaṁ, catusamuṭṭhānikattāti vuttaṁ hoti.",
  "tika-abh08t34:46": "648. Cakkhu…pe… jīvitameva cāti imāni ekantakammasamuṭṭhānāni, purimāni ca catusamuṭṭhānānīti cattālīsañca cattāri ca rūpāni bhavanti, catucattālīsa rūpāni hontīti attho.",
  "tika-abh08t34:47": "649-52.Imesaṁ pana rūpānaṁ vasenāti yathāvuttānaṁ saṅkhepato cuddasannaṁ, vitthārato catucattālīsānañca rūpānaṁ vasena. Paripiṇḍitanti samantato piṇḍitaṁ. Yattha setampi atthi, kaṇhampi lohitampi pathavīpi āpopi tejopi vāyopi, idaṁ pana semhussadattā setaṁ hoti, pittussadattā kaṇhaṁ, ruhirussadattā lohitakaṁ, pathavussadattā patthinaṁ hoti, āpussadattā paggharati, tejussadattā pariḍayhati, vāyussadattā sambhamati. Idaṁ sambhāravantatāya sambhāracakkhūti paṇḍitehi buddhādīhi pakāsitaṁ paridīpitaṁ. Ettha sitoti etaṁ sasambhāracakkhuṁ nissito tadāyattabhūto. Tenāha ‘‘ettha paṭibaddho’’ti. Catunnaṁ pana bhūtānaṁ pasādoti catunnaṁ bhūtānaṁ pasannatāsabhāvo pasādo, ‘‘setena maṇḍalenassā’’ti pāṭho yujjati. Potthakesu pana ‘‘sete tu maṇḍale tassā’’ti likhanti. Kaṇhamaṇḍalamajjheti idhāpi ‘‘kaṇhamaṇḍalassa majjhe’’ti vattabbe ‘‘catutthadū’’tiādīsu viya chandānurakkhaṇatthaṁ vibhattilopaṁ katvā ‘‘kaṇhamaṇḍalamajjhe’’ti vuttaṁ. Evañhi attho ca yojanā ca suṭṭhu upapannā honti. Aṭṭhakathāyampi hi ‘‘setamaṇḍalaparikkhittassa kaṇhamaṇḍalassa majjhe’’ti (dha. sa. aṭṭha. 596) vuttaṁ. Apare pana yathāṭhitavaseneva pāṭhaṁ gahetvā ‘‘sabbaso parikkhittassa tassa sasambhārassa cakkhuno majjhe setamaṇḍale kaṇhamaṇḍale majjhe’’ti yojenti. Diṭṭhamaṇḍaleti abhimukhe ṭhitānaṁ sarīrasaṇṭhānuppattidesabhūte diṭṭhamaṇḍale.",
  "tika-abh08t34:48": "653-5.Sandhāraṇā…pe… hutvānāti sandhāraṇanahāpanamaṇḍanabījanakiccāhi catūhi dhātīhi khattiyakumāro viya sandhāraṇābandhanaparipācanasamudīraṇakiccāhi attanissayabhūtāhi catūhi dhātūhi katūpakāraṁ hutvā. Utucittādināti tīhi santatisamuṭṭhāpakehi utucittāhārehi. Ettha ca kalāpantaragatā utuāhārā adhippetāti vadanti. Āyunā katapālananti catudhātunissiteneva jīvitindriyena rakkhiyamānaṁ. Tathā hetaṁ kammajarūpaparipālanalakkhaṇaṁ. Vaṇṇagandharasādīhīti ādi-ggahaṇena ojaṁ saṅgaṇhāti, ‘‘vaṇṇagandharasojāhī’’ti vā pāṭho. Vatthudvārañca sādhayanti yathāyogaṁ vatthudvārabhāvaṁ sādhayamānaṁ. Cakkhuviññāṇassa hi nissayabhāvato vatthubhāvaṁ, pavattimukhabhāvato dvārabhāvañca sādheti. Sampaṭicchanādīnaṁ pana tadārammaṇāvasānānaṁ aññanissitattā dvārabhāvameva sādheti, na vatthubhāvaṁ. Ūkāsirasamānena pamāṇenāti ūkāsirasamānena padesappamāṇena lakkhitaṁ hutvā ūkāsirasamānappamāṇe ṭhāneti vā attho. Tiṭṭhatīti satta akkhipaṭalāni byāpetvā sattasu picupaṭalesu āsittatelaṁ viya tiṭṭhati. Evañca katvā cakkhussa anekakalāpagatatā siddhā hoti. Upaddavānaṁ paṭalanirākaraṇepi hi cakkhu vijjatevāti. Yathā ca cakkhu, evamimassa nissayabhūtā catasso dhātuyo, āyuvaṇṇādīni ca satta akkhipaṭalāni byāpetvā ṭhitāneva avinibbhogavuttittāti gahetabbaṁ.",
  "tika-abh08t34:49": "656.Vuttanti dhammasenāpatinā vuttaṁ. Rūpāni manupassatīti ma-kāro padasandhikaro ‘‘aññamaññaṁ samaṇamacalo’’tiādīsu viya. Atha vā manūti maccoti attho. Kiñcāpi cakkhu rūpaṁ na passati, kiñcarahi tannissitaṁ viññāṇameva. Tathā hi ‘‘mañcā ukkuṭṭhiṁ karontī’’tiādīsu viya nissitakiriyaṁ nissaye viya katvā vohārasambhavato ‘‘cakkhupasādena passatī’’ti vuttaṁ. Ācariyajotipālattherenāpi hi imināva adhippāyena idaṁ vuttaṁ. Idamettha sanniṭṭhānaṁ, kiṁ cakkhu rūpaṁ passati, udāhu viññāṇanti, kiñcettha – yadi cakkhu passeyya, aññaviññāṇasamaṅginopi cakkhu passeyya. Atha viññāṇaṁ, kuṭṭādiantaritampi passeyya tassa appaṭighātattā? Nāyaṁ doso. Yassa ‘‘cakkhu passatī’’ti mataṁ, tassāpi na sabbaṁ cakkhu passati, atha kho viññāṇādhiṭṭhitameva. Yassa pana viññāṇaṁ passatīti mataṁ, tassāpi na sabbaṁ viññāṇaṁ passati, atha kho cakkhunissitameva, tañca antarite nuppajjati. Yattha ālokassa kuṭṭādīhi vinibandho, yattha pana so natthi phalikaabbhapaṭalādimhi, tattha antaritepi uppajjati eva, tasmā taṁ anuppannattā antaritaṁ na passati. Idameva ca sanniṭṭhānaṁ, yaṁ kho cakkhuviññāṇaṁ passatīti. Tañhi dassanakiccaṁ. Yadi evaṁ kathaṁ cakkhunā rūpaṁ disvāti. Tena dvārena karaṇabhūtenāti ayamettha abhisandhi. Atha vā nissitakiriyā nissayassa pavuccati yathā ‘‘mañcā ukkuṭṭhiṁ karontī’’ti. Ūkāsirasamūpamanti ūkāsirasamānūpamaṁ, ūkāsirappamāṇanti vuttaṁ hoti. Idañcassa patiṭṭhānokāsavasena vuttaṁ, na pana attano pamāṇavasena. Tañhi paramāṇupariyantena pamāṇena atisukhumamevāti. Ūkāsirappamāṇe pana padese idaṁ pavattati. Na kevalañca idameva, sabbānipi sabbaṭṭhānikarūpāni tattha pavattanteva. Idañca tattha nibbattantaṁ taṁ padesaṁ pūretvā eva nibbattati. Ekūnapaṇṇāsakalāpavasena ca saheva pavattati, sattarasacittakkhaṇāyukattā rūpānaṁ, ekekassa ca cittassa tīsu tīsu khaṇesu kammajarūpānaṁ uppajjamānattā.",
  "tika-abh08t34:50": "657.Suṇātīti sotanti ettha kiṁ sotaṁ suṇāti, udāhu viññāṇantiādinā heṭṭhā vuttanayena yathāsambhavaṁ yojetabbaṁ. Tanutambalomāciteti sasambhārasotabilassa anto sukhumehi tambavaṇṇalomehi sañcite. Aṅgulivedhakasaṇṭhāne padeseti aṅgulimuddikāsaṇṭhānamaṁsayutte padese. Vuttappakārāhīti sandhāraṇādikiccāhi. Āyunā paripāliyamānanti ettha vaṇṇādīhi parivāritanti sambandhitabbaṁ. Tiṭṭhatīti pubbe vuttanayena taṁ padesaṁ pūretvā tiṭṭhati. Sesaṁ vuttanayena veditabbaṁ. Ghāyatīti gandhopādānaṁ karoti. Sāyatīti rasaṁ vindati. Jīvitamavhāyatīti ettha rasaggahaṇamūlakattā ajjhoharaṇassa jīvitanimittaṁ ajjhoharaṇaraso jīvitaṁ, taṁ avhāyati tasmiṁ ninnatāya avhāyantamiva hoti. Uppaladalaggasaṇṭhāne padeseti majjhe chinnassa uppaladalassa aggabhāgasaṇṭhāne padese. Malānanti kilesādimalānañceva malavisayānañca sāsavadhammānaṁ anuttariyabhāvaṁ gacchantesu kāmarāganidānakammajanitesu kāmarāgassa ca visesapaccayesu ghānajivhākāyesu kāyassa visesato sāsavapaccayattā soyeva tesaṁ āyoti vuccati. Tena hi phoṭṭhabbasukhaṁ assādentā sattā methunampi sevanti. Atha vā kāyindriyavatthukā cattāro khandhā balavakāmarāgādihetubhāvato visesato malā, tesamayaṁ āyo hetūti kāyoti vutto. Imasmiṁ kāyeti imasmiṁ sasambhārakāye. Sopi hi kucchitānaṁ kesādimalānaṁ āyabhāvato kāyoti vuccati. Yāvatā upādinnakaṁ atthīti iminā kesagganakhaggādīsu kāyapasādassa abhāvamāha. Kappāsapaṭale sneho viyāti imināssa nirantarabhāvaṁ. Ime ca pana cakkhādayo rūpādigocaraninnatāya vammikaudakaākāsagāmasivathikāsaṅkhātagocaraninnatāya ahisuṁsumārapakkhikukkurasigālā viya daṭṭhabbā. Visamajjhāsayatāya hi cakkhu vammikacchiddābhiratasappo viya, bilajjhāsayatāya sotaṁ udakabilābhiratasuṁsumāro viya, ākāsajjhāsayatāya ghānaṁ ajaṭākāsābhiratapakkhi viya, gāmajjhāsayatāya jivhā gāmābhiratakukkuro viya, upādinnakajjhāsayatāya kāyo āmakasusānābhiratasigālo viyāti. Visamajjhāsayatāyāti cakkhussa visamajjhāsayaṁ viya hotīti katvā vuttā. Cakkhumato vā puggalassa ajjhāsayavasena cakkhu visamajjhāsayaṁ. Esa nayo sesesupi.",
  "tika-abh08t34:51": "Daṭṭhu…pe… lakkhaṇanti ettha daṭṭhuṁ kāmetīti daṭṭhukāmo tassa bhāvo daṭṭhukāmatā, rūpataṇhāyetaṁ adhivacanaṁ. Sā pana anāgate cakkhādīsu ādīnavapaṭicchādikāvijjāmūlapatthanāsabhāvā pākaṭā apākaṭāti duvidhā. Tattha yā ayaṁ ‘‘īdisaṁ īdisañca sukhumatamavisayaggahaṇasamatthaṁ cakkhu hotū’’ti evaṁ kammāyūhanato pubbe, pacchā vā uppannā pākaṭā. Indriyavisesaṁ pana anāmasitvā avisesena paripuṇṇāyatanabhavasampattiṁ patthetvā, apatthetvā vā tattha avigatataṇhāvasena kammaṁ karontassa appahīnabhāvena anusayitā api kammasāmatthiyavicittahetubhūtā apākaṭā. Sā duvidhāpi nidānaṁ upanissayo yassa taṁ daṭṭhukāmatānidānaṁ, tadeva kammaṁ, taṁ samuṭṭhānametesanti daṭṭhukāmatānidānakammasamuṭṭhānāni, evaṁvidhānaṁ bhūtānaṁ pasādo daṭṭhukāmatā…pe… pasādo, taṁ lakkhaṇamassa, tathā hutvā lakkhīyatīti vā daṭṭhukāmatānidānakammasamuṭṭhānabhūtapasādalakkhaṇaṁ.",
  "tika-abh08t34:52": "Ettha ca gabbhaseyyakānaṁ dinnapaṭisandhikaṁ, aññaṁ vā kammaṁ cakkhādīni nibbatteti. Opapātikānaṁ pana paṭisandhikkhaṇeva paripuṇṇāyatanānaṁ nibbattamānānaṁ paṭisandhijanakameva kammaṁ paripuṇṇasakalamattabhāvaṁ nibbattetīti gahetabbaṁ. Kathaṁ pana ekakammunā nibbattamānānaṁ cakkhādīnaṁ visesoti? Kāraṇassa bhinnattā. Taṁtaṁbhavapatthanābhūtā hi taṇhā taṁtaṁbhavapariyāpannāyatanābhilāsatāya sayaṁ vicittarūpā upanissayabhāvena taṁtaṁbhavanibbattakakammassapi vicittabhedataṁ vidahati. Yato tadāhitavisesaṁ tathāvidhasamatthatāyogena anekarūpāpannaṁ viya anekavisiṭṭhasabhāvaṁ phalaṁ nibbatteti, na cettha samatthatāsamatthatāsabhāvato aññā veditabbā. Kāraṇavisesena āhitavisesassa visiṭṭhaphalanipphādanasamatthatābhāvato ekasseva kammassa soḷasādivipākanibbattanahetubhāvena ca ayamattho sampaṭicchitabbo. Lokepi ekasseva sālibījassa paripuṇṇāparipuṇṇataṇḍulaphalanibbattihetutā dissateva. Kiṁ vā etāya yutticintāya, na cintitabbamevetaṁ. Yato kammaphalaṁ cakkhādīni, kammavipāko ca sabbaso buddhānaṁyeva ñāṇassa visayo, na aññesaṁ atakkāvacarattā. Teneva bhagavatā ‘‘kammavipāko acinteyyo, na cintetabbo, yo cinteyya, ummādassa vighātassa bhāgī assā’’tiādīnavaṁ (a. ni. 4.77) dassetvā paṭikkhittaṁ.",
  "tika-abh08t34:53": "Rūpesu āviñchanarasanti āviñchanaṁ puggalassa, āvajjanādiviññāṇassa vā tanninnabhāvappattiyā hetubhāvo. Ādhārabhāvapaccupaṭṭhānanti nissayapaccayabhāvato. Ālokādisannissayena kadāci uppajjamānānampi hi cakkhuviññāṇaṁ uppajjanakāle cakkhuṁ nissāya eva uppajjatīti. Etthāha – cakkhuviññāṇuppattisamaye sambhavantesu mandāmandamajjhimāyukesu ekūnapaṇṇāsacakkhūsu katamaṁ cakkhuviññāṇassa ādhārabhāvaṁ paccanubhotīti? Vuccate –",
  "tika-abh08t34:54": "‘‘Paṭisandhicittassa uppādakkhaṇe uppannaṁ ṭhānappattaṁ purejātaṁ vatthuṁ nissāya dutiyabhavaṅgaṁ uppajjati, tena saddhiṁ uppannaṁ ṭhānappattaṁ purejātaṁ vatthuṁ nissāya tatiyabhavaṅgaṁ uppajjati, iminā nayena yāvatāyukaṁ cittappavatti veditabbā’’ti (visuddhi. 2.700) –",
  "tika-abh08t34:55": "Maggāmaggañāṇaniddese vuttanayena ekacittakkhaṇātītaṁ cakkhu rūpe ghaṭṭitvā viññāṇassa nissayo hoti, tasmā dvīsu bhavaṅgacalanesu purimassa anantarapaccayabhūtena bhavaṅgacittena saha uppannanti ayamattho idha sīhaḷasaṁvaṇṇanāyaṁ, visuddhimaggassa sīhaḷasaṁvaṇṇanāyañca vutto.",
  "tika-abh08t34:56": "Taḷākagāmamūlavāsidāṭhānāgattherena pana ‘‘āvajjanena, tassa anantarapaccayabhūtena bhavaṅgena vā saha uppannaṁ cakkhu’’nti vuttaṁ, taṁ duvuttaṁ. Evañhi sati aññasmiṁ ghaṭṭite aññaṁ cakkhuviññāṇassa nissayo hotīti vuttaṁ hoti, evañca bhavaṅgacalanato heṭṭhā tatiyacatutthehi yāva terasamacittena saha uppannampi nissayo hotīti āpajjeyya, na cetaṁ vattabbaṁ, tatiyacatutthacittato paṭṭhāya uppannaṁ kesañci vīthicittānaṁ dvārabhāvaṁ na gacchati niruddhattā , manodvārassa niruddhasseva dvārabhāvassa dassanato. Yadi siyā ‘‘paṭisandhicittassa uppādakkhaṇe uppannaṁ vatthuṁ nissāya dutiyabhavaṅgaṁ uppajjatī’’tiādivacanato ‘‘ekacittakkhaṇātītameva nissayoti adhippeta’’nti idampi ekacittakkhaṇātītaṁ nissayoti yujjatīti, evaṁ sati ‘‘tassa anantarapaccayabhūtena bhavaṅgena vā’’ti vacanaṁ yujjeyya, tena hi ‘‘cittakkhaṇadvayātītampi nissayo’’ti paṭiññātaṁ siyā, tasmā nāyaṁ therassa adhippāyoti dissati. ‘‘Ekacittakkhaṇātikkamo’’ti ca anatītekacittakkhaṇassa dubbalatāya ekacittakkhaṇātikkamena tassa balavabhāvadīpanatthaṁ vuccati, na pana dviticatucittakkhaṇātītānaṁ nissayabhāvābhāvato. Evañca katvā vuttaṁ ācariyadhammapālattherena ‘‘sampaṭicchanādīni cutiāsannāni taduddhaṁ kammajarūpassa anuppattito ekasmiṁyeva hadayavatthusmiṁ vattantī’’ti, tasmā taṁ therassa manorathamevāti na sārato paccetabbaṁ.",
  "tika-abh08t34:57": "Sahajātesu bahūsu pasādesu kiṁ eko nissayo hoti, udāhu sabbeyevāti? Nanu vuttaṁ ‘‘pubbe ekampi cakkhu viññāṇassa paccayo hotī’’ti, katamaṁ pana tanti? Yaṁ tattha visadaṁ hutvā rūpābhighaṭṭanārahaṁ. Visuddhimaggasīhaḷasaṁvaṇṇanāyaṁ pana ‘‘sabbeyeva nissayā hontī’’ti vatvā ‘‘yadi evaṁ ‘cakkhuñca paṭicca rūpe ca uppajjati cakkhuviññāṇa’nti ettha ‘rūpe cā’ti vacanaṁ viya ‘cakkhūnī’tipi bahuvacanaṁ kattabbanti anuyogaṁ katvā taṁvisodhanatthaṁ ‘sasambhāracakkhudvayanissitaṁ pasādadvayaṁ nissāya ekameva viññāṇaṁ uppajjatīti gaṇheyyu’nti imaṁ vippaṭipattiṁ nirākarontena bhagavatā bahuvacanamakatvā ‘rūpāyatanaṁ cakkhuviññāṇadhātuyā taṁsampayuttakānañca dhammānaṁ ārammaṇapaccayena paccayo’tiādīsu (paṭṭhā. 1.1.2) viya sāmaññavasena ekavacanaṁ kata’’nti vuttaṁ. Ācariyadhammapālattherena pana tadeva sīhaḷasaṁvaṇṇanāvacanaṁ anicchantena ‘‘ekampi cakkhu viññāṇassa paccayo hoti, rūpaṁ pana anekameva paccayabhāvavisesato’’ti vuttaṁ. Tathā ceva amhehipi heṭṭhā vibhāvitanti. Yesaṁ bhūtānamayaṁ pasādo, teyeva imassa āsannakāraṇanti vuttaṁ ‘‘daṭṭhu…pe… padaṭṭhāna’’nti. Sotapasādādīnampi lakkhaṇādiniddese vuttanayānusārena attho yojetabbo.",
  "tika-abh08t34:58": "658.Kecīti mahāsaṅghiyesu ekacce. Cakkhādīsu tejādiadhikatā nāma tannissayabhūtānaṁ tadadhikatāyāti dassento ‘‘tejādhikāna’’ntiādimāha. Tattha tejādhikānanti pamāṇavasena catunnaṁ dhātūnaṁ samānabhāvepi kiccavasena tejodhātuadhikānaṁ. Evaṁ sesesupi. Ākāsa…pe… sesakāti ākāsādhikānaṁ bhūtānaṁ pasādo sotaṁ, vāyuadhikānaṁ ghānaṁ, toyādhikānaṁ jivhā, phoṭṭhabbasaṅkhātapathavādhikānaṁ kāyoti attho.",
  "tika-abh08t34:59": "659. Evaṁ pana vadantānaṁ kiṁ uttaranti āha ‘‘te panā’’tiādi. Suttaṁ āharathāti na tumhākaṁ vacanamatteneva ayamattho sakkā saddhātuṁ, tassa pana paridīpakaṁ suttamāharatha. Sutte hi āhaṭe tassa neyyatthataṁ nītatthataṁ vicāretvā yadi tassa vasena ayamattho paññāyetha , gaṇheyyāma nanti adhippāyo. Suttameva…pe… kiñcipīti ito cito ca suttaṁ gavesamānāpi addhā ekantena kiñcipi ekagāthāpadamattampi tadatthaparidīpakaṁ suttaṁ na dakkhissanteva tepiṭake buddhavacane tādisasseva suttantassa abhāvato.",
  "tika-abh08t34:60": "660. Kiñcāpi suttantavasena ayamattho na dissati, yuttito pana dissatīti ce, tampi natthīti dassento āha ‘‘visese satī’’tiādi. Bhūtānañhi visese sati pasādo kathaṁ bhave, neva bhaveyya, na ca bhaveyya, kiṁ kāraṇanti āha ‘‘samānānañhi bhūtānaṁ, pasādo paridīpito’’ti. Yasmā samānānameva bhūtānaṁ pasādo porāṇehi paridīpito, na visamānānaṁ. Pathavīdhātuadhikakalāpassa hi kakkhaḷattā, āpodhātuadhikakalāpassa vissandanato, tejodhātuadhikakalāpassa pariggayhamānattā, vāyodhātuadhikakalāpassa ca vissaraṇato na tesu pasādo patiṭṭhātuṁ sakkoti, tasmā tesaṁ kiccato samānānaṁyeva pasādo uppajjeyya, na visamānānanti.",
  "tika-abh08t34:61": "661-2. Yadi evaṁ kathaṁ pasādānaṁ visesatāti āha ‘‘tasmā’’tiādi. Yasmā vuttappakārena pasādavatthukānaṁ bhūtānaṁ visesena na bhavitabbaṁ, tasmā etesaṁ pasādanissayabhūtānaṁ idamūnaṁ, idamadhikanti etaṁ visesaparikappanaṁ sabbaso sabbākārena pahāya ñeyyā kammavisesena pasādānaṁ visesatā. Yathā avisesepi bhūtānaṁ rūpānaṁ rasādayo aññamaññavisadisā honti, evaṁ cakkhādayopi bhūtavisesābhāvepi aññamaññavisadisā honti. So panāyaṁ visiṭṭhabhāvo kammavisesena viññātabbo. Ekampi hi kammaṁ pañcāyatanikattabhāvapatthanānipphannaṁ cakkhādivisesahetutāya aññamaññassa asādhāraṇavisiṭṭhaṁ sāmatthiyavisesato. Na hi yena visesena cakkhussa paccayo, teneva sotassa hoti indriyantarabhāvappattito. ‘‘Paṭisandhikkhaṇe mahaggatā cetanā kaṭattārūpānaṁ kammapaccayena paccayo’’ti vacanato paṭisandhikkhaṇe vijjamānānaṁ sabbesaṁyeva kaṭattārūpānaṁ ekā cetanā kammapaccayo hotīti viññāyati. Nānācetanāya hi tadā indriyuppattiyaṁ sati parittena ca mahaggatena ca kammena kaṭattārūpaṁ āpajjeyya, na cekā paṭisandhi anekakammanibbattā hotīti siddhamekena kammena anekindriyuppatti hotīti. ‘‘Na hi bhūtavisesena, hoti tesaṁ visesatā’’ti idaṁ nigamanavasena vuttaṁ.",
  "tika-abh08t34:62": "663. Evaṁ kammavisesato visiṭṭhesu ca etesu ārammaṇaggahaṇepi ayaṁ visesoti dassetuṁ ‘‘evametesū’’tiādi vuttaṁ. Appattagāhakanti asampattaggāhakaṁ attano nissayena saha anallīyananissaye eva rūpādivisaye viññāṇuppattihetubhāvato. Keci pana tampi ‘‘sampattaggāhakamevā’’ti vadanti, taṁ na sundaraṁ sāntare adhike ca visaye viññāṇuppattihetubhāvato. Yadi hi cakkhusotāni sampattavisayameva gaṇhanti, cakkhupasādato vicchinnadese ṭhitesu tārakādīsu nissayavasena ca pamāṇato adhikesu candamaṇḍalādīsu rūpāyatanesu sotapasādato ca vicchinnadesasambhūtesu udaracammasandhicammādiantaritesu kucchisaddasandhisaddādīsu puthulesu ca samuddasaddādīsu saddāyatanesu viññāṇuppatti na siyā sampattaggāhakānaṁ kāyindriyādīnaṁ tathā adassanato.",
  "tika-abh08t34:63": "Ettha ca vadeyya – adhiṭṭhānato bahindriyassa pavatti hotīti sampattavisayameva yattakaṁ visayaṁ, tattakaṁ visayaṁ gahaṇākāraṁ pharitvā gaṇhāti, tasmā asiddhametaṁ ‘‘sāntare adhike ca visaye viññāṇuppattihetubhāvato’’ti? Taṁ na, adhiṭṭhānato bahi indriyuppattiyā eva abhāvā. Adhiṭṭhānadese eva hi indriyaṁ pavattati tattha kiccādippayogadassanato. Sati ca etassa bahi pavattiyaṁ adhiṭṭhāne pihitepi visayaggahaṇaṁ siyā, tasmā adhiṭṭhānadese ṭhitānaṁyeva cakkhusotānaṁ asampattavisayasseva gahaṇato nāsiddhametaṁ ‘‘sāntare adhike ca viññāṇuppattihetubhāvato’’ti. Tenāhu porāṇā –",
  "tika-abh08t34:64": "‘‘Sabbagocarayogepi, diṭṭhaṁ rūparavesu yaṁ;",
  "tika-abh08t34:65": "Vicchinnaputhuviññāṇaṁ, sampattaggāhabādhaka’’nti.",
  "tika-abh08t34:66": "Tassattho – sabbesaṁ cakkhādīnaṁ gocarena rūpādinā yoge ekakāriyasādhakattā sambandhe ghaṭṭane vā samāne sati rūparavesu rūpasaddāyatanesu visayabhūtesu cakkhādito dūrabhāvena ceva kenaci anantaritabhāvena ca vicchinnesu pamāṇato puthulesu ca visayesu uppajjamānaṁ yaṁ viññāṇaṁ, taṁ cakkhusotānaṁ sampattaggāhassa sampattaggahaṇassa bādhakanti.",
  "tika-abh08t34:67": "Apica yadi cakkhu sampattaggāhakaṁ siyā, attano maṇḍale ṭhitaṁ vaṇṇampi passeyya. Tathā akkhipuṭe añjanaṁ pakhumamūle akkhivaṇṇaṁ pakhumamūle ghaṭṭiyamānaṁ añjanasalākampi passeyya, na ca panetaṁ dissati, tasmā tannissaye dese ṭhitameva visayaṁ gaṇhāti. Sotāyatanampi yadi sampattaggāhakaṁ abhavissa, cittasamuṭṭhānaṁ saddāyatanaṁ sotaviññāṇassa kadācipi ārammaṇapaccayo na siyā. Na hi bahiddhā cittasamuṭṭhānānaṁ uppatti atthi. Paṭṭhāne ca ‘‘saddāyatanaṁ sotaviññāṇadhātuyā ārammaṇapaccayena paccayo’’ti (paṭṭhā. 1.1.2) aviseseneva saddassa sotaviññāṇārammaṇabhāvo vutto . Kiñca yadi sotaṁ sampattaggāhakaṁ siyā, attano visayapadeseyeva gahetabbato gandhassa viya saddassāpi disādesavavatthānaṁ na siyā. Evañca saddānusārena kaṇḍaṁ pātentassa saddavedhino attano kaṇṇabileyeva sarapātanaṁ siyā, tasmā yattha uppanno saddo, tattheva ṭhito sotapathe āpāthamāgacchati.",
  "tika-abh08t34:68": "Yadi evaṁ kathaṁ dūre ṭhitehi rajakādisaddā cirena suyyanti. Asampattaggāhakatte hi dūrāsannadesavattīnaṁ samakameva savanena bhavitabbanti? Nayidamevaṁ dūrāsannānaṁ yathāpākaṭe sadde gahaṇavisesato. Yathā hi dūrāsannānaṁ vacanasadde yathāpākaṭeva gahaṇavisesato akkharavisesanaṁ gahaṇaṁ, aggahaṇañca hoti, evaṁ rajakādisaddepi āsannassa ādito pabhuti yāva avasānā kamena pākaṭībhūte, dūrassa ca avasāne, majjhe vā piṇḍavasena pavattipākaṭībhūte yathāpākaṭaṁ nicchayaggāhakānaṁ sotaviññāṇavīthiyā parato pavattānaṁ manodvārikajavanānaṁ gahaṇavisesato lahukaṁ suto, cirena sutoti abhimāno hoti. Sotaviññāṇappavatti pana ubhayattha samānā saddassa uppannadese ṭhitassa attano vijjamānakkhaṇeyeva sotāpāthagamanato. Yadi saddassa bhūtaparamparāya samantato pavatti natthi, kathaṁ paṭighosuppattīti? Dūre ṭhitopi saddo aññattha paṭighosuppattiyā, bhājanādicalanassa ca paccayo hoti ayokanto viya ayocalanassāti daṭṭhabbaṁ.",
  "tika-abh08t34:69": "Sesaṁ…pe… gāhakanti yaṁ pana avasesaṁ ghānajivhākāyasaṅkhātaṁ pasādattayaṁ, taṁ sampattaggāhakaṁ hoti nissayavasena ceva sayañca attano nissaye allīneyeva visaye viññāṇuppattihetubhāvato. Gandharasānaṁ nissayesu ghānajivhānissayehi saha allīnāyeva gandharasā viññāyanti . Phoṭṭhabbañca bhūtattayarūpaṁ kāyanissayena allīnameva viññāyatīti.",
  "tika-abh08t34:70": "Vaṇṇavikāramāpajjamānanti dosādīhi kāraṇehi amanāpavaṇṇassa uppattivasena vaṇṇavikāraṁ āpajjamānaṁ. Hadayaṅgatabhāvanti cittagataṁ ajjhāsayaṁ. Pakāsetīti rūpamiva pakāsaṁ karoti, saviggahamiva dassetīti attho. Anekatthattā hi dhātūnaṁ pakāsanattho eva rūpa-saddo daṭṭhabbo. Taṁ pana rūpanti sambandho. Cakkhumhi, cakkhussa vā paṭihananaṁ lakkhaṇametassāti cakkhupaṭihananalakkhaṇaṁ. Evaṁ sotapaṭihananalakkhaṇantiādīsupi. Paṭihananañcettha visayavisayīnaṁ aññamaññābhimukhabhāvo yogyadesāvaṭṭhānaṁ paṭighāto viyāti katvā. Yathā paṭighāte sati dubbalassa calanaṁ hoti, evaṁ visayābhimukhabhāve sati visayino taṁsambandhassa ca vatthurūpassa, tannissitassa ca bhavaṅgassa calanaṁ hoti. So rūpassa cakkhumhi, cakkhussa vā rūpe hoti. Tenāha ‘‘yamhi cakkhumhi anidassanamhi sappaṭighamhi rūpaṁ sanidassanaṁ sappaṭighaṁ paṭihaññi vā, yaṁ cakkhu anidassanaṁ sappaṭighaṁ rūpamhi sanidassanamhi sappaṭighamhi paṭihaññi vā’’ti (dha. sa. 597) ca ādi. Visayabhāvo ārammaṇapaccayatā. Gocarabhāvapaccupaṭṭhānanti ettha anaññathābhāvo visayatā, tabbahulatā gocarabhāvoti ayaṁ visayagocarānaṁ viseso. Saddāyatīti udāharīyati, sakehi vā paccayehi sotaviññeyyabhāvaṁ upanīyatīti attho. Attānaṁ gandhayatīti sugandhaṁ, duggandhanti vā attānaṁ pakāseti. Tenāha ‘‘sūcayatī’’ti.",
  "tika-abh08t34:71": "664. Itthiyā eva indriyaṁ itthindriyaṁ. Yathā cakkhādīni indriyāni purisassapi honti, nayidaṁ tathā. Idaṁ pana niyamena itthiyā eva hoti, tasmā ‘‘itthindriya’’nti vuccati. Evaṁ purisindriyepi. Itthiyā bhāvo, itthīti bhavati etena cittaṁ , abhidhānaṁ vāti itthibhāvo. Paṭisandhisamuṭṭhitoti paṭisandhiyaṁyeva samuṭṭhito, paṭisandhicittena saha ekakkhaṇe samuṭṭhito. Etena ṭhapetvā liṅgaparivattanaṁ cakkhundriyādīni viya imassa apātubhāvamāha. Yañcetaṁ itthiliṅgādīti yaṁ panetaṁ indriyaphalabhūtaṁ itthiliṅgādi. Ādi-ggahaṇena itthinimittaitthikuttaitthākappānaṁ saṅgaho. Tattha visadaavisadahatthapādāditā saṇṭhānaṁ itthiliṅgaṁ. Itthīnañhi hatthapādagīvāuraādisaṇṭhānaṁ na purisānaṁ viya hoti. Tathā hi tāsaṁ heṭṭhimakāyo visado, uparimakāyo avisado, hatthapādā khuddakā, mukhaṁ khuddakaṁ, thanamaṁsā avisadā, tā nimmassudāṭhikā. Kesabandhavatthaggahaṇañca itthinimittaṁ. Daharakālepi suppakamusalakādīhi kīḷā makacivākena suttakantananti ca evamādi itthikuttaṁ, itthikiriyāti attho. Avisadaṭṭhānagamanādiākāro itthākappo. Purisampi hi avisadaṁ disvā mātugāmo viya tiṭṭhati nipajjati nisīdati khādati bhuñjatīti vadanti. Idaṁ pana itthiliṅgādiparidīpanaṁ akusalanti vatvā aññathāpi vaṇṇenti ācariyā. Kathaṁ? Yonipadeso itthiliṅgaṁ, sarādhippāyā itthinimittaṁ, avisadaṭṭhānagamanādayo itthikuttaṁ, itthisaṇṭhānaṁ itthākappoti. Ettha ca adhippāyo nāma purisasmiṁ methunataṇhā. Sā hi tāsaṁ niccaṁ balavatarā pavattati, ato sāpi itthīti sañjānanassa nimittatāya ‘‘itthinimitta’’nti vuccati. Kiñcāpi itthīti saññāṇassa nimittatāya kuttākappānampi nimitteyeva antogadhatā, tathāpi tesaṁ visuṁ gahaṇato sarādhippāyā eva nimittabhāvena adhippetā.",
  "tika-abh08t34:72": "665. Kiṁ panetaṁ itthiliṅgādi itthindriyaṁ viya paṭisandhisamuṭṭhitaṁ hotīti āha ‘‘itthindriyaṁ paṭiccevā’’tiādi. Kiñcāpi hi itthiliṅgādīni yathāsakaṁ kammādinā paccayena samuṭṭhahanti , yebhuyyena pana itthindriyasahiteyeva santāne taṁtadākārā hutvā sambhavanti, itarattha ca na bhavantīti tesaṁ tabbhāvabhāvitaṁ upādāya ‘‘itthindriyaṁ paṭicceva jāyantī’’ti vuttāni. Evañca katvā vakkhati ‘‘itthi…pe… kāraṇabhāvapaccupaṭṭhāna’’nti. Īdiseneva kāraṇabhāvasaṅkhātena adhipatibhāvena tassa indriyatā vuttā indriyasahite santāne itthiliṅgādiākārarūpapaccayānaṁ aññathā anuppādanato, na pana indriyādipaccayasambhavato. Tathā hetaṁ jīvitindriyaṁ viya ekakalāpagatānaṁ āhāro viya kalāpantararūpānaṁ upatthambhakamanupālakaṁ vā na hoti. Evañca katvā jīvitindriyaāhārānaṁ viya imassa indriyapaccayatā, atthiavigatapaccayatā ca pāḷiyaṁ na vuttā. Yasmā paccayantarādhīnāni itthiliṅgādīni, tasmā yatthassa ādhipaccaṁ, taṁsadisesu matacittakatarūpesupi taṁsaṇṭhānatā dissati. Yasmā panete itthindriyaṁ paṭicca jāyantāpi gabbhaseyyakānaṁ paṭisandhiyaṁ na samuṭṭhahanti, pavatteyeva samuṭṭhahanti, tasmā āha ‘‘pavatte…pe… paṭisandhiya’’nti.",
  "tika-abh08t34:73": "666-7. Saṁsedajaopapātikānaṁ pana kiñci itthindriyena saha paṭisandhiyameva nibbattati. Na cāti ca-kāro vacanīyantarasamuccaye. ‘‘Kiñcā’’ti imassa atthe daṭṭhabbo. Yasmā liṅgādiākāresu rūpesu rūpāyatanaṁ cakkhuviññeyyaṁ, tasmā āha ‘‘itthiliṅgādayo cakkhuviññeyyā hontī’’ti. Yasmā pana tato aññāni yathāyogaṁ sotaviññeyyāni ceva manoviññeyyāni ca, tasmā vuttaṁ ‘‘na vā’’ti. Yathāvutto papañco purisindriyepi yathāsambhavaṁ yojetabboti atidesaṁ karonto āha ‘‘esevā’’tiādi. Sesepīti ettakeyeva vutte ito sesesu sabbesupīti kadāci koci cinteyyāti āha ‘‘purisindriye’’ti . Paṭhamakappānanti paṭhamakappikanarānaṁ. Tesañhi ābhassaralokato cavitvā idhūpapannānaṁ dīghassa kālassa accayena oḷārikaṁ āhāraṁ āharataṁ muttakarīsesu sañjātesu tesaṁ nikkhamanatthāya vaṇamukhāni bhijjanti, purisassa purisabhāvo, itthiyā ca itthibhāvo pāturahosi. Tathā hi purimattabhāvesu pavattaupacārajhānānubhāvena yāva sattasantāne kāmarāgavikkhambhanavego na paṭipassambhati, na tāva balavakāmarāgūpanissayāni itthipurisindriyāni pāturahesuṁ. Yadā panassa vicchinnatāya balavakāmarāgo laddhāvasaro ahosi, tadā tadūpanissayāni tāni sattānaṁ santāne sañjāyanti.",
  "tika-abh08t34:74": "668.Paratoti paṭhamakappato aparabhāge. Pavatte…pe… parivattatīti yathā taṁ soreyyakaseṭṭhiputtassa viyāti adhippāyo. Api-saddena paṭhamapārājikāyaṁ vinītavatthupāḷiyaṁ āgatabhikkhussa, bhikkhuniyā viya ca paṭisandhiyaṁ samuṭṭhitassapi pavatte parivattanaṁ dīpeti. Yathāha –",
  "tika-abh08t34:75": "‘‘Tena kho pana samayena aññatarassa bhikkhuno itthiliṅgaṁ pātubhūtaṁ hoti. Tena kho pana samayena aññatarissā bhikkhuniyā purisaliṅgaṁ pātubhūtaṁ hotī’’ti (pārā. 69).",
  "tika-abh08t34:76": "Yassa pana paṭisandhiyaṁ dvīsu ekampi na samuṭṭhitaṁ, so abhāvako nāma, tassa pavattiyampi indriyuppatti na hotīti daṭṭhabbaṁ.",
  "tika-abh08t34:77": "669. Kiṁ panetassa ubhayassapi nibbattiyā, vināsanassa ca kāraṇaṁ, yato idaṁ samuṭṭhāti, parivattatīti ca vuccatīti imaṁ anuyogaṁ manasi katvā āha ‘‘mahatā pāpakammenā’’tiādi. Tattha mahatāti paradārikakammādinā mahābalena. Pāpakammena upanissayabhūtena . Mahatā kusalenevāti idaṁ sugatiṁ sandhāya vuttaṁ. Duggatiyaṁ pana ubhayampi akusalakammeneva jāyati.",
  "tika-abh08t34:78": "670. Indriye vinaṭṭhe ekanteneva liṅgampi vinassatevāti āha ‘‘itthiliṅgaṁ vinassatī’’ti. Ayaṁ panettha adhippāyo daṭṭhabbo – imesu dvīsu purisindriyaṁ uttamaṁ, itthindriyaṁ hīnaṁ, purisindriyassa antaradhānaṁ mahantena akusalena kammena hoti, samuṭṭhānaṁ mahantena kusalakammena, itthindriyassa antaradhānaṁ dubbalākusalena, samuṭṭhānampi dubbalakusalena, duggatiyaṁ pana ubhayassāpi antaradhānaṁ, samuṭṭhānañca akusaleneva hotīti. Yadi sugatiyaṁ itthindriyampi kusaleneva nibbattati, kathañcarahi ‘‘paradārikakammaṁ katvā niraye paccitvā teneva pāpakammena pañcasatakkhattuṁ manussaloke itthī hutvā nibbattatī’’tiādivacananti? Nāyaṁ virodho nissandaphalavasena vuttattā. Tathā hi paṭisandhiyaṁ tāva purisindriyanibbattanārahampi kammaṁ kadāci paradārikādinā balavapāpakammena paṭibāhitasāmatthiyaṁ assa, tadā attano purisindriyanibbattane asamatthatāya itthindriyameva nibbatteti. Pavattiyaṁ pana attano balavabhāvena itthindriyūpanissayaṁ paradārikamakusalakammaṁ paṭibāhitvā paṭisandhito paṭṭhāya purisindriyaṁ samuṭṭhāpentaṁ kadāci laddhasāmaggitāsañjātabalavisesena paradārikādinā kammena paṭibāhitasāmatthiyaṁ bhaveyya, tadā attano dubbalatāya purisindriyaṁ na nibbatteti , itthindriyameva nibbatteti. Evaṁ paradārikādikammūpanissayena itthindriyassa nibbattanato taṁ tena nibbattitaṁ katvā vuccati.",
  "tika-abh08t34:79": "671-2. Yadā pana taṁ kammaṁ puna sāmaggipaṭilābhato, parikkhīṇapāpakammatāya vā balavappattaṁ abhavissa, tadā dinnavedhaṁ viya rukkhaṁ tadapagame attano balānurūpaṁ purisindriyaṁ nibbatteti, itthindriyaṁ pana attano kāraṇābhāvato nuppajjati. Ubhayassa pana nibbattiyampi visadisindriyanibbattanato pure sattarasamacittassa ṭhitikālamupādāya taṁtaṁsamuṭṭhāpakakammaṁ taṁ taṁ indriyaṁ na janeti. Sattarasamacittena saha uppannaṁ visadisindriyuppattito purimacittena saha nirujjhati. Yadi hi sattarasamacittuppādato parampi uppajjeyya, itaraṁ nuppajjati ekasmiṁ santāne dvinnaṁ sahuppattiyā anicchitattā. Teneva hi ‘‘yassa vā pana purisindriyaṁ uppajjati, tassa itthindriyaṁ uppajjatī’’ti (yama. 3.indriyayamaka.188) imasmiṁ pañhe ‘‘no’’ti (yama. 3.indriyayamaka.188) paṭikkhepo katoti. Evañca katvā vakkhati ‘‘ubhatobyañjanassāpī’’tiādi . Ekasmiñca niruddhe tappaṭibaddhāni liṅgādīni katipayadivasehi nirujjhanti, tesu niruddhesu itarāni anukkamena jāyantīti ācariyā. Itthinimittuppādakakammato, purisanimittuppādakakammato vāti ubhato duvidhaṁ byañjanamassāti ubhatobyañjano. Tassāpīti yassa duvidhaṁ byañjanamatthi, tassāpi ekameva indriyaṁ siyā, kiṁ pana itarassāti dasseti.",
  "tika-abh08t34:80": "Nanu ca duvidhe byañjane sati indriyadvayenāpi bhavitabbaṁ, byañjanañhi taṁ taṁ indriyaṁ paṭicca jāyatīti? Saccaṁ jāyati, etthāpi itthiubhatobyañjanassa itthindriyaṁ paṭicca itthinimittameva yāvajīvaṁ pavattati, purisaubhatobyañjanassa purisindriyaṁ paṭicca purisanimittameva, itaraṁ pana na tassa itthindriyapurisindriyahetuto jāyati. Taṁ pana yena kāraṇena hoti, taṁ dassetuṁ ‘‘evaṁ sante’’ti anuyogaṁ katvā ‘‘na cābhāvo’’tiādinā sodhanaṁ tu vuttaṁ. Evaṁ santeti ekasmiṁyeva indriye sati. Abhāvo cāti yaṁ paṭicca jāyati, tassa abhāvato purisaubhatobyañjanassa itthibyañjanābhāvo, itthiubhatobyañjanassa purisabyañjanābhāvoti attho . Na cābhāvo siyāti neva dutiyabyañjanassa abhāvo siyā. Na taṁ byañjanakāraṇanti taṁ indriyaṁ dutiyabyañjanakāraṇaṁ na hoti. Kasmā? Sadā abhāvato. Itthiubhatobyañjanassa hi yadā itthiyā rāgacittaṁ uppajjati, tadā purisabyañjanaṁ pākaṭaṁ hoti, itthibyañjanaṁ paṭicchannaṁ guḷhaṁ hoti, tathā itarassa itaraṁ. Yadi ca tesaṁ indriyaṁ dutiyabyañjanakāraṇaṁ bhaveyya, sadāpi byañjanadvayaṁ tiṭṭheyya, na pana tiṭṭhati, tasmā veditabbametaṁ ‘‘na tassa taṁ byañjanakāraṇa’’nti. Kiñcarahi kāraṇanti ce? Āha ‘‘tassā…pe… kāraṇa’’nti. Tattha kammasahāyanti purimabhavasiddhassa indriyanibbattakakammassa sahāyaṁ. Rāgacittanti itthiyā purisasmiṁ, purisassa itthiyaṁ vā uppannaṁ methunarāgacittaṁ. Tasmiñhi uppanne taṁ pākaṭaṁ hoti, tasmiṁ paṭippassaddhe paṭicchannaṁ hoti. Yasmā panimassa ekameva indriyaṁ hoti, tasmā itthiubhatobyañjanako sayampi paraṁ uddissa gabbhaṁ gaṇhāti, attānaṁ uddissa parampi gaṇhāpeti. So hi itthindriyavantatāya sayaṁ gaṇhāti, paresu upakkamakaraṇato paraṁ gaṇhāpeti. Purisaubhatobyañjanako paresu upakkamakaraṇato paraṁ gabbhaṁ gaṇhāpeti, sayaṁ pana purisindriyavantatāya gabbhaṁ na gaṇhāti.",
  "tika-abh08t34:81": "Yasmā itthindriye sati itthiliṅgādayo honti, tesu ca santesu itthīti pakāso hoti, tasmā taṁ tassa pakāsanakāraṇanti āha ‘‘itthīti pakāsanarasa’’nti. Duvidhampi panetaṁ indriyaṁ kāyapasādo viya sakalasarīrabyāpakameva, na cassa kāyapasādena saṅkaro lakkhaṇabhedato, nissayabhedato ca.",
  "tika-abh08t34:82": "673.Sahajarūpaparipālanalakkhaṇanti yathā attanā sahajātarūpāni tīsu khaṇesu pavattanti, evaṁ anupālanalakkhaṇaṁ. Jīvitindriyassa ekantakammajattā sahajaggahaṇeneva anupāletabbānampi kammajabhāvova siddhoti kammajaggahaṇaṁ na kataṁ. Yathāsakaṁ khaṇattayamattaṭṭhāyīnampi kammajarūpānaṁ pavattihetubhāveneva taṁ anupālakaṁ. Tenāha ‘‘tesaṁ pavattanarasa’’nti. Pavattanañcettha vuttanayena tesaṁ yāpanaṁ ṭhapanaṁ ṭhitihetukatā. Na hi kammajānaṁ kammameva ṭhitihetu bhavituṁ sakkoti āhārajādīnaṁ āhārādi viya. Kiṁ kāraṇaṁ? Taṅkhaṇābhāvato. Kammañhi niruddhaṁ rūpassa paccayo hoti, tato taṁsamuṭṭhānarūpāni matapitikā viya puttā cūḷapituādinissayena aññanissayeneva pavattanti, aññañca tesaṁ yāpanasamatthaṁ natthi aññatra jīvitindriyenāti tadeva tesaṁ pavattanarasaṁ. Āhārajādayo pana dharamānakapitikā viya puttā aññanirapekkhā sakasakapaccayavaseneva pavattanti. Āhārādayo hi attano atthikkhaṇeyeva rūpāni samuṭṭhāpetvā tesaṁ ṭhitipavattiyāva tiṭṭhanti, tato taṁsamuṭṭhānāni jīvitindriyanirapekkhāni. Sesānipi taṁtaṁpaccayavaseneva tiṭṭhantīti na aññaṁ ṭhapanakāraṇaṁ paccāsīsanti. Kammasamuṭṭhānampi cetaṁ uppādato paṭṭhāyeva anupālakaṁ. Yāpetabbāni pavattetabbāni sahajātabhūtāni padaṭṭhānametassāti yāpetabbabhūtapadaṭṭhānaṁ.",
  "tika-abh08t34:83": "674.Manoviññāṇadhātūti ṭhapetvā arūpāvacaravipākamanoviññāṇadhātuṁ avasesā manoviññāṇadhātu. Tenāha ‘‘pañcavokāre’’ti. Pañcavokāre manodhātu, manoviññāṇadhātuyo ca yaṁ rūpaṁ nissāya pavattanti, taṁ ‘‘vatthū’’ti pavuccatīti sambandho. Pañcavokāreti ca visesanaṁ manoviññāṇadhātuvasena kataṁ, manodhātu pana catuvokārabhave nattheva. Pāḷiyaṁ anāgatassāpi hadayavatthuno āgamato, yuttito ca atthibhāvo viññātabbo. Tattha āgamo tāva –",
  "tika-abh08t34:84": "‘‘Yaṁ rūpaṁ nissāya manodhātu ca manoviññāṇadhātu ca pavattanti, taṁ rūpaṁ manodhātuyā ca manoviññāṇadhātuyā ca taṁsampayuttakānañca dhammānaṁ nissayapaccayena paccayo’’ti (paṭṭhā. 1.1.8) –",
  "tika-abh08t34:85": "Evamādi paṭṭhānavacanaṁ. Yutti pana evaṁ veditabbā – nipphannaupādāyarūpanissayaṁ dhātudvayaṁ pañcavokārabhave rūpapaṭibaddhavuttittā. Yaṁ yañhi rūpapaṭibaddhavutti, taṁ taṁ nipphannaupādāyarūpanissayaṁ dissati yathā cakkhuviññāṇadhātu. Tattha na tāva rūpāyatanādīnaṁ, ojāya ca tannissayatā yujjati indriyapaṭibaddhato bahipi tesaṁ pavattidassanato, nāpi itthindriyapurisindriyānaṁ tadubhayavirahite abhāvakasantānepi dhātudvayadassanato. Jīvitindriyassāpi sahajaparipālanalakkhaṇakiccantaraṁ vijjatīti na tannissayatā yujjati. Tañhi kiccantare pasutaṁ na imāsaṁ nissayo bhavituṁ sakkoti, tasmā pārisesato tesaṁ nissayo hadayavatthu nāma atthīti viññātabbaṁ. Hotu tāva dhātudvayanissayo vatthu, upādāyarūpañca, taṁ panetaṁ kammasamuṭṭhānaṁ paṭiniyatakiccaṁ hadayappadese ṭhitamekanti daṭṭhabbaṁ. Kathametaṁ viññāyatīti? Vuccate – vatthurūpabhāvato kammasamuṭṭhānaṁ cakkhu viya. Yañhi viññāṇassa vatthubhūtaṁ rūpaṁ, taṁ kammasamuṭṭhānaṁ yathā cakkhupasādo, tato eva paṭiniyatakiccaṁ aṭṭhiṁ katvā manasi katvā sabbaṁ cetasā samannāharitvā kiñci cintentassa hadayappadesassa khijjanato tatthedaṁ tiṭṭhatīti viññāyati. Yathāhu ācariyā –",
  "tika-abh08t34:86": "‘‘Kammajaṁ vatthubhāvā taṁ, cakkhuṁva niyatakriyaṁ;",
  "tika-abh08t34:87": "Cintāya ca urokhedā, tatra tiṭṭhanti vijāniya’’nti.",
  "tika-abh08t34:88": "Yadi manodhātumanoviññāṇadhātūnaṁ nissayabhūtaṁ hadayavatthu nāma atthi, kasmā panetaṁ rūpakaṇḍe na vuttaṁ. Na hi labbhamānassa avacane kāraṇaṁ atthīti? No natthi kāraṇantarasambhavato. Kiṁ pana taṁ kāraṇaṁ? Desanābhedo. Yathā hi cakkhuviññāṇādīni ekantato cakkhādinissayāni, na evaṁ manoviññāṇaṁ ekantena hadayavatthunissitaṁ pañcavokārabhaveyeva tannissayattā, ekantena nissitavaseneva ca vatthudesanā pavattā. ‘‘Atthi rūpaṁ cakkhuviññāṇassa vatthu, atthi rūpaṁ cakkhuviññāṇassa na vatthū’’tiādinā (dha. sa. 584) cakkhuviññāṇādīhi nissitehi visesitattā. Yampi ekantena hadayavatthunissayaṁ tassa vasena ‘‘atthi rūpaṁ manoviññāṇassa vatthū’’tiādinā dukādīsu vuccamānesu na tadanuguṇā ārammaṇadukādayo sambhavanti. Na hi ‘‘atthi rūpaṁ manoviññāṇassa ārammaṇaṁ, atthi rūpaṁ na manoviññāṇassa ārammaṇa’’nti sakkā vattunti vatthārammaṇadukā bhinnagatikā siyuṁ, na ekarasā desanā bhaveyya, ekarasañca desanaṁ desetuṁ tattha bhagavato ajjhāsayo, tasmā tattha hadayavatthu na vuttaṁ, na alabbhamānattā. Esā hi bhagavato pakati, yaṁ ekaraseneva desanaṁ desetuṁ labbhamānassāpi kassaci aggahaṇaṁ. Tathā hi nikkhepakaṇḍepi cittuppādavibhāgena avuccamānattā avitakkāvicārapadavisajjane vitakko vicāro cāti vattuṁ na sakkāti avitakkavicāramattapadavisajjane labbhamānopi vitakko na uddhaṭo, aññathā ‘‘vitakko cā’’ti vattabbaṁ siyāti. Nissayabhāvato upari āropetvā vahantaṁ viya paccupaṭṭhātīti ubbāhanapaccupaṭṭhānaṁ.",
  "tika-abh08t34:89": "675. Catūsu āhāresu idha rūpādhikārato kabaḷīkāro āhāro gahetabboti āha ‘‘āhāratāti kabaḷīkāro āhāro’’ti. Tattha kabaḷaṁ karīyatīti kabaḷīkāro. Āharīyatīti āhāro, kabaḷaṁ katvā ajjhoharīyatīti attho. Idañca savatthukaṁ katvā āhāraṁ dassetuṁ vuttaṁ. Kabaḷīkārāhārassa pana ojā idha āhāro nāma. Tenāha ‘‘yāya ojāyā’’tiādi. So ca rūpāharaṇasabhāvo upatthambhanabalakaro aṅgamaṅgānusārīrasāharaṇabhūto bhūtanissito eko viseso. Bāhirāhārapaccayaṁ paṭilabhitvā eva ajjhattikāhāro rūpaṁ uppādetīti ayaṁ ajjhattikāhārassa upanissayabhāvenāpi rūpaṁ āharatīti āha ‘‘ojaṭṭhamakaṁ rūpaṁ āharatī’’ti. Ojā aṭṭhamī yassa taṁ ojaṭṭhamakaṁ. Yāya ojāyāti attano udayānantaraṁ rūpajananato ojāsaṅkhātāya odanakummāsādivatthugatāya yāya pharaṇaojāya. Yattha yatthāti yamhi yamhi janapade, nagarādīsu ca. ‘‘Kabaḷīkāro āhāro’’ti pavuccati tabbatthukattāti adhippāyo.",
  "tika-abh08t34:90": "676. Kiṁ pana vatthuno kiccaṁ, kiṁ ojāyāti ce? Parissayaharaṇaṁ vatthussa kiccaṁ, pālanaṁ ojāyāti dassento āha ‘‘annapānādika’’ntiādi. Aggiṁ harati kammajanti kammajatejaṁ gaṇhāti. Antokucchiyañhi odanādivatthusmiṁ asati kammajatejo uṭṭhahitvā udarapaṭalasaṅkhātamupādinnarūpaṁ gaṇhāti, ‘‘chātomhi, āhāraṁ me dethā’’ti vadāpeti, bhuttakāle udarapaṭalaṁ muñcitvā anupādinnakavatthuṁ gaṇhāti, atha satto ekaggo hoti. Yathā hi chāyārakkhaso chāyāpaviṭṭhaṁ disvā gahetvā devasaṅkhalikāya bandhitvā attano bhavane modanto chātakāle āgantvā sīse daṁsati, so daṭṭhattā viravati, taṁ viravaṁ sutvā sace aññepi manussā āgacchanti, so āgatāgate gahetvā khāditvā sakabhavane modati , evaṁ yaṁ yaṁ annapānādikaṁ vatthu, taṁ taṁ kammajatejo gahetvā jīrāpetvā puna udarapaṭalaṁ gaṇhāti, tasmā annapānādikaṁ vatthu attano udarapaṭalaṁ paviṭṭhakāle upādinnakāyaṁ gahetvā ṭhitaṁ tato mocetvā attānaṁ gaṇhāpanavasena taṁ attano santikaṁ harati. Kevalanti ojāviyuttaṁ vatthu jīvitaṁ kammajabhūtaṁ taṁ pāletuṁ na sakkoti.",
  "tika-abh08t34:91": "677.Ojā…pe… pācakanti ojā jīvitaṁ pāletuṁ sakkoti, kammajaṁ tejaṁ harituṁ na sakkoti āmāsayassa apuṇṇatoti adhippāyo. Upatthambhanapaccupaṭṭhānoti ojaṭṭhamakarūpaharaṇavaseneva imassa kāyassa upatthambhanavasena paccupaṭṭhāti. Kāyenāti rūpakāyena. Attano bhāvanti attano adhippāyaṁ. Viññāpentānanti paresaṁ saññāpentānaṁ. Kāyaggahaṇānusārenāti phandamānakāyagatavaṇṇassa gahaṇabhūtānaṁ cakkhudvārikajavanānantarappavattānaṁ nicchayaggahaṇasaṅkhātānaṁ manodvārikajavanānaṁ anussaraṇena tesaṁ anantaranti attho. Pañcadvāre hi rūpādiārammaṇe āpāthagate yathāpaccayaṁ kusalākusalajavane uppajjitvā bhavaṅgaṁ otiṇṇe manodvārikajavanaṁ tadevārammaṇaṁ katvā bhavaṅgaṁ otarati, puna tasmiṁyeva dvāre visayaṁ vavatthāpetvā javanaṁ bhavaṅgaṁ otarati, tasmā cakkhudvārikajavanānantarappavattānaṁ dvinnaṁ javanavārānamanantaraṁ tatiyavāre pavattāya manodvārajavanavīthiyā eva gahitāya etāya karaṇabhūtāya catutthavāre manodvāre javaneneva bhāvo viññāyati. Etena viññatti-saddassa karaṇasādhanatā vuttā. Sayaṁ vātiādinā pana kammasādhanattamāha.",
  "tika-abh08t34:92": "Evaṁ viññatti-saddassa kārakadvaye sambhavaṁ dassetvā idāni kāya-saddena saha kammadhārayasamāsaṁ dassetuṁ, ‘‘kāyo’’ti vohārassa viññattiyampi ca pavattiṁ dassento ‘‘kāyenasaṁvaro’’tiādisuttamāha. Kāyavipphandanena adhippāyaviññāpanahetuttāti vipphandamānakāyena karaṇabhūtena adhippāyaviññāpanahetubhāvato kāyena viññattītipi kāyaviññattīti sambandho. Ayaṁ panettha attho – viññattiyā kāyavipphandanassa hetubhāvato taṁhetukaṁ kāyavipphandanasaṅkhātaṁ kāyaṁ gahetvā adhippāyajānanato viññatti adhippāyaviññāpanassa kāraṇabhāvena gayhatīti kāyena adhippāyaṁ viññāpetīti. Tathā kāyavipphandanaṁ gahetvā tassa kāraṇamettha atthīti viññattiyā gayhamānattā sayañca kāyena viññāyati, tasmā kāyena viññattītipi kāyaviññattīti.",
  "tika-abh08t34:93": "678.Cittajāniladhātuyāti abhikkamādipavattakacittasamuṭṭhānavāyodhātuyā. Ākāravikāratāti ākārabhūto vikāro. Kassa pana sā ākāravikāratāti? Sāmatthiyato vāyodhātuadhikānaṁ cittajamahābhūtānaṁ. Kiṁ taṁ sāmatthiyaṁ? Calanahetutā, cittajatā, upādāyarūpatā ca. Atha vā cittajāniladhātuyā ekā ākāravikāratāti sambandho. Na kevalañhi sāmivacanaṁ calanasambandhāpekkhāya eva, atha kho ākāravikārasambandhāpekkhāyapīti.",
  "tika-abh08t34:94": "Yadi evaṁ, kathaṁ viññattiyā upādāyarūpattaṁ. ‘‘Cittajāniladhātuyā’’ti hi vacanena vāyodhātuyāva ākāravikāratā viññatti āpajjati, na ca ekabhūtanissitaṁ upādāyarūpaṁ nāma atthi ‘‘catunnaṁ mahābhūtānaṁ upādāyarūpa’’nti (dha. sa. 584) vacanatoti? Nāyaṁ doso, catunnaṁ vikāratā catūsu ekassapi hoti catusādhāraṇadhanaṁ viya. Aniladhātuadhikakalāpo vā idha ‘‘aniladhātū’’ti vuccati, tadadhike taṁvohārato yathā sambhāradhātuyā adhikabhāvena pathavīvohāro, tasmā vāyodhātuadhikānaṁ cittajamahābhūtānaṁ ekā ākāravikāratā kāyaviññattīti na koci virodho. Adhikatā cassā sāmatthiyato daṭṭhabbā, na pamāṇato. Itarathā hi tesaṁ avinibbhogavuttitā na yujjeyya. Adhikatā hi attano adhikavasena itarehi vinibbhogappavattito hoti. Sāmatthiyādhikañca kāraṇānukāritāya. Kāraṇañhi abhikkamādipavattakaṁ cittaṁ, taṁ calanādhippāyasabhāvaṁ tato samuṭṭhite kalāpe anukaronte vāyodhātuyā eva adhikattaṁ yuttanti. Keci pana ‘‘vāyodhātuyā eva ākāravikāratā’’ti gaṇhanti, tesaṁ matena upādārūpattaṁ durūpapannaṁ. Na hi ekassa vikāro catunnaṁ upādārūpanti sakkā vattuṁ.",
  "tika-abh08t34:95": "Kīdisī panāyaṁ vikāratāti āha ‘‘sahajātassa rūpassa calane hetū’’ti. Tattha sahajātassāti attanā sahajātassa. Yasmā utucittāhārajānaṁ calanaṁ cittajarūpasambandheneva hoti, nadīsotacalanena tattha pakkhittasukkhagomayapiṇḍādīnaṁ viya. Viññattivasena pana cittajānameva calanaṁ, tasmā vuttaṁ ‘‘sahajātassā’’ti. Rūpassāti rūpakāyassa. Calaneti santhambhanasandhāraṇacalanasaṅkhāte calitabhāve. Santhambhanādikampi hi calanābhimukhatāya calananti yujjati. Hetūti hetubhūtā sahakārīkāraṇabhūtā. Ettāvatā ca kiṁ vuttaṁ hoti? Kāyaviññatti nāma neva phandamānarūpakāyo, na ca phandamānā vāyodhātu, atha kho mahantaṁ pāsāṇaṁ ukkhipantassa sabbathāmena gahaṇakāle sarīrassa ussāhanavikāro viya rūpakāyassa paripphandanapaccayabhāvena labbhamāno eko ākāravikāro kāyaviññatti nāmāti vuttaṁ hoti.",
  "tika-abh08t34:96": "Nanu ca phandamānavaṇṇādivinimutto koci vikāro atthi, tassa vaṇṇaggahaṇānantaraṁ gahaṇaṁ hotīti kathametaṁ viññāyatīti? Adhippāyaggahaṇato. Na hi viññattivikārarahitesu rukkhacalanādīsu adhippāyaggahaṇaṁ diṭṭhaṁ, hatthacalanādīsu pana diṭṭhaṁ, tasmā phandamānavaṇṇādivinimutto koci vikāro atthi adhippāyassa viññāpakoti sampaṭicchitabbametaṁ ekantena. Ñāpako ca hetu sayaṁ gahitoyeva attano ñāpetabbamatthaṁ ñāpeti, na vijjamānamattenāti. Ñāpetabbavaṇṇaggahaṇānantaraṁ vikāraggahaṇampi anumānato siddhaṁ. Tathā hi vadanti –",
  "tika-abh08t34:97": "‘‘Visayattamanāpannā,",
  "tika-abh08t34:98": "Saddā nevatthabodhakā;",
  "tika-abh08t34:99": "Na sattāmattato atthe,",
  "tika-abh08t34:100": "Te aññātā pakāsakā’’ti.",
  "tika-abh08t34:101": "Yadi vikāraggahaṇameva kāraṇamadhippāyaggahaṇassa, kasmā aggahitasaṅketānaṁ adhippāyaggahaṇaṁ na hotīti? Na kevalaṁ vikāraggahaṇameva adhippāyassa gahaṇassa kāraṇaṁ, atha kho purimasiddhasambandhaggahaṇañca imassa upanissayoti daṭṭhabbaṁ. Yathā hi araññe udakatitthe ussāpetvā ṭhapitagosīsādīni udakanimittāni disvā tadanantarappavattāya aviññāyamānantarāya manodvārajavanavīthiyā gosīsādīnaṁ udakasahacārīpakārasaññāṇākāraṁ gahetvā ‘‘udakamettha atthī’’ti jānanaṁ, evaṁ phandamānavaṇṇaṁ gahetvā tadanantappavattāya aviññāyamānantarāya manodvāravīthiyā purimaggahitasambandhūpanissayasahitāya sādhippāyavikāraggahaṇaṁ hotīti.",
  "tika-abh08t34:102": "681-2. Sahajarūpacalanassa viññattivikārasahitāya vāyodhātuyā hetubhāvo yutto, kiṁ sabbā eva vāyodhātu sahajarūpaṁ cāletīti imaṁ codanaṁ sodhetuṁ ‘‘labhitvā panupatthambha’’ntiādi vuttaṁ. Upatthambhetīti upatthambhaṁ, upatthambhakapaccayanti attho. Ekāvajjanavīthiyanti manodvārikajavanavīthiṁ sandhāyāha pañcadvārikavīthiyā viññattisamuṭṭhāpakattābhāvato. Heṭṭhāhi chahi ca cittehīti sattasu javanesu heṭṭhimehi chahi javanehi samuṭṭhitaṁ vāyodhātuṁ upatthambhaṁ labhitvāti sambandho. Keci pana potthakesu ‘‘vāyodhātusamuṭṭhita’’nti pāṭhaṁ disvā upatthambhanti bhāvasādhanavasena gahetvā heṭṭhā chahi cittehi uppannavāyodhātusamuṭṭhitaṁ upatthambhaṁ labhitvāti yojenti. Viññattisahitattanāti sayaṁ viññattisahitā attanā sahajātaṁ cittajarūpaṁ desantaruppattihetubhāvena calayati, na itarāti attho.",
  "tika-abh08t34:103": "Ayaṁ panetthādhippāyo – yathā nāma sattahi yugehi ākaḍḍhitabbasakaṭe sattamayugayuttā eva goṇā heṭṭhā chasu yugesu yuttagoṇehi laddhupatthambhā sakaṭaṁ cālenti, paṭhamayugādiyuttā pana santhambhanasandhāraṇamattameva sādhentā tesaṁ upatthambhakā honti, evamevaṁ sattamajavanasamuṭṭhitā vāyodhātu heṭṭhā chahi javanehi samuṭṭhitavāyodhātuto laddhupatthambhā cittajarūpaṁ cāleti. Paṭhamajavanādisamuṭṭhitā pana santhambhanasandhāraṇamattaṁ sādhentā tassa upatthambhakā honti, desantaruppattiyeva cettha calanaṁ uppannadesato kesaggamattampi dhammānaṁ calanābhāvato, itarathā dhammānaṁ abyāpāratā, khaṇikatā ca na siyā. Kathaṁ panassa sahajarūpānaṁ desantaruppattiyā hetubhāvoti? Yathā attanā sahajarūpāni heṭṭhimajavanādisamuṭṭhitarūpehi patiṭṭhitaṭṭhānato aññattha uppajjanti, evaṁ tehi saha tattha uppattiyevassa desantaruppattihetubhāvoti daṭṭhabbaṁ.",
  "tika-abh08t34:104": "Atha phandamānavaṇṇaggahaṇānantaraṁ viññattiggahaṇassa vuttattā viññattisahitāti sattamajavanasamuṭṭhitāya eva ca visesitattā calanākārasahitāyeva vāyodhātu vikārasahitāti? Nayidamevaṁ desantaruppattihetubhāvena calayitumasakkontiyopi santhambhanasandhāraṇamattakaraṇena paṭhamajavanādisamuṭṭhānavāyodhātuyopi viññattivikārasahitā eva. Yena disābhāgena gantvā abhikkamādīni pavattetukāmo tadabhimukhabhāvavikārasambhavato. Adhippāyasahabhāvinañhi vikāraṁ viññattimācikkhanti. Teneva hi bhagavatā ‘‘katamaṁ taṁ rūpaṁ kāyaviññatti? Yā kusalacittassa vā…pe… abyākatacittassa vā abhikkamantassa vā…pe… pasārentassa vā kāyassa thambhanā santhambhanā santhambhitattaṁ viññatti viññāpanā viññāpitattaṁ. Idaṁ taṁ rūpaṁ kāyaviññattī’’ti (dha. sa. 720) santhambhanasandhāraṇānampi paccayabhāvākāro kāyaviññattīti vutto. Evañca katvā manodvārāvajjanassāpi viññattisamuṭṭhāpakatāvacanaṁ suṭṭhu upapannaṁ hoti.",
  "tika-abh08t34:105": "683-4. Cittajātāya pathavīdhātuyā upādinnakaghaṭṭane paccayo yo ākāravikāro, ayaṁ vacīviññatti viññeyyāti sambandho. Tattha cittajātāyāti vacībhedappavattakacittasamuṭṭhānāya . Upādinnakaghaṭṭaneti upādinnakakalāpasaṅkhātassa akkharuppattiṭṭhānassa ghaṭṭanasaññite kicce ghaṭṭanassāti attho. Paccayoti tassa sahakārīkāraṇabhūto. Eko ākāravikāroti ghaṭṭiyamānaupādinnarūpato, ghaṭṭanti yā pathavīdhātuto ca vinivaṭṭo pathavīdhātuyā upādinnaghaṭṭanapaccayasabhāvarūpo eko ākāravikāravisesoti attho. Pathavidhātuyāti sāmivacanaṁ ‘‘ubhayasambandhāpekkha’’ntiādi kāyaviññattiyaṁ vuttanayena veditabbaṁ. Ayaṁ pana viseso – yathā tattha phandamānavaṇṇaggahaṇānantaraṁ gayhati, evamidha suyyamānasaddasavanānantaranti daṭṭhabbaṁ. Idañca santhambhanādīnaṁ abhāvena ghaṭṭanena saddhiṁyeva saddassa uppajjanato ‘‘labhitvā panupatthambha’’ntiādinayo na labbhati. Ghaṭṭanañhi paṭhamajavanādīsupi labbhateva. Tenāha ‘‘saddavasā’’ti. Atha ghaṭṭanacalanānaṁ ko visesoti? Ghaṭṭanaṁ paccayavisesena bhūtakalāpānaṁ aññamaññaṁ āsannataruppādatā, calanaṁ ekassāpi desantaruppādanaparamparatāti ayametesaṁ viseso. Gosīsādiupamāpettha yathāsambhavaṁ yojetabbā. Sāvāti sā eva sahasaddā viññatti. Sakyakulindunāti suparisuddhagaganatalassa sakkarājakulassa avabhāsakaṭṭhena tassa nisākarabhūtena. Atha vā indati paramissariyaṁ karotīti indu. Indu-saddassa uttamavācakattā sakkakuluttamenāti attho.",
  "tika-abh08t34:106": "685. Atha viññatti tāva sahasaddāva, saddo pana cittajo aviññattiko atthīti ce? Natthīti dassento āha ‘‘saddo na cittajo’’tiādi. Viññattighaṭṭananti viññattipaccayaṁ pathavīdhātuyā ghaṭṭanaṁ. Dhātusaṅghaṭṭanenevātiādinā vuttamevatthaṁ samattheti. Yasmā dhātusaṅghaṭṭaneneva saddo jāyati, na tena vinā, tasmāti attho. Anena ca ye vadanti ‘‘vitakkavipphārasaddo na sotaviññeyyoti mahāaṭṭhakathāyaṁ vuttattā cittasamuṭṭhāno vitakkavipphārasaddo viññattiyā vināpi uppajjati. ‘Yā tāya vācāya viññatti viññāpanā’ti (dha. sa. 636) hi vacanato asotaviññeyyena saddena saha viññatti na uppajjati, tatova cittajopi saddanavako atthī’’ti, tesaṁ vādaṁ paṭikkhipati. Mahāaṭṭhakathāvādopi hi saddova hoti, na sotaviññeyyoti viruddhametanti maññamānehi saṅgahakārehi paṭikkhittova. Ānandācariyo pana mahāaṭṭhakathāvādaṁ appaṭikkhipitvāva tattha adhippāyaṁ vaṇṇeti. Kathaṁ? ‘‘Jivhātālucalanādikaravitakkasamuṭṭhitaṁ viññattisahajameva sukhumasaddaṁ dibbasotena sutvā ādisatī’’ti sutte, paṭṭhāne ca oḷārikaṁ saddaṁ sandhāya sotaviññāṇassa ārammaṇapaccayabhāvo vuttoti iminā adhippāyena vitakkavipphārasaddassa asotaviññeyyatā vuttāti.",
  "tika-abh08t34:107": "686-7.Viññāpanatoti vacīghosena adhippāyaviññāpanahetuttā. Sayaṁ viññeyyatoti gahaṇānusārena vacīghosena vā hetunā sayaṁ viññeyyattā. Tassāti viññattisaddassa. Sambhavo kārakadvayeti viññāpayatīti viññatti, viññāyatīti viññattīti evaṁ hetumhi, kammani vā tassa sambhavo nibbatti hotīti attho. Kiṁ panetaṁ viññattidvayaṁ cittasamuṭṭhānaṁ, udāhu kammādisamuṭṭhānanti āha ‘‘na viññattidvaya’’ntiādi. Aṭṭha rūpāni viyāti sakasakakalāpagataaṭṭharūpāni viya, viññattidvayassa ekato vuccamānattā kāyaviññattisahajakalāpe saddo na labbhatīti vacīviññattikalāpe labbhamānampi taṁ hitvā ‘‘aṭṭha’’icceva vuttaṁ.",
  "tika-abh08t34:108": "Yathāvuttavikāraggahaṇamukhena ‘‘ayaṁ idaṁ nāma kātukāmo’’ti taṁsamaṅgino adhippāyo viññāyatīti āha ‘‘adhippāyappakāsanarasā’’ti. Kāyavipphandanahetubhūtāya vāyodhātuyā vikārattā tassā kāyavipphandanassa hetubhāvākārena paccupaṭṭhānanti vuttaṁ ‘‘kāya…pe… paccupaṭṭhānā’’ti. Vāyodhātuyā kiccādhikatāya āha ‘‘cittasamuṭṭhānavāyodhātupadaṭṭhānā’’ti. Vacīghosassa hetubhāvapaccupaṭṭhānāti vuttanayeneva vacīghosasaṅkhātassa cittajasaddassa hetubhāvapaccupaṭṭhānā.",
  "tika-abh08t34:109": "Keci panettha ‘‘ghaṭṭane paccayoti vuttattā ghaṭṭanānantaraṁ saddassa uppatti hotīti gahetvā cittasamuṭṭhānapathavīdhātu upādinnaghaṭṭanamattaṁ karoti, ghaṭṭitakkhaṇe utusamuṭṭhānova saddo uppajjati, so pana cittapaccayattā pariyāyena cittasamuṭṭhānoti vuccatī’’ti vadanti. Tesaṁ matena cittajasaddoyeva na labbhati, tasmā evaṁ aggahetvā udakatāpanakāle antoudakeyeva uppajjanakasaddo viya upādinne ghaṭṭetvā uppajjamānacittasamuṭṭhānapathavīdhātuyā uppattisamakālameva tasmiṁ kalāpe navamaṁ hutvā antoyeva bhūtikasaddo uppajjatīti gahetabbaṁ, tasmā cittasamuṭṭhānasaddopi vacīviññattivaseneva uppajjati, accharāpaharaṇādisaddo pana vacīviññattiyā abhāvato cittapaccayautusamuṭṭhānoyevāti.",
  "tika-abh08t34:110": "688. Viggahābhāvato na kassati, kasituṁ chindituṁ na sakkotīti akāso, soyeva ākāsoti āha ‘‘na kassatīti ākāso’’ti, ko panesoti āha ‘‘rūpānaṁ vivaro’’ti, kaṇṇacchiddādirūpānaṁ antaranti attho. Anena ajaṭākāsamāha. Yo…pe… paricchedoti pana iminā idhādhippetamākāsaṁ, so pana ruḷhīvasena ākāsoti pavuccati.",
  "tika-abh08t34:111": "Rūpāni paricchindati, sayaṁ vā tehi paricchijjati, tesaṁ vā paricchedamattanti rūpaparicchedo, taṁ lakkhaṇametassāti rūpaparicchedalakkhaṇo. Ayañhi taṁ taṁ rūpakalāpaṁ paricchindanto viya hoti. Tenāha ‘‘rūpapariyantappakāsanaraso’’ti. ‘‘Ayaṁ rūpānaṁ heṭṭhimo pariyanto, ayaṁ uparimo’’ti evaṁ vibhāvanakiccoti attho. Atthato pana yasmā rūpānaṁ paricchedamattaṁ hutvā gayhati, tasmā vuttaṁ ‘‘rūpamariyādapaccupaṭṭhāno’’ti. Etthāha – kiṁ panesa rūpe paricchindanto catusamuṭṭhānakalāpato paricchindati, atha ekasamuṭṭhānabahukalāpato, udāhu ekekasamuṭṭhānaekekakalāpato, ekekarūpato vāti? Ekekasamuṭṭhānaekekakalāpatoti daṭṭhabbaṁ.",
  "tika-abh08t34:112": "Yadi hi catusamuṭṭhānakalāpato, ekasamuṭṭhānabahukalāpato vā paricchindati, evaṁ sati samphuṭṭhabhāvapaccupaṭṭhāno vā paricchindeyya, ekakalāpagatarūpānaṁ viya nānākalāpagatarūpānampi avinibbhogavuttitā vā āpajjeyya. Atha vā ekekarūpato paricchindati, evaṁ sati ekekakalāpagatarūpānampi nānākalāpagatarūpānaṁ viya aññamaññavinibbhogavuttitāpasaṅgo siyā, ubhayampi panetaṁ aniṭṭhaṁ, tasmā ekekasamuṭṭhānaekekakalāpato paricchindatīti daṭṭhabbaṁ.",
  "tika-abh08t34:113": "Asamphuṭṭhabhāvachiddavivarabhāvapaccupaṭṭhāno vāti asamphuṭṭhabhāvapaccupaṭṭhāno vā chiddavivarabhāvapaccupaṭṭhāno vāti vuttaṁ hoti. Tattha yasmiṁ kalāpe bhūtānaṁ paricchedo, teheva asamphuṭṭhabhāvena paccupaṭṭhānato asamphuṭṭhabhāvapaccupaṭṭhāno. Kiñcāpi hi kalāpantarabhūtā kalāpantarabhūtehi samphuṭṭhāva ekaghanapiṇḍabhāvena pavattattā, tathāpi dhammato aññamaññaṁ vivittattā asaṁkiṇṇā eva. Tesaṁ yā vivittatā aññamaññaṁ asaṁkiṇṇatā, ayaṁ paricchedo. Bhūtantarehi viya tehi so asamphuṭṭhova, itarathā paricchinnatā na siyā tesaṁ bhūtānaṁ byāpibhāvāpattito. Abyāpibhāvo hi asamphuṭṭhatā. Tenāha bhagavā imassa niddese ‘‘asamphuṭṭhaṁ catūhi mahābhūtehī’’ti (dha. sa. 637).",
  "tika-abh08t34:114": "Atha vā kalāpantarabhūtānaṁ aññamaññaṁ asaṁkiṇṇabhāvena paccupaṭṭhānato asamphuṭṭhatāpaccupaṭṭhānabhāvo vutto, kaṇṇacchiddamukhavivarādivasena chiddavivarabhāvassa paccupaṭṭhānato chiddavivarabhāvapaccupaṭṭhānatā vuttā. Rūpaparicchede hi sati chiddavivarabhāvo hoti. Yesaṁ rūpānaṁ paricchedo, tattheva tesaṁ paricchedabhāvena labbhatīti vuttaṁ ‘‘paricchinnarūpapadaṭṭhāno’’ti.",
  "tika-abh08t34:115": "689-91.Rūpassalahutādittayaniddeseti rūpassalahutā rūpassamudutā rūpassakammaññatāti imassa rūpalahutādittayassa niddese sampatte idaṁ vuccatīti adhippāyo. Heṭṭhā vuttanayenevāti arūpassa lahutādīsu ‘‘kāyalahubhāvo kāyalahutā’’tiādinā vuttanayānusāreneva ‘‘rūpassa lahubhāvo lahutā’’tiādinā rūpasambandhībhāvena rūpavikārāpi viññātabbā. Rūpassa lahubhāvo lahutā, sā rūpassa garubhāvavūpasamalakkhaṇā, garubhāvanimmaddanarasā, adandhatāpaccupaṭṭhānā, lahurūpapadaṭṭhānā. Rūpassa mudubhāvo mudutā, sā rūpassa thaddhabhāvavūpasamalakkhaṇā, thaddhabhāvanimmaddanarasā, sabbakiriyāsu avirodhitāpaccupaṭṭhānā, mudurūpapadaṭṭhānā. Rūpassa kammaññabhāvo kammaññatā, sā rūpassa akammaññabhāvavūpasamalakkhaṇā, akammaññabhāvanimmaddanarasā, sarīrakiriyāsu anukūlabhāvapaccupaṭṭhānā, kammaññarūpapadaṭṭhānāti. Attho panettha tattha tattha amhehi vuttānusārena veditabbo. Imā pana tisso rūpānaṁ vikārabhāvato ‘‘rūpavikārā’’ti vuccantīti dassetuṁ ‘‘tisso…pe… vibhāvinā’’ti vuttaṁ.",
  "tika-abh08t34:116": "Yathākkamaṁ panetā rūpassa dandhattakaradhātukkhobhapaṭipakkhapaccayasamuṭṭhānā, thaddhattakaradhātukkhobhapaṭipakkhapaccayasamuṭṭhānā, rūpānaṁ sarīrakiriyāsu ananukūlabhāvakaradhātukkhobhapaṭipakkhapaccayasamuṭṭhānāti veditabbaṁ. Tattha dhātukkhobhoti vātapittasemhapakopo, rasādidhātūnaṁ vā vikārāvatthā, dvidhā vuttāpi atthato pathavīdhātuādīnaṁyeva vikāroti daṭṭhabbaṁ. Paṭipakkhapaccayā sappāyautuāhārāvikkhittacittatā, sā ca taṁtaṁvikārassa visesapaccayabhāvato vuttā, avisesena pana sabbesaṁ paccayā, tathā hi te kadācipi aññamaññaṁ na vijahanti. Tathā avijahantānaṁ pana dubbijānīyaṁ nānattanti taṁpakāsanatthaṁ ‘‘etāsa’’ntiādi vuttaṁ. Kamatova nidassananti sambandho. Lahutāya hi arogī nidassanaṁ, mudutāya madditacammaṁ, kammaññatāya sudhantasuvaṇṇaṁ.",
  "tika-abh08t34:117": "Nanu cettha arogino tāva nidassanaṁ yuttaṁ tassa indriyabaddhasantānattā, suparimadditacammasudhantasuvaṇṇānaṁ pana kathaṁ. Na hi anindriyabaddharūpasantāne lahutādīni sambhavanti tathā dhātukkhobhapaṭipakkhapaccayābhāvato? Saccaṁ, mudukammaññasadisarūpanidassanamattametaṁ, na pana tattha idhādhippetamudutākammaññatāsabhāvato. Yadi evaṁ, kathaṁ tūlapicuādīsu lahubhāvādikanti? Na tattha paramatthato lahubhāvādikaṁ atthi, garubhāvādihetūnaṁ pana abhāvato tattha lahubhāvādivohāro.",
  "tika-abh08t34:118": "Kammaṁ kātuṁ na sakkoti ekantena tāsaṁ paccuppannapaccayāpekkhattā, itarathā sabbadābhāvinīhi lahutādīhi bhavitabbaṁ siyāti. Adandhatālakkhaṇāti agarubhāvalakkhaṇā. Garubhāvassa vinodanaṁ khipanaṁ apanayanaṁ kiccametissāti garubhāvavinodanarasā. Kiñcāpi hi ayaṁ rūpānaṁ garubhāvaṁ vinodetuṁ na sakkoti, garurūpapaṭipakkhānaṁ pana adandharūpānaṁ vikārattā ‘‘jāti naṁ uppādetī’’tiādīsu viya pariyāyena garubhāvaṁ vinodeti nāma. Tassañhi vijjamānāyaṁ uppannarūpānaṁ agarubhāvoyevāti. Esa nayo mudutākammaññatāsu. Cetasikalahutādayo pana attano attano paccanīkānaṁ taṁtaṁakusaladhammānaṁ viddhaṁsakabhāvena pavattantīti vikāramattabhāvato nippariyāyeneva tāsaṁ taṁkiccatā labbhatīti daṭṭhabbaṁ. Lahuparivattitapaccupaṭṭhānāti adandhassa arogīpurisassa aparāparaṁ saṅkanti parivattanaṁ viya adandhaparivattanaṁ hutvā paccupaṭṭhānāti attho. Yassa rūpassa lahutā, tattheva vikārabhāvena upalabbhanato lahurūpapadaṭṭhānā. Evamitarāsupi. Athaddhatāti akathinatā. Attano mudubhāveneva sabbakiriyāsu aviruddhā hutvā paccupaṭṭhātīti avirodhitāpaccupaṭṭhānā. Mudu hi katthaci na virujjhati. Tīsupi ṭhānesu paṭipakkhatthe a-kāro. Dandhatādihetūnaṁ paṭipakkhasamuṭṭhānattā lahutādīnanti keci. Apare pana sattāpaṭisedheti vadanti. Sarīrena kattabbakiriyānaṁ anukūlatāsaṅkhāto kammaññabhāvo lakkhaṇametissāti sarīrakiriyānukūlakammaññabhāvalakkhaṇā. Akammaññaṁ dubbalaṁ nāma hotīti kammaññatā adubbalabhāvapaccupaṭṭhānā vuttā.",
  "tika-abh08t34:119": "692.Rūpānamācayo yotiādīsu yo nipphannarūpānaṁ ādito cayo, yathāpaccayaṁ tato tato āgatassa viya cayoti vā ācayasaṅkhāto rūpānaṁ paṭhamuppādo vaḍḍhi ca, so upacayoti uddese vutto ‘‘upaññattaṁ upasitta’’ntiādīsu viya upa-saddassa paṭhamūpariatthadassanato. Yā pana tesaṁyeva rūpānaṁ anuppabandhatā anuppabandhavasena pavatti, sā santatīti pavuccati. Paṭisandhikkhaṇe hi rūpuppattiādicayabhāvato ācayo nāma, tato paraṁ yāva sattarasamacittuppādā vaḍḍhibhāvato upacayo nāma. Tadā hi rūpassa kammacittautūhi cayoyeva, na hāni. Atha vā yāva āhārasamuṭṭhāna rūpuppādo, cakkhādiuppādo vā, tāva upacayo nāma, tato paraṁ pana cutipariyosānaṁ santati nāma. Evañca katvā –",
  "tika-abh08t34:120": "‘‘Yo āyatanānaṁ ācayo, so rūpassa upacayo. Yo rūpassa upacayo, sā rūpassa santatī’’ti (dha. sa. 641-642) –",
  "tika-abh08t34:121": "Evaṁ upacayasantatīnaṁ atthato nānattābhāvadīpanatthaṁ vuttāya pāḷiyā aṭṭhakathāyaṁ –",
  "tika-abh08t34:122": "‘‘Ācayo nāma nibbatti, upacayo nāma vaḍḍhi, santati nāma pavattī’’ti vatvā ‘‘nadītīre khatakūpasmiñhi udakuggamanakālo viya ācayo nibbatti, paripuṇṇakālo viya upacayo vaḍḍhi, ajjhottharitvā gamanakālo viya santati pavattī’’ti (dha. sa. aṭṭha. 641; visuddhi. 2.444) –",
  "tika-abh08t34:123": "Upamā vuttā. ‘‘Rūpānamācayo’’ti cettha bahuvacananiddesena uppādo nāma uppajjamānānaṁ vikāro. Vikāratte ca sati attano vikāravantadhammabhedabhinnattā ekakkhaṇepi uppajjamānānaṁ bahūnampi rūpānaṁ visuṁ visuṁyeva uppādavikārabhāvo, na piṇḍassevāti dīpitaṁ hoti. Na kevalañca rūpānameva uppatti īdisī, atha kho arūpadhammānampi uppādo rūpārūpadhammānaṁ jaratā, aniccatā, rūpassa lahumudukammaññatā cāti daṭṭhabbaṁ.",
  "tika-abh08t34:124": "693.Jātirūpanti dīpitaṁ aṭṭhakathāsu ubhayassapi rūpuppādasabhāvattāti adhippāyo. Yadi evaṁ, kasmā vibhajja vuttaṁ? Bhagavatā tatheva desitattā. Bhagavatāpi kasmā tathā desitanti āha ‘‘vuttamākāranānattā’’tiādi. Ākāranānattaṁ heṭṭhā vibhāvitameva. Akkharassa paṭhamuppatti upacayo, punappunaṁ uppatti santati. Evaṁ tisamuṭṭhānarūpānampi daṭṭhabbanti evaṁ tesaṁ ākāranānattaṁ vaṇṇenti. Veneyyānaṁ vasena vāti tadā kira sotūnaṁ evaṁ cittaṁ uppannaṁ, ayaṁ jāti sabbesaṁ dhammānaṁ pabhavo, sayaṁ pana na kutoci jāyati, yathā taṁ ‘‘pakativādīnaṁ pakatī’’ti. Tesaṁ micchāgāhaṁ vidhamento ‘‘jāti nāma na aññā, upacayasantativasena ṭhitā rūpuppattiyeva pana tathā vuccati, sā ca yassa uppādo , tassa paccayeheva jātapariyāyaṁ labbhatī’’ti dassanatthaṁ upacayo santatīti dvidhā bhinditvā desetīti ācariyā.",
  "tika-abh08t34:125": "Pubbantato pubbakoṭṭhāsato, anāgatabhāvatoti attho. Uppajjamāne rūpadhamme uppādo anāgatakkhaṇato ummujjāpento viya hotīti vuttaṁ ‘‘ummujjāpanaraso’’ti. ‘‘Ime rūpadhammā sampaṭicchatha ne’’ti niyyātento viya gayhatīti vuttaṁ ‘‘niyyātanapaccupaṭṭhāno’’ti. Paripuṇṇabhāvapaccupaṭṭhānatā upari cayo upacayoti imassa atthassa vasena veditabbā. Yathā uppādakkhaṇappattaṁ uppannaṁ nāma hoti ādikamme tappaccayavasena, evaṁ uppādakkhaṇagataṁ upacitaṁ nāma hotīti vuttaṁ ‘‘upacitarūpapadaṭṭhāno’’ti.",
  "tika-abh08t34:126": "Pavattilakkhaṇāti anuppabandhato uppattivasena pavattamānarūpānaṁ pavattananti lakkhitabbā. Anuppabandhanarasāti pubbāparavasena anuppabandhanakiccā. Asati hi uppāde pubbāparavasena anuppabandho na siyā. Anuppabandharasattāyeva anupacchedavasena gahetabbato āha ‘‘anupacchedapaccupaṭṭhānā’’ti. Pubbāparavasena ghaṭitarūpesu upalabbhanato vuttaṁ ‘‘anuppabandharūpapadaṭṭhānā’’ti.",
  "tika-abh08t34:127": "694.Jīraṇanti jiṇṇabhāvo, abhinavabhāvahānīti attho.",
  "tika-abh08t34:128": "Pākaṭā rūpadhammesu khaṇḍiccādibhāvena dantādīsu vikāradassanato, itarā tadabhāvato apākaṭā. Kāmaṁ rūpadhammānampi khaṇikajarā paṭicchannā eva, yā ‘‘avīcijarā’’ti vā vuccati. Arūpadhammānaṁ pana jarāya suṭṭhu paṭicchannabhāvadassanatthaṁ ‘‘pākaṭā rūpadhammesū’’ti avisesena vuttaṁ. Khaṇḍiccādivikāro pana khaṇikajarāya natthi. Rūpaparipāko rūpadhammānaṁ jiṇṇatā, jaraṁ pattassa bhaṅgo avassaṁbhāvīti vuttaṁ ‘‘upanayanarasā’’ti, bhaṅgūpanayanakiccāti attho. Sabhāvānapagamepītikakkhaḷattādisabhāvānapagamepi, ṭhitikkhaṇe hi jarā nāma, na ca tadā dhammasabhāvaṁ vijahati. Navabhāvo uppādāvatthā, tassā apagamabhāvena gayhatīti āha ‘‘navabhāvāpagamapaccupaṭṭhānā’’ti. Vīhipurāṇabhāvo viyāti vīhibhāvānapagamepi abhinavabhāvāpagamanakaro vīhipurāṇabhāvo viya. Vīhipurāṇabhāvo sabbāvatthāni apaneti, ayaṁ pana kevalaṁ uppādāvatthameva apaneti. Parito sabbato bhijjananti lakkhitabbāti paribhedalakkhaṇā. Niccaṁ nāma dhuvaṁ, rūpaṁ pana khaṇabhaṅgitāya na niccanti aniccaṁ, tassa bhāvo aniccatā. Sā pana ṭhitippattarūpaṁ ṭhitiyameva vināsanabhāvena saṁsīdentī viya hotīti saṁsīdanarasā. Yasmā ca sā bhaṅgabhāvato khayavayākāreneva gayhati, tasmā vuttaṁ ‘‘khayavayabhāvapaccupaṭṭhānā’’ti. Anukkamena vināso khayo nāma, dīpavaṭṭikāya saha telassa viya saha nirodho vayoti vadanti.",
  "tika-abh08t34:129": "696-7.Samodhānatoti rāsito. Kecīti abhayagirivāsino. Middharūpassa vadanasīlā, middhavādo vā etesanti middhavādino. Middharūpaṁ nāmāti utucittāhāravasena tisamuṭṭhānaṁ middhaṁ nāma rūpaṁ. Te paṭikkhipitabbāti sambandho. Kathaṁ paṭikkhipitabbāti āha ‘‘munīsī’’tiādi. Natthi nīvaraṇāti sotāpattimaggena vicikicchānīvaraṇassa, anāgāmimaggena kāmacchandabyāpādakukkuccanīvaraṇānaṁ, arahattamaggena thinamiddhanīvaraṇānañca pahīnattā. Ayañhettha adhippāyo – yadi middhaṁ rūpaṁ siyā, appahātabbaṁ bhaveyya. Rūpakkhandho abhiññeyyo pariññeyyo na pahātabbo na bhāvetabbo na sacchikātabbo. ‘‘Katame dhammā nevadassanenanabhāvanāyapahātabbā. Catūsu bhūmīsu kusalaṁ, catūsu bhūmīsu vipāko, tīsu bhūmīsu kiriyābyākataṁ, rūpañca nibbānañca, ime dhammā nevadassanenanabhāvanāyapahātabbā’’ti (dha. sa. 1407) vacanena rūpadhammānaṁ pahānābhāvato. Evañca sati tassa nīvaraṇabhāvo virujjheyya nīvaraṇānaṁ pahātabbattā. Na hi nīvaraṇānaṁ appahātabbatte –",
  "tika-abh08t34:130": "‘‘Yā me kaṅkhā pure āsi, taṁ me akkhāsi cakkhumā;",
  "tika-abh08t34:131": "Addhā munīsi sambuddho, natthi nīvaraṇā tavā’’ti. (su. ni. 546) –",
  "tika-abh08t34:132": "Nīvaraṇappahānena bhagavato thomanaṁ yujjeyya. Yadi siyā, ‘‘rūpaṁ, bhikkhave, na tumhākaṁ, taṁ pajahathātiādivacanato (ma. ni. 1.247; saṁ. ni. 3.33-34) rūpassa pahātabbatāpi paññāyatīti? Taṁ na, tabbisayachandarāgappahānassa tattha adhippetattā. Tenāha bhagavā ‘‘yo, bhikkhave, rūpe chandarāgavinayo, taṁ tattha pahāna’’nti. Na ca panetaṁ na sakkā vattuṁ etthāpi ‘‘tabbisayachandarāgappahānavaseneva vutta’’nti sādhakavacanabhāvato, kāmacchandādīnaṁ tattha pahānassa anadhippetattā ca, tasmā ‘‘natthi nīvaraṇā tavā’’tiādivacanehi virujjhanato na middhaṁ rūpanti.",
  "tika-abh08t34:133": "Yadi pana paro daḷhamūḷhaggāhitāya taṁvisayachandarāgappahānavaseneva nīvaraṇappahānaṁ adhippetanti sakavādaṁ oḍḍeyya, tassa tannisedhanatthaṁ puna thinamiddhanīvaraṇassa avijjānīvaraṇena saha sampayogavacanañca āharanto āha ‘‘thinamiddhanīvaraṇa’’ntiādi. Thinamiddhanīvaraṇañceva avijjānīvaraṇañca nīvaraṇena sampayuttanti sambandho. Idaṁ vuttaṁ hoti – ‘‘catūhi sampayogo’’ti (dhātu. 3) vacanato arūpadhammānameva aññamaññassa sampayogo labbhati, na rūpadhammānaṁ aññamaññaṁ arūpena vā, tasmā yadi middhaṁ rūpaṁ siyā, na taṁ sampayogavacanamarahatīti. Atha siyā – yathālābhavacanamettha sakkā viññātuṁ, ‘‘sakkharakathalampi macchagumbampi carantampi tiṭṭhantampī’’tiādīsu (dī. ni. 1.249) viya. Yathā hi ‘‘sakkharakathalikaṁ macchagumbampi carantampi tiṭṭhantampī’’tiādīsu sakkharakathalikassa caraṇāyogato macchagumbāpekkhāya caraṇaṁ, ubhayāpekkhāya ṭhānanti evaṁ yathālābho yojīyati, evamidhāpi thināpekkhāya sampayogavacanaṁ, ubhayāpekkhāya nīvaraṇavacananti? Tampi na, rūpabhāvasseva asiddhattā. Siddhe hi rūpabhāve asambhavato yathālābhayojanā yujjeyyāti. Ettakeneva middhassa arūpabhāve siddhepi yathā dvikkhattuṁ bandhaṁ subandhaṁ hoti, evamanekasuttasādhitaṁ appadhaṁsiyaṁ hotīti paṭṭhānappakaraṇe ‘‘nīvaraṇaṁ dhammaṁ paṭicca…pe… paccayā’’ti (paṭṭhā. 3.8.8) imassa vibhaṅge ‘‘arūpe…pe… uppajjatī’’ti (paṭṭhā. 3.8.8) vuttaṁ arūpabhavuppattimpi āharanto āha ‘‘mahāpakaraṇapaṭṭhāne’’tiādi. Jhānanikantiādīnampi dhammato lobhādibhāvato kāmacchandanīvaraṇādīhi abhinnattā vuttaṁ ‘‘kāmacchandanīvaraṇa’’ntiādi.",
  "tika-abh08t34:134": "Ettha siyā – ‘‘pañcime, bhikkhave, āvaraṇā nīvaraṇā’’tiādīsu (a. ni. 5.51) thinamiddhassa nīvaraṇabhāvena ekato āgatattā idhāpi ‘‘thinamiddhanīvaraṇa’’nti ekato vuttaṁ, thinameva ca pana arūpabhave uppajjati thinamiddhanti? Tayidamasāraṁ, kukkuccassa na gahitattā. Yadi hi ekato gahitamatteneva idhāpi ekato gahaṇaṁ siyā, kukkuccassapi tattha ekato vuttassa idha gahaṇaṁ sambhaveyya, na ca panevaṁ atthi uddhaccanīvaraṇantveva vuttattā, tasmā na tassa arūpabhavuppattiṁ sakkā paṭibāhitunti. Ādi-saddena ‘‘kevalo hāyaṁ, bhikkhave, akusalarāsi, yadidaṁ pañca nīvaraṇā (a. ni. 5.52), ime pañca nīvaraṇe pahāya, vigatathinamiddhoti tassa thinamiddhassa cattattā vantattā muttattā pahīnattā paṭinissaṭṭhattā, tena vuccati vigatathinamiddhoti, idaṁ cittaṁ imamhā thinamiddhamhā sodheti visodheti parisodheti moceti vimoceti parimoceti vā’’ti (vibha. 551) evamādiṁ pāḷiṁ saṅgaṇhāti.",
  "tika-abh08t34:135": "Yadipi siyā duvidhaṁ middhaṁ rūpaṁ, arūpañca. Tattha yaṁ arūpaṁ, taṁ nīvaraṇesu desitaṁ, na rūpanti? Tampi na, visesavacanābhāvato. Na hi visesetvā middhaṁ nīvaraṇesu desitaṁ ‘‘yadapi, bhikkhave, thinaṁ, tadapi nīvaraṇaṁ, yadapi middhaṁ, tadapi nīvaraṇaṁ, thinamiddhaṁ nīvaraṇanti iti hidaṁ uddesaṁ āgacchatī’’ti avisesena vuttattā, tasmā middhassa duvidhataṁ parikappetvāpi na sakkā nīvaraṇabhāvaṁ nivattetuṁ. Sakkā hi vattuṁ yaṁ taṁ arūpato aññaṁ middhaṁ parikappitaṁ, tampi nīvaraṇaṁ middhasabhāvattā itaraṁ nīvaraṇaṁ viyāti. Yadi middhassa rūpabhāvaṁ na sampaṭicchatha, kathaṁ bhagavato niddā hoti, nanu middhassa ‘‘niddā pacalāyikā’’tiādinā vibhaṅge vuttattā niddābhāvo siddhoti? Nayidamevaṁ, itthiliṅgādīsu viya niddāhetuno middhassa niddābhāvena vibhattattā. Evampi niddāhetuno middhassa abhāvato kathaṁ bhagavato niddāti ce? Sā bhagavato natthīti na sakkā vattuṁ ‘‘abhijānāmi kho panāhaṁ aggivessana…pe… divā supitā’’tiādivacanato (ma. ni. 1.387) na niddā bhagavato middhena, atha kho sarīragelaññena, tañca bhagavato natthīti na sakkā vattuṁ ‘‘piṭṭhi me āgilāyati, tamahaṁ āyamissāmī’’ti (ma. ni. 2.22; saṁ. ni. 4.243) vacanato. Na cettha evamavadhāraṇaṁ daṭṭhabbaṁ ‘‘middhameva niddāhetū’’ti, tasmā aññopi atthi niddāhetu. Ko pana soti? Sarīragelaññaṁ, tasmā na bhagavato niddā middhahetukāti daṭṭhabbaṁ.",
  "tika-abh08t34:136": "698.Visuṁ visuṁ abhāvaṁ dassetvāti vāyodhātuādito visuṁ visuṁ natthibhāvaṁ dassetvā. Kathaṁ pana so dassitabboti āha ‘‘vāyodhātuyā’’tiādi. Tattha kāyabalaṁ nāma atthato vāyodhātuyā pavattiākāraviseso tassā vipphārabhāvato. Yato bālānaṁ balanti vadantīti vuttaṁ ‘‘vāyodhātuyā gahitāya balarūpaṁ gahitamevā’’ti. Sambhavo kāmadhātuyaṁ ekaccasattānaṁ indriyaparipākapaccayo āpodhātuyā pavattiākāravisesoti āha ‘‘āpodhātuyā sambhavarūpa’’nti. Gahitāya gahitamevāti sambandho. Upacayasantativinimutto rūpuppādo natthi, uppādāvatthāya ca aññā jāti nāma natthevāti vuttaṁ ‘‘upacayasantatīhi jātirūpa’’nti. Kammasamuṭṭhānassapi rogassa visabhāgapaccayasamuppanno dhātukkhobho āsannakāraṇaṁ , pageva itarassa. So atthato rūpadhammānaṁ pākāvatthā ṭhitibhaṅgakkhaṇesu eva siyāti vuttaṁ ‘‘jaratāaniccatādīhi rogarūpaṁ gahita’’nti.",
  "tika-abh08t34:137": "699-704. Rūpāni samuṭṭhahanti jāyanti etehīti rūpasamuṭṭhānāni. Kāni pana tānīti āha ‘‘utucittāhārakammānī’’ti.",
  "tika-abh08t34:138": "Āhāro rūpahetuyoti ettha iti-saddo pakkhipitabbo, kammaṁ, utu ca cittañca āhāroti ime rūpahetuyoti. Rūpahetuyoti ca rūpassa janakapaccayāti attho. Tenāha ‘‘etehevā’’tiādi. Ekamekaṁyeva samuṭṭhānaṁ etesanti ekasamuṭṭhānā. Nanu ekato eva paccayato paccayuppannassa uppatti natthīti? Saccaṁ natthi, rūpajanakapaccayesu ekatoti ayamettha abhisandhi. Aṭṭhindriyānīti cakkhādīni pañca, itthipurisindriyadvayaṁ, jīvitañcāti aṭṭhindriyāni. Kāyavacīviññattivasena viññattidvayaṁ.",
  "tika-abh08t34:139": "Dvīhīti koci cittena, koci utunā cāti evaṁ dvīhi. Na hi ekasseva dve ekakkhaṇe paccayā honti. Evaṁ sesesupi. Utuāhāra…pe… katanti ekekaṁ utunā, āhārena, cittena cāti tīhi kataṁ. Catasso cāpi dhātuyoti cattāri mahābhūtāni. Tāni hi nissattanijjīvaṭṭhena dhātūti vuccanti. Kammādīhi catūhi bhavantīti catubbhavā. Dveti jaratā aniccatā.",
  "tika-abh08t34:140": "705-6. Idāni missakasamuṭṭhānānipi gahetvā taṁtaṁpaccayajātānaṁ gaṇanaparicchedaṁ dassetuṁ ‘‘kammenā’’tiādi vuttaṁ. Tattha aṭṭhindriyāni vatthu suddhaṭṭhakaṁ santatyūpacayākāsāti vīsati kammajā. Viññattidvayaṁ saddo lahutādittayaṁ suddhaṭṭhakādayo ekādasāti sattarasa cetasā jāyare, cittajāti attho. Saddo lahutādittayaṁ suddhaṭṭhakādayo ekādasāti dasapañceva pannarasa utunā jāyare. Lahutādittayaṁ suddhaṭṭhakādayo ekādasāti cuddasa āhārato. Jaratāaniccatāhi te aṭṭhasaṭṭhi ca hontevāti sambandho.",
  "tika-abh08t34:141": "707-8. ‘‘Jaratā…pe… samuṭṭhitā’’ti vatvā puna tattha kāraṇaṁ dassetuṁ ‘‘jātassā’’tiādi vuttaṁ. Tattha jātassa pākabhedattāti jaratāya jātadhammassa pākattā, aniccatāya ca bhedattāti attho. Idaṁ vuttaṁ hoti – jaratāaniccatā nāma uppannadhammassa honti, no uppajjamānassa. Yadi hi uppajjamānassa siyuṁ, tadā tāsampi jāyamānattapariyāyo yujjeyya. Uppannadhammassa pana jātito paraṁ imāsaṁ sambhavato na jāyantīti vattuṁ vaṭṭatīti. Yadi pana koci tesampi jātabhāve ko virodhoti paṭipajjeyya, tassa taṁ duggāhaṁ vidhamento āha ‘‘jāyeyyu’’ntiādi. Hontu nāma tesampi pākabhedā, tadāpi ko virodhoti āha ‘‘na hī’’tiādi. Pāko na paripaccatīti sambandho, etena na bhijjatīti dīpitaṁ hoti. Pakkassa hi bhaṅgo niyato. Bhedo vā na ca bhijjatīti etthāpi pākabhāvopi vuttova. Na hi apakkaṁ bhijjatīti, aññathā uppādabhaṅgānaṁ anaññattappasaṅgato. Natthi tanti pākabhedānaṁ paccanaṁ bhijjanaṁ natthīti vuttamevatthaṁ saṅkhipitvā āha.",
  "tika-abh08t34:142": "Ettāvatā ca kiṁ vuttaṁ hoti? Yadi jaratāaniccatā kenaci paccayena jāyeyyuṁ, tadā uppannassa nāma jarāya, bhaṅgena ca bhavitabbanti tesaṁ jaratāaniccatāpi siyuṁ, na ca panetā upalabbhanti. Kasmā? Yasmā na jaratā aññajarāya jīrati, bhijjati vā, na ca bhaṅgo aññena bhaṅgena bhijjati, jīrati vā, itarathā sāpi jarā aparāya jarāya, bhaṅgena ca jīrati, bhijjati, so ca bhaṅgo aññāya jarāya, aññena bhaṅgena jīrati, bhijjatīti anavaṭṭhānappasaṅgatoti vuttaṁ hoti.",
  "tika-abh08t34:143": "709-10.‘‘Jātassā’’tiādi nigamanaṁ. Atha vā uttari vattabbacodanāya phalaṭhapanaṁ. ‘‘Siyā katthacī’’tiādi paramatāsaṅkanaṁ. Etthāti etasmiṁ ‘‘jaratāaniccatādvayaṁ na paccati, na bhijjati vā’’ti adhikāre. Rūpassūpacayotīti iti-saddo ādiattho, tena ‘‘rūpassa upacayo santatī’’ti vacanenāti attho. Evaṁ pākopi paccatu, bhedopi paribhijjatūti sambandho. Ayaṁ panettha adhippāyo – yathā kammādīhi uppajjanakarūpaniddese ‘‘katamaṁ taṁ rūpaṁ upādinnaṁ? Cakkhāyatanaṁ…pe… kāyāyatanaṁ itthindriyaṁ purisindriyaṁ jīvitindriyaṁ, yaṁ vā panaññampi atthi rūpaṁ kammassa katattā rūpāyatanaṁ…pe… phoṭṭhabbāyatanaṁ ākāsadhātu rūpassa upacayo rūpassa santati kabaḷīkāro āhāro’’tiādinā (dha. sa. 652) upacayasantatīnaṁ niddiṭṭhattā jāti jāyatīti dīpitaṁ hoti tassā aparajātiyā abhāvepi. Evaṁ jarābhaṅgānaṁ aparajarābhaṅgābhāvepi jīraṇaṁ, bhijjanañca sampaṭicchitabbaṁ, itarathā jātiyāpi bhedanā tadavatthāyevāti.",
  "tika-abh08t34:144": "711.‘‘Nacevā’’tiādi yathāsaṅkitaparamatassa paṭikkhipanaṁ. Yadi jāyatīti na viññātabbaṁ, evañca sati niddese kasmā vuttanti āha ‘‘jāyamānassā’’tiādi. Idaṁ vuttaṁ hoti – asatipi jātiyā jāyamānatte jāyamānānaṁ dhammānaṁ abhinibbattibhāvato tassā tappaccayabhāvavohāro anumatoti tattha vuttā, na pana paramatthato jāyamānattā. Jāyamānassa hi abhinibbattimattaṁ jāti, tasmā asiddhena asiddhasādhanametanti.",
  "tika-abh08t34:145": "712-7.‘‘Tatthā’’tiādinā punapi paramatāsaṅkaṁ katvā paṭikkhipati. Tattha yesaṁ dhammānaṁ yā jāti, sā tappaccayattavohāraṁ, abhinibbattisammutiñca labhatevāti sambandho. Tathāti yathā labhateva, tathā. Yaṁtaṁ-saddā hi abyabhicāritasambandhā. Tesaṁ dhammānaṁ paccayā etissāti tappaccayā, tassā bhāvo tappaccayattaṁ, tappaccayattena pavatto vohāro tappaccayattavohāro, taṁ kammapaccayabhāvādivohāranti attho. Abhinibbattisammutinti abhinibbattati jāyatīti evaṁ abhinibbattivasena pavattasammutiṁ. Kammādisambhavanti kammādicatupaccayasamuṭṭhānaṁ. Janakānaṁ paccayānaṁ ānubhāvakkhaṇuppāde abhāvatoti sambandho. Ayaṁ panettha attho – ye te rūpānaṁ janakapaccayā, tesaṁ taduppādanaṁ pati anuparatabyāpārānaṁ yo so paccayūpalakkhaṇiyo kiccānubhāvakkhaṇo, tadā jāyamānānaṁ dhammānaṁ vikārabhāvena labbhamānataṁ sandhāya vineyyapuggalavasena jātiyā paccayato jātattaṁ anuññātaṁ tato pure , pacchā ca anupalabbhamānattā, evañca katvā vuttaṁ ‘‘jātiyā pana labbhatī’’ti. Jarābhaṅgānaṁ pana paccayānubhāvakkhaṇato uttari ṭhitibhaṅgakkhaṇesu labbhamānattā na evaṁ anuññātuṁ sakkāti, jātiyā pana labbhati so vohāroti adhippāyo. Tappaccayattavohārantiādigāthādvayaṁ nigamanavasena vuttaṁ.",
  "tika-abh08t34:146": "718-9. Atha kiṁ imāya gīvākaṇḍūyāya, nanu vuttaṁ bhagavatā suttante ‘‘jarāmaraṇaṁ, bhikkhave, aniccaṁ saṅkhataṁ paṭiccasamuppanna’’nti (saṁ. ni. 2.20), tasmā kathametaṁ vuccati, jaratā aniccatā ceva na kehici samuṭṭhitāti yo vadeyya, tassa vitakkaṁ dassetvā paṭikkhipituṁ ‘‘anicca’’ntiādi vuttaṁ. Kasmā na vattabbanti āha ‘‘sā hi pariyāyadesanā’’ti. Pariyāyadesanattameva vibhāvetuṁ ‘‘aniccāna’’ntiādi vuttaṁ. Tathā-saddena ‘‘saṅkhatāna’’nti saṅgaṇhāti.",
  "tika-abh08t34:147": "720-3.Aniccaṁsaṅkhatañcāti ca-saddena ‘‘paṭiccasamuppanna’’nti saṅgaṇhāti. Ayañhettha adhippāyo – aniccasaṅkhatadhammānaṁ jarāmaraṇattā tesu santesu hoti, asantesu na hoti. Na hi ajātaṁ paripaccati, bhijjati vā, tasmā taṁ jātipaccayataṁ sandhāya ‘‘jarāmaraṇaṁ saṅkhataṁ paṭiccasamuppannaṁ, tatoyeva ca anicca’’nti pariyāyena sutte āgataṁ. Yathā viññattiādīnaṁ nippariyāyato cittasamuṭṭhānatābhāvepi cittajānaṁ vikārattā cittasamuṭṭhānabhāvoti. Viññattiyo viyāti ca nidassanamattaṁ daṭṭhabbaṁ lahutādīnampi cittajādibhāvassa pariyāyeneva icchitattā. Nippariyāyena aṭṭhāraseva nipphannarūpāni kammādisamuṭṭhānānīti. Tayanti jātijarābhaṅgasaṅkhātānaṁ lakkhaṇarūpattayaṁ.",
  "tika-abh08t34:148": "Khaṁpupphaṁvāti ākāsakusumaṁ viya. Yathā ākāsakusumaṁ sabbaso ajātattā natthi, evamidampi natthīti attho. Niccaṁ vāsaṅkhataṁ viyāti yathā asaṅkhataṁ nibbānaṁ kenaci asaṅkhatattā niccaṁ dhuvaṁ, evamidampi kenaci asaṅkhatattā niccaṁ sassataṁ vāti attho. Nobhayaṁ panidanti idaṁ pana ubhayampi khaṁpupphaṁ viya no natthi, na ca nibbānaṁ viya asaṅkhataṁ vāti attho. Nissayāyattavuttitoti jāyamānaparipaccamānabhijjamānānaṁ jātiādimattabhāvena jāyamānādinissayapaṭibaddhavuttittā. Tameva nissayāyattavuttitaṁ samatthetuṁ ‘‘bhāve pathaviyādīna’’ntiādi vuttaṁ. Ayaṁ panettha saṅkhepattho – pathavīādīnaṁ nissayānaṁ bhāve jātiādittayaṁ paññāyati, tasmā no natthi, yasmā ca tesaṁ abhāve na paññāyati, tasmā na niccanti imameva ca abhinivesaṁ nisedhetuṁ bhagavatā jātiyā catujattaṁ, jarāmaraṇassa ca aniccādipariyāyo vuttoti daṭṭhabbaṁ.",
  "tika-abh08t34:149": "724-5.Nipphannāni nāmāti ‘‘rūpassa paricchedo, rūpassa vikāro, rūpassa lakkhaṇa’’ntiādinā paricchedādibhāvaṁ atikkamitvā attano kakkhaḷattādinā sabhāvena paricchijja gahetabbattā, apariyāyeneva kammādipaccayehi nipphannattā vā nipphannāni nāma. Tabbiparītato anipphannā.",
  "tika-abh08t34:150": "Sesakā anipphannāti sutvā paro aniṭṭhaṁ āpādento āha ‘‘yadi hontī’’tiādi. ‘‘Tesamevā’’tiādinā pana taṁ paṭikkhipati. Kāyavikāro kāyaviññatti nāma, vacīvikāro vacīviññatti nāma, chiddaṁ vivaraṁ ākāsadhātu nāma, lahubhāvo lahutā nāma, mudubhāvo mudutā nāma , kammaññabhāvo kammaññatā nāma, nibbatti upacayo nāma, pavatti santati nāma, jīraṇākāro jaratā nāma, hutvā abhāvākāro aniccatā nāmāti evaṁ tesaṁyeva aṭṭhārasannaṁ nipphannarūpānaṁ vikārabhūtattā nipphannā ceva saṅkhatā ca, tesaṁyeva ca rūpānaṁ vikārattā te asaṅkhatā nāma kathaṁ bhaveyyuṁ, nipphannā ceva saṅkhatāti sambandhaṁ katvā yadi anipphannarūpānaṁ nissayabhūtā nipphannarūpā saṅkhatā, tesaṁ pana vikārabhūtā kathaṁ asaṅkhatā nāma hontīti atthaṁ vaṇṇenti. Tesaṁ adhippāyena nipphannā cevāti va-kāro āgamasiddhoti daṭṭhabbaṁ.",
  "tika-abh08t34:151": "726-7.Itthibhāvo…pe… vaṇṇitāti phalaṭhapanaṁ. ‘‘Evaṁ sante’’tiādi codanā. ‘‘Aññaṁ panā’’tiādi parihāro. Tattha cakkhukāyapasādānaṁ, ekattaṁ upapajjatīti cakkhupasāde kāyapasādabhāvassa, kāyapasāde cakkhupasādabhāvassa sabbhāvato purimassa phoṭṭhabbāvabhāsanaṁ, itarassa ca rūpāvabhāsanaṁ hotīti cakkhukāyapasādānaṁ ekībhāvo bhaveyyāti attho. Nidassanamattañcetaṁ. Sotakāyapasādādīnampi hi vuttanayena ekattaṁyevāti.",
  "tika-abh08t34:152": "728-30.Aññaṁ pana aññasmiṁ na catthīti ṭhapetvā aññamaññāvinibbhogavasena pavattiṁ aññaṁ rūpaṁ aññasmiṁ rūpe paramatthato nevatthi bhinnanissayabhāvena kalāpantaragatattā. Cakkhupasādo hi daṭṭhukāmatānidānakammasamuṭṭhitabhūtanissito, kāyapasādo phusitukāmatānidānakammajabhūtanissito. Asaṅkaranti asaṁkiṇṇaṁ. Yadi evaṁ, na sabbattha kāyāyatanādikanti? Tampi natthi paramatthato. Vinibbhujitvā hi nesaṁ nānākaraṇaṁ paññāpetuṁ na sakkā, taṁ dassetuṁ ‘‘aññamaññāvinibbhogavasenā’’tiādi vuttaṁ. Aññamaññā…pe… pavattitoti aññamaññaṁ santānato avinibbhujjanavasena avisaṁsaṭṭhavasena pavattanato. Avinibbhogarūpavasenāti pana attho na hoti. Na hi cakkhukāyapasādānaṁ ekakalāpagataavinibbhogarūpā ṭhānantaraṁ vattuṁ sakkāti . Yathā rūparasādīnaṁ vivecetuṁ asakkuṇeyyatāya aññamaññabyāpitā vuccati, na ca paramatthato rūpe raso atthi. Yadi siyā, rūpaggahaṇeneva rasaggahaṇaṁ gaccheyya. Evaṁ kāyāyatanādīnampi paramatthato na sabbattha atthitā, ‘‘idaṁ ettha, idaṁ etthā’’ti ṭhānantaraṁ pana samayaññunā kenaci na sakkā vattunti. Atthi kāyapasādotīti itisaddo ‘‘tasmā’’ti imassa atthe. Tenāha ‘‘tasmā’’ti. Evamudīritanti sabbaṭṭhānikanti evamudīritaṁ.",
  "tika-abh08t34:153": "731-2.Lakkhaṇādivasenāpīti yathāvuttalakkhaṇarasapaccupaṭṭhānapadaṭṭhānavasenāpi. Dhajānaṁ…pe… gatāti pañcavaṇṇānaṁ nīlādipañcavaṇṇasuttamayānaṁ ekamekassa vā ekekavaṇṇavasena dhajānaṁ chāyā tesaṁ upamataṁ upamābhāvaṁ gatā sampattāti attho. Keci pana ‘‘chāyā upamā etesanti chāyāupamā, chāyāupamānaṁ bhāvo chāyāupamatā, taṁ gatā ete dhammā’’ti vadanti. Taṁ pana tehi ‘‘chāyāupamataṁ gatā’’ti ettha bahubbīhivaseneva rassattanti maññamānehi vuttaṁ bhaveyya. Gāthābandhatthaṁ pana rassattanti daṭṭhabbaṁ. ‘‘Catutthadū’’tiādīsu hi vibhattilopampi katvā dassento ācariyo na īdisesu ṭhānesu byañjane ādaraṁ janeti. Yaṁ pana ‘‘tesa’’nti heṭṭhāpadaṁ, ‘‘dhammāna’’nti uparipadaṁ vā sambandhituṁ anicchantehi vuccati tattha ‘‘nānattaṁ samupāgata’’nti. Taṁ ettha akāmāpi sambandhitabbameva. Na hi nānattaṁ samupāgataṁ tesanti nāpekkhatīti. Athāpi tattha ‘‘nānattaṁ samupāgatā’’ti pāṭhaṁ parikappeyyuṁ, hotu tāva potthakesu adissamānampi pāṭhaṁ parikappetvā tesaṁ tuṭṭhi. Ayaṁ panettha adhippāyo – yathā pañcavaṇṇānaṁ dhajānaṁ ekato katvā ussāpitānaṁ kiñcāpi chāyā ekābaddhā viya hoti, aññamaññaṁ pana asammissāva, evameva ime sabbaṭṭhānikarūpā kiñcāpi ekābaddhā viya honti, lakkhaṇato pana aññamaññaṁ bhinnasabhāvā asammissāyeva. Ekakalāpaṭṭhāpi hi lakkhaṇato bhinnasabhāvā, kiṁ pana nānākalāpaṭṭhāti.",
  "tika-abh08t34:154": "733. Attano paccayehi loke niyuttaṁ, viditanti vā lokikaṁ, tassa bhāvo lokikattaṁ. Hinoti patiṭṭhahati sampayuttadhammarāsi etenāti hetu, mūlaṭṭhena upakārako lobhādiko ca alobhādiko ca, tādiso hetu na hotīti nahetu. Attano paccayehi saṅkhataṁ abhisaṅkhatanti saṅkhataṁ. Ābhavaggā, āgotrabhu vā savantīti āsavā, saha āsavehīti sāsavaṁ, āsavehi ālambitabbanti attho. Paccayāyattavuttitoti attano attano paccayādhīnappavattitāya sappaccayattāti vuttaṁ hoti. Nidassanamattametaṁ. Kāmāvacarattā ahetukattā hetuvippayuttattā saṁyojaniyattā ganthaniyattā upādāniyattā oghaniyattā yoganiyattā nīvaraṇiyattā saṁkilesikattā parāmaṭṭhattā acetasikattā cittavippayuttattā na rūpāvacarattā na arūpāvacarattā na apariyāpannattā aniyyānikattā aniccattāti evamādināpi kāraṇena ekavidhamevāti.",
  "tika-abh08t34:155": "734-8. Evaṁ ekavidhanayaṁ dassetvā idāni ādi-saddena saṅgahitaduvidhatādinayaṁ dassetuṁ ‘‘ajjhattikabahiddhā’’tiādinā ajjhattikadukādayo āraddhā. Tattha ajjhattikaduke tāva āhito ahaṁ māno etthāti attā, attabhāvo, taṁ attānaṁ adhikicca uddissa pavattattā ajjhattā, indriyabaddhadhammā, tesu bhavāni, attani vā bhavāni ajjhattikāni. Kāmaṁ aññepi ajjhattasambhūtā atthi, ruḷhīvasena pana cakkhādīneva ‘‘ajjhattikānī’’ti vuccanti. Atha vā ‘‘yadi mayaṁ na homa, tvaṁ kaṭṭhakaliṅgarūpamo bhavissasī’’ti vadantā viya attabhāvassa sātisayaṁ upakārakānīti tāneva visesato ajjhattikanāmaṁ labhanti. Indriyānindriyāti ādhipaccaṭṭhena indriyāni, sesaṁ tadabhāvato anindriyaṁ. Tattha cakkhādīnaṁ pañcannaṁ cakkhuviññāṇādīsu adhipateyyaṁ tesaṁ paṭumandabhāvādianuvattanato, itthindriyapurisindriyadvayassa itthiliṅgādihetubhāve, jīvitindriyassa ca sahajarūpānupālaneti daṭṭhabbaṁ. Visayavisayībhāvato ghaṭṭanavasena gahetabbattā oḷārikaṁ, tabbiparītattā sukhumaṁ. Upādinnanti kammunā gahitaṁ. Kammanibbattañhi ‘‘mametaṁ phala’’nti tena kammunā gahitaṁ viya hoti.",
  "tika-abh08t34:156": "Ekādasa…pe… sappaṭighanti cakkhuviññāṇāviññeyyattā sanidassanattābhāvato anidassanaṁ, aññamaññaṁ patanavasena pana paṭighasabbhāvato sappaṭighaṁ, ubhayapaṭikkhepena anidassanaappaṭighaṁ. Kammato jātanti ettha yaṁ ekantato kammasamuṭṭhānaṁ aṭṭhindriyāni, vatthu cāti navavidhaṁ rūpaṁ. Yañca ekādasavidhe catusamuṭṭhāne kammasamuṭṭhānaṁ ekādasavidhameva rūpanti evaṁ vīsatividhampi kammato uppajjanato kammajaṁ. Yañhi jātaṁ, yañca jāyati, yañca jāyissati, taṁ sabbampi ‘‘kammaja’’nti vuccati yathā ‘‘duddha’’nti. Kammato aññaṁ akammaṁ, akammato jātaṁ akammajaṁ. Aññatthe hi ayaṁ a-kāro. Tenāha ‘‘tadaññapaccayājāta’’nti. Kammato aññapaccayato jātaṁ, utucittāhārajanti attho. Cittajattikādīni vuttānusārena yojetuṁ sakkāti na dassitāni.",
  "tika-abh08t34:157": "Diṭṭhacatukke daṭṭhabbanti diṭṭhaṁ. Yaṁ rūpāyatanaṁ adakkhi, yañca dakkhissati, yañca dakkhati, yañca passeyya, taṁ sabbaṁ diṭṭhaṁ nāma taṁsabhāvānativattanato yathā ‘‘iṭṭha’’nti. Esa nayo sutādīsupi. Diṭṭhaṁ nāma rūpāyatanaṁ cakkhuviññāṇaviññeyyattā. Sutaṁ nāma saddāyatanaṁ sotaviññāṇaviññeyyattā. Mutaṁ nāma gandharasaphoṭṭhabbāyatanattayaṁ mutvā patvā gahetabbato , pasādena saha sambandhanato vā. Tathā hetaṁ sampattaggāhakavisayaṁ vuttaṁ. Viññātaṁ nāma avasesaṁ kevalaṁ manoviññāṇaviññeyyattā.",
  "tika-abh08t34:158": "Dvārañcevavatthu cāti attanissitānaṁ cakkhuviññāṇādīnaṁ, aññanissitānaṁ sampaṭicchanādīnañca pavattimukhabhāvato dvārañceva attanissitānaṁ ādhārabhāvato vatthu ca. Dvārameva hutvā na vatthūti kevalaṁ kammadvārabhāvato dvārameva, tannissitassa cittuppādassa abhāvato na vatthu. Vatthumeva hutvā na dvāranti manodhātumanoviññāṇadhātūnaṁ nissayabhāvato vatthumeva, cakkhādayo viya saparanissitānaṁ pavattidvārābhāvato na dvāraṁ. Sesaṁ ekavīsatividhaṁ rūpaṁ vuttavipariyāyato neva dvāraṁ na vatthu ca. Catutthacatukketi vatthucatukke. Tatiyapadanti ‘‘vatthumeva hutvā nevindriya’’nti padaṁ.",
  "tika-abh08t34:159": "739-40. Puna pañcavidhanti sambandho. Catujanti pakāsitaṁ catūhiyeva samuṭṭhānato.",
  "tika-abh08t34:160": "Cakkhuviññāṇaviññeyyaṁ rūpāyatanaṁ tena gahetabbato, na pana cakkhuviññāṇeneva viññeyyato. Tathā hetaṁ āvajjanādīhi ceva manodvārikajavanehi ca viññāyatīti. Esa nayo sotaviññeyyādīsupi. Manoviññāṇaviññeyyaṁ pana kevalaṁ manoviññāṇeneva viññātabbaṁ. Na hi rūpādito aññattha cakkhuviññāṇādīni pavattanti.",
  "tika-abh08t34:161": "Chavatthuavatthubhedatoti channaṁ vatthūnaṁ, avatthussa ca bhedato. Manodhātuviññeyyaṁ rūpādipañcakaṁ.",
  "tika-abh08t34:162": "Manāyatanassa arūpattā, dhammāyatanassa ca ekadesato rūpattā āha ‘‘āyatanabhedato ekādasavidha’’nti.",
  "tika-abh08t34:163": "743-5. Arūpabhave rūpuppattiyā abhāvato, asaññībhavassa ca rūpabhavapariyāpannattā vuttaṁ ‘‘kāmarūpabhavadvaye’’ti. Bhummavajjesūti bhummadevānaṁ vajjanaṁ yonivibhāgaṁ patvā tesaṁ manussasadisattā. Purimā tissoti aṇḍajajalābujasaṁsedajayoniyo. Tā hi yathāvuttappabhedesu na labbhanti, tāsañca paṭikkhepena pacchimā opapātikayoni anuññātāti atthato āpannameva hotīti. Tattha nirayeti ussadānampi gahaṇato avīcimahāniraye kīṭapāṇakānampi sarīraṁ pacchā vaḍḍhanakaṁ hutvāva nibbattati, nijjhāmataṇhikapetānaṁ niccāturatāya kāmassa abhāvato gabbhaggahaṇaṁ na hoti, tasmā aṇḍajajalābujayoniyo tattha na santi, ādittattā kucchiyaṁ gabbhaṁ na patiṭṭhātīti keci. Nibbattamānānañca pāpakammānubhāvena mahādukkhassa pattabbatāya mahanteneva sarīrena bhavitabbanti saṁsedajayonipi tesaṁ na hoti, aggijālāya santappamānasarīrattā tesaṁ nibbattakāle allaṭṭhāne pupphādīsu sambhavābhāvato saṁsedajatā natthevātipi vadanti. Tena tesaṁ opapātikāva yonīti āha ‘‘nijjhāmataṇhike’’ti. Atha saṁsedajaopapātikayonīnaṁ ko visesoti? Saṁsedajo tāva khuddakasarīro hutvā padumagabbhādiṁ nissāya nibbatto kamena vaḍḍhati. Itaro pana yattha yattha nibbattati, tattha tattha paricchinnappamāṇasarīrova soḷasavassuddesiko viya paripuṇṇaṅgapaccaṅgo pāturahosi.",
  "tika-abh08t34:164": "Sese gatittayeti ṭhapetvā devagatiṁ, nirayagatiñca avasesamanussapetatiracchānasaññite gatittaye. Manussesu hi keci aṇḍajāpi honti kuntaputtadvebhātikattherā viya, keci saṁsedajāpi honti padumagabbhe nibbattapokkharasātibrāhmaṇādayo viya, keci opapātikāpi honti ambapāligaṇikādayo viya. Nijjhāmataṇhikāvasesapetā pana sabbacatuppadapakkhijātidīghajātiādayo sabbepi tiracchānā ca catuyonikāvāti.",
  "tika-abh08t34:165": "746-7. Gabbhe mātukucchiyaṁ setīti gabbhaseyyako, soyeva rūpādīsu sattatāya gabbhaseyyakasatto. Tassa gabbhaseyyakasattassa. Tiṁsa rūpānīti kāyabhāvavatthudasakavasena samatiṁsa kammajarūpāniyeva. Tadā hi neva cittajarūpamatthi paṭisandhicittassa rūpasamuṭṭhāpakattābhāvato, nāpi utujaṁ purimuppannautuno abhāvā. Utu hi ṭhānappattaṁ rūpaṁ samuṭṭhāpeti, na ca āhārajaṁ tasmiṁ kāye ajjhohaṭassa abhāvato, tasmā kammasamuṭṭhānāniyeva tiṁsa rūpāni paṭisandhikkhaṇe nibbattanti, yānī ‘‘kalalarūpa’’nti pavuccanti, paripiṇḍitāni ca tāni jātiuṇṇāya ekassa aṁsuno pasannatilatele pakkhipitvā uddhaṭassa paggharitvā agge ṭhitabindumattāni acchāni vippasannāni pasannatelabindusamānāni honti. Yathāhu –",
  "tika-abh08t34:166": "‘‘Tilatelassa yathā bindu,",
  "tika-abh08t34:167": "Sappimaṇḍo anāvilo;",
  "tika-abh08t34:168": "Evaṁ vaṇṇapaṭibhāgaṁ,",
  "tika-abh08t34:169": "Kalalanti pavuccatī’’ti. (vibha. aṭṭha. 26);",
  "tika-abh08t34:170": "Sabhāvassevāti avadhāraṇena abhāvakassa bhāvadasakābhāvato tiṁsarūpānaṁ asambhavaṁ dīpeti. Tenāha ‘‘abhāva…pe… kāyavatthuvasena tū’’ti. Abhāvagabbhaseyyānanti iminā abhāvaopapātikānaṁ na evanti dassetīti keci. Pubbe sabhāvakagabbhaseyyakassa pana vatvā tato nivattanatthaṁ ‘‘abhāvagabbhaseyyakasattāna’’nti vuttanti daṭṭhabbaṁ. Pubbe gabbhaseyyaka-ggahaṇena aṇḍajānampi gahaṇe idha visuṁ vacanaṁ gobalībaddañāyavasenāti daṭṭhabbaṁ, na pana tesaṁ abhāvakabhāvanivattanatthanti. Itarathā hi vīsatirūpānaṁ vacanaṁ virujjhati. Abhāvakabhāvo panettha aṇḍajānaṁ pakaraṇato daṭṭhabbo. Na hi gabbhaseyyaka-saddena samāsabhūtaṁ abhāva-saddaṁ idha ānetuṁ sakkāti.",
  "tika-abh08t34:171": "748.Gahitāgahaṇenettha, ekādasa bhavanti teti ekasmiṁ kalāpe gahitarūpānaṁ aparakalāpe aggahaṇavasena suddhaṭṭhakaṁ, jīvitaṁ, kāyapasādo, vatthurūpanti abhāvakassa paṭisandhikkhaṇe ekādasa rūpāni bhavanti, sabhāvakassa pana dvīsu bhāvesu ekena saha dvādasa rūpāni honti. Eseva ca nayoti vuttesu, vakkhamānesu ca paṭisandhikkhaṇikakalāpesu aggahitaggahaṇena rūpaggahaṇe nayo eseva ñeyyo.",
  "tika-abh08t34:172": "749. Nanu ca ‘‘sabbesu dasakesū’’ti vuttaṁ, kathaṁ pana te dasakā jānitabbāti āha ‘‘jīvitenā’’tiādi. Suddhakamaṭṭhakanti cattāri mahābhūtāni, tannissitā ca vaṇṇagandharasaojāti idaṁ jīvitādinā asammissaṁ suddhaṭṭhakaṁ. Imāniyeva hi aṭṭha katthaci avinibbhogavasenapi pavattito avinibbhogarūpāni avakaṁsato eko kalāpoti ca vuccati. Ācariyajotipālattherena pana ‘‘nipphannānipphannavasena dasa rūpāni avinibbhogavuttikāni eko kalāpo’’ti vatvā puna taṁsamatthanatthaṁ idaṁ vuttaṁ –",
  "tika-abh08t34:173": "‘‘Avinibbhogavuttīni, catujānekalakkhaṇā;",
  "tika-abh08t34:174": "Nipphannānaṭṭha vā tesu, hitvāna kāyalakkhaṇe’’ti.",
  "tika-abh08t34:175": "750.Kāyadasakanti kāyo dasamo etthāti kāyadasakaṁ, asādhāraṇena vā kāyena lakkhitaṁ dasakaṁ kāyadasakaṁ. Esa nayo cakkhudasakādīsu. Pariyāpuṭaṁ ñātaṁ, kathitanti vā attho.",
  "tika-abh08t34:176": "752-3. Kāmāvacaradevesu sabbakālaṁ paṭisandhipavattīsu sattatiyā rūpānaṁ labbhanato vuttaṁ ‘‘niccaṁ rūpāni sattatī’’ti. Na hi te kadācipi vikalindriyā, abhāvakā vā honti. ‘‘Manussesu opapātikasattāna’’nti avisesena vuttepi ādikappikānaṁ bhāvadasakassa paṭisandhikkhaṇe abhāvato tesaṁ saṭṭhi rūpānīti veditabbaṁ. Jīvitanavakampi opapātikānaṁ, saṁsedajānañca kāmāvacarasattānaṁ pavatteyeva hoti tassa pācakagginā sahavuttittā, tassa ca ajjhohaṭāhārasannissayena sambhavato. Saṁsedajānampi paripuṇṇaṅgapaccaṅgānaṁ nibbattanato opapātikehi viseso natthīti tesaṁ visuṁ aggahaṇaṁ. Vibhaṅgepi hi –",
  "tika-abh08t34:177": "‘‘Kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni, kassaci aparāni dasāyatanāni, kassaci navāyatanāni, kassaci sattāyatanāni pātubhavantī’’ti (vibha. 1009) –",
  "tika-abh08t34:178": "Imassa niddese ‘‘opapātikasattāna’’ntiādinā opapātika-ggahaṇameva kataṁ, na saṁsedaja-ggahaṇaṁ. Tañca paripuṇṇāyatanānaṁ saṁsedajānaṁ opapātikesu saṅgaṇhanato. Tathā hi vuttaṁ aṭṭhakathāyaṁ ‘‘saṁsedajayonikā paripuṇṇāyatanabhāvena opapātikasaṅgahaṁ katvā vuttā’’ti. Padhānāya vā yoniyā sabbaparipuṇṇāyatanayoniṁ dassetuṁ ‘‘opapātikasattāna’’nti vuttaṁ.",
  "tika-abh08t34:179": "754-5.Cakkhusotavatthuvasāti cakkhudasakasotadasakavatthudasakavasā. Ānandācariyo panettha ‘‘rūpadhātuyaṁ paṭisandhiviññāṇena saha cakkhusotavatthusattakānaṁ jīvitachakkassāti catunnaṁ kalāpānaṁ vasena sattavīsati rūpāni uppajjanti, tattha gandharasāhārānaṁ paṭikkhittattā’’ti vatvā puna taṁ samatthento ‘‘pāḷiyañhi ‘rūpadhātuyā upapattikkhaṇe ṭhapetvā asaññasattānaṁ devānaṁ pañcāyatanāni pātubhavanti, pañca dhātuyo pātubhavantī’ti (vibha. 1015) vuttaṁ. Tathā ‘rūpadhātuyā cha āyatanāni nava dhātuyo’ti (vibha. 994) sabbasaṅgāhakavasena tattha vijjamānāyatanadhātuyo dassetuṁ vuttaṁ. Kathāvatthumhi ca ghānāyatanādīnaṁ viya gandhāyatanādīnañca tattha bhāvo paṭikkhitto ‘atthi tattha ghānāyatananti? Āmantā. Atthi tattha gandhāyatananti? Na hevaṁ vattabbe’tiādinā (kathā. 520). Na ca aphoṭṭhabbāyatanānaṁ pathavīdhātuādīnaṁ viya agandharasāyatanānaṁ gandharasānaṁ tattha bhāvo sakkā vattuṁ phusituṁ sakkuṇeyyatāvinimuttassa pathavīādisabhāvassa viya gandharasāyatanabhāvavinimuttassa gandharasabhāvassa abhāvā. Yadi ca ghānasamphassādīnaṁ kāraṇabhāvo natthīti tāni āyatanānīti na vucceyyuṁ, dhātusaddo pana nissattanijjīvavibhāvakoti gandhadhāturasadhātūti avacane kāraṇaṁ natthi. Dhammasabhāvo ca nesaṁ ekantena icchitabbo sabhāvadhāraṇādilakkhaṇato aññassa abhāvā. Dhammānañca āyatanabhāvo ekantato yamake vutto ‘dhammo āyatananti? Āmantā’ti (yama. 1.āyatanayamaka.13), tasmā tesaṁ gandharasāyatanabhāvābhāvepi koci āyatanabhāvo vattabbo. Yadi ca phoṭṭhabbabhāvato añño pathavīādibhāvo viya gandharasabhāvato añño tesaṁ koci sabhāvo siyā, tesaṁ dhammāyatanasaṅgaho. Gandharasabhāve, pana āyatanabhāve ca sati gandho ca so āyatanañca gandhāyatanaṁ, raso ca so āyatanañca rasāyatananti idamāpannamevāti gandharasāyatanabhāvo ca na sakkā nivāretuṁ, ‘tayo āhārā’ti (vibha. 1015) vacanato kabaḷīkārāhārassa tattha abhāvo viññāyati, tasmā yathā pāḷiyā avirodho hoti, tathā gandharasojā hitvā rūpagaṇanā kātabbā. Evañhi dhammatā na vilomatā hotī’’ti vadati.",
  "tika-abh08t34:180": "Ācariyajotipāladhammapālattherā pana taṁ paṭikkhipanti. Tathā ca vuttaṁ tehi ‘‘rūpāvacarasattānaṁ ghānajivhāyatanābhāvato vijjamānāpi gandharasā āyatanakiccaṁ na karontī’’ti, te anāmasitvā pāḷiyaṁ ‘‘pañcāyatanāni pātubhavantī’’ti ‘‘cha āyatanānī’’ti (vibha. 993-994) ca ādi vuttaṁ. ‘‘Tayo āhārā’’ti ca ajjhoharitabbassa āhārassa abhāvena ojaṭṭhamakarūpasamuṭṭhāpanasaṅkhātassa āhārakiccassa akaraṇato, na sabbena sabbaṁ gandharasānaṁ, ojāya ca abhāvato. Iti visayino kiccassa abhāvena visayo kiccabhāvadhammo na vutto. Yasmiñhi bhave visayī natthi, tasmiṁ taṁhetuko nippariyāyena visayassa āyatanabhāvo natthīti vijjamānassāpi avacanaṁ, yathā tattheva rūpabhave pathavītejovāyodhātūnaṁ phoṭṭhabbāyatanabhāvena. Yassa pana yattha vacanaṁ, tassa tattha visayīsabbhāvahetuko nippariyāyena āyatanabhāvo vutto, yathā tattheva rūpāyatanassa. Yadi visayīsabbhāvahetuko visayassa nippariyāyena āyatanabhāvo, kathamasaññasattānaṁ dve āyatanāni pātubhavanti. Asaññasattānañhi cakkhāyatanaṁ natthi. Atha tadabhāvena rūpāyatanaṁ aññesaṁ avisayoti? Nāyaṁ virodho. Yena adhippāyena rūpadhātuyaṁ saññīnaṁ gandhāyatanādīnaṁ avacanaṁ, tena na rūpāyatanassāpi avacananti asaññīnaṁ ekaṁ āyatanaṁ na vattabbaṁ. Yathāsakañhi indriyagocarabhāvāpekkhāya yesaṁ nippariyāyena āyatanabhāvo atthi, tesu niddisiyamānesu tadabhāvato rūpadhātuyaṁ saññīnaṁ gandhādike visuṁ āyatanabhāvena avatvā dhammasabhāvānativattanato, manoviññāṇassa ca visayabhāvūpagamanato dhammāyatanantogadhe katvā ‘‘pañcāyatanānī’’ti pāḷiyaṁ vuttaṁ. Etadatthañhi dhammāyatananti sāmaññato nāmakaraṇaṁ piṭṭhivaṭṭakāni vā tāni katvā ‘‘pañcāyatanānī’’ti vuttaṁ. Yena ca pana adhippāyena asaññīnaṁ rūpāyatanaṁ vuttaṁ, tena saññīnaṁ, asaññīnampi gandhāyatanādīnaṁ visuṁ gahaṇaṁ kātabbanti imassa nayassa dassanatthaṁ ‘‘asaññasattānaṁ devānaṁ dve āyatanāni pātubhavantī’’ti (vibha. 1017) vuttaṁ.",
  "tika-abh08t34:181": "Asatipi hi tattha attano indriyesu rūpassa vaṇṇāyatanasabhāvātikkamo natthevāti taṁ rūpāyatanantveva vuccati. Iminā ca nayadassanena gandhādīni tīṇi pakkhipitvā saññīnaṁ aṭṭha āyatanāni, asaññīnaṁ pañcāti ayamattho dassito hoti. Evañcetaṁ sampaṭicchitabbaṁ, aññathā rūpaloke phusituṁ asakkuṇeyyatāya pathavīādīnaṁ brahmūnaṁ vacīghoso eva ca na siyā. Na hi paṭighaṭṭananighaṁsanamantarena saddappavatti atthi, na ca phusanasabhāvānaṁ katthaci aphusanasabhāvatā sakkā viññātuṁ, phoṭṭhabbāyatanassa ca bhūtattayassa abhāve rūpabhave rūpāyatanādīnampi sambhavo eva na siyā, tasmā phusituṁ sakkuṇeyyatāyapi pathavīādīnaṁ tattha kāyindriyābhāvena tesaṁ phoṭṭhabbabhāvo na vutto. Evañca katvā rūpadhātuyaṁ tesaṁ sappaṭighatāvacanañca samatthitaṁ hoti. Vuttañhi ‘‘asaññasattānaṁ anidassanasappaṭighaṁ ekaṁ mahābhūtaṁ paṭicca…pe… dve mahābhūtā’’tiādi.",
  "tika-abh08t34:182": "Paṭigho ca nāma bhūtattayassa kāyapasādaṁ pati tannissayabhūtaghaṭṭanaṁ dvārena abhimukhabhāvo, idha pana taṁsabhāvatā, so ca phusituṁ asakkuṇeyyabhāvo ghaṭṭanāya abhāvato natthi. Yadi tattha asatipi visayimhi rūpāyatanampi gahetvā ‘‘dve āyatanānī’’ti vuttaṁ, atha kasmā gandhāyatanādīni gahetvā ‘‘pañcāyatanānī’’ti na vuttanti? Nayadassanavasena desanā pavattāti vuttovāyamattho. Atha vā tattha rūpāyatanasseva vacanaṁ kadāci aññabhūmikānaṁ pasādassa visayabhāvaṁ sandhāya, na pana itaresaṁ abhāvato, nāpi pariyāyena gandhāyatanādīnaṁ āyatanabhāvābhāvato.",
  "tika-abh08t34:183": "Asaññīnañhi rūpāyatanaṁ samānatalavāsīnaṁ vehapphalānaṁ, uparibhūmikānañca suddhāvāsānaṁ pasādassa visayabhāvaṁ gacchati, na pana gandharasāti tesaṁyeva tattha avacanaṁ yuttaṁ. Kathāvatthumhi ca nippariyāyena gandhāyatanādīnaṁ atthibhāvaṁ parijānantaṁ sandhāya paṭisedho kato. Yadipi cetaṁ vacanaṁ tattha gandhāyatanādīnaṁ abhāvavibhāvanaṁ na hoti, atthibhāvadīpanampi pana aññavacanaṁ natthevāti? Nayidamevaṁ aṭṭhakathāsu tattha tesaṁ atthibhāvassa niddhāretvā vuttattā. Yañhi aṭṭhakathāvacanaṁ pāḷiyā na virujjhati, taṁ pāḷi viya pamāṇabhūtaṁ avigarahitāya ācariyaparamparāya yāvajjatanā āgatattā. Tattha siyā ‘‘yaṁ pāḷiyā na virujjhati aṭṭhakathāvacanaṁ, taṁ pamāṇaṁ, idaṁ pana virujjhatī’’ti? Nayidamevaṁ, yathā na virujjhati, tathā paṭipāditattā. Cakkhādīnaṁ āyatanānaṁ, tannissayānañca viññāṇānaṁ sattasuññatāsandassanatthaṁ bhagavato dhātudesanāti āyatanabhāvena vuttānaṁyeva dhātubhāvadīpanato dhātubhāvassāpi tesaṁ avacanaṁ yujjati eva, tasmā yathā pāḷiyā avirodho hoti, tathā cakkhudasakādivasena idha rūpagaṇanā katāti na ettha dhammatāvilomanāsaṅkāya okāsoti veditabbanti.",
  "tika-abh08t34:184": "756.Jaccandhabadhirāti chandānurakkhaṇatthaṁ dīghakaraṇaṁ. Na hi jaccandhabadhiraaghānarahite napuṁsake vatthukāyajivhādasakavasena idha tiṁsāti yujjati, idañca ‘‘opapātikassa jaccandhabadhiraghānarahite napuṁsake jivhākāyavatthudasakānaṁ vasena tiṁsa rūpāni uppajjantī’’ti aṭṭhakathāvādaṁ gahetvā vuttaṁ. Ānandācariyo pana taṁ ‘‘pāḷiyā na sametī’’ti vatvā paṭikkhipati. Tathā cāha ‘‘netaṁ pāḷiyā sametī’’ti. Na hi pāḷiyaṁ kāmāvacarānaṁ saṁsedajopapātikānaṁ aghānakānaṁ uppatti vuttā.",
  "tika-abh08t34:185": "Dhammahadayavibhaṅge hi –",
  "tika-abh08t34:186": "‘‘Kāmadhātuyā upapattikkhaṇe kassaci ekādasāyatanāni pātubhavanti, kassaci dasāyatanāni, kassaci aparāni dasāyatanāni, kassaci navāyatanāni, kassaci sattāyatanāni pātubhavantī’’ti (vibha. 1009) –",
  "tika-abh08t34:187": "Vuttaṁ, na vuttaṁ ‘‘aṭṭhāyatanāni pātubhavantī’’ti. Yadi hi aghānakassāpi upapatti siyā, tikkhattuṁ ‘‘dasāyatanāni pātubhavantī’’ti vattabbaṁ siyā, tikkhattuñca ‘‘navāyatanāni pātubhavantī’’ti, na cetaṁ vuttaṁ. Yamake ca ghānajivhānaṁ sahappavatti vuttāti taṁ upaparikkhitvā gahetabbanti. Ayañhettha ācariyassa adhippāyo – dhammahadayavibhaṅgapāḷiyañhi ‘‘ekādasā’’ti paripuṇṇāyatanassa saddāyatanavajjāni ekādasāyatanāni vuttāni, ‘‘kassaci dasāyatanānī’’ti andhassa cakkhāyatanavajjāni, ‘‘aparāni dasāyatanānī’’ti badhirassa sotāyatanavajjāni, ‘‘navāyatanānī’’ti andhabadhirassa cakkhusotavajjāni, ‘‘sattāyatanānī’’ti gabbhaseyyakassa rūpagandharasakāyaphoṭṭhabbamanadhammāyatanavasena vuttaṁ. Yadi cakkhusotaghānavikalopi uppajjeyya, tassa aṭṭhevāyatanāni vattabbāni siyuṁ, na ca vuttaṁ ‘‘aṭṭhāyatanāni pātubhavantī’’ti, tasmā nattheva cakkhusotaghānavikalo. Sati aghānakaupapattiyaṁ punapi ‘‘kassaci aparāni dasāyatanāni pātubhavantī’’ti vattabbaṁ siyā. Tathā ca sati yathā andhabadhirassa vasena ‘‘kassaci navāyatanāni pātubhavantī’’ti ekavāraṁ vuttaṁ, evaṁ andhāghānakassa, badhirāghānakassa ca vasena ‘‘kassaci aparāni navāyatanāni, kassaci aparāni navāyatanānī’’ti vattabbaṁ siyā. Kāmabhave ajivhassa sattassābhāvato, ghānajivhāyatanānaṁ sahappavattivacanato ca tattheva kāmadhātuyaṁ aghānakassāsambhavoti.",
  "tika-abh08t34:188": "Jotipālattherādayo pana ‘‘saṁsedajassa jaccandhabadhiraaghānakanapuṁsakassa jivhākāyavatthudasakānaṁ vasena tiṁsarūpāni uppajjantīti vuttaṁ, na opapātikassa. Dhammahadayavibhaṅgapāḷiyañca ‘upapattikkhaṇe’ti vuttattā opapātikasseva vasena nayo nīto. Yamakaṭṭhakathāyañca vuttaṁ ‘kāmadhātuyaṁ aghānako opapātiko natthi. Yadi bhaveyya, kassaci aṭṭhāyatanāni pātubhavantīti vadeyyā’ti, yampi dhammahadayavibhaṅge ‘kāmadhātuyā upapattikkhaṇe kassaci ekādasāyatanāni pātubhavantī’tiādīnaṁ niddese ‘opapātikānaṁ petāna’ntiādinā opapātika-ggahaṇameva kataṁ, na pana saṁsedaja-ggahaṇaṁ, taṁ paripuṇṇāyatanānaṁyeva saṁsedajānaṁ opapātikesu saṅgahavasena vuttanti veditabbaṁ. Tathā hi vuttaṁ aṭṭhakathāyaṁ ‘saṁsedajayonikā paripuṇṇāyatanabhāvena opapātikasaṅgahaṁ katvā vuttā’ti, padhānāya vā yoniyā sabbaṁ paripuṇṇāyatanaṁ yoniṁ saṅgahetvā dassetuṁ ‘opapātikāna’nti vuttanti ca, tasmā na koci pāḷivirodho’’ti vadanti.",
  "tika-abh08t34:189": "Apare panāhu – ‘‘kāmadhātuyaṁ aghānako opapātiko natthi. Yadi bhaveyya, kassaci aṭṭhāyatanāni pātubhavantīti vadeyyāti idaṁ manussesu saṁsedajopapātikānaṁ vasena vuttaṁ, te paripuṇṇāyatanāva . Kesañci pana aghānakakīṭānaṁ atthibhāvato apāyesu saṁsedajopapātike sandhāyetaṁ vutta’’nti vadanti. Taṁ ānandācariyādīnaṁ matena paṭikkhepārahamevāti.",
  "tika-abh08t34:190": "757-8.Ukkaṁsassāvakaṁsassa antareti ‘‘sattatī’’ti vuttaukkaṁsaparicchedassa, ‘‘tiṁsā’’ti vuttaavakaṁsaparicchedassa ca majjhe. Anurūpato…pe… vibhāvināti jātiandhassa saṭṭhi rūpāni cakkhudasakābhāvato, tathā badhirassa sotadasakābhāvato, andhabadhirassa pana paṇṇāsa cakkhusotadasakābhāvatotiādinā nayena aññamaññāpekkhāya paripuṇṇā paripuṇṇānaṁ rūpānaṁ pāṇīnaṁ vasena rūpānaṁ samuppatti viññātabbāti attho. Yaṁ panettha vattabbaṁ, taṁ vuttamevāti.",
  "tika-abh08t34:191": "759-60. Evaṁ tīsu bhavesu paṭisandhiyaṁ rūpappavattiṁ dassetvā idāni pavattiyaṁ dassetuṁ ‘‘sattavīsati rūpānī’’tiādi vuttaṁ. Kāmāvacarasattassa hi paripuṇṇāyatanassa asati andhabadhirādipasādavighāte yāva maraṇacittassa heṭṭhā sattarasamacittaṁ, tāva sattavīsati rūpāni pavattanti. Aparipuṇṇāyatanassa pana jaccandhādikassa heṭṭhā vuttanayena rūpānaṁ hāyanavaḍḍhanāni veditabbāni. Nanu aṭṭhavīsatiyeva rūpāni kāmabhave pavattantīti āha ‘‘appavattanato’’tiādi.",
  "tika-abh08t34:192": "Ghānaṁ…pe… na vijjareti kāmavirāgabhāvanāvasena gandhādiggāhakesu pasādesu virattā hontīti ghānādittayaṁ natthi. Cakkhusotesu pana anuttaradassanādiatthaṁ virattā na hontīti tāni tesaṁ uppajjanti. Bhāvadvayaṁ kāmarāgūpanissayattā na uppajjati. Keci pana ‘‘lahutādittayampi rūpabhave natthi dandhattakarādidhātukkhobhābhāvato. Sati hi tādise dhātukkhobhe tappaṭipakkhehi lahutādīhi bhavitabba’’nti vadanti, taṁ akāraṇaṁ. Na hi vūpasametabbapaccanīkāpekkho tabbirodhidhammuppādo. Tathā sati sahetukakiriyacittuppādesu kāyalahutādīnaṁ abhāvo eva siyā, tasmā pañceva rūpāni saññībrahmānaṁ na uppajjanti, avasesāni tevīsati rūpāni uppajjanti. Asaññībrahmānaṁ pana pañca pasādarūpāni, bhāvadvayaṁ, hadayavatthu, viññattidvayaṁ, lahutādittayanti terasa rūpāni vajjetvā avasesāni pannarasa uppajjanti.",
  "tika-abh08t34:193": "761.Catusantatīti catunnaṁ paccayānaṁ vasena catusantatirūpāni. Rūpe honti tisantatīti brahmānaṁ anāhārabhāvena āhārajarūpānaṁ abhāvato tisso santatiyo. Dvisantatīti cittajāhārajānaṁ abhāvato dve santatiyo. Bahiddhā ekasantatīti kammajādīnaṁ tissannampi abhāvato utujasantatiyeva.",
  "tika-abh08t34:194": "762-4. Evaṁ paṭisandhipavattīsu rūpānaṁ gaṇanaparicchedaṁ vatvā idāni tattha nesaṁ uppattikkamaṁ dassetuṁ ‘‘rūpaṁ nibbattamāna’’ntiādi vuttaṁ. Sabbesanti kāmarūpabhavikānaṁ sabbasattānaṁ. Paṭisandhikkhaṇe panāti ettha dasakattayaṁ hotīti pāṭhaseso. Tenāha ‘‘yathevā’’tiādi. Paṭisandhikkhaṇe dasakattayaṁ heṭṭhā vuttampi ‘‘tañca kho sandhicittassā’’tiādikaṁ visesaṁ dassetuṁ puna vuttaṁ. Cittassa tīsu khaṇesu kammajarūpānaṁ samuppattito āha ‘‘tathevā’’tiādi. Tiṁsa tiṁsevāti tiṁsa tiṁseva kammajarūpāni.",
  "tika-abh08t34:195": "Ānandācariyo pana ‘‘cittassa ṭhitikkhaṇameva natthi, bhaṅgakkhaṇe ca rūpuppādo natthīti catusamuṭṭhānikānipi rūpāni cittassa uppādakkhaṇeyeva hontī’’ti āha. Vuttañhi tena – yo cettha cittassa ṭhitikkhaṇo vutto, so ca atthi natthīti vicāretabbo. Cittayamake hi ‘‘uppannaṁ uppajjamāna’’nti (yama. 2.cittayamaka.81) etassa vibhaṅge ‘‘bhaṅgakkhaṇe uppannaṁ no ca uppajjamāna’’nti (yama. 2.cittayamaka.81) ettakameva vuttaṁ, na vuttaṁ ‘‘ṭhitikkhaṇe bhaṅgakkhaṇe cā’’ti. Tathā’’na uppajjamānaṁ na uppanna’’nti ettha ‘‘bhaṅgakkhaṇe na uppajjamānaṁ no ca na uppanna’’nti ettakameva vuttaṁ, na vuttaṁ ‘‘ṭhitikkhaṇe bhaṅgakkhaṇe cā’’ti. Evaṁ ‘‘na niruddhaṁ na nirujjhamāna’’nti etesaṁ paripuṇṇavissajjane ‘‘uppādakkhaṇe anāgatañcā’’ti vatvā ‘‘ṭhitikkhaṇe’’ti avacanaṁ, atikkantakālavāre ca ‘‘bhaṅgakkhaṇe cittaṁ uppādakkhaṇaṁ vītikkanta’’nti (yama. 2.cittayamaka.83) vatvā ‘‘ṭhitikkhaṇe’’ti avacanaṁ ṭhitikkhaṇābhāvaṁ cittassa dīpeti. Suttepi hi ‘‘ṭhitassa aññathattaṁ paññāyatī’’ti (a. ni. 3.47) tasseva ekassa aññathattābhāvato yassā aññathattaṁ paññāyati, sā santatiṭṭhitīti na na sakkā vattuṁ. Vijjamānaṁ taṁkhaṇadvayasamaṅgī ṭhitanti. Yo cettha cittassa nirodhakkhaṇe rūpuppādo vutto, so ca vicāretabbo. Kasmā? ‘‘Yassa vā pana samudayasaccaṁ nirujjhati, tassa dukkhasaccaṁ uppajjatīti? No’’ti (yama. 1.saccayamaka.136) vuttanti, na ca cittasamuṭṭhānarūpameva sandhāya paṭikkhepo katoti sakkā viññātuṁ cittasamuṭṭhānarūpādhikārassa abhāvāti.",
  "tika-abh08t34:196": "Ācariyassa hi ayamadhippāyo – uppannauppajjamānavārādīsu ‘‘ṭhitikkhaṇe’’ti avacanaṁ ‘‘cittassa ṭhitikkhaṇaṁ nāma natthī’’ti imamatthaṁ dīpeti. Na hi yathādhammasāsane abhidhamme labbhamānassa avacane kāraṇaṁ dissati. Na kevalaṁ abhidhamme avacanameva cittassa ṭhitikkhaṇabhāvajotakaṁ, apica kho ‘‘ṭhitassa aññathattaṁ paññāyatī’’ti evamāgatā suttantapāḷipi. Aññathattaṁ nāma pubbāparaviseso. Apica yathā bhūto dhammo uppajjati, kiṁ tathā bhūtova bhijjati, udāhu aññathā bhūto. Yadi tathā bhūtova bhijjati, na jaratāya sambhavo. Aññathā bhūto, añño eva soti sabbathāpi ṭhitikkhaṇassa abhāvoyeva. Yadi ca cittassa bhaṅgakkhaṇe rūpaṁ uppajjeyya, taṁ dukkhasaccanti katvā ‘‘no’’ti vattuṁ na sakkā, vuttañca, tasmā viññāyati ‘‘cittassa nirodhakkhaṇe rūpuppādo natthī’’ti.",
  "tika-abh08t34:197": "Ācariyajotipāladhammapālattherānaṁ panetaṁ nakkhamati. Tehi ‘‘ekadhammādhārabhāvepi uppādanirodhānaṁ añño uppādakkhaṇo, añño nirodhakkhaṇo. Uppādāvatthañhi upādāya uppādakkhaṇo, nirodhāvatthaṁ upādāya nirodhakkhaṇo. Uppādāvatthāya ca bhinnā nirodhāvatthāti ekasmiṁyeva ca sabhāvadhamme yathā icchitabbā, aññathā aññoyeva dhammo uppajjati, añño nirujjhatīti āpajjeyya, evaṁ nirodhāvatthāya viya nirodhābhimukhāvatthāyapi bhavitabbaṁ, sā ṭhiti jaratā cā’’ti sampaṭicchitabbametaṁ.",
  "tika-abh08t34:198": "Yadi evaṁ, kasmā pāḷiyaṁ ṭhitikkhaṇo na vuttoti? Vineyyajjhāsayānurodhena nayadassanavasena pāḷigatīti veditabbāti. Abhidhammadesanāpi hi kadāci vineyyajjhāsayānurodhena pavattati, yathā rūpassa uppādo ‘‘upacayo santatī’’ti bhinditvā desito. Hetusampayuttadukādidesanā cettha nidassitabbā. ‘‘Yassa vā panā’’tiādipucchāya vissajjane ca arūpalokaṁ cittasamuṭṭhānarūpaṁ vā sandhāya ‘‘no’’ti sakkā vattuṁ. Ayañhi yamakadesanāya pakati, yadidaṁ yathāsambhavayojanāti. Atha vā paccāsattiñāyena yaṁ samudayasaccaṁ nirujjhati, tena yaṁ dukkhasaccaṁ uppādetabbaṁ cittacetasikatappaṭibaddharūpasaṅkhātaṁ, tassa tadā uppatti natthīti ‘‘no’’ti vissajjanaṁ, na sabbassa vacanato, tasmā na sakkā cittassa ṭhitikkhaṇe, bhaṅgakkhaṇe ca rūpuppādanaṁ paṭikkhipitunti vadanti.",
  "tika-abh08t34:199": "Utujarūpāni pana paṭisandhicittassa ṭhitikkhaṇato paṭṭhāya aṭṭhakanavakavasena uppajjanti. Paṭisandhikkhaṇe hi uppannānaṁ kammajarūpānaṁ abbhantare sahuppādaekanirodhatejodhātu ṭhānaṁ patvā tassa ṭhitikkhaṇe aṭṭha rūpāni samuṭṭhāpeti, tattha uppannā tejodhātu paṭisandhicittassa bhaṅgakkhaṇe, tattha uppannā paṭhamabhavaṅgassa uppādakkhaṇeti evamādinā aṭṭhakaṁ, kadāci saddapātubhāvakāle tena saha saddanavakañca uppajjati. Cittajarūpāni ca paṭisandhito anantaraṁ paṭhamabhavaṅgato paṭṭhāya rūpajanakacittānaṁ uppādakkhaṇe aṭṭhakavasena, saddapātubhāvādikāle saddanavakādivasena ca pavattanti. Āhārajāni pana ekassa, dvinnaṁ vā sattāhānaṁ atikkamena nibbattanti. Nanu ca ajjhohaṭāhārapaccayena āhāro rūpaṁ samuṭṭhāpeti, gabbhe sayantassa ca kuto ajjhoharaṇāhāroti? Samātito. Mātarā hi bhuttaṁ kucchigatassa sarīre abbhañjanaṁ viya āhārakiccaṁ karoti. Tenāhu porāṇā –",
  "tika-abh08t34:200": "‘‘Yañcassa bhuñjatī mātā,",
  "tika-abh08t34:201": "Annaṁ pānañca bhojanaṁ;",
  "tika-abh08t34:202": "Tena so tattha yāpeti,",
  "tika-abh08t34:203": "Mātukucchigato naro’’ti. (saṁ. ni. 1.235);",
  "tika-abh08t34:204": "Tasmā mātarā ajjhohaṭāhārena anuggahite sarīre abbhantarikā ojā laddhappaccayā rūpaṁ samuṭṭhāpeti, cakkhusotaghānajivhādasakā pana pañcapasādāvatthaṁ atikkamma pacchā sattame sattāhe uppajjanti, ‘‘ekādasame sattāhe’’ti (yama. mūlaṭī. āyatanayamaka 22-254) ānandācariyo avoca. Ayamettha gabbhaseyyakānaṁ rūpappavattinayo.",
  "tika-abh08t34:205": "Opapātikānampi paṭisandhicittassa uppādakkhaṇe kammasamuṭṭhānāni sattati rūpāni uppajjanti, tathevassa ṭhitikkhaṇe, bhaṅgakkhaṇe ca sattati sattatītiādinā vuttanayena ukkaṁsāvakaṁsato kāmabhavikasattānaṁ, rūpībrahmānañca yathāvuttanayeneva yathānurūpaṁ kammasamuṭṭhānānaṁ, utusamuṭṭhānānañca pavatti veditabbā. Āhārajarūpaṁ pana kāmāvacarānaṁ sabbapaṭhamaṁ attano mukhagatakheḷaṁ ajjhoharaṇakāle uppajjati. Saññībrahmānaṁ taṁ sabbena sabbaṁ natthi. Asaññīnañca cittajāhārajāni natthevāti ayaṁ viseso. Evaṁ uppajjamānesu ca panetesu rūpesu yaṁ cittassa uppādakkhaṇe uppannaṁ, taṁ attanā sahuppannacittaṁ ādiṁ katvā sattarasamacittassa nirodhakkhaṇe nirujjhati, ṭhitikkhaṇe uppannaṁ aṭṭhārasamassa uppādakkhaṇe nirujjhati, bhaṅgakkhaṇe uppannaṁ imassa ṭhitikkhaṇe nirujjhatīti evaṁ uppajjantaṁ, nirujjhantañca yāva maraṇacittassa heṭṭhā sattarasamacittaṁ, tāva yathārahaṁ catusantatiādivasena pavattatīti. Āsannamaraṇassa pana cutito sattarasamacittassa ṭhitikkhaṇamādiṁ katvā kammajarūpaṁ na samuṭṭhāti. Yadi samuṭṭhāti, maraṇaṁ na siyā anupacchinnattā kammajarūpānaṁ. Kammajarūpasamucchede hi ‘‘mato’’ti vuccati. Vuttañhi –",
  "tika-abh08t34:206": "‘‘Āyu usmā ca viññāṇaṁ, yadā kāyaṁ jahantimaṁ;",
  "tika-abh08t34:207": "Apaviddho tadā seti, niratthaṁva kaliṅgara’’nti. (saṁ. ni. 3.95);",
  "tika-abh08t34:208": "Sattarasamena saha uppannañca taṁ cuticittena saha nirujjhati, aparañca na uppajjati. Āyukkhayā, kammakkhayā, ubhayakkhayā, upakkamena vā kassacīti evaṁ kammajarūpasseva hi maraṇaṁ hoti satipi āhāraje, aṭṭhakathāmatena cittaje ca. Tampi apagatajīvassa na uppajjati. Utujarūpaṁ pana pavattati eva. Tathā saṁsedajānaṁ, opapātikānaṁ pana sarīranikkhepābhāvato tampi na pavattati.",
  "tika-abh08t34:209": "765-6. Uppādavayavantatāya nicco dhuvo na hotīti anicco, niccakhaṇikatāya vā na icco sassatādivasena anupagantabboti anicco. Ayañhi vināso janakapaccayato aññahetunirapekkhatāya niccakhaṇikova hoti. Dhuvasāravirahitattā addhuvo. Avasavattanaṭṭhena anattā. Udayavayapaṭipīḷanena, dukkhavatthutāya ca dukkhānaṁ khandho samūhoti dukkhakkhandho. Evaṁvidho pana sukhehi asammissoyevāti āha ‘‘kevalo’’ti. Kassacipi vā rūpassa sukhasabhāvassa abhāvato sakalopi dukkhakkhandhoti vuttaṁ ‘‘dukkhakkhandho ca kevalo’’ti. Paccayayāpaniyatāya ca rogamūlatāya ca rogato. So hi yathārahaṁ paccayehi yāpetabbatāya yāpyarogo viyāti rogato daṭṭhabbo. Yāpyabyādhi hi rogo, itaro ābādho, mūlabyādhi viya cesa anubaddhabyādhīnaṁ kilesarogādīnaṁ mūlabhāvato rogato daṭṭhabbo. Dukkhatāsūlayogitāya, kilesāsucipaggharaṇatāya , uppādajarābhaṅgehi uddhumātaparipakkapabhinnatāya ca gaṇḍato. So hi dukkhadukkhatā saṅkhāradukkhatā vipariṇāmadukkhatāti tividhadukkhatāsaṅkhātena rujjanena yuttatāya, yathārahamārammaṇavasena ca samannāgamavasena ca rāgādikilesāsucivissandanato, ahutvā sambhavanato, uppattiyā uddhumātattā jarābhaṅgehi ca yathākkamaṁ paripakkapabhinnabhāvato gaṇḍasadisoti gaṇḍato daṭṭhabbo. Avasavattanatāya, avidheyyatāya ca parato. Yathā hi paro patanto parassa vasaṁ na gacchati, evametaṁ subhasukhādibhāvena vase vattetuṁ asakkuṇeyyatāya avasavattanato ‘‘mā jīratha, mā marathā’’tiādinā vidhātuṁ asakkuṇeyyatāya avidheyyabhāvato parato daṭṭhabbaṁ. Byādhijarāmaraṇehi palujjanato, ābyāsanato ca palokato. Idaṁ byādhiādīhi pakārehi bhijjanato, vinassanato, etehi eva vā ābyāsanato byasanatthassa loka-saddassa pavisiṭṭhassa ābyāsanatthatāya palokato daṭṭhabbaṁ. Chandanti rajjanavasena pavattaṁ chandaṁ.",
  "tika-abh08t34:210": "767.Dhammasenāpatināti dhammasenāya pati nāyakoti dhammasenāpati, sāriputtatthero, tena. Hitasaṅkhāto attho etassāti hitatthi, tena. Sakkaccāti uggahaṇadhāraṇādīsu atandito hutvā.",
  "tika-abh08t34:211": "Iti abhidhammatthavikāsiniyā nāma",
  "tika-abh08t34:212": "Abhidhammāvatārasaṁvaṇṇanāya",
  "tika-abh08t34:213": "Rūpavibhāgavaṇṇanā niṭṭhitā."
}