{
  "tika-s0101t3:0": "3. Ambaṭṭhasuttavaṇṇanā",
  "tika-s0101t3:1": "Addhānagamanavaṇṇanā",
  "tika-s0101t3:2": "254.Apubbapadavaṇṇanāti atthasaṁvaṇṇanāvasena heṭṭhā aggahitatāya apubbassa padassa vaṇṇanā atthavibhajanā. ‘‘Hitvā punappunāgatamattha’’nti (dī. ni. aṭṭha. 1.ganthārambhakathā) hi vuttaṁ. Janapadinoti janapadavanto, janapadassa vā issarā rājakumārā gottavasena kosalā nāma. Yadi eko janapado, kathaṁ bahuvacananti āha ‘‘rūḷhisaddenā’’ti. Akkharacintakā hi īdisesu ṭhānesu yutte viya īdisaliṅgavacanāni icchanti, ayamettha rūḷhi yathā aññatthapi ‘‘kurūsu viharati, aṅgesu viharatī’’ti ca. Tabbisesanepi janapada-sadde jāti-sadde ekavacanameva. Porāṇā panāti pana-saddo visesatthajotano, tena puthuatthavisayatāya evañcetaṁ puthuvacananti vakkhamānavisesaṁ joteti. Bahuppabhedo hi so padeso tiyojanasataparimāṇatāya. Naṅgalānipi chaḍḍetvāti kammappahānavasena naṅgalānipi pahāya, nidassanamattañcetaṁ. Na kevalaṁ kassakā eva, atha kho aññepi manussā attano attano kiccaṁ pahāya tattha sannipatiṁsu. ‘‘So padeso’’ti padesasāmaññato vuttaṁ, vacanavipallāsena vā, te padesāti attho. Kosalāti vuccati kusalā eva kosalāti katvā.",
  "tika-s0101t3:3": "Cārikanti caraṇaṁ, caraṇaṁ vā cāro, so eva cārikā. Tayidaṁ maggagamanaṁ idhādhippetaṁ, na cuṇṇikagamanamattanti āha ‘‘addhānagamanaṁ gacchanto’’ti. Taṁ vibhāgena dassetuṁ ‘‘cārikā ca nāmesā’’tiādi vuttaṁ. Tattha dūrepīti nātidūrepi. Sahasā gamananti sīghagamanaṁ. Mahākassapapaccuggamanādiṁ ekadesena vatvā vanavāsītissasāmaṇerassa vatthuṁ vitthāretvā janapadacārikaṁ kathetuṁ ‘‘bhagavā hī’’tiādi āraddhaṁ. Ākāsagāmīhi eva saddhiṁ gantukāmo ‘‘chaḷabhiññānaṁ ārocehī’’ti āha.",
  "tika-s0101t3:4": "Saṅghakammavasena sijjhamānāpi upasampadā satthu āṇāvaseneva sijjhanato ‘‘buddhadāyajjaṁ te dassāmī’’ti vuttanti vadanti. Apare pana aparipuṇṇavīsativassasseva tassa upasampadaṁ anujānanto ‘‘dassāmī’’ti avocāti vadanti. Upasampādetvāti dhammasenāpatinā upajjhāyena upasampādetvā.",
  "tika-s0101t3:5": "Navayojanasatikampi ṭhānaṁ majjhimadesapariyāpannameva, tato paraṁ nādhippetaṁ turitacārikāvasena agamanato. Samantāti gatagataṭṭhānassa catūsu passesu samantato. Aññenapi kāraṇenāti bhikkhūnaṁ samathavipassanātaruṇabhāvato aññenapi majjhimamaṇḍale veneyyānaṁ ñāṇaparipākādikāraṇena majjhimamaṇḍalaṁ osarati.‘‘Sattahi vā’’tiādi ‘‘ekamāsaṁ vā’’tiādinā vuttānukkamena yojetabbaṁ.",
  "tika-s0101t3:6": "Sarīraphāsukatthāyāti ekasmiṁyeva ṭhāne nibaddhavāsavasena ussannadhātukassa sarīrassa vicaraṇena phāsukatthāya. Aṭṭhuppattikālābhikaṅkhanatthāyāti aggikkhandhopamasutta (a. ni. 7.72) maghadevajātakādi (jā. 1.1.9) desanānaṁ viya dhammadesanāya aṭṭhuppattikālaṁ ākaṅkhamānena. Surāpānasikkhāpadapaññāpane (pāci. 328) viya sikkhāpadapaññāpanatthāya. Bodhaneyyasatte aṅgulimālādike (ma. ni. 2.347) bodhanatthāya. Kañci, katipaye vā puggale uddissa cārikā nibaddhacārikā. Tadaññā anibaddhacārikā.",
  "tika-s0101t3:7": "Dasasahassi lokadhātuyāti jātikhettabhūte dasasahassacakkavāḷe. Tattha hi satte paripakkindriye passituṁ buddhañāṇaṁ abhinīharitvā ṭhito bhagavā ñāṇajālaṁ pattharatīti vuccati. Sabbaññutaññāṇajālassa anto paviṭṭhoti tassa ñāṇassa gocarabhāvaṁ upagato. Bhagavā kira mahākaruṇāsamāpattiṁ samāpajjitvā tato vuṭṭhāya ‘‘ye sattā bhabbā paripākañāṇā ajja mayā vinetabbā, te mayhaṁ ñāṇassa upaṭṭhahantū’’ti cittaṁ adhiṭṭhāya samannāharati. Tassa saha samannāhārā eko vā dve vā bahū vā tadā vinayūpagā veneyyā ñāṇassa āpāthamāgacchanti ayamettha buddhānubhāvo. Evampi āpāthamāgatānaṁ pana nesaṁ upanissayaṁ pubbacariyaṁ pubbahetuṁ sampati vattamānañca paṭipattiṁ oloketi, tenāha ‘‘atha bhagavā’’tiādi. Vādapaṭivādaṁ katvāti ‘‘evaṁ nu te ambaṭṭhā’’tiādinā mayā vuttavacanassa ‘‘ye ca kho te bho gotama muṇḍakā samaṇakā’’tiādinā paṭivacanaṁ katvā tikkhattuṁ ibbhavādanipātanavasena nānappakāraṁ asambhivākyaṁ sādhusabhāvāya vācāya vattuṁ ayuttavacanaṁ vakkhati. Nibbisevananti vigatatudanaṁ, mānadabbavasena apagataparipphandananti attho.",
  "tika-s0101t3:8": "Avasaritabbanti upagantabbaṁ. Icchānaṅgaleti idaṁ tadā bhagavato gocaragāmanidassanaṁ samīpatthe bhummanti katvā. ‘‘Icchānaṅgalavanasaṇḍe’’ti nivāsanaṭṭhānadassanaṁ adhikaraṇe bhummanti. Tadubhayaṁ vivaranto ‘‘icchānaṅgalaṁ upanissāyā’’tiādimāha. Dhammarājassa bhagavato sabbaso adhammaniggaṇhanaparā paṭipatti, sā ca sīlasamādhipaññāvasenāti taṁ dassetuṁ ‘‘sīlakhandhāvāra’’ntiādi vuttaṁ. Yathābhirucitenāti dibbavihārādīsu yena yena attano abhirucitena vihārena.",
  "tika-s0101t3:9": "Pokkharasātivatthuvaṇṇanā",
  "tika-s0101t3:10": "255.Manteti irubbedādimantasatthe. Pokkhare kamale sayamāno nisīdīti pokkharasātī. Sāti vuccati samasaṇṭhānaṁ, pokkhare saṇṭhānāvayave jātoti ‘‘pokkharasātī’’tipi vuccati. Setapokkharasadisoti setapadumavaṇṇo. Suvaṭṭitāti vaṭṭabhāvassa yuttaṭṭhāne suṭṭhu vaṭṭulā. Kāḷavaṅgatilakādīnaṁ abhāvena suparisuddhā.",
  "tika-s0101t3:11": "Imassa brāhmaṇassa kīdiso pubbayogo, yena naṁ bhagavā anuggaṇhituṁ taṁ ṭhānaṁ upagatoti āha ‘‘ayaṁ panā’’tiādi. Padumagabbhe nibbatti tenāyaṁ saṁsedajo jāto. Na pupphatīti na vikasati. Rajatabimbakanti rūpiyamayaṁ rūpakaṁ.",
  "tika-s0101t3:12": "Ajjhāvasatīti ettha adhi-saddo issariyatthadīpano, āsaddo mariyādatthoti dassento ‘‘abhibhavitvā’’tiādimāha. Tehi yuttattā hi ukkaṭṭhanti upayogavacanaṁ, tenāha ‘‘upasaggavasenā’’tiādi. Yāya mariyādāyāti yāya avatthāya.Nagarassa vatthunti ‘‘ayaṁ khaṇo, sumuhuttaṁ mā atikkamī’’ti rattivibhāyanaṁ anurakkhantā rattiyaṁ ukkā ṭhapetvā ukkāsu jalamānāsu nagarassa vatthuṁ aggahesuṁ, tasmā ukkāsu ṭhitāti ukkaṭṭhā, ukkāsu vijjotayantīsu ṭhitā patiṭṭhitāti mūlavibhujādipakkhepena saddasiddhi veditabbā, niruttinayena vā ukkāsu ṭhitāsu ṭhitā āsīti ukkaṭṭhā. Apare pana bhaṇanti ‘‘bhūmibhāgasampattiyā, upakaraṇasampattiyā, manussasampattiyā ca taṁ nagaraṁ ukkaṭṭhaguṇayogato ukkaṭṭhāti nāmaṁ labhī’’ti . Tassāti ‘‘ukkaṭṭha’’nti upayogavasena vuttapadassa. Anupayogattāti visesanabhāvena anupayuttattā. Sesapadesūti ‘‘sattussada’’ntiādipadesu. Yathāvidhi hi anupayogo purimasmiṁ. Tatthāti ‘‘upasaggavasenā’’tiādinā vuttavidhāne. ‘‘Saddasatthato pariyesitabba’’nti etena saddalakkhaṇānugato vāyaṁ saddappayogoti dasseti. Upaanuadhiāitievaṁpubbake vasanakiriyāṭhāne upayogavacanameva pāpuṇātīti saddavidū icchanti.",
  "tika-s0101t3:13": "Ussadatā nāmettha bahulatāti, taṁ bahulataṁ dassetuṁ ‘‘bahujana’’ntiādi vuttaṁ. Gahetvā posetabbaṁ posāvaniyaṁ. Āvijjhitvāti parikkhipitvā.",
  "tika-s0101t3:14": "Raññā viya bhuñjitabbanti vā rājabhoggaṁ. Rañño dāyabhūtanti kulaparamparāya yogyabhāvena rājato laddhadāyabhūtaṁ. Tenāha ‘‘dāyajjanti attho’’ti. Rājanīhārena paribhuñjitabbato uddhaṁ paribhogalābhassa seṭṭhadeyyatā nāma natthīti āha ‘‘chattaṁ ussāpetvā rājasaṅkhepena bhuñjitabba’’nti. ‘‘Sabbaṁ chejjabhejja’’nti sarīradaṇḍadhanadaṇḍādi bhedaṁ sabbaṁ daṇḍamāha. Nadītitthapabbatādīsūti nadītitthapabbatapādagāmadvāraaṭavimukhādīsu. ‘‘Rājadāya’’nti imināva rañño dinnabhāve siddhe ‘‘raññā pasenadinā kosalena dinna’’nti vacanaṁ kimatthiyanti āha ‘‘dāyakarājadīpanattha’’ntiādi . Nissaṭṭhapariccattanti muttacāgavasena pariccattaṁ katvā. Evañhi taṁ seṭṭhadeyyaṁ uttamadeyyaṁ jātaṁ.",
  "tika-s0101t3:15": "Upalabhīti savanavasena upalabhīti imamatthaṁ dassento ‘‘sotadvāra…pe… aññāsī’’ti āha. Avadhāraṇaphalattā sabbampi vākyaṁ antogadhāvadhāraṇanti āha ‘‘padapūraṇamatte nipāto’’ti. ‘‘Avadhāraṇatthe’’ti pana iminā iṭṭhatovadhāraṇatthaṁ kho-saddaggahaṇanti dasseti . ‘‘Assosī’’ti padaṁ kho-sadde gahite tena phullitamaṇḍitaṁ viya hontaṁ pūritaṁ nāma hoti, tena ca purimapacchimapadāni siliṭṭhāni honti, na tasmiṁ aggahiteti āha ‘‘padapūraṇena byañjanasiliṭṭhatāmattamevā’’ti. Matta-saddo visesanivattiattho, tenassa anatthantaradīpanatā dassitā hoti, eva-saddena pana byañjanasiliṭṭhatāya ekantikatā.",
  "tika-s0101t3:16": "Samitapāpattāti accantaṁ anavasesato savāsanaṁ samitapāpattā. Evañhi bāhirakavirāgasekkhāsekkhapāpasamanato bhagavato pāpasamanaṁ visesitaṁ hoti, tenāha vuttañhetantiādi. Anekatthattā nipātānaṁ idha anussavattho adhippetoti āha ‘‘khalūti anussavatthe nipāto’’ti. Ālapanamattanti piyālāpavacanamattaṁ. Piyasamudāhāro hete ‘‘bho’’ti vā ‘‘āvuso’’ti vā ‘‘devānaṁ piyā’’ti vā. Gottavasenāti ettha gaṁ tāyatīti gottaṁ. Gotamoti hi pavattamānaṁ vacanaṁ, buddhiñca tāyati ekaṁsikavisayatāya rakkhatīti gottaṁ. Yathā hi buddhi ārammaṇabhūtena atthena vinā na vattati, evaṁ abhidhānaṁ abhidheyyabhūtena, tasmā so gottasaṅkhāto attho tāni tāyati rakkhatīti vuccati. Ko pana soti? Aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ sāmaññarūpanti daṭṭhabbaṁ. Ettha ca ‘‘samaṇo’’ti iminā sarikkhakajanehi bhagavato bahumatabhāvo dassito samitapāpatākittanato. ‘‘Gotamo’’ti iminā lokiyajanehi uḷārakulasambhūtatādīpanato.",
  "tika-s0101t3:17": "Uccākulaparidīpanaṁ uditoditavipulakhattiyakulavibhāvanato. Sabbakhattiyānañhi ādibhūtamahāsammatamahārājato paṭṭhāya asambhinnaṁ uḷāratamaṁ sakyarājakulaṁ. Kenaci pārijuññenāti ñātipārijuññabhogapārijuññādinā kenaci pārijuññena pārihāniyā. Anabhibhūto anajjhotthato. Tathā hi tassa kulassa na kiñci pārijuññaṁ lokanāthassa abhijātiyaṁ, atha kho vaḍḍhiyeva. Abhinikkhamane ca tatopi samiddhatamabhāvo loke pākaṭo paññāto. Iti ‘‘sakyakulā pabbajito’’ti idaṁ vacanaṁ bhagavato saddhāpabbajitabhāvadīpanaṁ vuttaṁ mahantaṁ ñātiparivaṭṭaṁ, mahantañca bhogakkhandhaṁ pahāya pabbajitabhāvasiddhito. Sundaranti bhaddakaṁ. Bhaddakatā ca passantassa hitasukhāvahabhāvena veditabbāti āha atthāvahaṁ sukhāvahanti. Tattha atthāvahanti diṭṭhadhammikasamparāyikaparamatthasaṁhitahitāvahaṁ. Sukhāvahanti yathāvuttatividhasukhāvahaṁ. Tathārūpānanti tādisānaṁ. Yādisehi pana guṇehi bhagavā samannāgato, tehi catuppamāṇikassa lokassa sabbathāpi accantāya saddhāya pasādanīyo tesaṁ yathābhūtasabhāvattāti dassento yathārūpotiādimāha. Tattha yathābhūtaṁ…pe…arahatanti iminā dhammappamāṇānaṁ, lūkhappamāṇānañca sattānaṁ bhagavato pasādāvahataṁ dasseti. Taṁ dassaneneva ca itaresampi atthato pasādāvahatā dassitā hotīti daṭṭhabbaṁ tadavinābhāvato. Dassanamattampi sādhu hotīti ettha kosiyasakuṇavatthuṁ (ma. ni. aṭṭha. 1.144; khu. pā. aṭṭha. 10) kathetabbaṁ.",
  "tika-s0101t3:18": "Ambaṭṭhamāṇavakathāvaṇṇanā",
  "tika-s0101t3:19": "256.Mante parivattetīti vede sajjhāyati, pariyāpuṇātīti attho. Mante dhāretīti yathāadhīte mante asammuṭṭhe katvā hadaye ṭhapeti oṭṭhapahatakaraṇavasena, na atthavibhāvanavasena.",
  "tika-s0101t3:20": "Sanighaṇḍukeṭubhānanti ettha vacanīyavācakabhāvena atthaṁ saddañca nikhaḍati bhindati vibhajja dassetīti nikhaṇḍu, sā eva idha kha-kārassa gha-kāraṁ katvā ‘‘nighaṇḍū’’ti vutto. Kiṭayati gameti ñāpeti kiriyādivibhāgaṁ, taṁ vā anavasesapariyādānato gamento pūretīti keṭubhaṁ. Vevacanappakāsakanti pariyāyasaddadīpakaṁ, ekekassa atthassa anekapariyāyavacanavibhāvakanti attho. Nidassanamattañcetaṁ anekesampi atthānaṁ ekasaddavacanīyatāvibhāvanavasenapi tassa ganthassa pavattattā. Vacībhedādilakkhaṇā kiriyā kappīyati etenāti kiriyākappo, so pana vaṇṇapadasambandhapadatthādivibhāgato bahuvikappoti āha ‘‘kiriyākappavikappo’’ti. Idañca mūlakiriyākappaganthaṁ sandhāya vuttaṁ. So hi satasahassaparimāṇo nayacariyādipakaraṇaṁ. Ṭhānakaraṇādivibhāgato , nibbacanavibhāgato ca akkharā pabhedīyanti etehīti akkharappabhedā, sikkhāniruttiyo. Etesanti vedānaṁ.",
  "tika-s0101t3:21": "Te eva vede padaso kāyatīti padako. Taṁ taṁ saddaṁ tadatthañca byākaroti byācikkhati etenāti byākaraṇaṁ, saddasatthaṁ. Āyatiṁ hitaṁ tena loko na yatati na īhatīti lokāyataṁ. Tañhi ganthaṁ nissāya sattā puññakiriyāya cittampi na uppādenti.",
  "tika-s0101t3:22": "Vayatīti vayo, ādimajjhapariyosānesu katthaci aparikilamanto avitthāyanto te ganthe sandhāreti pūretīti attho. Dve paṭisedhā pakatiṁ gamentīti dassento ‘‘avayo na hotī’’ti vatvā tattha avayaṁ dassetuṁ ‘‘avayo nāma…pe… na sakkotī’’ti vuttaṁ. ‘‘Anuññāto’’ti padassa kammasādhanavasena, ‘‘paṭiññāto’’ti pana padassa kattusādhanavasena attho veditabboti dassento ‘‘ācariyenā’’tiādimāha. Ācariyaparamparābhataṁ ācariyakaṁ. Garūti bhāriyaṁ attānaṁ tato mocetvā gamanaṁ dukkaraṁ hoti. Anatthopi uppajjati nindābyārosaupārambhādi.",
  "tika-s0101t3:23": "257. ‘‘Abbhuggato’’ti ettha abhisaddayogena itthambhūtākhyānatthavaseneva upayogavacanaṁ.",
  "tika-s0101t3:24": "258.Lakkhaṇānīti lakkhaṇadīpanāni mantapadāni. Antaradhāyantīti na kevalaṁ lakkhaṇamantāniyeva, atha kho aññānipi brāhmaṇānaṁ ñāṇabalābhāvena anukkamena antaradhāyanti. Tathā hi vadanti ‘‘ekasataṁ addhariyaṁ sākhā sahassavattako sāmā’’tiādi. Paṇidhi…pe… mahatoti ettha paṇidhimahato samādānamahatoti ādinā paccekaṁ mahanta-saddo yojetabbo. Paṇidhimahantatādi cassa buddhavaṁsacariyāpiṭakavaṇṇanādivasena veditabbo. Niṭṭhāti nipphattiyo. Bhavabhedeti bhavavisese. Ito ca etto ca byāpetvā ṭhitatā visaṭabhāvo.",
  "tika-s0101t3:25": "Jātisāmaññatoti lakkhaṇajātiyā lakkhaṇabhāvamattena samānabhāvato. Yathā hi buddhānaṁ lakkhaṇāni suvisadāni, suparibyattāni, paripuṇṇāni ca honti, na evaṁ cakkavattīnaṁ, tenāha ‘‘na teheva buddho hotī’’ti. Abhirūpatā, dīghāyukatā, appātaṅkatā, brāhmaṇādīnaṁ piyamanāpatāti imehi catūhi acchariyasabhāvehi. Dānaṁ, piyavacanaṁ, atthacariyā, samānattatāti imehi catūhi saṅgahavatthūhi. Rañjanatoti pītijananato. Cakkaṁ cakkaratanaṁ vatteti pavattetīti cakkavattī. Sampatticakkehi sayaṁ vattati, tehi ca paraṁ sattanikāyaṁ vatteti pavattetīti cakkavattī. Parahitāvaho iriyāpathacakkānaṁ vatto vattanaṁ etassa, etthāti vā cakkavattī. Appaṭihataṁ vā āṇāsaṅkhātaṁ cakkaṁ vattetīti cakkavattī. Khattiyamaṇḍalādisaññitaṁ cakkaṁ samūhaṁ attano vase vattetīti cakkavattī cakkavattivattasaṅkhātaṁ dhammaṁ carati, cakkavattivattasaṅkhāto dhammo etasmiṁ atthīti vā dhammiko. Dhammato anapetattā dhammo rañjanaṭṭhena rājāti dhammarājā. ‘‘Rājā hoti cakkavattī’’ti vuttattā ‘‘cāturanto’’ti padaṁ catudīpissarataṁ vibhāvetīti āha ‘‘catusamuddaantāyā’’tiādi. Tattha ‘‘catuddīpavibhūsitāyā’’ti avatvā ‘‘catubbidhā’’ti vidhaggahaṇaṁ taṁtaṁparittadīpānampi saṅgahatthanti daṭṭhabbaṁ. Kopādīti ādi-saddena kāmamohamānamadādike saṅgaṇhāti. Vijitāvīti vijitavā. Kenaci akampiyaṭṭhena janapade thāvariyappatto, daḷhabhattibhāvato vā, janapado thāvariyaṁ patto etthāti janapadatthāvariyappatto.",
  "tika-s0101t3:26": "Cittīkatabhāvādināpi (khu. pā. aṭṭha. 3; dī. ni. aṭṭha. 2.33; su. ni. aṭṭha. 1.226; mahāni. aṭṭha. 50) cakkassa ratanaṭṭho veditabbo. Esa nayo sesesupi. Ratinimittatāya vā cittīkatādibhāvassa ratijananaṭṭhena ekasaṅgahatāya visuṁ aggahaṇaṁ. Imehi pana ratanehi rājā cakkavattī yaṁ yamatthaṁ paccanubhoti, taṁ taṁ dassetuṁ ‘‘imesu panā’’tiādi vuttaṁ. Ajitaṁ jināti mahesakkhatāsaṁvattaniyakammanissandabhāvato. Vijite yathāsukhaṁ anuvicarati hatthiratanaṁ assaratanañca abhiruhitvā tesaṁ ānubhāvena antopātarāseyeva samuddapariyantaṁ pathaviṁ anusaṁyāyitvā rājadhānimeva paccāgamanato. Pariṇāyakaratanena vijitamanurakkhati tena tattha tattha kātabbakiccassa saṁvidhānato. Avasesehīti maṇiratanaitthiratanagahapatiratanehi. Tattha maṇiratanena yojanappamāṇe padese andhakāraṁ vidhamitvā ālokadassanādinā sukhamanubhavati, itthiratanena atikkantamānusakarūpasampattidassanādivasena, gahapatiratanena icchiticchitamaṇikanakarajatādidhanapaṭilābhavasena.",
  "tika-s0101t3:27": "Ussāhasattiyogo tena kenaci appaṭihatāṇācakkabhāvasiddhito pacchimenāti pariṇāyakaratanena. Tañhi sabbarājakiccesu kusalaṁ avirajjhanayogaṁ, tenāha ‘‘mantasattiyogo’’ti . Hatthiassaratanānaṁ mahānubhāvatāya kosasampattiyāpi pabhāvasampattisiddhito ‘‘hatthi…pe… yogo’’ti vuttaṁ. (Koso hi nāma sati ussāhasampattiyaṁ duggaṁ tejaṁ kusumoraṁ parakkamaṁ pabbatomukhaṁ amosapaharaṇaṁ) tividhasattiyogaphalaṁ paripuṇṇaṁ hotīti sambandho. Sesehīti sesehi pañcahi ratanehi.",
  "tika-s0101t3:28": "Adosakusalamūlajanitakammānubhāvenāti adosasaṅkhātena kusalamūlena sahajātādipaccayavasena uppāditakammassa ānubhāvena sampajjanti sommatararatanajātikattā. Majjhimāni maṇiitthigahapatiratanāni. Alobha…pe… kammānubhāvena sampajjanti uḷārassa dhanassa, uḷāradhanapaṭilābhakāraṇassa ca pariccāgasampadāhetukattā. Pacchimanti pariṇāyakaratanaṁ. Tañhi amoha…pe… kammānubhāvena sampajjati mahāpaññeneva cakkavattirājakiccassa pariṇetabbattā. Upadeso nāma savisesaṁ sattannaṁ ratanānaṁ vicāraṇavasena pavatto kathābandho.",
  "tika-s0101t3:29": "Saraṇato paṭipakkhavidhamanato sūrā, tenāha ‘‘abhīrukajātikā’’ti. Asure vijinitvā ṭhitattā vīro, sakko devānaṁ indo. Tassa aṅgaṁ devaputto senaṅgabhāvatoti vuttaṁ ‘‘vīraṅgarūpāti devaputtasadisakāyā’’ti. ‘‘Eke’’ti sārasamāsācariyamāha. Sabhāvoti sabhāvabhūto attho. Vīrakāraṇanti vīrabhāvakāraṇaṁ. Vīriyamayasarīrā viyāti saviggahavīriyasadisā, saviggahaṁ ce vīriyaṁ siyā taṁsadisāti attho. Nanu rañño cakkavattissa paṭisenā nāma natthi, ya’massa puttā pamaddeyyuṁ, atha kasmā parasenappamaddanāti vuttanti codanaṁ sandhāyāha sacetiādi, tena parasenā hotu vā mā vā te pana evaṁ mahānubhāvāti dasseti. Dhammenāti katupacitena attano puññadhammena. Tena hi sañcoditā pathaviyaṁ sabbarājāno paccuggantvā ‘‘svāgataṁ te mahārājā’’ti ādiṁ vatvā attano rajjaṁ rañño cakkavattissa niyyātenti, tena vuttaṁ ‘‘so imaṁ…pe… ajjhāvasatī’’ti. Aṭṭhakathāyaṁ pana tassa yathāvuttassa dhammassa cirataraṁ vipaccituṁ paccayabhūtaṁ cakkavattivattasamudāgataṁ payogasampattisaṅkhātaṁ dhammaṁ dassetuṁ ‘‘pāṇo na hantabbotiādinā pañcasīladhammenā’’ti vuttaṁ. Evañhi ‘‘adaṇḍena asatthenā’’ti idaṁ vacanaṁ suṭṭhutaraṁ samatthitaṁ hotīti. Yasmā rāgādayo pāpadhammā uppajjamānā sattasantānaṁ chādetvā pariyonandhitvā tiṭṭhanti kusalappavattiṁ nivārenti, tasmā te ‘‘chadanā, chadā’’ti ca vuttā. Vivaṭetvāti vigametvā. Pūjārahatā vuttā ‘‘arahatīti araha’’nti. Tassā pūjārahatāya. Yasmā sammāsambuddho, tasmā arahanti. Buddhattahetubhūtā vivaṭṭacchadatā vuttā savāsanasabbakilesappahānapubbakattā buddhabhāvassa.",
  "tika-s0101t3:30": "Arahaṁvaṭṭābhāvenāti phalena hetuanumānadassanaṁ. Sammāsambuddho chadanābhāvenāti hetunā phalānumānadassanaṁ. Hetudvayaṁ vuttaṁ ‘‘vivaṭṭo vicchado cā’’ti. Dutiyena vesārajjenāti ‘‘khīṇāsavassa te paṭijānato’’tiādinā vuttena vesārajjena. Purimasiddhīti purimassa padassa atthasiddhīti attho. Paṭhamenāti ‘‘sammāsambuddhassa te paṭijānato’’tiādinā (ma. ni. 1.150; a. ni. 4.8) vuttena vesārajjena. Dutiyasiddhīti dutiyassa padassa atthasiddhi, buddhatthasiddhīti attho. Tatiyacatutthehīti ‘‘ye kho pana te antarāyikā dhammā’’tiādinā, (ma. ni. 1.150; a. ni. 4.8) ‘‘yassa kho pana te atthāyā’’tiādinā (ma. ni. 1.150; a. ni. 4.8) ca vuttehi tatiyacatutthehi vesārajjehi. Tatiyasiddhīti vivaṭṭacchadanatāsiddhi yāthāvato antarāyikaniyyānikadhammāpadesena hi satthu vivaṭṭacchadanabhāvo loke pākaṭo ahosi. Purimaṁ dhammacakkhunti purimapadaṁ bhagavato dhammacakkhuṁ sādheti kilesārīnaṁ, saṁsāracakkassa ca arānaṁ hatabhāvadīpanato. Dutiyaṁ padaṁ buddhacakkhuṁ sādheti sammāsambuddhasseva taṁsabbhāvato. Tatiyaṁ padaṁ samantacakkhuṁ sādheti savāsanasabbakilesappahānadīpanato. ‘‘Sammāsambuddho’’ti hi vatvā ‘‘vivaṭṭacchado’’ti vacanaṁ buddhabhāvāvahameva sabbakilesappahānaṁ vibhāveti. ‘‘Sūrabhāva’’nti lakkhaṇavibhāvane visadañāṇataṁ.",
  "tika-s0101t3:31": "259.Evaṁbhoti ettha evanti vacanasampaṭicchane nipāto. Vacanasampaṭicchanañcettha ‘‘tathā mayaṁ taṁ bhavantaṁ gotamaṁ vedissāma, tvaṁ mantānaṁ paṭiggahetā’’ti ca evaṁ pavattassa pokkharasātino vacanassa sampaṭiggahoti āha. ‘‘Sopi tāyā’’tiādi. Tattha tāyāti tāya yathāvuttāya samuttejanāya. Ayānabhūminti yānassa abhūmiṁ. Divāpadhānikāti divāpadhānānuyuñjanakā.",
  "tika-s0101t3:32": "260. Yadipi pubbe ambaṭṭhakulaṁ appaññātaṁ, tadā pana paññāyatīti āha ‘‘tadā kirā’’tiādi. Aturitoti avegāyanto.",
  "tika-s0101t3:33": "261.Yathā khamanīyādīni pucchantoti yathā bhagavā ‘‘kacci vo māṇavā khamanīyaṁ, kacci yāpanīya’’ntiādinā khamanīyādīni pucchanto tehi māṇavehi saddhiṁ paṭhamaṁ pavattamodo ahosi pubbabhāsitāya tadanukaraṇena evaṁ tepi māṇavā bhagavatā saddhiṁ samappavattamodā ahesunti yojanā. Taṁ pana samappavattamodataṁ upamāya dassetuṁ ‘‘sītodakaṁ viyā’’tiādi vuttaṁ. Tattha sammoditanti saṁsanditaṁ. Ekībhāvanti sammodanakiriyāya samānataṁ . Khamanīyanti ‘‘idaṁ catucakkaṁ navadvāraṁ sarīrayantaṁ dukkhabahulatāya sabhāvato dussahaṁ kacci khamituṁ sakkuṇeyya’’nti pucchanti, yāpanīyanti āhārādipaccayapaṭibaddhavuttikaṁ cirappabandhasaṅkhātāya yāpanāya kacci yāpetuṁ sakkuṇeyyaṁ. Sīsarogādiābādhābhāvena kacci appābādhaṁ, dukkhajīvikābhāvena kacci appātaṅkaṁ, taṁtaṁkiccakaraṇe uṭṭhānasukhatāya kacci lahuṭṭhānaṁ, tadanurūpabalayogato kacci balaṁ, sukhavihārasabbhāvena kacci phāsuvihāro atthīti sabbattha kacci-saddaṁ yojetvā attho veditabbo. Balappattā pīti pītiyeva. Taruṇapīti pāmojjaṁ. Sammodanaṁ janeti karotīti sammodanikaṁ tadeva sammodanīyaṁ. Sammoditabbato sammodanīyanti idaṁ pana atthaṁ dassetuṁ vuttaṁ ‘‘sammodituṁ yuttabhāvato’’ti. Saritabbabhāvato anussaritabbabhāvato ‘‘saraṇīya’’nti vattabbe ‘‘sāraṇīya’’nti dīghaṁ katvā vuttaṁ. ‘‘Suyyamānasukhato’’ti āpāthamadhuratamāha, ‘‘anussariyamānasukhato’’ti vimaddaramaṇīyataṁ. ‘‘Byañjanaparisuddhatāyā’’ti sabhāvaniruttibhāvena tassā kathāya vacanacāturiyamāha, ‘‘atthaparisuddhatāyā’’ti atthassa nirupakkilesataṁ. Anekehi pariyāyehīti anekehi kāraṇehi.",
  "tika-s0101t3:34": "Apasādessāmīti maṅkuṁ karissāmi. Kaṇṭhe olambetvāti ubhosu khandhesu sāṭakaṁ āsajjetvā kaṇṭhe olambitvā. Dussakaṇṇaṁ gahetvāti nivatthasāṭakassa dasākoṭiṁ ekena hatthena gahetvā. Caṅkamaṁ abhiruhitvāti caṅkamituṁ ārabhitvā. Dhātusamatāti rasādidhātūnaṁ samāvatthatā, arogatāti attho. Anācārabhāvasāraṇīyanti anācārabhāvena saraṇīyaṁ. ‘‘Anācāro vatāya’’nti saritabbakaṁ.",
  "tika-s0101t3:35": "262.‘‘Bhavaggaṁ gahetukāmo viyā’’tiādi asakkuṇeyyattā dukkaraṁ kiccaṁ ārabhatīti dassetuṁ vuttaṁ. Asakkuṇeyyañhetaṁ sadevakenāpi lokena, yadidaṁ bhagavato apasādanaṁ, tenāha ‘‘aṭṭhāne vāyamatī’’ti. Ayaṁ bālo ‘‘mayi kiñci akathente mayā saddhiṁ kathetumpi na visahatī’’ti mānameva paggaṇhissati, kathente pana kathāpasaṅgenassa jātigotte vibhāvite mānaniggaho bhavissatīti bhagavā ‘‘evaṁ nu te’’tiādimāha. Tena vuttaṁ ‘‘atha kho bhagavā’’tiādi. Ācārasamācārasikkhāpanena ācariyā, tesaṁ pana ācariyānaṁ pakaṭṭhā ācariyāti pācariyā yathā papitāmahoti, tenāha ‘‘ācariyehi ca tesaṁ pācariyehi cā’’ti.",
  "tika-s0101t3:36": "Paṭhamaibbhavādavaṇṇanā",
  "tika-s0101t3:37": "263.Tīsu iriyāpathesūti ṭhānagamananisajjāsu. Kathāpaḷāsanti kathāvasena yugaggāhaṁ. Sayānena ācariyena saddhiṁ sayānassa kathā nāma ācāro na hoti, taṁ itarehi sadisaṁ katvā kathanaṁ idha kathāpaḷāso.",
  "tika-s0101t3:38": "Tassa pana yaṁ anācārabhāvavibhāvanaṁ satthārā ambaṭṭhena saddhiṁ kathentena kataṁ, taṁ saṅgītianāruḷhaṁ paramparābhatanti upari pāḷiyā sambandhabhāvena dassento ‘‘tato kirā’’tiādimāha. Muṇḍakā samaṇakāti ca garahāyaṁ ka-saddo, tenāha ‘‘hīḷento’’ti. Ibhassa payogo ibho uttarapadalopena, taṁ ibhaṁ arahantīti ibbhā. Kiṁ vuttaṁ hoti? Yathā ibho hatthivāhanabhūto parassa vasena vattati, na attano, evaṁ etepi brāhmaṇānaṁ sussusakā suddā parassa vasena vattanti, na attano, tasmā ibhasadisapayogatāya ibbhāti. Te pana kuṭumbikatāya gharavāsino gharassāmikā hontīti āha ‘‘gahapatikā’’ti. Kaṇhāti kaṇhajātikā. Dijā eva hi suddhajātikā, na itareti tassa adhippāyo, tenāha ‘‘kāḷakā’’ti. Mukhato nikkhantāti brāhmaṇānaṁ pubbapurisā brahmuno mukhato nikkhantā, ayaṁ tesaṁ paṭhamuppattīti adhippāyo. Sesapadesupi eseva nayo. ‘‘Samaṇā piṭṭhipādato’’ti idaṁ panassa ‘‘mukhato nikkhantā’’tiādivacanatopi ativiya asamavekkhitavacanaṁ catuvaṇṇapariyāpannasseva samaṇabhāvasambhavato. Aniyametvāti avisesetvā, anuddesikabhāvenāti attho.",
  "tika-s0101t3:39": "Mānussayavasena kathetīti mānussayaṁ avassāya attānaṁ ukkaṁsento, pare ca vambhento ‘‘muṇḍakā’’ti ādiṁ katheti. Jānāpemīti jātigottassa pamāṇaṁ yāthāvato vibhāvanena pamāṇaṁ jānāpemīti. Attho etassa atthīti atthikaṁ daṇḍikañāyena.",
  "tika-s0101t3:40": "‘‘Yāyeva kho panatthāyā’’ti itthiliṅgavasena vuttanti vadanti, taṁ parato ‘‘purisaliṅgavasenevā’’ti vakkhamānattā yuttaṁ. Yāya atthāyāti vā pulliṅgavaseneva tadatthe sampadānavacanaṁ, yassa atthassa atthāyāti attho. Assāti ambaṭṭhassa dassetvāti sambandho. Aññesanti aññesaṁ sādhurūpānaṁ. Santikaṁ āgatānanti guruṭṭhāniyānaṁ santikaṁ upagatānaṁ. Vattanti tehi caritabbaācāraṁ. Asikkhitoti ācāraṁ asikkhito. Tato eva appassuto. Bāhusaccañhi nāma yāvadeva upasamatthaṁ icchitabbaṁ, tadabhāvato ambaṭṭho appassuto asikkhito ‘‘avusito’’ti viññāyati, tenāha ‘‘etassa hī’’tiādi.",
  "tika-s0101t3:41": "264. Kodhavasacittatāya asakamano. Mānanimmadanatthanti mānassa nimmadanatthaṁ. Uggiletvāti sinehapānena kilinnaṁ ubbamanaṁ katvā. Gottena gottanti tena vuttena purātanagottena idāni taṁ taṁ anavajjasaññitaṁ gottaṁ sāvajjato uṭṭhāpetvā uddharitvā. Sesapadesupi eseva nayo. Tattha gottaṁ ādipurisavasena, kulāpadoso, tadanvaye uppannaabhiññātapurisavasena veditabbo yathā ‘‘ādicco, maghadevo’’ti. Gottamūlassa gārayhatāya amānavatthubhāvapavedanato ‘‘mānaddhajaṁ mūle chetvā’’ti vuttaṁ. Ghaṭṭentoti omasanto.",
  "tika-s0101t3:42": "Yasmiṁ mānussayakodhussayā aññamaññūpatthaddhā, so ‘‘caṇḍo’’ti vuccatīti āha ‘‘caṇḍāti mānanissitakodhayuttā’’ti. Kharāti cittena, vācāya ca kakkhaḷā. Lahukāti taruṇā. Bhassāti ‘‘sāhasikā’’ti keci vadanti, ‘‘sārambhakā’’ti apare. Samānāti hontā, bhavamānāti atthoti āha ‘‘santāti purimapadasseva vevacana’’nti. Na sakkarontīti sakkāraṁ na karonti. Apacitikammanti paṇipātakamma nānulomanti attano jātiyā na anucchavikanti attho.",
  "tika-s0101t3:43": "Dutiyaibbhavādavaṇṇanā",
  "tika-s0101t3:44": "265. Kāmaṁ sakyarājakule yo sabbesaṁ buddhataro samattho ca, so eva abhisekaṁ labhati, ekacco pana abhisitto samāno ‘‘idaṁ rajjaṁ nāma bahukiccaṁ bahubyāpāra’’nti tato nibbijja rajjaṁ vayasā anantarassa niyyāteti, kadāci sopi aññassāti tādise sandhāyāha ‘‘sakyāti abhisittarājāno’’ti. Kulavaṁsaṁ jānantīti kaṇhāyanato paṭṭhāya paramparāgataṁ anussavavasena jānanti. Kulābhimānino hi yebhuyyena paresaṁ uccāvacaṁ kulaṁ tathā tathā udāharanti, attano ca kulavaṁsaṁ jānanti, evaṁ ambaṭṭhopi. Tathā hi so parato bhagavatā pucchito vajirapāṇibhayena yāthāvato kathesi.",
  "tika-s0101t3:45": "Tatiyaibbhavādavaṇṇanā",
  "tika-s0101t3:46": "266.Khettaleḍḍūnanti khette kasanavasena naṅgalena uṭṭhāpitaleḍḍūnaṁ. ‘‘Laṭukikā’’ icceva paññātā khuddakasakuṇikā laṭukikopamavaṇṇanāyaṁ ‘‘cātakasakuṇikā’’ti (ma. ni. aṭṭha. 3.150) vuttā. Kodhavasena laggitunti upanayhituṁ, āghātaṁ bandhitunti attho. ‘‘Amhe haṁsakoñcamorasame karotī’’ti iminā ‘‘na taṁ koci haṁso vā’’tiādivacanaṁ saṅgītiṁ anāruḷhaṁ tadā bhagavatā vuttamevāti dasseti. ‘‘Evaṁ nu te’’tiādivacanaṁ, ‘‘avusitavāyevā’’tiādivacanañca mānavasena samaṇena gotamena vuttanti maññatīti adhippāyenāha ‘‘nimmāno dāni jātoti maññamāno’’ti.",
  "tika-s0101t3:47": "Dāsiputtavādavaṇṇanā",
  "tika-s0101t3:48": "267.Nimmādetīti a-kārassa ā-kāraṁ katvā niddesoti āha ‘‘nimmadetī’’ti. Kāmaṁ gottaṁ nāmetaṁ pitito laddhabbaṁ, na mātito na hi brāhmaṇānaṁ sagottāya āvāhavivāho icchito, gottanāmaṁ pana yasmā jātisiddhaṁ, na kittimaṁ, jāti ca ubhayasambandhinī, tasmā ‘‘mātāpettikanti mātāpitūnaṁ santaka’’nti vuttaṁ. Nāmagottanti gottanāmaṁ, na kittimanāmaṁ, na guṇanāmaṁ vā. Tattha ‘‘kaṇhāyano’’ti niruḷhā yā nāmapaṇṇatti, taṁ sandhāyāha ‘‘paṇṇattivasena nāmanti. Taṁ pana kaṇhaisito paṭṭhāya tasmiṁ kulaparamparāvasena āgataṁ, na etasmiṁyeva niruḷhaṁ, tena vuttaṁ ‘‘paveṇīvasena gotta’’nti. Gotta-padassa pana attho heṭṭhā vuttoyeva. Anussaratoti ettha na kevalaṁ anussaraṇaṁ adhippetaṁ, atha kho kulasuddhivīmaṁsanavasenāti āha ‘‘kulakoṭiṁ sodhentassā’’ti. Ayyaputtāti ayyikaputtāti āha ‘‘sāmino puttā’’ti. Disā okkākarañño antojātā dāsīti āha ‘‘gharadāsiyā putto’’ti. Ettha ca yasmā ambaṭṭho jātiṁ nissāya mānatthaddho, na cassa yāthāvato jātiyā avibhāvitāya mānaniggaho hoti, mānaniggahe ca kate aparabhāge ratanattaye pasīdissati , na ‘‘dāsī’’ti vācā pharusavācā nāma hoti cittassa saṇhabhāvato. Abhayasuttañcettha (ma. ni. 2.83; a. ni. 4.184) nidassanaṁ. Keci ca sattā agginā viya lohādayo kakkhaḷāya vācāya mudubhāvaṁ gacchanti, tasmā bhagavā ambaṭṭhaṁ nibbisevanaṁ kātukāmo ‘‘ayyaputtā sakyā bhavanti, dāsiputto tvamasi sakyāna’’nti avoca.",
  "tika-s0101t3:49": "Ṭhapentīti paññapenti, tenāha ‘‘okkāko’’tiādi. Pabhā niccharati dantānaṁ ativiya pabhassarabhāvato.",
  "tika-s0101t3:50": "Paṭhamakappikānanti paṭhamakappassa ādikāle nibbattānaṁ. Kira-saddo anussavatthe, tena yo vuccamānāya rājaparamparāya kesañci matibhedo, taṁ ulliṅgeti. Mahāsammatassāti ‘‘ayaṁ no rājā’’ti mahājanena sammannitvā ṭhapitattā ‘‘mahāsammato’’ti evaṁ sammatassa. Yaṁ sandhāya vadanti –",
  "tika-s0101t3:51": "‘‘Ādiccakulasambhūto , suvisuddhaguṇākaro;",
  "tika-s0101t3:52": "Mahānubhāvo rājāsi, mahāsammatanāmako.",
  "tika-s0101t3:53": "Yo cakkhubhūto lokassa, guṇaraṁsisamujjalo;",
  "tika-s0101t3:54": "Tamonudo virocittha, dutiyo viya bhāṇumā.",
  "tika-s0101t3:55": "Ṭhapitā yena mariyādā, loke lokahitesinā;",
  "tika-s0101t3:56": "Vavatthitā sakkuṇanti, na vilaṅghayituṁ janā.",
  "tika-s0101t3:57": "Yasassinaṁ tejassinaṁ, lokasīmānurakkhakaṁ;",
  "tika-s0101t3:58": "Ādibhūtaṁ mahāvīraṁ, kathayanti ‘manū’ti ya’’nti.",
  "tika-s0101t3:59": "Tassa ca puttapaputtaparamparaṁ sandhāya –",
  "tika-s0101t3:60": "‘‘Tassa putto mahātejo, rojo nāma mahīpati;",
  "tika-s0101t3:61": "Tassa putto vararojo, pavaro rājamaṇḍale.",
  "tika-s0101t3:62": "Tassāsi kalyāṇaguṇo, kalyāṇo nāma atrajo;",
  "tika-s0101t3:63": "Rājā tassāsi tanayo, varakalyāṇanāmako.",
  "tika-s0101t3:64": "Tassa putto mahāvīro, mandhātā kāmabhoginaṁ;",
  "tika-s0101t3:65": "Aggabhūto mahindena, aḍḍharajjena pūjito.",
  "tika-s0101t3:66": "Tassa sūnu mahātejo, varamandhātunāmako;",
  "tika-s0101t3:67": "‘Uposatho’ti nāmena, tassa putto mahāyaso.",
  "tika-s0101t3:68": "Varo nāma mahātejo, tassa putto mahāvaro;",
  "tika-s0101t3:69": "Tassāsi upavaroti, putto rājā mahābalo.",
  "tika-s0101t3:70": "Tassa putto maghadevo, devatulyo mahīpati;",
  "tika-s0101t3:71": "Caturāsītisahassāni, tassa puttaparamparā.",
  "tika-s0101t3:72": "Tesaṁ pacchimako rājā, ‘okkāko’ iti vissuto;",
  "tika-s0101t3:73": "Mahāyaso mahātejo, akhuddo rājamaṇḍale’’ti.",
  "tika-s0101t3:74": "Ādi tesaṁ pacchatoti tesaṁ maghadeva paramparabhūtānaṁ kaḷārajanakapariyosānānaṁ anekasatasahassānaṁ rājūnaṁ aparabhāge okkāko nāma rājā ahosi, tassa paramparābhūtānaṁ anekasatasahassānaṁ rājūnaṁ aparabhāge aparo okkāko nāma rājā ahosi, tassa paramparabhūtānaṁ anekasatasahassānaṁ rājūnaṁ aparabhāge punāparo okkāko nāma rājā ahosi, taṁ sandhāyāha ‘‘tayo okkākavaṁsā ahesuṁ. Tesu tatiyaokkākassā’’tiādi.",
  "tika-s0101t3:75": "Sahasā varaṁ adāsinti puttadassanena somanassappatto sahasā avīmaṁsitvā tuṭṭhiyā vasena varaṁ adāsiṁ, ‘‘yaṁ icchasi, taṁ gaṇhā’’ti. Rajjaṁ pariṇāmetuṁ icchatīti sā jantukumārassa mātā mama taṁ varadānaṁ antaraṁ katvā imaṁ rajjaṁ pariṇāmetuṁ icchatīti.",
  "tika-s0101t3:76": "Nappasaheyyāti na pariyatto bhaveyya.",
  "tika-s0101t3:77": "Nikkhammāti gharāvāsato, kāmehi ca nikkhamitvā. Heṭṭhā cāti ca-saddena ‘‘asītihatthe’’ti idaṁ anukaḍḍhati. Tehīti migasūkarehi, maṇḍūkamūsikehi ca. Teti sīhabyagghādayo, sappabiḷārā ca.",
  "tika-s0101t3:78": "Avasesāhi attano attano kaniṭṭhāhi.",
  "tika-s0101t3:79": "Vaḍḍhamānānanti anādare sāmivacanaṁ. Kuṭṭharogo nāma sāsamasūrīrogā viya yebhuyyena saṅkamanasabhāvoti vuttaṁ ‘‘ayaṁ rogo saṅkamatīti cintetvā’’ti.",
  "tika-s0101t3:80": "Migasūkarādīnanti ādi-saddena vanacarasoṇādike saṅgaṇhāti.",
  "tika-s0101t3:81": "Tasmiṁ nisinneti sambandho. Khattiyamāyārocanena attano khattiyabhāvaṁ jānāpetvā.",
  "tika-s0101t3:82": "Nagaraṁmāpehīti sāhāraṁ nagaraṁ māpehīti adhippāyo.",
  "tika-s0101t3:83": "Kesaggahaṇanti kesaveṇibandhanaṁ. Dussaggahaṇanti vatthassa nivāsanākāro.",
  "tika-s0101t3:84": "268.Attano upārambhamocanatthāyāti ācariyena ambaṭṭhena ca attano attano upari pāpetabbaupavādassa apanayanatthaṁ. Asmiṁ vacaneti ‘‘cattārome bho gotama vaṇṇā’’tiādinā attanā vutte, bhotā ca gotamena vutte ‘‘jātivāde’’ti imasmiṁ yathādhikate vacane. Tattha pana yasmā vede vuttavidhināva tena paṭimantetabbaṁ hoti , tasmā vuttaṁ ‘‘vedattayavacane’’ti, ‘‘etasmiṁ vā dāsiputtavacane’’ti ca.",
  "tika-s0101t3:85": "270.Dhammo nāma kāraṇaṁ ‘‘dhammapaṭisambhidā’’tiādīsu (vibha. 718) viya, saha dhammenāti sahadhammo, sahadhammo eva sahadhammikoti āha ‘‘sahetuko’’ti.",
  "tika-s0101t3:86": "271.Tasmā tadā paṭiññātattā. Tāsetvā pañhaṁ vissajjāpessāmīti āgato yathā taṁ saccakasamāgame. ‘‘Bhagavā ceva passati ambaṭṭho cā’’ti ettha itaresaṁ adassane kāraṇaṁ dassetuṁ ‘‘yadi hī’’tiādi vuttaṁ. Āvāhetvāti mantabalena ānetvā. Tassāti ambaṭṭhassa. Vādasaṅghaṭṭeti vācāsaṅghaṭṭe.",
  "tika-s0101t3:87": "272.Tāṇanti gavesamānoti, ‘‘ayameva samaṇo gotamo ito bhayato mama tāyako’’ti bhagavantaṁyeva ‘‘tāṇa’’nti pariyesanto upagacchanto. Sesapadadvayepi eseva nayo. Tāyatīti yathāupaṭṭhitabhayato pāleti, tenāha ‘‘rakkhatī’’ti, etena tāṇa-saddassa kattusādhanatamāha. Yathupaṭṭhitena bhayena upadduto nilīyati etthāti leṇaṁ, upalayanaṁ, etena leṇa-saddassa adhikaraṇasādhanatamāha. ‘‘Saratī’’ti etena saraṇa-saddassa kattusādhanatamāha.",
  "tika-s0101t3:88": "Ambaṭṭhavaṁsakathāvaṇṇanā",
  "tika-s0101t3:89": "274.Gaṅgāya dakkhiṇatoti gaṅgāya nadiyā dakkhiṇadisāya. Āvudhaṁ na parivattatīti saraṁ vāsattiādiṁ vā parassa upari khipitukāmassa hatthaṁ na parivattati, hatthe pana aparivattente kuto āvudhaparivattananti āha ‘‘āvudhaṁ na parivattatī’’ti. So kira ‘‘kathaṁ nāmāhaṁ disāya dāsiyā kucchimhi nibbatto’’ti taṁ hīnaṁ jātiṁ jigucchanto ‘‘handāhaṁ yathā tathā imaṁ jātiṁ sodhessāmī’’ti niggato, tenāha ‘‘idāni me manorathaṁ pūressāmī’’tiādi. Vijjābalena rājānaṁ tāsetvā tassa dhītuyā laddhakālato paṭṭhāya myāyaṁ jātisodhitā bhavissatīti tassa adhippāyo. Ambaṭṭhaṁ nāma vijjanti sattānaṁ sarīre abbhaṅgaṁ ṭhapetīti ambaṭṭhāti evaṁ laddhanāmaṁ vijjaṁ, mantanti attho. Yato ambaṭṭhā etasmiṁ atthīti ambaṭṭhoti kaṇho isi paññāyittha, taṁbaṁsajātatāya ayaṁ māṇavo ‘‘ambaṭṭho’’ti voharīyati.",
  "tika-s0101t3:90": "Seṭṭhamante vedamanteti adhippāyo. Mantānubhāvena rañño bāhukkhambhamattaṁ jātaṁ tena panassa bāhukkhambhena rājā, ‘‘ko jānāti, kiṁ bhavissatī’’ti bhīto ussaṅkī utrāso ahosi, tenāha ‘‘bhayena vedhamāno aṭṭhāsī’’ti. Sotthi bhaddanteti ādivacanaṁ avocuṁ. ‘‘Ayaṁ mahānubhāvo isī’’ti maññamānā.",
  "tika-s0101t3:91": "Undriyissatīti vippakiriyissati, tenāha ‘‘bhijjissatī’’ti. Mante parivattiteti bāhukkhambhakamantassa paṭippassambhakavijjāsaṅkhāte mante ‘‘saro otaratū’’ti parivattite. Evarūpānañhi mantānaṁ ekaṁseneva paṭippassambhakavijjā hontiyeva yathā taṁ kusumārakavijjānaṁ. Attano dhītu apavādamocanatthaṁ tassa bhujissakaraṇaṁ. Tassānurūpe issariye ṭhapanatthaṁ uḷāre ca naṁ ṭhāne ṭhapesi.",
  "tika-s0101t3:92": "Khattiyaseṭṭhabhāvavaṇṇanā",
  "tika-s0101t3:93": "275. Samassāsanatthamāha karuṇāyanto, na kulīnabhāvadassanatthaṁ, tenāha ‘‘atha kho bhagavā’’tiādi. Brāhmaṇesūti brāhmaṇānaṁ samīpe, tato brāhmaṇehi laddhabbaṁ āsanādiṁ sandhāya ‘‘brāhmaṇānaṁ antare’’ti vuttaṁ. Kevalaṁ saddhāya kātabbaṁ saddhaṁ, paralokagate sandhāya na tato kiñci apatthentena kātabbanti attho, tenāha ‘‘matake uddissa katabhatte’’ti. Maṅgalādibhatteti ādi-saddena ussavadevatārādhanādiṁ saṅgaṇhāti. Yaññabhatteti pāpasaññamādivasena katabhatte. Pāhunakānanti atithīnaṁ. Khattiyabhāvaṁ appatto ubhato sujātatābhāvato, tenāha ‘‘aparisuddhoti attho’’ti.",
  "tika-s0101t3:94": "276.Itthiṁ karitvāti ettha karaṇaṁ kiriyāsāmaññavisayanti āha ‘‘itthiṁ pariyesitvā’’ti. Brāhmaṇakaññaṁ itthiṁ khattiyakumārassa bhariyābhūtaṁ gahetvāpi khattiyāva seṭṭhā, hīnā brāhmaṇāti yojanā. Purisena vā purisaṁ karitvāti etthāpi eseva nayo. Pakaraṇeti rāgādivasena paduṭṭhe pakkhalite kāraṇe, tenāha ‘‘dose’’ti. Bhassati niratthakabhāvena khipīyatīti bhassaṁ, chārikā.",
  "tika-s0101t3:95": "277.Janitasminti kammakilesehi nibbatte. Jane etasminti vā janetasmiṁ, manussesūti attho, tenāha ‘‘gottapaṭisārino’’ti. Saṁsanditvāti ghaṭetvā, aviruddhaṁ katvāti attho.",
  "tika-s0101t3:96": "Paṭhamabhāṇavāravaṇṇanā niṭṭhitā.",
  "tika-s0101t3:97": "Vijjācaraṇakathāvaṇṇanā",
  "tika-s0101t3:98": "278.Idaṁ vaṭṭatīti idaṁ ajjhenādi kattuṁ labbhati. Jātivādavinibaddhāti jātisannissitavāde vinibaddhā. Brāhmaṇasseva ajjhenajjhāpanayajanayājanādayoti evaṁ ye attukkaṁsanaparavambhanavasena pavattā, tato eva te mānavādapaṭibaddhā ca honti. Ye pana āvāhavivāhavinibaddhā, te eva sambandhattayavasena ‘‘arahasi vā maṁ tvaṁ, na vā maṁ tvaṁ arahasī’’ti evaṁ pavattanakā.",
  "tika-s0101t3:99": "Yatthāti yassaṁ vijjācaraṇasampattiyaṁ. Laggissāmāti olaggā antogadhā bhavissāmāti cintayimha. Paramatthato avijjācaraṇāniyeva ‘‘vijjācaraṇānī’’ti gahetvā ṭhito paramatthato vijjācaraṇesu vibhajiyamānesu so tato dūrato apanīto nāma hotīti āha ‘‘dūrameva avakkhipī’’ti. Samudāgamato pabhutītiādisamuṭṭhānato paṭṭhāya.",
  "tika-s0101t3:100": "279. Tividhaṁ sīlanti khuddakādibhedaṁ tividhaṁ sīlaṁ. Sīlavasenevāti sīlapariyāyeneva. Kiñci kiñcīti ahiṁsanādiyamaniyamalakkhaṇaṁ kiñci kiñci sīlaṁ atthi. Tattha tattheva laggeyyāti tasmiṁ tasmiṁyeva brāhmaṇasamayasiddhe sīlamatte ‘‘caraṇa’’nti laggeyya. Aṭṭhapi samāpattiyo caraṇanti niyyātitā honti rūpāvacaracatutthajjhānaniddeseneva arūpajjhānānampi niddiṭṭhabhāvāpattito niyyātitā nidassitā.",
  "tika-s0101t3:101": "Catuapāyamukhakathāvaṇṇanā",
  "tika-s0101t3:102": "280.Asampāpuṇantoti ārabhitvā sampattuṁ asakkonto. Avisahamānoti ārabhitumeva asakkonto. Khārinti parikkhāraṁ. Taṁ pana vibhajitvā dassetuṁ ‘‘araṇī’’tiādi vuttaṁ. Tattha araṇīti aggidhamanakaṁ araṇīdvayaṁ. Sujāti dabbi. Ādi-saddena tidaṇḍatighaṭikādiṁ saṅgaṇhāti khāribharitanti khārīhi puṇṇaṁ. Nanu upasampannassa bhikkhuno sāsanikopi yo koci anupasampanno atthato paricārakova, kiṁ aṅgaṁ pana bāhirakapabbajiteti tattha visesaṁ dassetuṁ ‘‘kāmañcā’’tiādi vuttaṁ. Vuttanayenāti ‘‘kappiyakaraṇa…pe… vattakaraṇavasenā’’ti evaṁ vuttena nayena. Paricārako hoti upasampannabhāvassa visiṭṭhabhāvato. ‘‘Navakoṭisahassānī’’tiādinā (visuddhi. 1.20; paṭi. ma. aṭṭha. 37) vuttappabhedānaṁ anekasahassānaṁ saṁvaravinayānaṁ samādiyitvā vattanena uparibhūtā aggabhūtā sampadāti hi ‘‘upasampadā’’ti vuccatīti. Guṇādhikopīti guṇehi ukkaṭṭhopi. Ayaṁ panāti vuttalakkhaṇo tāpaso.",
  "tika-s0101t3:103": "Tāpasā nāma kammavādikiriyāvādino, na sāsanassa paṭāṇībhūtā, yato nesaṁ pabbajituṁ āgatānaṁ titthiyaparivāsena vināva pabbajjā anuññātāti katvā ‘‘kasmā panā’’ti codanaṁ samuṭṭhapeti codako. Ācariyo ‘‘yasmā’’tiādinā codanaṁ pariharati. ‘‘Osakkissatī’’ti saṅkhepato vuttamatthaṁ vivarituṁ ‘‘imasmiñhī’’tiādi vuttaṁ. Khuradhārūpamanti khuradhārānaṁ matthakeneva akkamitvā gamanūpamaṁ. Aññeti aññe bhikkhū. Aggisālanti aggihuttasālaṁ. Nānādārūhīti palāsadaṇḍādinānāvidhasamidhādārūhi.",
  "tika-s0101t3:104": "Idanti ‘‘catudvāraṁ āgāraṁ katvā’’tiādinā vuttaṁ. Assāti assa catutthassa puggalassa. Paṭipattimukhanti kohaññapaṭipattiyā mukhamattaṁ. So hi nānāvidhena kohaññena lokaṁ vimhāpento tattha acchati, tenāha ‘‘iminā hi mukhena so evaṁ paṭipajjatī’’ti.",
  "tika-s0101t3:105": "Khalādīsu manussānaṁ santike upatiṭṭhitvā vīhimuggatilamāsādīni bhikkhācariyāniyāmena saṅkaḍḍhitvā uñchanaṁ uñchā, sā eva cariyā vutti etesanti uñchācariyā. Aggipakkena jīvantīti aggipakkikā, na aggipakkikā anaggipakkikā. Uñchācariyā hi khalesu gantvā khalaggaṁ nāma manussehi diyyamānaṁ dhaññaṁ gaṇhanti, taṁ ime na gaṇhantīti anaggipakkikā nāma jātā. Asāmapākāti asayaṁpācakā. Asmamuṭṭhinā muṭṭhipāsāṇena vattantīti asmamuṭṭhikā. Dantena uppāṭitaṁ vakkalaṁ rukkhattaco dantavakkalaṁ, tena vattantīti dantavakkalikā. Pavattaṁ rukkhādito pātitaṁ phalaṁ bhuñjantīti pavattaphalabhojino. Jiṇṇapakkatāya paṇḍubhūtaṁ palāsaṁ, taṁsadisañca paṇḍupalāsaṁ, tena vattantīti paṇḍupalāsikā, sayaṁpatitapupphaphalapattabhojino.",
  "tika-s0101t3:106": "Idāni te aṭṭhavidhepi sarūpato dassetuṁ ‘‘tatthā’’tiādi vuttaṁ. Saṅkaḍḍhitvāti bhikkhācariyāvasena laddhadhaññaṁ ekajjhaṁ katvā.",
  "tika-s0101t3:107": "Pariyeṭṭhi nāma dukkhāti paresaṁ gehato gehaṁ gantvā pariyeṭṭhi nāma dīnavuttibhāvena dukkhā. Pāsāṇassa pariggaho dukkho pabbajitassāti vā danteheva uppāṭetvā khādanti.",
  "tika-s0101t3:108": "Imāhi catūhiyevāti ‘‘khārividhaṁ ādāyā’’tiādinā vuttāhi catūhi eva tāpasapabbajjāhīti.",
  "tika-s0101t3:109": "282. Apāye vināse niyutto āpāyiko. Tabbhāvaṁ paripūretuṁ asakkonto tena aparipuṇṇo aparipūramāno, karaṇe cetaṁ paccattavacanaṁ, tenāha ‘‘āpāyikenāpi aparipūramānenā’’ti.",
  "tika-s0101t3:110": "Pubbakaisibhāvānuyogavaṇṇanā",
  "tika-s0101t3:111": "283. Dīyatīti datti, dattiyeva dattikanti āha ‘‘dinnaka’’nti. Yadi brāhmaṇassa sammukhībhāvo rañño na dātabbo, kasmāssa upasaṅkamanaṁ na paṭikkhittanti āha ‘‘yasmā panā’’tiādi. Khettavijjāyāti nītisatthe. Payātanti saddhaṁ, sassatikaṁ vā, tenāha ‘‘abhiharitvā dinna’’nti. Kasmā bhagavā ‘‘rañño pasenadissa kosalassa dattikaṁ bhuñjatī’’tiādinā brāhmaṇassa mammavacanaṁ avocāti tattha kāraṇaṁ dassetuṁ ‘‘idaṁ pana kāraṇa’’ntiādi vuttaṁ.",
  "tika-s0101t3:112": "284.Rathūpatthareti rathassa upari attharitapadese. Pākaṭamantananti pakāsabhūtaṁ mantanaṁ. Tañhi suddādīhi ñāyatīti na rahassamantanaṁ. Bhaṇatīti api nu bhaṇati.",
  "tika-s0101t3:113": "285.Pavattāroti pāvacanabhāvena vattāro, yasmā te tesaṁ mantānaṁ pavattakā, tasmā āha ‘‘pavattayitāro’’ti. Sudde bahi katvā raho bhāsitabbaṭṭhena mantā eva, taṁtaṁatthapaṭipattihetutāya padanti mantapadaṁ, anupanītāsādhāraṇatāya vā rahassabhāvena vattabbaṁ hitakiriyāya adhigamupāyaṁ. Sajjhāyitanti gāyanavasena sajjhāyitaṁ, taṁ pana udattānudattādīnaṁ sarānaṁ sampādanavaseneva icchitanti āha ‘‘sarasampattivasenā’’ti. Aññesaṁ vuttanti pāvacanabhāvena aññesaṁ vuttaṁ. Samupabyūḷhanti saṅgahetvā uparūpari saññūḷhaṁ. Rāsikatanti iruvedayajuvedasāmavedādivasena , tatthāpi paccekaṁ mantabrahmādivasena, ajjhāyānuvākādivasena ca rāsikataṁ.",
  "tika-s0101t3:114": "Tesanti mantānaṁ kattūnaṁ. Dibbena cakkhunā oloketvāti dibbacakkhuparibhaṇḍena yathākammūpagañāṇena sattānaṁ kammassakatādiṁ paccakkhato dassanaṭṭhena dibbacakkhusadisena pubbenivāsañāṇena atītakappe brāhmaṇānaṁ mantajjhenavidhiñca oloketvā. Pāvacanena saha saṁsanditvāti kassapasammāsambuddhassa yaṁ vacanaṁ vaṭṭasannissitaṁ, tena saha aviruddhaṁ katvā. Na hi tesaṁ vivaṭṭasannissito attho paccakkho hoti. Aparāpare panāti aṭṭhakādīhi aparā pare pacchimā okkākarājakālādīsu uppannā. Pakkhipitvāti aṭṭhakādīhi ganthitamantapadesu kilesasannissitapadānaṁ tattha tattha pade pakkhipanaṁ katvā. Viruddhe akaṁsūti brāhmaṇadhammikasuttādīsu āgatanayena saṁkilesikatthadīpanato paccanīkabhūte akaṁsu. Idhāti ‘‘tyāhaṁ mante adhīyāmī’’ti etasmiṁ ṭhāne. Paṭiññaṁ aggahetvāti ‘‘taṁ kiṁ maññasī’’ti evaṁ paṭiññaṁ aggahetvāva.",
  "tika-s0101t3:115": "286.Nirāmagandhāti kilesāsucivasena vissagandharahitā. Anitthigandhāti itthīnaṁ gandhamattassapi avisahanena itthigandharahitā. Ettha ca ‘‘nirāmagandhā’’ti etena tesaṁ porāṇānaṁ brāhmaṇānaṁ vikkhambhitakilesataṁ dasseti, ‘‘anitthigandhā brahmacārino’’ti etena ekavihāritaṁ, ‘‘rajojalladharā’’ti etena maṇḍanavibhūsanānuyogābhāvaṁ, ‘‘araññāyatane pabbatapādesu vasiṁsū’’ti etena manussūpacāraṁ pahāya vivittavāsaṁ, ‘‘vanamūlaphalāhārā vasiṁsū’’ti etena sālimaṁsodanādipaṇītāhārapaṭikkhepaṁ, ‘‘yadā’’tiādinā yānavāhanapaṭikkhepaṁ, ‘‘sabbadisāsū’’tiādinā rakkhāvaraṇapaṭikkhepaṁ, evañca vadanto micchāpaṭipadāpakkhikaṁ sācariyassa ambaṭṭhassa vuttiṁ upādāya sammāpaṭipadāpakkhikāpi tesaṁ brāhmaṇānaṁ vutti ariyavinaye sammāpaṭipattiṁ upādāya micchāpaṭipadāyeva. Kutassa sallekhapaṭipattiyuttatāti. ‘‘Evaṁ sute’’tiādinā bhagavā ambaṭṭhaṁ santajjento niggaṇhātīti dasseti.",
  "tika-s0101t3:116": "Veṭhakehīti veṭhakapaṭṭakāhi. Samantānagaranti nagarassa samantato. Katasudhākammaṁ pākārassa adhobhāge ṭhānaṁ vuccatīti adhippāyo.",
  "tika-s0101t3:117": "Dvelakkhaṇadassanavaṇṇanā",
  "tika-s0101t3:118": "287.Na sakkotisaṅkucite iriyāpathe anavasesato tesaṁ dubbibhāvanato. Gavesīti ñāṇena pariyesanamakāsi. Samānayīti ñāṇena saṅkalento sammā ānayi samāhari. ‘‘Kaṅkhatī’’ti padassa ākaṅkhatīti ayamatthoti āha ‘‘aho vata passeyyanti patthanaṁ uppādetī’’ti. Kicchatīti kilamati. ‘‘Kaṅkhatī’’ti padassa pubbe āsisanatthataṁ vatvā idānissa saṁsayatthatameva vikappantaravasena dassento ‘‘kaṅkhāya vā dubbalā vimati vuttā’’ti āha. Tīhi dhammehīti tippakārehi saṁsayadhammehi. Kālusiyabhāvoti appasannatāya hetubhūto āvilabhāvo.",
  "tika-s0101t3:119": "Yasmā bhagavato kosohitaṁ sabbabuddhānaṁ āveṇikaṁ aññehi asādhāraṇaṁ vatthaguyhaṁ suvisuddhakañcanamaṇḍalasannikāsaṁ, attano saṇṭhānasannivesasundaratāya ājāneyyagandhahatthino varaṅgaparamacārubhāvaṁ, vikasamānatapaniyāravindasamujjalakesarāvattavilāsaṁ, sañjhāpabhānurañjitajalavanantarābhilakkhitasampuṇṇacandamaṇḍalasobhañca attano siriyā abhibhuyya virājati, yaṁ bāhirabbhantaramalehi anupakkiliṭṭhatāya, cirakālaṁ suparicitabrahmacariyādhikāratāya, susaṇṭhitasaṇṭhānasampattiyā ca , kopīnampi santaṁ akopīnameva, tasmā vuttaṁ ‘‘bhagavato hī’’tiādi. Pahūtabhāvanti puthulabhāvaṁ. Ettheva hi tassa saṁsayo, tanumudusukumāratādīsu panassa guṇesu vicāraṇā eva nāhosi.",
  "tika-s0101t3:120": "288.Hirikaraṇokāsanti hiriyitabbaṭṭhānaṁ. Chāyanti paṭibimbaṁ. Kathaṁ kīdisanti āha ‘‘iddhiyā’’tiādi. Chāyārūpakamattanti bhagavato paṭibimbarūpaṁ. Tañca kho buddhasantānato vinimuttattā rūpakamattaṁ bhagavato sarīravaṇṇasaṇṭhānāvayavaṁ iddhimayaṁ bimbakamattaṁ. Taṁ pana rūpakamattaṁ dassento bhagavā yathā attano buddharūpaṁ na dissati, tathā katvā dasseti. Ninnetvāti nīharitvā. Kallosīti pucchāvissajjane kusalo cheko asi. Tathākaraṇenāti kathinasūciṁ viya karaṇena. Etthāti pahūtajivhāya. Mudubhāvo pakāsito amuduno ghanasukhumabhāvāpādanatthaṁ asakkuṇeyyattā dīghabhāvo, tanubhāvo cāti daṭṭhabbaṁ.",
  "tika-s0101t3:121": "291.‘‘Atthacarakenā’’ti iminā byatirekamukhena anatthacarakataṁyeva vibhāveti. Na aññatrāti na aññasmiṁ sugatiyanti attho. Upanetvāupanetvāti taṁ taṁ dosaṁ upanetvā upanetvā, tenāha ‘‘suṭṭhudāsādibhāvaṁ āropetvā’’ti. Pātesīti pavaṭṭanavasena pātesi.",
  "tika-s0101t3:122": "Pokkharasātibuddhūpasaṅkamanavaṇṇanā",
  "tika-s0101t3:123": "293-6.Āgamā nūti āgato nu. Khoti nipātamattaṁ. Idhāti ettha, tumhākaṁ santikanti attho. Adhivāsetūti sādiyatu, taṁ pana sādiyanaṁ manasā sampaṭiggaho hotīti āha ‘‘sampaṭicchatū’’ti.",
  "tika-s0101t3:124": "297.Yāvadatthanti yāva attho, tāva bhojanena tadā katanti attho. Oṇittanti āmisāpanayanena sucikataṁ, tenāha ‘‘hatthe ca pattañca dhovitvā’’ti.",
  "tika-s0101t3:125": "298.Anupubbiṁ kathanti anupubbaṁ kathetabbakathaṁ, tenāha ‘‘anupaṭipāṭikatha’’nti. Kā pana sā? Dānādikathāti āha ‘‘dānānantaraṁ sīla’’ntiādi. Tena dānakathā tāva pacurajanesupi pavattiyā sabbasādhāraṇattā, sukarattā, sīle patiṭṭhānassa upāyabhāvato ca ādito kathetabbā. Pariccāgasīlo hi puggalo pariggahitavatthūsu nissaṅgabhāvato sukheneva sīlāni samādiyati, tattha ca suppatiṭṭhito hoti. Sīlena dāyakapaṭiggāhakasuddhito parānuggahaṁ vatvā parapīḷānivattivacanato, kiriyadhammaṁ vatvā akiriyadhammavacanato, bhogasampattihetuṁ vatvā bhavasampattihetuvacanato ca dānakathānantaraṁ sīlakathā kathetabbā, tañce dānasīlaṁ vaṭṭanissitaṁ, ayaṁ bhavasampatti tassa phalanti dassanatthaṁ imehi ca dānasīlamayehi paṇītapaṇītatarādibhedabhinnehi puññakiriyavatthūhi etā cātumahārājikādīsu paṇītapaṇītatarādibhedabhinnā aparimeyyā dibbabhogasampattiyo laddhabbāti dassanatthaṁ tadanantaraṁ saggakathā. Svāyaṁ saggo rāgādīhi upakkiliṭṭho, sabbathānupakkiliṭṭho ariyamaggoti dassanatthaṁ saggānantaraṁ maggo kathetabbo. Maggañca kathentena tadadhigamupāyasandassanatthaṁ saggapariyāpannāpi, pageva itare sabbepi kāmā nāma bahvādīnavā aniccā addhuvā vipariṇāmadhammāti kāmānaṁ ādīnavo, hīnā gammā pothujjanikā anariyā anatthasañhitāti tesaṁ okāro lāmakabhāvo, sabbepi bhavā kilesānaṁ vatthubhūtāti tattha saṁkileso, sabbasaṁkilesavippamuttaṁ nibbānanti nekkhamme ānisaṁso ca kathetabboti ayamattho bodhitoti veditabbo. Maggoti cettha iti-saddena ādiatthadīpanato ‘‘kāmānaṁ ādīnavo’’ti evamādīnaṁ saṅgahoti evamayaṁ atthavaṇṇanā katāti veditabbā. ‘‘Tassa uppattiākāradassanattha’’nti kasmā vuttaṁ, nanu maggañāṇaṁ asaṅkhatadhammārammaṇaṁ, na saṅkhatadhammārammaṇanti codanaṁ sandhāyāha ‘‘tañhī’’tiādi. Tattha paṭivijjhantanti asammohapaṭivedhavasena paṭivijjhantaṁ, tenāha ‘‘kiccavasenā’’ti.",
  "tika-s0101t3:126": "Pokkharasātiupāsakattapaṭivedanākathāvaṇṇanā",
  "tika-s0101t3:127": "299. Ettha ca ‘‘diṭṭhadhammo’’tiādi pāḷiyaṁ dassanaṁ nāma ñāṇadassanato aññampi atthi, tannivattanatthaṁ ‘‘pattadhammo’’ti vuttaṁ. Patti ca ñāṇasampattito aññampi vijjatīti tato visesadassanatthaṁ ‘‘viditadhammo’’ti vuttaṁ. Sā panesā viditadhammatā ekadesatopi hotīti nippadesato viditabhāvaṁ dassetuṁ ‘‘pariyogāḷhadhammo’’ti vuttaṁ. Tenassa saccābhisambodhaṁyeva dīpeti. Maggañāṇañhi ekābhisamayavasena pariññādikiccaṁ sādhentaṁ nippadesena catusaccadhammaṁ samantato ogāḷhaṁ nāma hoti, tenāha ‘‘diṭṭho ariyasaccadhammo etenāti diṭṭhadhammo’’ti. Tiṇṇā vicikicchāti sappaṭibhayakantārasadisā soḷasavatthukā, aṭṭhavatthukā ca tiṇṇā vitiṇṇā vicikicchā. Vigatā kathaṅkathāti pavattiādīsu. ‘‘Evaṁ nu kho, na nu kho’’ti evaṁ pavattikā vigatā samucchinnā kathaṅkathā. Vesārajjappattoti sārajjakarānaṁ pāpadhammānaṁ pahīnattā, tappaṭipakkhesu ca sīlādiguṇesu suppatiṭṭhitattā vesārajjaṁ visāradabhāvaṁ veyyattiyaṁ patto adhigato. Sāyaṁ vesārajjappatti suppatiṭṭhitabhāvoti katvā āha ‘‘satthusāsane’’ti. Attanā paccakkhato diṭṭhattā adhigatattā na paraṁ pacceti, na tassa paro paccetabbo atthīti aparappaccayo. Yaṁ panettha vattabbaṁ avuttaṁ, taṁ parato āgamissati. Sesaṁ suviññeyyameva.",
  "tika-s0101t3:128": "Ambaṭṭhasuttavaṇṇanāya līnatthappakāsanā."
}