{
  "tika-s0203t4:0": "5. Saḷāyatanavaggo",
  "tika-s0203t4:1": "1. Anāthapiṇḍikovādasuttavaṇṇanā",
  "tika-s0203t4:2": "383.Adhimattagilānoti adhikāya mattāya maraṇassa āsannatāya ativiya gilānoti attho. Tenāha ‘‘maraṇaseyyaṁ upagato’’ti. Akhaṇḍaṁ akāsi gahapatino satthari paramapemattā. Yattakaṁ cassāti, ‘‘sakiṁ vā dvikkhattuṁ vā’’ti vuttaṁ yattakaṁ assa gahapatissa.",
  "tika-s0203t4:3": "384.Osakkantīti parihāyanti. Ottharantīti abhibhavanti. Usmā nāma kammajatejodhātu, sā saha jīvitindriyanirodhā pariyādiyati, yāva tā āyuusmā vattanti, tāva maraṇantikā vedanā vattanteva viññāṇassa aniruddhattā. Tenāha ‘‘yāva usmā’’tiādi.",
  "tika-s0203t4:4": "385.Tīhi gāhehīti taṇhāmānadiṭṭhiggāhehi. Paṭibāhituṁ vikkhambhetuṁ. Cakkhuṁ tīhi gāhehi na gaṇhissāmīti mānaggāhapaṭikkhepamukhena cakkhusmiṁ aniccānupassanāti dasseti. Aniccānupassanāya hi sati appatiṭṭho mānaggāho, dukkhānupassanāya sati appatiṭṭho taṇhāggāho, anattānupassanāya sati appatiṭṭho diṭṭhiggāhoti, gāho ca nāma oḷāriko, tasmiṁ vigatepi nikanti tiṭṭheyyāti taṁ vijahāpetukāmena, – ‘‘na ca me cakkhunissitaṁ viññāṇaṁ bhavissatī’’ti vuttanti āha – ‘‘viññāṇañcāpi me cakkhunissitaṁ na bhavissatī’’ti. Sabbaṁ kāmabhavarūpanti kāmabhūmipariyāpannaṁ sabbaṁ rūpakkhandhamāha – ‘‘kāmarūpabhavarūpa’’nti vā pāṭho. So yutto imassa vārassa eva anavasesapañcavokārabhavapariyāpannato. Tathā hi upari catuvokārabhavo anavasesato vutto.",
  "tika-s0203t4:5": "386.Idhalokanti ettha saṅkhāralokavisayoti adhippāyena, ‘‘vasanaṭṭhānaṁ vā’’tiādi vuttaṁ, tañca kho paṭhamadutiyavārehi idhaloko gahitoti katvā. Paṭhamadutiyavārehi pana idhaloko paralokoti vibhāgena vinā pañcavokārabhavo gahito; tathā tatiyavāre pañcavokārabhavo catuvokārabhavo ca gahitoti puna diṭṭhadhammasamparāyavasena taṁ vibhajitvā dassetuṁ, ‘‘na idhaloka’’ntiādi vuttaṁ . Idhalokanti ca sattasaṅkhāravaseneva gahitaṁ. Sabbampi saṅkhāravasena pariggahetvā dassetuṁ, ‘‘yampi me diṭṭha’’ntiādi vuttanti keci. Aparitassanatthaṁ taṇhāparitassanāya anuppādanatthaṁ. Yassa diṭṭhadhammoti vuccati, tassa pana abhāvato, ‘‘manussalokaṁ ṭhapetvā sesā paralokā nāmā’’ti vuttaṁ. Yesaṁ pana ‘‘idhaloka’’nti iminā sattalokassapi gahaṇaṁ icchitaṁ. Tesaṁ matena, ‘‘manussalokaṁ ṭhapetvā’’ti yojanā.",
  "tika-s0203t4:6": "387.Allīyasīti attabhāve bhogesu ca apekkhaṁ karosīti attho. Evarūpīti yādisī tadā dhammasenāpatinā kathitā, evarūpī. Dhammakathā na sutapubbāti yathākathitākārameva sandhāya paṭikkhepo, na sukhumagambhīrasuññatāpaṭisaṁyuttatāsāmaññaṁ. Tenāha ‘‘evaṁ panā’’tiādi.",
  "tika-s0203t4:7": "Mayā gatamaggameva anugacchasīti dānamayapuññabhāvasāmaññaṁ gahetvā vadati, na bodhisattadānabhūtaṁ dānapāramitaṁ. Na paṭibhātīti ruccanavasena citte na upatiṭṭhati. Tenāha ‘‘na ruccatī’’ti. Tathā hesa vaṭṭābhiratoti. Ujumaggāvahā vipassanā bhagavatā panassa kathitapubbā.",
  "tika-s0203t4:8": "388. Esitaguṇattā esiyamānaguṇattā ca isi, asekkhā sekkhā kalyāṇaputhujjanā ca, isīnaṁ saṅgho, tena nisevitanti isisaṅghanisevitaṁ. Kāmaṁ tassa vihārassa gandhakuṭipāsādakūṭāgārādivasena nisīdananipajjanāya rukkhalatādivasena bhūmisayādivasena ca anaññasādhāraṇā mahatī ramaṇīyatā attheva, sā pana gehassitabhāvena ariyānaṁ cittaṁ tathā na toseti; yathā ariyānaṁ nisevitabhāvenāti āha – ‘‘paṭhamagāthāya jetavanassa vaṇṇaṁ kathetvā’’ti. Tenāha bhagavā – ‘‘yattha arahanto viharanti, taṁ bhūmirāmaṇeyyaka’’nti (dha. pa. 98; theragā. 991; saṁ. ni. 1.261). Apacayagāminī cetanā sattānaṁ suddhimāvahatīti āha – ‘‘kammanti maggacetanā’’ti. Catunnaṁ ariyasaccānaṁ viditakaraṇaṭṭhena kilesānaṁ vikkhambhanaṭṭhena ca vijjā, maggasammādiṭṭhīti āha – ‘‘vijjāti maggapaññā’’ti. Samādhipakkhiko dhammo nāma sammāvāyāmasatisamādhayo. Tathā hi vijjābhāgiyo samādhipi samādhipakkhiko. Sīlaṁ tassa atthīti sīlanti āha – ‘‘sīle patiṭṭhitassa jīvitaṁ uttama’’nti. Diṭṭhisaṅkappoti sammāsaṅkappo. Tattha sammāsaṅkappassa upakārakabhāvena vijjābhāgo . Tathā hi so paññākkhandhasaṅgahitoti vuccati, yathā sammāsaṅkappo paññākkhandhena saṅgahito, evaṁ vāyāmasatiyo samādhikkhandhasaṅgahitāti. Tenāha – ‘‘dhammoti vāyāmasatisamādhayo’’ti. ‘‘Dhammo’’ti hi idha sammāsamādhi adhippeto, – ‘‘evaṁ dhammā te bhagavanto ahesu’’ntiādīsu (dī. ni. 2.13; ma. ni. 3.198; saṁ. ni. 5.378) viya. Vācākammantājīvāti sammāvācākammantājīvā maggapariyāpannā eva, te sabbepi gahitāti. Tenāha – ‘‘etena aṭṭhaṅgikena maggenā’’ti.",
  "tika-s0203t4:9": "Upāyenāti yena vidhinā ariyamaggo bhāvetabbo, tena samādhipakkhiyaṁ vipassanādhammañceva maggadhammañca. ‘‘Ariyaṁ vo, bhikkhave, sammāsamādhiṁ desessāmi saupanisaṁ saparikkhāra’’nti (ma. ni. 3.136) hi vacanato sammāsamādhiādayo maggadhammāpi samādhipakkhiyā. Vicineyyāti vīmaṁseyya, bhāveyyāti attho. Tatthāti hetumhi bhummavacanaṁ. Ariyamaggahetukā hi sattānaṁ visuddhi. Tenāha – ‘‘tasmiṁ ariyamagge visujjhatī’’ti. Pañcakkhandhadhammaṁ vicineyya, pañcupādānakkhandhe vipasseyya. Tesu hi vipassiyamānesu vipassanā ukkaṁsagatā. Yadaggena dukkhasaccaṁ pariññāpaṭivedhena paṭivijjhīyati, tadaggena samudayasaccaṁ pahānapaṭivedhena nirodhasaccaṁ sacchikiriyāpaṭivedhena, maggasaccaṁ bhāvanāpaṭivedhena paṭivijjhīyati, evaṁ accantavisuddhiyā sujjhati. Tenāha – ‘‘evaṁ tesu catūsu saccesu visujjhatī’’ti. Idhāpi nimittatthe bhummavacanaṁ. Saccesu vā paṭivijjhiyamānesūti vacanaseso.",
  "tika-s0203t4:10": "Avadhāraṇavacananti vavatthāpanavacanaṁ, avadhāraṇanti attho. Sāriputtovāti ca avadhāraṇaṁ tassa sāvakabhāvato sāvakesu sāriputtova seyyoti imamatthaṁ dīpeti. Kilesaupasamenāti iminā mahātherassa tādiso kilesūpasamoti dasseti, yassa sāvakassa visaye paññāya pāramippatti ahosi. Yadi evaṁ – ‘‘yopi pāraṅgato bhikkhu, etāvaparamo siyā’’ti idaṁ kathanti? Tesaṁ tesaṁ buddhānaṁ sāsane paññāya pāramippattasāvakavasenetaṁ vuttanti daṭṭhabbaṁ. Atha vā – ‘‘natthi vimuttiyā nānatta’’nti (dī. ni. ṭī. 3.141; vibha. mūlaṭī. suttantabhājanīyavaṇṇanā) vacanato sāvakehi vimuttipaññāmattaṁ sandhāyetaṁ vuttaṁ. Tenāha – ‘‘pāraṅgatoti nibbānaṁ gato’’tiādi. Sesaṁ suviññeyyameva.",
  "tika-s0203t4:11": "Anāthapiṇḍikovādasuttavaṇṇanāya līnatthappakāsanā samattā.",
  "tika-s0203t4:12": "2. Channovādasuttavaṇṇanā",
  "tika-s0203t4:13": "389.Channoti idaṁ tassa nāmanti āha ‘‘evaṁnāmako thero’’ti. Yassa pana satthārā parinibbānakāle brahmadaṇḍo āṇatto, ayaṁ so na hotīti dassento āha – ‘‘na abhinikkhamanaṁ nikkhantatthero’’ti, lokanāthassa abhinikkhamanakāle kapilapurato nikkhantoti attho. Gilānapucchakāti gilānassa pucchanakā, gilānabhāvassa avatthaṁ sotukāmāti attho. Sasanato hiṁsanato satthanti āha ‘‘jīvitahārakasattha’’nti.",
  "tika-s0203t4:14": "390. Upavajjaṁ etassa natthīti anupavajjaṁ, karajakāyaṁ katvā āyatiṁ uppattirahitanti attho. Tenāha ‘‘anuppattika’’nti.",
  "tika-s0203t4:15": "391.Khayavayaṁ ñatvāti saṅkhāragataṁ khaṇabhaṅgaṁ netvā ñāṇena yāthāvato ñatvā. Netaṁ mamāti dukkhato samanupassanā saṅkhāresu diṭṭhesu mamaṁkārābhāvato. Nesohamasmīti aniccato samanupassanā aniccato tesu diṭṭhesu ahaṁkārābhāvato. Na meso attāti anattato samanupassanā anattato tesu diṭṭhesu attaggāhābhāvatoti āha – ‘‘netaṁ mama…pe… attāti samanupassāmī’’ti.",
  "tika-s0203t4:16": "393.Tasmā puthujjanoti yasmā ariyo sabbaso pariññātavatthuko dukkhavedanaṁ adhivāsetuṁ asakkonto nāma natthi, tasmā puthujjano, kevalaṁ pana adhimāneneva – ‘‘nābhikaṅkhāmi jīvitaṁ, pariciṇṇo me satthā, nirodhaṁ disvā’’ti vadatīti adhippāyo. Idampīti idampi, ‘‘nissitassa calita’’ntiādi. Taṇhānissitabhāvena hi āyasmā channo māraṇantikaṁ vedanaṁ adhivāsetuṁ asakkonto ito cito parivattanto calati vipphandati, tasmā ‘‘nissitassa calita’’ntiādi manasikātabbaṁ, tena idaṁ sabbaṁ taṁ vipphanditaṁ na bhavissatīti adhippāyo. Kappasaddo kālapariyāyopi hoti, na kālavisesavācako evāti āha – ‘‘niccakappanti niccakāla’’nti. Yathā appahīnataṇhādiṭṭhiko puggalo taṁnissito allino, evaṁ tāhipi nissito amuttabhāvatoti āha – ‘‘taṇhādiṭṭhīhi nissitassā’’ti. Calitanti yathā yathā asamāraddhāya sammāpaṭipattiyā ādīnavavasena calantaṁ pana yasmā ariyassa vinaye virūpaṁ calitaṁ nāma hoti, tasmā āha – ‘‘vipphanditaṁ hotī’’ti. Tādise pana papañcavikkhambhanavasena cittassa calite asati bhāvanāya vīthipaṭipannatāya kilesapaṭippassaddhi eva hotīti āha ‘‘calite asati passaddhī’’ti. Tena vuttaṁ – ‘‘kilesapassaddhi nāma hotī’’ti.",
  "tika-s0203t4:17": "Bhavantaraṁ disvā namanaṭṭhena nati. Tenāha – ‘‘natiyā asatīti bhavatthāya ālayanikantipariyuṭṭhānesu asatī’’ti. Paṭisandhivasena āgati nāmāti paṭisandhiggahaṇavasena bhavantarato idheva āgamanaṁ nāma, cutivasena cavanavasena ito bhavantarassa gamanaṁ nāma na hoti āgatigatiyā asati katūpacitassapi kammassa uppattiparikappavasena pavattiyā abhāvato. Cavanavasenāti nibbattabhavato cavanavasena cuti, āyatiṁ upapajjanavasena upapāto na hoti. Yato gati āgati cavanaṁ upapāto na hoti, tato eva nevidha, na huraṁ, na ubhayamantarena, kāyassa gatiyā āgatiyā ca abhāvato sabbaso cutūpapāto natthi; tena na idhaloke ṭhitoti vattabbo. Na paraloke ṭhitoti vattabbo, na ubhayamantarena ṭhitoti vattabbo. Tenāha ‘‘nayidha loke’’tiādi. Tattha idhalokaparalokavinimuttassa saṁsaraṇapadesassa abhāvato, ‘‘na ubhayamantarenā’’ti vuttoti ubhayapariyāpanno na hotīti paṭikkhipanto, ‘‘na ubhayattha hotī’’ti āha. Ayameva antoti yo idhaloke paraloke ca abhāvo avijjamānatā anuppajjanaṁ, ayameva sakalassa dukkhamūlassa anto pariyosānaṁ.",
  "tika-s0203t4:18": "394.Kaṇṭhanāḷiṁ chindīti nāḷiṁ chindituṁ ārabhi. Tasmiṁ chindituṁ āraddhakkhaṇe chedo ca vattati; maraṇabhayañca okkami avītarāgabhāvato, tato eva gatinimittaṁ upaṭṭhāti. ‘‘Sopi nāma sabrahmacārīnaṁ anupavajjataṁ byākaritvā sarāgamaraṇaṁ marissatī’’ti saṁviggamānaso saṅkhāre aniccādivasena pariggaṇhanto. Arahattaṁ patvāti pubbe bahuso vipassanāya udayabbayañāṇaṁ pāvitattā tāvadeva arahattaṁ patvā arahattaphalapaccavekkhaṇānantaraṁ kaṇṭhanāḷicchedapaccayā jīvitanirodhena samasīsī hutvā parinibbāyi. Na hi antimabhavikassa arahattaṁ appatvā jīvitantarāyo hoti. Therassāti āyasmato channattherassa. Byākaraṇenāti hetumhi karaṇavacanaṁ ‘‘byākaraṇena hetunā’’ti. Tannimittañhi thero vīriyaṁ paggaṇhanto vipassanaṁ ussukkāpeti. Imināti, ‘‘atthi, bhante’’tiādivacanena. Theroti āyasmā sāriputtatthero. Pucchatīti, bhante, tathā kulasaṁsaggapasuto kathaṁ parinibbāyissatīti pucchati. ‘‘Pubbe kulesu saṁsaṭṭhavihārī’’ti sabrahmacārīnaṁ paññātassapi imasmiṁ ‘‘honti hete sāriputtā’’tiādinā bhagavato vutta-ṭṭhāne asaṁsaṭṭhabhāvo pākaṭo ahosi. Pakkampi nipakkaṁ viya sammāpaṭipajjamānāpi keci asaññatā upaṭṭhahanti. Sesaṁ suviññeyyameva.",
  "tika-s0203t4:19": "Channovādasuttavaṇṇanāya līnatthappakāsanā samattā.",
  "tika-s0203t4:20": "3. Puṇṇovādasuttavaṇṇanā",
  "tika-s0203t4:21": "395. Anantarasutte ‘‘paṭisallānāti phalasamāpattito’’ti vuttaṁ, tattha dhammasenāpatino ariyavihārassa adhippetattā, idha pana akatakiccassa paṭisallānaṁ nāma kāyavivekoti āha – ‘‘paṭisallānāti ekībhāvā’’ti. ‘‘Cakkhuviññeyyā rūpā’’ti panettha viññeyyarūpaṁ vijānantassa dvārabhūtaṁ cakkhunti ubhayaṁ ajjhattikaṁ bāhirañca āyatanaṁ abhinanditādisāmaññena tañceti ettha taṁ-saddena ekajjhaṁ paccāmaṭṭhanti āha – ‘‘tañceti taṁ cakkhuñceva rūpañcā’’ti. Yaṁ panettha viññeyyasaddena jotitaṁ viññāṇaṁ taṁ sampayuttadhammāti tadubhayaṁ, ‘‘manoviññeyyā dhammā’’ti padena kathitamevāti idha na gahitaṁ. Esa nayo sesesupi. Samodhānenāti sahāvaṭṭhānena, cittena nandiyā taṇhāya saha pavattiyā cittasahuppattiyāti attho. Tenāha – ‘‘uppajjati nandī’’ti. Pañcakkhandhadukkhassa samodhānanti pañcakkhandhasaṅkhātassa dukkhasaccassa paccavokāre sahappavatti hoti. Yasmā dukkhaṁ uppajjamānaṁ channaṁ dvārānaṁyeva vasena uppajjati, tathā samudayoti, tasmā āha – ‘‘iti chasu dvāresū’’tiādi. Kilesavaṭṭassa kammavaṭṭassa vipākavaṭṭassa ca kathitattā āha – ‘‘vaṭṭaṁ matthakaṁ pāpetvā dassetī’’ti. Dutiyanayeti ‘‘santi ca kho’’tiādinā vutte dutiye desanānaye. Pāṭiyekko anusandhīti na yathānusandhi nāpi ajjhāsayānusandhīti adhippāyo, pucchānusandhissa pana idha sambhavo eva natthīti. Sattasu ṭhānesūti akkosane paribhāsane pāṇippahāre leḍḍuppahāre daṇḍappahāre satthappahāre jīvitāvoropaneti imesu sattasu. ‘‘Bhaddakā vatime’’tiādinā khantipaṭisaṁyuttaṁ sīhanādaṁ nadāpetuṁ.",
  "tika-s0203t4:22": "396.Caṇḍāti kodhanā, tena dūsitacittatāya duṭṭhāti vuttā. Kibbisāti pāpā. Pharusāti īsakampi pasādasinehābhāvena luddā. Pharusavacanatāya vā pharusā, tathābhūtā pana luddā nāma honti, tasmā vuttaṁ ‘‘kakkhaḷā’’ti. Idañca teti, ‘‘hatthacchedaṁ nāsikaccheda’’nti evamādiṁ idañca aniṭṭhaṁ karissāmāti bhayadassanena tajjessanti.",
  "tika-s0203t4:23": "Ghaṭikamuggarenāti daṇḍānaṁ kira aggapasse ghaṭākāraṁ dassenti, tena so ‘‘ghaṭikamuggaro’’ti vuccati. Ekatodhārādinā satthena karavālakhaggādinā. ‘‘Indriyasaṁvarādīnaṁ etaṁ nāma’’nti vatvā yattha yattha indriyasaṁvarādayo ‘‘damo’’ti vuttā, taṁ pāṭhapadesaṁ dassento ‘‘saccenā’’tiādimāha . Manacchaṭṭhāni indriyāni dameti saṁvaretīti indriyasaṁvaro, damo. Rāgādipāpadhamme dameti upasametīti damo, paññā. Pāṇātipātādikammakilese dameti upasameti vikkhambhetīti damo uposatho. Byāpādavihesādike dameti vinetīti damoti āha – ‘‘imasmiṁ pana sutte khanti ‘damo’ti veditabbā’’ti. Upasamoti tasseva damassa vevacanaṁ, tasmā damo ca so byāpādādīnaṁ vinayanaṭṭhena tesaṁyeva upasamanaṭṭhena upasamo cāti damūpasamo, adhivāsanakhanti.",
  "tika-s0203t4:24": "397. Tattha khantiyaṁ katādhikāro taṁ janapadaṁ gantvā mahājanassa avassayo hoti, tasmā tadassa apadānaṁ samudāgamato paṭṭhāya vibhāvetuṁ, ‘‘ko panesa puṇṇo’’tiādi āraddhaṁ. Etthāti etasmiṁ sunāparantajanapade. Asappāyavihāranti bhāvanābhiyogassa na sappāyaṁ vihāraṁ.",
  "tika-s0203t4:25": "Dve bhātaroti avibhattasāpateyyā avibhattavohārasaṁyogā. Tenāha ‘‘tesū’’tiādi. Janapadacārikaṁ caranto bhaṇḍaṁ gahetvā janapadesu vikkayaṁ karonto.",
  "tika-s0203t4:26": "‘‘Buddhapūjaṁ dhammapūjaṁ saṅghapūjaṁ karissāmā’’ti tanninnā. Aṭṭhimiñjaṁ āhacca aṭṭhāsīti, ‘‘buddho’’ti vacanaṁ assutapubbaṁ sotapathaṁ upagataṁ anappakaṁ pītisomanassaṁ samuṭṭhāpentaṁ pītisamuṭṭhānapaṇītarūpehi chavicammādīni chinditvā aṭṭhimiñjaṁ āhacca aṭṭhāsi. Vissajjitanti vikkiṇanavasena viniyojitaṁ. Kammaṭṭhānaṁ na upaṭṭhātīti bhāvanāvīthiṁ na otarati. Mayhaṁ asappāyoti mayhaṁ kammaṭṭhānabhāvanāya sappāyo upakāro na hoti.",
  "tika-s0203t4:27": "Kocicaṅkamituṁ samattho nāma natthi mahatā samuddavīcisaddena upaddutattā bhāvanāmanasikārassa anabhisambhuṇanato. Tenāha ‘‘samuddavīciyo’’tiādi. Soti makuḷavihāro.",
  "tika-s0203t4:28": "Uttamajavena gacchamānā yathādhippetaṁ maggaṁ atikkamitvā aññataraṁ dīpakaṁ pāpuṇi.",
  "tika-s0203t4:29": "Uppādikaṁ uṭṭhāpetvāti mahāvātamaṇḍalasamuṭṭhāpanena tasmiṁ padese mahāsamuddaṁ saṁkhobhento mahantaṁ uppādaṁ uṭṭhapetvā.",
  "tika-s0203t4:30": "Thero, ‘‘amhe āvajjeyyāthā’’ti kaniṭṭhassa vacanaṁ saritvā antarantarā āvajjeti, tasmā tadāpi āvajjeti, taṁ sandhāya vuttaṁ – ‘‘tasmiṁyeva khaṇe āvajjitvā’’ti. Sammukheti sīsaṭṭhāne. Paṭivedesunti pavedesuṁ, upāsakā mayanti paṭijāniṁsu. Imināti iminā mayhaṁ pariccattakoṭṭhāsena. Maṇḍalamāḷanti muṇḍamaṇḍalamāḷasadisaṁ paṭissayaṁ. Paricārakāti avasesagāmino.",
  "tika-s0203t4:31": "Saccabandhassa okāsaṁ karonto ‘‘ekūnapañcasatāna’’nti āha. Taṁ divasaṁ…pe… aggahesi, tena so thero paṭhamaṁ salākaṁ gaṇhantānaṁ etadagge ṭhapito.",
  "tika-s0203t4:32": "Vāṇijagāmaṁ gantvāti vāṇijagāmasamīpaṁ gantvā. Buddhakolāhalanti buddhānaṁ upagamma sattānaṁ uppajjanakutūhalaṁ.",
  "tika-s0203t4:33": "Mahāgandhakuṭiyaṁyevāti jetavanamahāvihāre mahāgandhakuṭiyaṁyeva. Paricaritabbanti upaṭṭhātabbaṁ.",
  "tika-s0203t4:34": "Gandhakaṭṭhānīti candanaagarusalaḷādīni sugandhakaṭṭhāni. Sesaṁ suviññeyyamevāti.",
  "tika-s0203t4:35": "Puṇṇovādasuttavaṇṇanāya līnatthappakāsanā samattā.",
  "tika-s0203t4:36": "4. Nandakovādasuttavaṇṇanā",
  "tika-s0203t4:37": "398.Saṅghassabhāraṁ akāsi upāyena nandakattherassa ovādena vinetabbānaṁ bhikkhunīnaṁ vinayatthaṁ. Tenāha ‘‘imaṁ panā’’tiādi. Pariyāyati pavattatīti pariyāyo, paṭipāṭīti āha – ‘‘pariyāyenāti vārenā’’ti. Assāti nandakattherassa. Vadāpesi aññehi attano anokāsabhāvaṁ. Pariyāyena ovadantīti ovadituṁ samatthā bhikkhuniyo vārena ovadanti. Idaṁ pariyāyena ovadanaṁ. Cittaṁ ekaggaṁ hoti pasīdati pubbacariyasiddhena gāravabahumānena gehassitapemavasena.",
  "tika-s0203t4:38": "Gotamīti mahāpajāpatigotamī. Seṭṭhissāti bārāṇasiseṭṭhino.",
  "tika-s0203t4:39": "Teti paccekabuddhe. Kiṁ nu khoti pucchi ciratarakālaṁ puññakiriyāya paribhāvitasantānatāya, paccekabuddhesu ca gāravabahumānatāya. Duggatehipi sakkā kātunti duggatehipi yathāvibhavaṁ katā kuṭi tumhākaṁ vasituṁ sakkāti pucchi.",
  "tika-s0203t4:40": "Hatthakammaṁ dethāti hatthakammaṁ katvā dethāti attho. Ānisaṁsaṁ ācikkhitvāti ‘‘tādisānaṁ mahesīnaṁ kataṁ veyyāvaccaṁ amhākampi dīgharattaṁ hitāya hoti. Āvāsadānañca nāma mahapphalaṁ mahānisaṁsaṁ nibbattaṭṭhāne mahāsampattiāvahaṁ bhavissatī’’tiādinā ānisaṁsaṁ ācikkhitvā. Gāḷhena ovādena tajjetvāti, ‘‘imesu nāma karontesu tvaṁ kasmā na karosi, mama jeṭṭhakadāsassa bhariyabhāvaṁ na jānāsi. Sabbehipi kariyamānassa hatthakammassa akaraṇe tuyhaṁ idañcidañca dukkhaṁ āgamissatī’’ti bhayena tajjetvā. Sataṁ sataṁ hutvāti sataṁ sataṁ dāsaputtā ekajjhaṁ hutvā ekañca ekañca kuṭiṁ katvā adāsi. Caṅkamanādiparivāranti caṅkamanarattiṭṭhānadivāṭṭhānabhojanādiparivāraṭṭhānasahitaṁ. Jaggitvā upaṭṭhāpetvā. Vissajjāpesīti pariccajāpesi. Parivattāpetvāti cetāpetvā. Ticīvarānīti sahassagghanikāni ticīvarāni katvā adāsi. Kālena kālanti kāle kāle, kismiñci kāleti attho. Rajje ṭhitassāti sabbabhūtūpakārarajje ṭhitassa.",
  "tika-s0203t4:41": "Nandakattheropīti tadā jeṭṭhakadāso etarahi nandakatthero pabbajitvā arahattaṁ patto. Jeṭṭhakadāsidhītā …pe… aggamahesiṭṭhāne ṭhitāti mahāpajāpatigotamiṁ sandhāya vadati. Ayamāyasmā nandakoti ayameva samudāgamato āyasmā nandakatthero. Etāva tā bhikkhuniyoti etāvatā samudāgamato pañcasatā bhikkhuniyo.",
  "tika-s0203t4:42": "399.Hetunāti ñāyena aviparītapaṭipattiyā. Pubbabhāgā hi purimā purimā paṭipadā pacchimāya kāraṇaṁ. Yāthāvasarasato diṭṭhanti yathābhūtasabhāvato paccakkhaṁ viya.",
  "tika-s0203t4:43": "401.Taṁ sabhāvaṁ taṁsabhāvanti tassā vedanāya paccayabhāvena anurūpaṁ.",
  "tika-s0203t4:44": "403.Paṭhamataraṁyeva aniccāti tassāpi chāyāya aniccabhāvo paṭhamataraṁyeva siddho. Na hi kadāci aniccaṁ nissāya pavattaṁ kiñci niccaṁ nāma atthīti.",
  "tika-s0203t4:45": "404.Anupahanitvāti avināsetvā. Kathaṁ pana maṁsakāyaṁ cammakāyañca avināsetvā itaresaṁ kantanaṁ hotīti byatirekamukhena dassetuṁ, ‘‘tatthā’’tiādi vuttaṁ. Cammaṁ alliyāpentoti camme laggāpento cammapaṭibaddhaṁ karonto. Cammaṁ baddhaṁ katvāti vivarakāle na phālento cammabaddhe katvā. Evaṁ akatvāti evaṁ maṁsacammakāyānaṁ vināsanaṁ akatvā, vilimaṁsādivikantanena aññamaññaṁ vivecetvā. Tattha vilimaṁsanti cammanissitamaṁsaṁ, paṭicchannakilomakanti ca vadanti. Nhārūti sukhumanhāru. Bandhananti cammamaṁsānaṁ sambandhaṁ. Tenāha – ‘‘sabbacamme laggavilipanamaṁsamevā’’ti. Antarakilesamevāti antare citte jātattā sattasantānantogadhatāya abbhantarabhūtakilesameva.",
  "tika-s0203t4:46": "405.Tajjaṁ vāyāmanti nidassanamattaṁ daṭṭhabbaṁ. Tathā hi purisena kuṭhārinā chejjaṁ chindite chejjaṭṭhānassa sallakkhaṇaṁ icchitabbaṁ, tassa paṭighātabhāvo icchitabbo, kāyapariḷāhābhāvo icchitabbo, tassa avaṭṭhānaṁ icchitabbaṁ, kiccantare ajjhupekkhaṇaṁ icchitabbaṁ, evaṁ paññāya kilese chindantassa yogino vīriyabalena saddhiṁ sati-pīti-passaddhi-samādhi-upekkhāsambojjhaṅgaṁ icchitabbanti āha – ‘‘evaṁ na vinā chahi…pe… sakkotī’’ti.",
  "tika-s0203t4:47": "407.Tena kāraṇenāti yena tāsaṁ bhikkhunīnaṁ sā dhammadesanā sappāyā, āsevanamandatāya pana ajjhāsayena paripuṇṇasaṅkappā na jātāyeva; puna tathā desanāya sati āsevanabalavatāya paripuṇṇasaṅkappā bhavissanti; tena kāraṇena tvampi tā bhikkhuniyo teneva ovādena ovadeyyāsīti.",
  "tika-s0203t4:48": "415.Sabbapacchimikāti sabbāsaṁ kaniṭṭhā sotāpannā, anariyā tattha kāci natthīti attho. Tenāha – ‘‘sesā pana…pe… khīṇāsavā cā’’ti. Yadi evanti akhīṇāsavāpi tādisā bhikkhunī atthi. Evaṁ sati sukkhavipassakabhāvenapi sati khīṇāsavabhāve ariyassa vinaye aparipuṇṇasaṅkappāvāti adhippāyena codeti, ‘‘kathaṁ paripuṇṇasaṅkappā’’ti? Itaro ajjhāsayapāripūriyāti kāraṇaṁ vatvā, ‘‘yassa hī’’tiādinā tamatthaṁ vivarati. Ajjhāsayapāripūriyāti tattha adhippāyapāripūriyā, na sabbaso guṇapāripūriyāti adhippāyo. Tenāha ‘‘kadā nu kho’’tiādi. Etena pādakajjhānasammasitajjhānānaṁ visadisatāya puggalassa vipassanākāle pavattaajjhāsayavasena ariyamagge bojjhaṅgamaggaṅgajhānaṅgānaṁ visesatāti ayamattho dīpitoti veditabbo. Sesaṁ suviññeyyameva.",
  "tika-s0203t4:49": "Nandakovādasuttavaṇṇanāya līnatthappakāsanā samattā.",
  "tika-s0203t4:50": "5. Rāhulovādasuttavaṇṇanā",
  "tika-s0203t4:51": "416.Vimuttiṁparipācentīti kilesānaṁ paṭippassaddhivimuttibhūtaṁ arahattaṁ sabbaso pācenti sādhenti nibbāpentīti vimuttiparipācanīyā. Dhammāti kāraṇadhammā. Tenāha – ‘‘visuddhikāraṇavasenā’’ti, arahattasaṅkhātāya visuddhiyā sampādanavasenāti attho. Saddhindriyādayo visujjhamānā maggapaṭipāṭiyāva sabbaso assaddhiyādīhi cittaṁ vimocentā aggaphalavimuttiṁ sampādenti. Tesaṁ pana visuddhi bālaparivajjanena paṇḍitapayirupāsanena pasādāvahadhammapaccavekkhaṇāya ca hoti. Tato idha pannarasa dhammā adhippetāti dassento, ‘‘vuttañheta’’ntiādimāha.",
  "tika-s0203t4:52": "Tattha assaddhe puggaleti saddhārahite puggale. Te hi nissāya na kadāci saddhā sambhavati, tesaṁ pana diṭṭhānugatiāpajjanena aññadatthu asaddhiyameva vaḍḍhati, tasmā te paṭibhayamaggo viya dūrato vajjetabbā. Assaddhiyanti ca saddhāya paṭipakkhabhūtā asaddheyyavatthusmiṁ adhimuccanākārena pavattā saṁkilesadhammā veditabbā. Saddhe puggaleti saddhāsampanne puggale. Te hi nissāya saddheyyavatthusmiṁ anuppannā uppajjati, uppannā bhiyyobhāvaṁ vepullaṁ āpajjati. Saddheyyavatthūti ca buddhādīni ratanāni kammakammaphalāni ca. Sevatoti labbhamānaṁ saddhāsampadaṁ uppādetuṁ vaḍḍhetuñca nisevato. Sesapadāni tasseva vevacanāni. Atha vā sevato upasaṅkamato. Bhajato tesaṁ paṭipattiyaṁ bhattiṁ kubbato. Payirupāsatoti tesaṁ ovādānusāsanikaraṇavasena upaṭṭhahato. Pasādanīyasuttantā nāma buddhādiguṇapaṭisaṁyuttā pasādāvahā sampasādanīyasuttādayo. Te hi paccavekkhato buddhādīsu anuppannā pasannā upajjati, uppannā bhiyyobhāvaṁ vepullaṁ āpajjati. Imehi tīhākārehīti imehi yathāvuttehi tīhi kāraṇehi. Paṭipakkhadūrībhāvato paccekaṁ sūpahārato ca āsevanaṁ bhāvanaṁ labhanti. Saddhindriyaṁ visujjhati maggaphalāvahabhāvena acchati visuddhiṁ pāpuṇāti. Iminā nayena sesapadesupi attho veditabbo.",
  "tika-s0203t4:53": "Ayaṁ pana viseso – kusīteti alase sammāpaṭipattiyaṁ nikkhittadhure. Āraddhavīriyeti paggahitavīriye sammāpaṭipanne. Sammappadhāneti anuppannānaṁ akusalānaṁ anuppādanādivasena pavatte cattāro upāyappadhāne. Paccavekkhato paṭipattiṁ avekkhato. Te hi paccavekkhato līnaṁ abhibhavitvā sammadeva ārambhadhātuādi anuppannānaṁ vidhinā satisampadāya uppādāya bhiyyobhāvāya saṁvattati. Asamāhite bhantamigabhantagoṇasappaṭibhāge vibbhantacitte. Samāhite upacārasamādhinā appanāsamādhinā ca sammadeva samāhitacitte. Jhānavimokkheti savitakkasavicārādijhānāni paṭhamādivimokkhe ca. Tesañhi paccavekkhaṇā uparūpari accantameva samādhānāya saṁvattati. Duppaññeti nippaññe, ariyadhammassa uggahaparipucchāsavanasammasanābhāvena sabbaso paññārahite ca. Paññavanteti vipassanāpaññāya ceva maggapaññāya ca samannāgate. Gambhīrañāṇacariyanti gambhīraṁ khandhāyatanadhātusaccapaṭiccasamuppādādibhedaṁ ñāṇassa caritabbaṭṭhānaṁ, yattha vā gambhīrañāṇassa cariyaṁ pavattati. Tattha hi paccavekkhaṇā sammohaṁ vidhamati, anuppannāya paññāya uppādāya bhiyyobhāvāya saṁvattati. Suttantakkhandheti suttasamūhe.",
  "tika-s0203t4:54": "Pubbe saddhindriyādīnaṁ visuddhikāraṇāni, ‘‘vimuttiparipācanīyā dhammā’’ti vuttānīti idha saddhādike aññe ca dhamme dassento, ‘‘aparepī’’tiādimāha. Tattha saddhādīnaṁ vimuttiparipācanīyatā dassitā eva, aniccasaññādīnaṁ pana vimuttiparipācanīyatāya vattabbameva natthi vipassanābhāvato. Tenāha – ‘‘ime pañca nibbedhabhāgiyā saññā’’ti. Kalyāṇamittatādayoti kalyāṇamittatā sīlasaṁvaro abhisallekhakathā vīriyārambho nibbedhikā paññā ime kalyāṇamittatādayo pañca dhammā. Ayamettha saṅkhepo, vitthāro pana ‘‘meghiyasuttasaṁvaṇṇanāyaṁ’’ (udā. aṭṭha. 31) vuttanayena veditabbo. Lokaṁ volokentassāti buddhaveneyyasattalokaṁ buddhacakkhunā visesato olokentassa.",
  "tika-s0203t4:55": "419. Āyasmato rāhulassa indriyānaṁ paripakkattā saddhiṁ paṭṭhapitapatthanā devatā udikkhamānā tiṭṭhanti, – ‘‘kadā nu kho uttari āsavānaṁ khaye vinessatī’’ti. Yadā pana satthā evaṁ parivitakkesi, tāvadeva samānajjhāsayatāya sabbakālaṁ taṅkhaṇaṁ āgamentiyo tā devatāyo taṁ samavāyaṁ disvā ekasmiṁ andhavanasmiṁyeva sannipatitā. Upālissa gahapatino dīghanakhaparibbājakassa catusaccadhammesu dassanakiccena pavatto sotāpattimaggoti tesu suttesu (paṭi. ma. aṭṭha. 2.2.30) paṭhamamaggo ‘‘dhammacakkhu’’nti vutto, tassa dassanatthassa sātisayattā, brahmāyuno pana phalañāṇāni heṭṭhimāni tīṇi sātisayānīti brahmāyusutte(ma. ni. 2.383 ādayo) tīṇi phalāni ‘‘dhammacakkhu’’nti vuttāni. Idaṁ panettha āyasmato rāhulassa maggañāṇaṁ phalañāṇañca dassanattho sātisayo, tāhi ca devatāhi yaṁ ñāṇaṁ adhigataṁ, taṁ sātisayamevāti vuttaṁ – ‘‘imasmiṁ sutte cattāro maggā, cattāri ca phalāni dhammacakkhuntiveditabbānī’’ti. Kiṁ pana sāvakānaṁ saccābhisamayañāṇe atthi koci visesoti? Āma atthi. So ca kho pubbabhāge vuṭṭhānagāminivipassanāya pavattiyākāravisesena labheyya kāci visesamattā. Svāyamattho abhidhamme ‘‘no ca kho yathā diṭṭhippattassā’’ti saddhāvimuttato diṭṭhippattassa kilesappahānaṁ pati visesakittanena dīpetabbo. Kiṁ pana āyasmā rāhulo viya tā devatā sabbā ekacittā pageva cattāri phalāni adhigaṇhiṁsūti? Noti dassento ‘‘tattha hī’’tiādimāha. Kittakā pana tā devatāti āha ‘‘tāsañca panā’’tiādi.",
  "tika-s0203t4:56": "Rāhulovādasuttavaṇṇanāya līnatthappakāsanā samattā.",
  "tika-s0203t4:57": "6. Chachakkasuttavaṇṇanā",
  "tika-s0203t4:58": "420.Ādimhikalyāṇanti ādikoṭṭhāse kalyāṇaṁ etassāti vā ādikalyāṇo, taṁ ādikalyāṇaṁ, ādikalyāṇabhāvo ca dosavigamena icchitabbo. Yañhi sabbaso vigatadosaṁ, taṁ paripuṇṇaguṇameva hotīti ‘‘niddosa’’nti vuttaṁ. Katvāti ca padaṁ, ‘‘kalyāṇaṁ katvā bhaddakaṁ katvā’’ti purimapadadvayenapi yojetabbaṁ. Desanākāro hi idha kalyāṇasaddena gahito. Tenevāha – ‘‘desetabbadhammassa kalyāṇatā dassitā hotī’’ti, dutiye pana atthavikappe desetabbadhammassa kalyāṇatā mukhyeneva kathitā itarassa atthāpattito. Majjhekalyāṇaṁ pariyosānakalyāṇanti etthāpi eseva nayo. Ayañca desanāya thomanā buddhānaṁ āciṇṇasamāciṇṇāvāti dassetuṁ, ‘‘iti bhagavā ariyavaṁsa’’ntiādi vuttaṁ. Dhammaggahaṇampi desanāya thomanā evāti ‘‘navahi padehī’’ti vuttaṁ.",
  "tika-s0203t4:59": "Vedanā yāthāvato jānanaṁ, tañca maggakiccaṁ, tassa upāyo vipassanātiāha – ‘‘sahavipassanena maggena jānitabbānī’’ti. Pariññābhisamayādikiccena nibbattiyā asammohato ca paṭivijjhitabbo. Tebhūmakacittameva kathitaṁ sammasanaṭṭhānassa adhippetattā. Esa nayo dhammāyatanādīsupi. Dhammāyatanassa vā āyatanabhāvato bahiddhāgahaṇaṁ, na sabbaso anajjhattabhāvato. Vipākavedanāpaccayā javanakkhaṇe uppannataṇhāti chattiṁsavipākavedanaṁ nissāya evaṁ assādentī anubhaveyyanti akusalajavanakkhaṇato uppannataṇhā.",
  "tika-s0203t4:60": "422.Pāṭiyekko anusandhīti yathānusandhiādīnaṁ asambhavatoti adhippāyena vuttaṁ. Heṭṭhāti viññāṇaphassavedanātaṇhānaṁ paccayāyattavuttitādassanena cakkhāyatanādīnaṁ rūpāyatanādīnañca paccayāyattavuttitā dīpitā apaccayuppannassa paccayābhāvato, yañca paccayāyattavuttikaṁ, taṁ aniccaṁ uppādasambhavato, yadaniccaṁ taṁ dukkhaṁ, yaṁ dukkhaṁ tadanattāti khandhapañcake ca channaṁ chakkānaṁ vasena ghanavinibbhogakaraṇena atthato anattalakkhaṇaṁ vibhāvitaṁ. Na sarūpatoti sarūpatopi taṁ vibhāvetukāmo teneva chachakkānaṁ vasena ghanavinibbhoganayena byatirekato ca anvayato ca dassento bhagavā – ‘‘cakkhu attāti yo vadeyyā’’tiādimāhāti yathānusandhikāva desanā vibhāvitā. Tenāha ‘‘heṭṭhā kathitānaṁ hī’’tiādi. Heṭṭhā pana channaṁ chakkānaṁ vasena vinibbhogadassanamattaṁ, na anattalakkhaṇaṁ vibhāvitaṁ , idha pana sarūpato anattalakkhaṇaṁ vibhāvitanti adhippāyena anusandhantarabhāvajotanā. Yadipi anattabhāvo nāma catūsupi saccesu labbhateva, sabbepi hi dhammā anattā, ime panettha dvepi nayā sammasanavasena pavattāti vuttaṁ – ‘‘dvinnaṁ saccānaṁ anattabhāvadassanattha’’nti. Na upapajjatīti upapattisaṅkhātayuttiyā na sametīti ayamettha atthoti āha ‘‘na yujjatī’’ti. Attavādinā – ‘‘nicco dhuvo sassato’’ti abhimato, cakkhuñca uppādavantatāya aniccaṁ, yaṁ paccayāyatthavuttitā, tasmā ‘‘cakkhu attāti yo vadeyya, taṁ na upapajjatī’’tiādi. Sakkāyavatthu cakkhu anattā aniccabhāvato seyyathāpi ghaṭo, cakkhuṁ aniccaṁ paccayāyattavuttibhāvato seyyathāpi ghaṭo, cakkhu paccayāyattavutti uppādādisambhavato seyyathāpi ghaṭo. Vigacchatīti bhaṅguppattiyā sabhāvāvigamena vigacchati. Tenāha ‘‘nirujjhatī’’ti.",
  "tika-s0203t4:61": "424. Yasmā kilesavaṭṭamūlakaṁ kammavaṭṭaṁ, kammavaṭṭamūlakañca vipākavaṭṭaṁ. Kilesuppatti ca taṇhādiggāhapubbikā, tasmā ‘‘tiṇṇaṁ vā gāhānaṁ vasena vaṭṭaṁ dassetu’’nti āha. Yasmā pana taṇhāpakkhikā dhammā samudayasaccaṁ, cakkhādayo dukkhasaccaṁ, tasmā vuttaṁ – ‘‘dvinnaṁ saccānaṁ vasena vaṭṭaṁ dassetu’’nti. Taṇhāmānadiṭṭhiggāhāva veditabbā sakkāyagāminipaṭipadāya adhippetattā. ‘‘Etaṁ mamā’’tiādinā gahaṇamevettha anupassanāti āha – ‘‘gāhattayavasena passatī’’ti.",
  "tika-s0203t4:62": "Tiṇṇaṁ gāhānaṁ paṭipakkhavasenāti taṇhādiggāhapaṭipakkhabhūtānaṁ dukkhāniccānattānupassanānaṁ vasena, tāhi vā tiṇṇaṁ gāhānaṁ paṭipakkhavasena viniveṭhanavasena anuppādanavasenāti attho. Paṭipakkhavasena vivaṭṭaṁ dassetunti yojanā. Sakkāyanirodhagāminī paṭipadāti ettha nirodhadhammo sarūpeneva dassitoti āha – ‘‘nirodho…pe… dassetu’’nti. Paṭisedhavacanānīti paṭikkhepavacanāni.",
  "tika-s0203t4:63": "425. Taṇhādīnaṁ anupādiyanavacanāni taṇhādiṭṭhivaseneva vuttāni taṇhādiṭṭhīnaṁyeva abhinandanādivasena pavattisabbhāvato. Appahīnattho anusayatthoti āha – ‘‘anusetīti appahīno hotī’’ti ariyamaggena hi appahīno thāmagato rāgādikileso anusayo kāraṇalābhe sati uppajjanārahabhāvato. Yaṁ panettha vattabbaṁ, taṁ heṭṭhā vuttameva. Vaṭṭadukkhakilesadukkhassāti vaṭṭadukkhassa ceva kilesadukkhassa ca. Saupādisesanibbānañhi kilesadukkhassa antakaraṇaṁ, anupādisesanibbānaṁ vaṭṭadukkhassa.",
  "tika-s0203t4:64": "426.Tesanti anusayānaṁ. Paṭikkhepavasenāti pajahanavasena, appavattikaraṇavasenāti attho. Avijjaṁ pajahitvāti anavasesato avijjaṁ appavattidhammataṁ āpādetvā. Kāmaṁ heṭṭhimamaggañāṇampi avijjāpahāyinī vijjā eva, taṁ pana ñāṇaṁ avijjāya anavasesappahāyakaṁ na hoti, aggamaggañāṇe pana uppanne avijjāya lesopi nāvasissatīti tadeva avijjāya pahāyakanti āha – ‘‘arahattamaggavijjaṁ uppādetvā’’ti.",
  "tika-s0203t4:65": "427. Sayameva tathāgate attano buddhānubhāvena desente saṭṭhi bhikkhū arahattaṁ pattāti anacchariyametaṁ, atha kiṁ acchariyanti āha ‘‘ima’’ntiādi. Kathentepīti ettha itisaddo pakārattho, imināva pakārenāti attho. Pattā evāti saṭṭhi bhikkhū arahattaṁ pattā evāti yojanā. Etampi anacchariyaṁ, satthu sammukhā sāvakā samudāgamā mahābhiññā pabhinnapaṭisambhidā tathā tathā sappāṭihāriyaṁ dhammaṁ desentīti. Tenāha – ‘‘mahābhiññappattā hi te sāvakā’’ti.",
  "tika-s0203t4:66": "Mahāmaṇḍapeti lohapāsādassa purato eva mahābhikkhusannipāto jātoti tesaṁ pahonakavasena kate mahati sāṇimaṇḍapeti vadanti. Tesupi ṭhānesūti tesu yathāvuttamahāmaṇḍapādīsu ṭhānesu. Mahāthero atthīti padaṁ ānetvā sambandhitabbaṁ. Devattherassa guṇe sutvā pasannamānaso mahāthero, tathāpi vatthasampattiyā pasīditvā ‘‘tvaṁ pana nhāpehī’’ti āha.",
  "tika-s0203t4:67": "Heṭṭhāpāsādeti ca kalyāṇiyamahāvihāre uposathāgāre heṭṭhāpāsāde ekadā uparipāsāde ekadā, kathesīti. Cūḷanāgassa tathā mahatī parisā devatānubhāvena abhiññāpādanaṁ ahosīti keci . Thero pana mahiddhiko ahosi, tasmā tāva mahatiṁ parisaṁ abhiññāpesīti apare.",
  "tika-s0203t4:68": "Tato tatoti tassaṁ tassaṁ disāyaṁ. Ekovāti ekacco eva, na bahuso, katipayāva puthujjanā ahesunti attho. Sesaṁ heṭṭhā vuttanayattā suviññeyyameva.",
  "tika-s0203t4:69": "Chachakkasuttavaṇṇanāya līnatthappakāsanā samattā.",
  "tika-s0203t4:70": "7. Mahāsaḷāyatanikasuttavaṇṇanā",
  "tika-s0203t4:71": "428. Mahantāni saḷāyatanāni adhikicca pavattattā mahāsaḷāyatanikaṁ, mahantatā ca tesaṁ mahantaṁ lokasannivāsaṁ abhibyāpetvā ṭhitattā ayoniso gayhamānānaṁ mahato anatthāya saṁvattanato, yoniso gayhamānānaṁ mahato atthāya hitāya sukhāya saṁvattanato ca daṭṭhabbā. Jotakanti bodhakaṁ.",
  "tika-s0203t4:72": "429. Sikhāppattāya vipassanāya jānanampi yathābhūtajānanameva maggena jānanassa āsannakāraṇabhāvatoti āha – ‘‘sahavipassanena maggena ajānanto’’ti. Vuḍḍhiṁ gacchantīti paccayasamodhānena bhavayonigatiṭhitisattāvāsapāḷiyā aparāparaṁ parivuddhiṁ gacchanti. Evaṁbhūtā paguṇabhāvamāpāditā samathavipassanādhammā viya suṭṭhutaraṁ vasībhāvaṁ pāpitā jhānābhiññā viya ca vasībhūtā hutvā uparūpari brūhentīti āha – ‘‘vasībhāvaṁ gacchantī’’ti. Tathā hi te kadāci bhavapatthanāya anuppāditāyapi appahīnabhāvenevassā tiṭṭhanti. Akusalā dhammāva yebhuyyena dassanāyatanena vināsadassanato pavattanti parivaḍḍhanti ca. Pañcadvārikadarathāti pañcadvārikajavanasahagatā akusaladarathā. Evaṁ manodvārikadarathā veditabbā. Santāpāti darathehi balavanto sampayuttadhammānaṁ nissayassa ca santāpanakarā. Pariḷāhāti tatopi balavatarā tesaṁyeva paridahanakarā.",
  "tika-s0203t4:73": "430.Pañcadvārikasukhaṁ, na kāyappasādasannissitasukhameva. Manodvārikasukhanti manodvārikacittasannissitasukhaṁ, na yaṁ kiñci cetasikasukhaṁ tassa kāyikasukhaggahaṇeneva gahitattā. Pañcadvārikajavanena samāpajjanaṁ vā vuṭṭhānaṁ vā natthīti idaṁ manodvārikajavanena tassa sambhavaṁ dassetuṁ, maggassa vasena vuttaṁ, na pana tappasaṅgasaṅkānivattanatthaṁ. Viññattimattampi janetuṁ asamatthaṁ samāpajjanassa kathaṁ paccayo hoti, buddhānaṁ pana bhagavantānaṁ hotīti ce? Tathāpi tassa āsannaṭṭhāne pañcadvārikacittappavattiyā asambhavo eva tādisassa pubbābhogassa tasmiṁ kāle asambhavato. Eteneva yā kesañci ariyadhamme akovidānaṁ ghaṭasabhāvādīsu buddhitulyakāritāpatticodanā; sā paṭikkhittāti daṭṭhabbā taṁtaṁpurimābhogavasena tena tena pañcadvārikābhiniyatamanoviññāṇassa parato pavattamānamanoviññāṇena tasmiṁ tasmiṁ atthe vaṇṇasaṇṭhānādivisesassa vinicchinitabbato. Uppannamattakameva hotīti pañcadvārikajavanaṁ tādisaṁ kiñci atthanicchayakiccaṁ kātuṁ na sakkoti, kevalaṁ uppannamattameva hoti. Ayanti ‘‘ādīnavānupassino’’tiādinā vuttā.",
  "tika-s0203t4:74": "431.Kusalacitta…pe… bhūtassāti vuṭṭhānagāminivipassanāsahagatakusalacittassa sampayuttacetosukhasamaṅgībhūtassa. Pubbasuddhikāti magguppattito, vipassanārambhatopi vā pubbeva suddhā. Tenāha – ‘‘ādito paṭṭhāya parisuddhāva hontī’’ti. Sabbatthakakārāpakaṅgānīti sīlavisodhanassa cittasamādhānassa vipassanābhiyogassa maggena pahātabbakilesapahānassāti sabbassapi maggasambhārakiccassa kārāpakaṅgāni. Aṭṭhaṅgiko vāti paṭhamajjhāniko vā aṭṭhaṅgiko, dutiyajjhāniko vā sattaṅgiko hoti.",
  "tika-s0203t4:75": "Imameva suttapadesaṁ gahetvāti, ‘‘yā tathābhūtassa diṭṭhī’’tiādinā sammādiṭṭhiādīnaṁ pañcannaṁyeva tasmiṁ ṭhāne gahitattā lokuttaramaggo pañcaṅgikoti vadati. Soti tathā vadanto vitaṇḍavādī. Anantaravacanenevāti, ‘‘yā tathābhūtassa diṭṭhī’’tiādivacanassa, ‘‘evamassāya’’ntiādinā anantaravacanena. Paṭisedhitabboti paṭikkhipitabbo. ‘‘Ariyo aṭṭhaṅgiko maggo’’ti hi idaṁ vacanaṁ ariyamaggassa pañcaṅgikabhāvaṁ ujukameva paṭikkhipati. Yadi evaṁ ‘‘yā tathābhūtassa diṭṭhī’’tiādinā tattha pañcannaṁ eva aṅgānaṁ gahaṇaṁ kimatthiyanti āha ‘‘uttari cā’’tiādi. Sammāvācaṁ bhāveti ariyamaggasamaṅgī. Tenāha ‘‘micchāvācaṁ pajahatī’’ti. Yasmiñhi khaṇe sammāvācā bhāvanāpāripūriṁ gacchati, tasmiṁyeva micchāvācā pajahīyatīti. Saheva viratiyā pūrenti samucchedaviratiyā vinā dukkhapariññādīnaṁ asambhavato. Ādito paṭṭhāya parisuddhāneva vaṭṭanti parisuddhe sīle patiṭṭhitasseva bhāvanāya ijjhanato. Yathāvuttamatthaṁ ganthantarenapi samatthetuṁ, ‘‘subhaddasuttepi cā’’tiādi vuttaṁ. Anekesu suttasatesu aṭṭhaṅgikova maggo āgato, na pañcaṅgikoti adhippāyo.",
  "tika-s0203t4:76": "Sammāsati maggakkhaṇe kāyānupassanādicatukiccasādhikā hotīti taṁ catubbidhaṁ katvā dassento, ‘‘maggasampayuttāva cattāro satipaṭṭhānā’’ti āha. Na catumaggasampayuttatāvasena. Esa nayo sammappadhānādīsupi. Aññamaññānativattamānā yuganaddhā yuttā viya ariyamaggayuganaddhā aññamaññaṁ paṭibaddhāti yuganaddhā. Tenāha – ‘‘ekakkhaṇikayuganandhā’’ti ariyamaggakkhaṇe eva hi samathavipassanā ekakkhaṇikā hutvā samadhuraṁ vattanti. Tenevāha ‘‘ete hī’’tiādi. Aññasmiṁ khaṇe samāpatti, aññasmiṁ vipassanāti idaṁ tesaṁ tattha tattha kiccato adhikabhāvaṁ sandhāya vuttaṁ, na aññathā. Na hi paññārahitā samāpatti, samādhirahitā ca vipassanā atthi. Ariyamagge pana ekakkhaṇikā samadhuratāya ekarasabhāvenāti attho. Phalavimuttīti arahattaphalavimutti. Sesaṁ heṭṭhā vuttanayattā suviññeyyameva.",
  "tika-s0203t4:77": "Mahāsaḷāyatanikasuttavaṇṇanāya līnatthappakāsanā samattā.",
  "tika-s0203t4:78": "8. Nagaravindeyyasuttavaṇṇanā",
  "tika-s0203t4:79": "435.Samavisamaṁcarantīti kāyasamādiṁ samaññeva, kāyavisamādiṁ visamaññeva caranti karonti paṭipajjanti. Taṁ pana samavisamaṁ aññamaññaṁ viruddhattā visadisattā na ekasmiṁ kāle sambhavatīti āha – ‘‘kālena samaṁ kālena visama’’nti. Samacariyampi hi etanti pubbe samacariyāya jotitattā vuttaṁ.",
  "tika-s0203t4:80": "437. Ākaronti adhippetamatthaṁ ñāpenti pabodhentīti ākārā, ñāpakakāraṇanti āha – ‘‘ke ākārāti kāni kāraṇānī’’ti. Anubuddhiyoti anumānañāṇāni. Tañhi yathādiṭṭhamatthaṁ diṭṭhabhāvena anveti anugacchatīti ‘‘anvayā’’ti vuccati. Haritatiṇacampakavanādivasenāti haritakambalādisadisatiṇādivasena vitthāritakanakapaṭādisadivikasitacampakavanādivasena. Ādisaddena cettha kīcakaveṇusaddamadhurasaphalāphalavasena saddarasānaṁ atthibhāvo veditabboti. Campakavaseneva pana phassagandhānampi atthibhāvo vuttoti. Tenāha – ‘‘rūpādayo pañca kāmaguṇā atthī’’ti. ‘‘Itthirūpādīni sandhāyetaṁ kathita’’nti vatvā indriyabaddhā vā hontu rūpādayo anindriyabaddhā vā, sabbepi cete kilesuppattinimittatāya kāmaguṇā evāti codanaṁ sandhāya visabhāgitthigatā rūpādayo savisesaṁ kilesuppattinimittanti dassento, ‘‘tāni hī’’tiādimāha.",
  "tika-s0203t4:81": "Tattha tānīti rūpādīni. Hi-saddo hetuattho. Tena yathāvuttamatthaṁ samattheti, ‘‘yasmā purisassa cittaṁ pariyādāya tiṭṭhanti, tasmā itthirūpādīni sandhāya etaṁ kathita’’nti. Purisassa cittanti purisassa catubhūmakaṁ kusalacittaṁ pariyādāya gahetvā antomuṭṭhigataṁ viya katvā. ‘‘Hatthikāyaṁ pariyādiyitvā’’tiādīsu (saṁ. ni. 1.126) hi gahaṇaṁ pariyādānaṁ nāma, ‘‘aniccasaññā bhāvitā bahulīkatā sabbaṁ kāmarāgaṁ pariyādiyatī’’tiādīsu (saṁ. ni. 3.102) khepanaṁ pariyādānaṁ, idha ubhayampi vaṭṭati. Idāni yathāvuttamatthaṁ sutteneva sādhetuṁ, ‘‘yathāhā’’tiādi vuttaṁ. Tattha ‘‘nāhaṁ, bhikkhave’’tiādīsu na-kāro paṭisedhattho. Ahanti bhagavā attānaṁ niddisati. Bhikkhaveti bhikkhū ālapati. Aññanti idāni vattabbaṁ itthirūpato aññaṁ. Ekarūpampīti ekampi rūpaṁ. Samanupassāmīti ñāṇassa samanupassanā adhippetā, heṭṭhā na-kāraṁ ānetvā sambandhitabbaṁ. Ayañhettha attho – ‘‘ahaṁ, bhikkhave, sabbaññutaññāṇena sabbaso olokento aññaṁ ekarūpampi na samanupassāmī’’ti. Yaṁ evaṁ purisassa cittaṁ pariyādāya tiṭṭhatīti yaṁ rūpaṁ rūpagarukassa purisassa sabbampi kusalacittaṁ pavattituṁ appadānavasena pariyādiyitvā gahetvā khepetvā ca tiṭṭhati. Yathayidaṁ itthirūpanti itthiyā rūpakāyaṁ. Rūpasaddo khandhādianekatthavācako, idha pana itthiyā catusamuṭṭhāne rūpāyatane vaṇṇadhātuyaṁ daṭṭhabbo. ‘‘Itthirūpaṁ, bhikkhave, purisassa cittaṁ pariyādāya tiṭṭhatī’’ti idaṁ purimasseva daḷhīkaraṇatthaṁ vuttaṁ. Purimaṁ ‘‘yathayidaṁ, bhikkhave, itthirūpa’’nti idaṁ opammavasena vuttaṁ, idaṁ pariyādānabhāve nidassananti daṭṭhabbaṁ. Sesaṁ suviññeyyameva.",
  "tika-s0203t4:82": "Nagaravindeyyasuttavaṇṇanāya līnatthappakāsanā samattā.",
  "tika-s0203t4:83": "9. Piṇḍapātapārisuddhisuttavaṇṇanā",
  "tika-s0203t4:84": "438. Dhammasenāpatino paṭisallīyanassa adhippetattā, upari ca pāḷiyaṁ, ‘‘suññatāvihārena kho ahaṁ, bhante, etarahi bahulaṁ viharāmī’’ti (ma. ni. 3.438) vuttattā ‘‘paṭisallānāti phalasamāpattito’’ti āha.",
  "tika-s0203t4:85": "Vippasannānīti visesato pasannāni. Okāsavasenāti indriyānaṁ patiṭṭhitokāsavasena. Nanu tāni indriyāni sabhāvato vippasannāni hontīti? Saccaṁ honti. Na hidaṁ tādisaṁ pasannataṁ sandhāya vuttaṁ, idaṁ pana santapaṇītasamāpattisamuṭṭhitānaṁ paccupaṭṭhitānaṁ cittajarūpānaṁ vasena sesatisantatirūpānaṁ seṭṭhataraṁ paṇītabhāvāpattiṁ sandhāya vuttaṁ. Phalasamāpattitoti suññatānupassanāvasena samāpannaphalasamāpattito. Mahantānaṁ buddhādīnaṁ purisānaṁ vihāro mahāpurisavihāro. Tenāha – ‘‘buddha…pe… vihāro’’ti. Vihārato paṭṭhāyāti parikkhitte ca vihāre parikkhepato paṭṭhāya, aparikkhitte ca parikkhepārahaṭṭhānato paṭṭhāya. Keci pana ‘‘vihārabbhantarato paṭṭhāyā’’ti vadanti. Yāva gāmassa indakhīlāti gāmassa abbhantarindakhīlo. Gehapaṭipāṭiyācaritvāti piṇḍāya caritvā. Yāva nagaradvārena nikkhamanāti nagaradvārena yāva nikkhamanapadesā. Yāva vihārāti yāva vihārabbhantarā. Paṭikkantamaggoti nivattanamaggo. Ārammaṇe paṭihaññanākārena pavattamānampi paṭighasampayuttaṁ citte paṭihanantaṁ viya pavattatīti āha – ‘‘citte paṭihaññanakilesajāta’’nti. Divasañca rattiñca anusikkhantenāti etaṁyeva rāgādippahāyiniṁ sammāpaṭipattiṁ divā ca rattiñca anu anu sikkhantena uparūpari vaḍḍhentena.",
  "tika-s0203t4:86": "440.Pahīnā nu kho me pañca kāmaguṇāti ettha kāmaguṇappahānaṁ nāma tappaṭibaddhachandarāgappahānaṁ. Tathā hi vuttaṁ – ‘‘tiṭṭhanti citrāni tatheva loke, athettha dhīrā vinayanti chanda’’nti. Ekabhikkhussa paccavekkhaṇā nānāti ekasseva bhikkhuno, ‘‘pahīnā nu kho me pañca kāmaguṇā’’tiādinā pāḷiyaṁ āgatā nānāpaccavekkhaṇā honti. Nānābhikkhūnanti visuṁ visuṁ anekesaṁ bhikkhūnaṁ. Paccavekkhaṇā nānāti vuttanānāpaccavekkhaṇā. Idāni tameva saṅkhepato vuttamatthaṁ vitthārato dassetuṁ, ‘‘katha’’ntiādi vuttaṁ. Tattha ‘‘paccavekkhatī’’ti vuttaṁ, kathaṁ pana paccavekkhatīti āha ‘‘pahīnā nu kho’’tiādi. Vīriyaṁ paggayhāti catubbidhasammappadhānavīriyaṁ ārabhitvā vipassanaṁ vaḍḍhitvā. Maggānantaraṁ anāgāmiphalaṁ patvāti vacanaseso. Phalānantaraṁ magganti tasmiṁ anāgāmimagge ṭhito phalasamāpattito vuṭṭhāya aggamaggatthāya vipassanaṁ ārabhitvā tasmiṁyeva āsane na cireneva vipassanaṁ ussukkāpetvā arahattamaggaṁ gaṇhanto nirodhadhammānuppattiyā vipassanāparivāsābhāvato phalānantaraṁ maggappatto nāma hotīti katvā.",
  "tika-s0203t4:87": "Tato vuṭṭhāyāti maggānantaraphalato vuṭṭhāya. Maggānantarato hi vuṭṭhito maggato vuṭṭhito viya hotīti tathā vuttaṁ. ‘‘Phalānantaraṁ magga’’nti ettha phalaṁ anantaraṁ etassāti phalānantaraṁ. ‘‘Phalānantaraṁ magga’’nti padadvayenapi anāgāmimaggaphalāni ceva vadatīti evamettha attho daṭṭhabbo. Nīvaraṇādīsupi eseva nayoti ettha, ‘‘pahīnā nu kho me pañca nīvaraṇā’’tiādinā yojanā veditabbā. Etesanti ettha etesaṁ nīvaraṇapañcupādānakkhandhasatipaṭṭhānādīnaṁ. Pahānādīnīti pahānapariññābhāvanāsacchikiriyā. Nānāpaccavekkhaṇā hotīti tā paccavekkhaṇā nānāti adhippāyo. Etāsu pana paccavekkhaṇāsūti etāsu kāmaguṇapaccavekkhaṇādīsu dvādasasu paccavekkhaṇāsu. Ekaṁ paccavekkhaṇaṁ paccavekkhati dvādasasu nayesu ekeneva kiccasiddhito. Añño bhikkhu. Ekanti aññaṁ paccavekkhati. Aññattho hi ayaṁ ekasaddo ‘‘ittheke’’tiādīsu (ma. ni. 3.21, 27) viyāti. Nānābhikkhūnaṁ pana ekā paccavekkhaṇā, nānābhikkhūnaṁ nānāpaccavekkhaṇāti evaṁ catukkapaccavekkhaṇampi ettha sambhavati. Imassa pana dvayassa vasena abhisamayo natthīti tadubhayaṁ aṭṭhakathāyaṁ na uddhaṭaṁ. Sesaṁ suviññeyyameva.",
  "tika-s0203t4:88": "Piṇḍapātapārisuddhisuttavaṇṇanāya līnatthappakāsanā samattā.",
  "tika-s0203t4:89": "10. Indriyabhāvanāsuttavaṇṇanā",
  "tika-s0203t4:90": "453.Evaṁnāmaketi ‘‘gajaṅgalā’’ti evaṁ itthiliṅgavasena laddhanāmake majjhimapadesassa mariyādaṭṭhānabhūte nigame. Suveḷu nāma nicalarukkhoti vadanti. Tato aññaṁ evāti pana adhippāyena ‘‘ekā rukkhajātī’’ti vuttaṁ. Cakkhusotānaṁ yathāsakavisayato nivāraṇaṁ damanaṁ indriyabhāvanā, tañca kho sabbaso adassanena asavanenāti āha – ‘‘cakkhunā rūpaṁ na passati, sotena saddaṁ na suṇātī’’ti. Sati hi dassane savane ca tāni adantāni abhāvitānevāti adhippāyo. Cakkhusotāni ca asampattaggāhitāya durakkhitānīti brāhmaṇo tesaṁyeva visayaggahaṇaṁ paṭikkhipi. Asadisāyāti aññatitthiyasamayehi asādhāraṇāya. Ālayanti kathetukāmatākāranti attho.",
  "tika-s0203t4:91": "454.Vipassanupekkhāti āraddhavipassakassa vipassanāñāṇena lakkhaṇattaye diṭṭhe saṅkhārānaṁ aniccabhāvādivicinane majjhattabhūtā vipassanāsaṅkhātā upekkhā. Sā pana yasmā bhāvanāvisesappattiyā heṭṭhimehi vipassanāvārehi santā ceva paṇītā ca, pageva cakkhuviññāṇādisahagatāhi upekkhāhi, tasmā āha – ‘‘esā santā esā paṇītā’’ti. Atappikāti santapaṇītabhāvanārasavasena tittiṁ na janeti. Tenevāha –",
  "tika-s0203t4:92": "‘‘Suññāgāraṁ paviṭṭhassa, santacittassa bhikkhuno;",
  "tika-s0203t4:93": "Amānusī ratī hoti, sammā dhammaṁ vipassato’’ti. (dha. pa. 373);",
  "tika-s0203t4:94": "Itīti evaṁ vakkhamānākārenāti attho. Ayaṁ bhikkhūti ayaṁ āraddhavipassako bhikkhūti yojanā. Cakkhudvāre rūpārammaṇamhīti cakkhudvāre āpāthagate rūpārammaṇe. Manāpanti manāpabhāvena pavattanakaṁ. Majjhatte manāpāmanāpanti iṭṭhamajjhatte manāpabhāvena amanāpabhāvena ca pavattanakaṁ manāpāmanāpaṁ nāmāti. Tenāha (‘‘neva manāpaṁ na amanāpa’’nti). Iminā manāpabhāvo gahito, ‘‘neva manāpa’’nti iminā manāpabhāvo majjhatto ca ubhayaṁ ekadesato labbhatīti, ‘‘manāpāmanāpa’’nti vuttaṁ. Evaṁ ārammaṇe labbhamānavisesavasena tadārammaṇassa cittassa pākatikaṁ pavattiākāraṁ dassetvā idāni tappaṭisedhena ariyassa vinaye anuttaraṁ indriyabhāvanaṁ dassetuṁ, ‘‘tassa rajjituṁ vā’’tiādi vuttaṁ. Tatrāyaṁ yojanā – tassa cittaṁ iṭṭhe ārammaṇe rajjituṁ vā aniṭṭhe ārammaṇe dussituṁ vā majjhatte ārammaṇe muyhituṁ vā. Adatvāti nisedhetvā. Pariggahetvāti parijānanavasena ñāṇena gahetvā ñātatīraṇapahānapariññāhi parijānitvā. Vipassanaṁ majjhatte ṭhapetīti anukkamena vipassanupekkhaṁ nibbattetvā taṁ saṅkhārupekkhaṁ pāpetvā ṭhapeti. Cakkhumāti na pasādacakkhuno atthitāmattajotanaṁ; atha kho tassa atisayena atthitājotanaṁ, ‘‘sīlavā’’tiādīsu viyāti āha – ‘‘cakkhumāti sampannacakkhu visuddhanetto’’ti.",
  "tika-s0203t4:95": "456.Īsakaṁ poṇeti majjhe uccaṁ hutvā īsakaṁ poṇe, na antantena vaṅke. Tenāha – ‘‘rathīsā viya uṭṭhahitvā ṭhite’’ti.",
  "tika-s0203t4:96": "461.Paṭikūleti amanuññe ārammaṇe. Appaṭikūlasaññīti na paṭikūlasaññī. Taṁ pana appaṭikūlasaññitaṁ dassetuṁ, ‘‘mettāpharaṇena vā’’tiādi vuttaṁ. Tattha paṭikūle aniṭṭhe vatthusmiṁ sattasaññite mettāpharaṇena vā dhātuso upasaṁhārena vā saṅkhārasaññite pana dhātuso upasaṁhārena vāti yojetabbaṁ. Appaṭikūlasaññī viharatīti hitesitāya dhammasabhāvacintanāya ca nappaṭikūlasaññī hutvā iriyāpathavihārena viharati. Appaṭikūle iṭṭhe vatthusmiṁ sattasaññite kesādiasucikoṭṭhāsamattamevāti asubhapharaṇena vāti asubhato manasikāravasena. Idaṁ rūpārūpamattaṁ aniccaṁ saṅkhatanti aniccato upasaṁhārena vā. Tato eva, ‘‘dukkhaṁ vipariṇāmadhamma’’nti manasi karonto paṭikūlasaññī viharati. Sesapadesūti, ‘‘paṭikūle ca appaṭikūle cā’’tiādinā āgatesu sesesu dvīsu padesu. Tattha hi iṭṭhāniṭṭhavatthūni ekajjhaṁ gahetvā vuttaṁ yathā sattānaṁ paṭhamaṁ paṭikūlato upaṭṭhitameva pacchā gahaṇākāravasena avatthantarena vā appaṭikūlato upaṭṭhāti. Yañca appaṭikūlato upaṭṭhitameva pacchā paṭikūlato upaṭṭhāti, tadubhayepi khīṇāsavo sace ākaṅkhati, vuttanayena appaṭikūlasaññī vihareyya paṭikūlasaññī vāti.",
  "tika-s0203t4:97": "Tadubhayaṁabhinivajjetvāti sabhāvato bhāvanānubhāvato ca upaṭṭhitaṁ ārammaṇaṁ paṭikūlasabhāvaṁ appaṭikūlasabhāvaṁ vāti taṁ ubhayaṁ pahāya aggahetvā. Sabbasmiṁ vatthusmiṁ pana, ‘‘majjhatto hutvā viharitukāmo kiṁ karotī’’ti, vatvā tattha paṭipajjanavidhiṁ dassento, ‘‘iṭṭhāniṭṭhesu…pe… domanassito hotī’’ti āha. Idāni yathāvuttamatthaṁ paṭisambhidāmaggapāḷiyā vibhāvetuṁ, ‘‘vuttaṁ heta’’ntiādimāha. Tassattho heṭṭhā vuttanayo eva. Satoti sativepullappattiyā satimā. Sampajānoti paññāvepullappattiyā sampajānakārī. Cakkhunārūpaṁ disvāti kāraṇavasena cakkhūti laddhavohārena rūpadassanasamatthena cakkhuviññāṇena, cakkhunā vā karaṇabhūtena rūpaṁ passitvā. Neva sumano hoti gehassitasomanassapaṭikkhepena nekkhammapakkhikāya kiriyāsomanassavedanāya.",
  "tika-s0203t4:98": "Imesu cāti ‘‘aññathā ca panānanda, ariyassa vinaye anuttarā indriyabhāvanā hotī’’tiādinā (ma. ni. 3.453), – ‘‘kathañcānanda, sekho hoti paṭipado’’tiādinā (ma. ni. 3.460); – ‘‘kathañcānanda, ariyo hoti bhāvitindriyo’’tiādinā (ma. ni. 3.461) ca āgatesu tividhesu nayesu. Manāpaṁ amanāpaṁ manāpāmanāpanti ettha manāpaggahaṇena somanassayuttakusalākusalānaṁ, amanāpaggahaṇena domanassayuttaakusalānaṁ, manāpāmanāpaggahaṇena tabbidhurupekkhāyuttānaṁ saṅgahitattā paṭhamanaye ‘‘saṁkilesaṁ vaṭṭati, nikkilesaṁ vaṭṭatī’’ti vuttaṁ. Paṭhamanaye hi puthujjanassa adhippetattā saṁkilesakilesavippayuttampi yujjati. Dutiyanaye pana ‘‘so…pe… aḍḍīyatī’’tiādivacanato ‘‘paṭhamaṁ saṁkilesaṁ vaṭṭatī’’ti vuttaṁ. Sekkhassa adhippetattā cassa appahīnakilesavasena, ‘‘saṁkilesampi vaṭṭatī’’ti vuttaṁ. Tatiyanaye arahato adhippetattā, ‘‘tatiyaṁ nikkilesameva vaṭṭatī’’ti vuttaṁ. Sekkhavāre pana ‘‘cakkhumā puriso’’tiādikā upamā ekameva atthaṁ ñāpetuṁ āha. Tasmā cakkhudvārassa uppanne rāgādike vikkhambhetvā vipassanupekkhāya patiṭṭhānaṁ ariyā indriyabhāvanāti. Paṭhamanayo vipassakavasena āgato, dutiyo sekkhassa vasena, paṭhamadutiyo ca sekkhaputhujjanānaṁ mūlakammaṭṭhānavasena, tatiyo khīṇāsavassa ariyavihāravasena āgato. Paṭhamanaye ca puthujjanassa vasena, dutiyanaye sekkhassa vasena kusalaṁ vuttaṁ, tatiyanaye asekkhassa vasena kiriyābyākataṁ vuttanti ayaṁ viseso veditabbo.",
  "tika-s0203t4:99": "Papañcasūdaniyā majjhimanikāyaṭṭhakathāya",
  "tika-s0203t4:100": "Indriyabhāvanāsuttavaṇṇanāya līnatthappakāsanā samattā.",
  "tika-s0203t4:101": "Niṭṭhitā ca saḷāyatanavaggavaṇṇanā.",
  "tika-s0203t4:102": "Uparipaṇṇāsaṭīkā samattā."
}