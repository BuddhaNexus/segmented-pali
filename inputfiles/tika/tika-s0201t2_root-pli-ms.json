{
  "tika-s0201t2:0": "2. Sīhanādavaggo",
  "tika-s0201t2:1": "1. Cūḷasīhanādasuttavaṇṇanā",
  "tika-s0201t2:2": "139. Suttadesanāvatthusaṅkhātassa atthassa uppatti aṭṭhuppatti, sā tassa atthīti aṭṭhuppattikoti vuttovāyamattho. Lābhasakkārapaccayāti lābhasakkāranimittaṁ, bhagavato saṅghassa ca uppannalābhasakkārahetu, attano vā lābhasakkāruppādanahetu. Titthiyaparideviteti titthiyānaṁ ‘‘kiṁ bho samaṇoyeva gotamo samaṇo’’tiādinā vippalapanimittaṁ. ‘‘Mahālābhasakkāro uppajjī’’ti vatvā samantapāsādikatthaṁ tassa uppattikāraṇaṁ dassento ‘‘catuppamāṇiko hī’’tiādimāha. Cattāri pamāṇāni catuppamāṇāni, catuppamāṇāni etassa atthīti catuppamāṇiko. Lokoyeva saṅgamma samāgamma vasanaṭṭhena lokasannivāso, sattakāyoti attho. Pamināti uḷāratādivisesaṁ etenāti pamāṇaṁ (a. ni. ṭī. 2.4.65) rūpaṁ rūpakāyo pamāṇaṁ etassāti rūpappamāṇo. Tato eva rūpe pasannoti rūpappasanno. Sesapadesupi eseva nayo . Ghosoti pavattathutighoso (a. ni. ṭī. 2.4.65). Lūkhanti paccayalūkhatā. Dhammoti sīlādayo guṇadhammā adhippetā.",
  "tika-s0201t2:3": "Tesaṁ puggalānaṁ. Ārohanti uccataṁ. Sā ca kho tasmiṁ tasmiṁ kāle pamāṇayuttā daṭṭhabbā. Pariṇāhanti nātikisanātithūlatāvasena mitapariṇāhaṁ. Saṇṭhānanti tesaṁ tesaṁ aṅgapaccaṅgānaṁ susaṇṭhitataṁ. Pāripūrinti sabbesaṁ sarīrāvayavānaṁ paripuṇṇataṁ avekallataṁ. Tattha pamāṇaṁ gahetvāti tasmiṁ rūpe rūpasampattiyaṁ pamāṇabhāvaṁ upādāya. Pasādaṁ janetīti adhimokkhaṁ uppādeti.",
  "tika-s0201t2:4": "Paravaṇṇanāyāti ‘‘amuko ediso ca ediso cā’’ti yasaguṇavacanena. Parathomanāyāti sammukhāva parassa silāghuppādanena abhitthavanena. Parapasaṁsanāyāti parammukhā parassa guṇasaṁkittanena. Paravaṇṇahārikāyāti paramparavaṇṇahārikāya paramparāya parassa kittisaddūpasaṁhārena. Tatthāti tasmiṁ thutighose.",
  "tika-s0201t2:5": "Cīvaralūkhanti thūlajiṇṇabahutunnakatādiṁ cīvarassa lūkhabhāvaṁ. Pattalūkhanti anekaganthikāhatādiṁ pattassa lūkhabhāvaṁ. Vividhaṁ vā dukkarakārikanti dhutaṅgasevanādivasena pavattaṁ nānāvidhaṁ dukkaracariyaṁ.",
  "tika-s0201t2:6": "Sīlaṁ vā passitvāti sīlapāripūrivasena visuddhaṁ kāyavacīsucaritaṁ ñāṇacakkhunā passitvā. Jhānādiadhigamasiddhaṁ samādhiṁ vā. Vipassanābhiññāsaṅkhātaṁ paññaṁ vā.",
  "tika-s0201t2:7": "Bhagavato sarīraṁ disvāti sambandho. Rūpappamāṇopi sammāsambuddheyeva pasīdati aparimitakālasamupacitapuññānubhāvanipphannāya sabbaso anavajjāya sabbākāraparipuṇṇāvayavāya rūpakāyasampattiyā samantapāsādikattā, yassā rucirabhāvo visuddhe vigatavalāhake deve puṇṇamāsiyaṁ paripuṇṇakalābhāgamaṇḍalaṁ candamaṇḍalaṁ abhibhavitvā atirocati, pabhassarabhāvo saradasamayaṁ saṁvaddhitadiguṇatejakiraṇajālasamujjalaṁ sūriyamaṇḍalaṁ abhibhavati, sommakiraṇarasasamujjalabhāvehi tadubhayehi abhibhuyya vattamānaṁ ekasmiṁ khaṇe dasasahassilokadhātuṁ vijjotanasamatthaṁ mahābrahmuno pabhāsamudayaṁ abhivihacca bhāsate tapate virocati ca.",
  "tika-s0201t2:8": "Satipi aṅgapariccāgādīnaṁ dānapāramibhāve pariccāgavisesabhāvadassanatthañceva sudukkarabhāvadassanatthañca aṅgapariccāgādiggahaṇaṁ, tatthāpi ca aṅgapariccāgato visuṁ nayanapariccāgaggahaṇaṁ, pariccāgabhāvasāmaññepi rajjapariccāgato puttadārapariccāgaggahaṇañca kataṁ. Ādinā nayenāti ādi-saddena pubbayogapubbacariyādihetusampattiyā, ‘‘itipi so bhagavā’’tiādinā (dī. ni. 1.157, 255) vuttāya phalasampattiyā, ‘‘so dhammaṁ desetī’’tiādinā (dī. ni. 1.255) vuttāya sattupakārakiriyāya ca saṅgaho daṭṭhabbo. Sammāsambuddheyeva pasīdati yathāvuttaguṇānaṁ anaññasādhāraṇabhāvato acchariyabbhutabhāvato ca. Sesesupi eseva nayo.",
  "tika-s0201t2:9": "‘‘Cīvaralūkhaṁ disvā’’ti vatvā taṁ dassetuṁ ‘‘sace bhagavā’’tiādi vuttaṁ. Sāṇapaṁsukūlacīvarenāti matakaḷevaraṁ paliveṭhetvā chaḍḍitena tumbamatte kimī papphoṭetvā gahitena sāṇapaṁsukūlacīvarena. Bhāriyanti garukaṁ, dukkaranti attho. Vadhuyuvatīmajjhimitthivasena, bālayobbanapurāṇavasena vā tividhanāṭakatā. Hareṇuyūsaṁ maṇḍalakalāyaraso. ‘‘Yāpessati nāmā’’ti nāma-saddaṁ ānetvā sambandho. Nāma-saddayogena hi anāgatakālassa viya payogo, yāpeti icceva attho. Appāṇakanti nirassāsaṁ nirodhitassāsapassāsaṁ.",
  "tika-s0201t2:10": "Samādhiguṇanti sādhāraṇato vuttamatthaṁ vivarati jhānādiggahaṇena. Mānadabbanimmadanena nibbisevanabhāvāpādanampi damanamevāti vuttaṁ ‘‘pāthikaputtadamanādīnī’’ti. Ādi-saddena saccakāḷavakabakadamanādīnaṁ saṅgaho. Bāverunti evaṁnāmakaṁ visayaṁ. Sarasampannoti aṭṭhaṅgasamannāgatena sarena samannāgato. Tena brahmassaratākaravīkabhāṇitādassanena lakkhaṇahāranayena avasesalakkhaṇapāripūriṁ viya tadavinābhāvato buddhānaṁ desanāvilāsañca vibhāveti.",
  "tika-s0201t2:11": "Hatappabhāti buddhānubhāvena vigatatejā. Kāḷapakkhūpameti sattānaṁ byāmohandhakārābhibhavena kāḷapakkharattūpame. Sūriyeti sūriye udayitvā obhāsenteti adhippāyo.",
  "tika-s0201t2:12": "Siṅghāṭaketi tikoṇaracchāyaṁ. Catukketi sandhiyaṁ. Paridevantīti anutthunanavasena vippalapanti. Sokādhikakato hi vacīpalāpo paridevo. Loke uppajjamāneyeva uppannāti attano diṭṭhivādassa purātanabhāvaṁ dīpenti.",
  "tika-s0201t2:13": "Sesapadesupīti ‘‘idha dutiyo samaṇo’’tiādīsu sesavāresupi (a. ni. ṭī. 2.4.241-242) yathā hi ‘‘vivicceva kāmehī’’ti (pārā. 11; dī. ni. 1.226; saṁ. ni. 2.152; a. ni. 4.123) ettha kato niyamo ‘‘vivicca akusalehī’’ti (pārā. 11; dī. ni. 1.226; saṁ. ni. 2.152; a. ni. 4.123) etthāpi katoyeva hoti sāvadhāraṇasseva atthassa icchitabbattā, evamidhāpīti. Tenāha ‘‘dutiyādayopī’’tiādi. Sāmaññaphalādhigamavasena nippariyāyato samaṇabhāvoti tesaṁ vasenettha cattāro samaṇā desitāti tamatthaṁ suttantarena samatthetuṁ ‘‘tenevāhā’’tiādi vuttaṁ. Paṭipattikkamena desanākkamena ca sakadāgāmiādīnaṁ dutiyāditā vuttāti sotāpannassa paṭhamatā avuttasiddhāti na coditā. Phalaṭṭhakasamaṇāva adhippetā samitapāpasamaṇaggahaṇato. Kasmā panettha mahāparinibbāne viya maggaṭṭhā tadatthāya paṭipannā ca na gahitāti? Veneyyajjhāsayato. Tattha hi maggādhigamatthāya vipassanāpi ito bahiddhā natthi, kuto maggaphalānīti dassentena bhagavatā ‘‘ñāyassa dhammassa padesavattī, ito bahiddhā samaṇopi natthī’’ti vuttaṁ. Idha pana niṭṭhānappattameva taṁtaṁsamaṇabhāvaṁ gaṇhantena phalaṭṭhakasamaṇāva gahitā ‘‘maggaṭṭhato phalaṭṭho savisesaṁ dakkhiṇeyyo’’ti. Svāyamattho dvīsu suttesu desanābhedeneva viññāyatīti.",
  "tika-s0201t2:14": "Rittāti vivittā. Tucchāti nissārā paṭipannakasārābhāvato. Pavadanti etehīti pavādā, diṭṭhigatikānaṁ nānādiṭṭhidīpakā samayāti āha ‘‘cattāro sassatavādā’’tiādi. Tattha yaṁ vattabbaṁ, taṁ parato āgamissati. Teti yathāvuttasamaṇā. Etthāti ‘‘parappavādā’’ti vutte bāhirakasamaye.",
  "tika-s0201t2:15": "Yanti yasmiṁ. Bhummatthe hi idaṁ paccattavacanaṁ. Ñāyo vuccati saha vipassanāya ariyamaggo. Tena hi nibbānaṁ ñāyati gammati paṭivijjhatīti. So eva nibbānasampāpakahetutāya dhammoti āha ‘‘ñāyassa dhammassā’’ti.",
  "tika-s0201t2:16": "Tesaṁ parappavādasāsanānaṁ akhettatā khettatā ca ariyamaggassa abhāvabhāvā suparisuddhassa sīlassa suparisuddhāya samathavipassanāya abhāvato sāvato ca. Tadubhayañca durakkhātasvākkhātabhāvahetukaṁ, so ca asammāsambuddhasammāsambuddhapaveditatāyāti parājikāya satthu vipattihetutāya sāsanassa aniyyānabhāvoti dasseti.",
  "tika-s0201t2:17": "Idāni yathāvuttamatthaṁ pariyāyato ca pāḷiyā ca samatthetuṁ ‘‘tenāha bhagavā’’tiādinā pāḷiṁ dassetvā upamāpadesena tattha suttaṁ vibhāvento ‘‘yasmā’’tiādimāha. Tattha yasmā ekaccānaṁ visesato sīhānaṁ purimaṁ pādadvayaṁ hatthakiccampi karoti, tasmā āha ‘‘surattahatthapādo’’ti. Sīhassa kesā nāma kesarāyatanā khandhalomā. Gocariyahatthikulaṁ nāma pakatihatthikulaṁ, yaṁ ‘‘kālāvaka’’ntipi vuccati. Ghoṭako nāma assakhaḷuṅko. Sineruparibhaṇḍe simbalirukkhehi sañchādito paññāsayojano daho simbalidaho, taṁ parivāretvā mahantaṁ simbalivanaṁ, taṁ sandhāyāha ‘‘simbalidahavane’’ti. Aññatitthāvāsabhūmiyaṁ imesu samaṇesu ekacco na uppajjati, īdiso panettha vikappo natthi, sabbena sabbaṁ na uppajjantevāti dassento ‘‘ekasamaṇopī’’ti āha. Ariyamaggaparikkhateti ariyamagguppattiyā abhisaṅkhate, yadā sāsanikānaṁ sammāpaṭipattiyā ariyamaggo dibbati, tadāti attho.",
  "tika-s0201t2:18": "Sammāti suṭṭhu. Suṭṭhu nadanaṁ nāma hetuyuttaṁ suṭṭhu katvā kathananti āha ‘‘hetunā’’ti. So ca hetu aviparīto eva icchitabboti āha ‘‘nayenā’’ti, ñāyenāti attho. Evaṁbhūto ca so yathādhippetatthaṁ karoti sādhetīti dassento āha ‘‘kāraṇenā’’ti. Yadi tiracchānasīhassa nādo sabbatiracchānaekaccamanussāmanussanādato seṭṭhattā seṭṭhanādo, kimaṅgaṁ pana tathāgatasīhanādoti āha ‘‘sīhanādanti seṭṭhanāda’’nti. Yadi tiracchānasīhanādassa seṭṭhanādatā nibbhayatāya appaṭisattutāya icchitā, tathāgatasīhanādasseva ayamattho sātisayoti āha ‘‘abhītanādaṁ appaṭināda’’nti. Idānissa seṭṭhanādabhāvaṁ kāraṇena paṭipādento ‘‘imesañhī’’tiādimāha. Tena ‘‘sammā’’ti vuttamatthaṁ samattheti. Tattha atthitāyāti iminā sīhanādassa uttamatthataṁ dasseti. Bhūtaṭṭho hi uttamaṭṭho. Tāya eva bhūtaṭṭhatāya abhītanādatāti dassento ‘‘ime samaṇā…pe… nāma hotī’’ti āha. Abhūtañhi vadato kutoci bhayaṁ vā āsaṅkā vā siyāti ‘‘idhevā’’ti niyamassa aviparītataṁ dassento ‘‘amhākampi…pe… appaṭinādo nāma hotī’’ti āha. Yañhi aññatthāpi atthi, taṁ idhevāti avadhāretuṁ na yuttanti.",
  "tika-s0201t2:19": "140.Khoti avadhāraṇe. Tena vijjati evāti dasseti. Yanti karaṇatthe paccattanti āha ‘‘yena kāraṇenā’’ti. Titthaṁ nāma dvāsaṭṭhi diṭṭhiyo tabbinimuttassa kassaci diṭṭhivipphanditassa abhāvato. Pāragamanasaṅkhātaṁ taraṇaṁ diṭṭhigatikānaṁ (a. ni. ṭī. 2.3.62) tattha tattheva aparāparaṁ ummujjananimujjanavasena pilavananti āha ‘‘taranti uppalavantī’’ti. Uppādetāti pūraṇādiko. Titthe jātāti titthiyā, yathāvuttaṁ vā diṭṭhigatasaṅkhātaṁ titthaṁ etesaṁ atthīti titthikā, titthikā eva titthiyā. Assasanti ettha, etenāti vā assāso, avassayo.",
  "tika-s0201t2:20": "Pakatatthaniddeso yaṁ-taṁ-saddoti tassa ‘‘bhagavatā’’tiādīhi padehi samānādhikaraṇabhāvena vuttassa yena abhisambuddhabhāvena bhagavā pakato satthubhāvena adhigato supākaṭo ca, taṁ abhisambuddhabhāvaṁ saddhiṁ āgamanapaṭipadāya atthabhāvena dassento ‘‘yo so…pe… abhisambuddho’’ti āha. Satipi ñāṇadassanasaddānaṁ idha paññāvevacanabhāve tena tena visesena nesaṁ savisaye visesappavattidassanatthaṁ (sārattha. ṭī. parivāra 3.1) asādhāraṇavisesavasena vijjāttayavasena vijjābhiññānāvaraṇavasena sabbaññutaññāṇamaṁsacakkhuvasena paṭivedhadesanāñāṇavasena ca te yojetvā dassento ‘‘tesaṁ tesa’’ntiādimāha. Tattha āsayānusayaṁ jānatā āsayānusayañāṇena, sabbaṁ ñeyyadhammaṁ passatā sabbaññutānāvaraṇañāṇehi. Pubbenivāsādīhīti pubbenivāsaāsavakkhayañāṇehi. Anaññasādhāraṇapuññānubhāvanibbatto anuttarañāṇādhigamaladdhapurāvattako ca bhagavato rūpakāyo atikkammeva devānaṁ devānubhāvaṁ vattatīti āha ‘‘sabbasattānaṁ…pe… passatā’’ti. Paṭivedhapaññāyāti maggapaññāya. Tāya hi sabbaso ñeyyadhammesu sammohassa vidhamitattā pacchā pavattajānanaṁ tassa jānanaṁ viya vuccati.",
  "tika-s0201t2:21": "Arīnanti kilesārīnaṁ, pañcavidhamārānaṁ vā sāsanapaccatthikānaṁ vā aññatitthiyānaṁ, tesaṁ hananaṁ pāṭihāriyehi abhibhavanaṁ appaṭibhānatākaraṇaṁ ajjhupekkhanaṁ vā. Kesivinayasuttañcettha (a. ni. 4.111) nidassanaṁ. Tathā ca ṭhānāṭṭhānādīni vā jānatā, yathākammupage satte passatā, savāsanānamāsavānaṁ khīṇattā arahatā, abhiññeyyādibhede dhamme abhiññeyyādito aviparītāvabodhena sammāsambuddhena. Atha vā tīsu kālesu appaṭihatañāṇatāya jānatā, kāyakammādīnaṁ ñāṇānuparivattanena nisammakāritāya passatā, ravādīnampi (sārattha. ṭī. parivāra 3.1) abhāvasādhikāya pahānasampadāya arahatā, chandādīnaṁ ahānihetubhūtāya akkhayapaṭibhānasādhikāya sabbaññutāya sammāsambuddhena. Evaṁ dasabalaaṭṭhārasāveṇikabuddhadhammavasenapi yojanā veditabbā. Yeti caturo dhamme. Attanīti amhesu. Na rājarājamahāmattādīsu upatthambhaṁ sampassamānā, na kāyabalaṁ sampassamānāti yojanā.",
  "tika-s0201t2:22": "Uppannapasādoti aveccappasādaṁ vadati. Vakkhati hi ‘‘cattāri sotāpannassa aṅgāni kathitānī’’ti (ma. ni. aṭṭha. 1.140). Kāmaṁ asekkhāpi asekkhāya samasikkhatāya sahadhammikā eva, ciṇṇabrahmacariyatāya pana sahadhammaṁ carantīti na vattabbāti asekkhavāro na gahito. Sabbepeteti ete yathāvuttā bhikkhuādayo sotāpannādayo ca puthujjanā ariyā cāti sabbepi ete taṁtaṁsikkhāhi samānadhammattā sahadhammattā ‘‘sahadhammikā’’ti vuccanti. Idāni nibbattitaariyadhammavaseneva sahadhammike dassento ‘‘apicā’’tiādimāha. Maggadassanamhīti pariññābhisamayādivasena saccapaṭivedhena ‘‘nava maggaṅgāni, aṭṭha bojjhaṅgānī’’tiādinā vivādo natthi. Ekadhammacāritāyāti samānadhammacāritāya. Na hi paṭividdhasaccānaṁ ‘‘mayā dhammo sudiṭṭho, tayā duddiṭṭho’’tiādinā vivādo atthi. Diṭṭhisīlasāmaññena saṅghātā hi te uttamapurisā. Imināti ‘‘sahadhammikā kho panā’’tiādivacanena. Tattha piyamanāpaggahaṇena sīlesu paripūrakāritāpadesena ekadesena gahitaṁ saṅghasuppaṭipattiṁ paripuṇṇaṁ katvā dasseti. Ye hi sampannasīlā suvisuddhadassanā, te viññūnaṁ piyā manāpāti. Ettāvatāti ‘‘atthi kho no āvuso’’tiādinayappavattena ratanattayapasādajotanena akkhātā tesu tesu suttapadesesu.",
  "tika-s0201t2:23": "141.Satthari pasādoti pasādaggahaṇena ‘‘bhagavatā’’tiādinā vā pasādanīyā dhammā gahitā. Tena buddhasubuddhataṁ dasseti, tathā ‘‘dhammepasādo’’ti iminā dhammasudhammataṁ, itarena saṅghasuppaṭipannataṁ. Yena cittena aññattha anupalabbhamānena sāsaneyeva samaṇo ito bahiddhā natthīti ayamattho, sammadeva, patiṭṭhāpitoti veditabbaṁ. Tatrāyaṁ yojanā – yasmā sammāsambuddho amhākaṁ satthā, tasmā atthi kho no, āvuso, satthari pasādo, sammāsambuddhattā cassa svākhāto dhammoti atthi dhamme pasādo, tato eva ca atthi sīlesu paripūrakāritāti sahadhammikā…pe… pabbajitā cāti evamettha satthari pasādena dhamme pasādo, tena saṅghasuppaṭipattīti ayañca nayo lesenapi parappavādesu natthīti idheva samaṇo…pe… samaṇehi aññehīti.",
  "tika-s0201t2:24": "Paṭividdhasaccānaṁ pahīnānurodhānaṁ gehassitapemassa asambhavo evāti ‘‘idānī’’ti vuttaṁ. Yadi evaṁ ‘‘upajjhāyena, bhikkhave, saddhivihārikamhi puttapemaṁ upaṭṭhapetabbaṁ’’tiādivacanaṁ (mahāva. 65) kathanti? Nayidaṁ gehassitapemaṁ sandhāya vuttaṁ, taṁsadisattā pana pemamukhena vutto mettāsneho. Na hi bhagavā bhikkhū saṁkilese niyojeti. Evarūpaṁ pemaṁ sandhāyāti pasādāvahaguṇāvahato pūraṇādīsu bhatti pasādo na hoti, pasādapatirūpakā pana lobhapavattīti daṭṭhabbā. Theroti mahāsaṅgharakkhitatthero. Yena aṭṭhakathā potthakaṁ āropitā. Ekova satthā anaññasādhāraṇaguṇattā, aññathā anacchariyattā satthulakkhaṇameva na paripūreyya. Visuṁ katvāti aññehi vivecetvā attano āveṇikaṁ katvā. ‘‘Amhākaṁ satthā’’ti byāvadantānaṁ aññesaṁ satthā na hotīti atthato āpannameva hoti, tathā ca padesavattiniṁ tassa satthutaṁ paṭijānantā paripuṇṇalakkhaṇasatthutaṁ icchantānampi tato viruddhā satthubhāvapariyesanena parājitā honti. Pariyattidhammeti adhikabrahmaguṇasuttageyyādippabhedasamaye. Tattha ajasīla…pe… kukkurasīlādīsūti idaṁ yebhuyyena aññatitthiyānaṁ tādisaṁ vatasamādānasabbhāvato vuttaṁ, ādi-saddena yamaniyamacātuyāmasaṁvarādīnaṁ saṅgahoti. Adhippayāsoti adhikaṁ payasati payujjati etenāti adhippayāso, savisesaṁ adhikattabbakiriyā (a. ni. ṭī. 2.3.117). Tenāha ‘‘adhikappayogo’’ti.",
  "tika-s0201t2:25": "Tassapasādassa pariyosānabhūtāti tassa satthari dhamme ca pasādassa niṭṭhānabhūtā. Niṭṭhāti mokkho. Samayavādīnañhi tasmiṁ tasmiṁ samaye tadupadesake ca pasādo yāvadeva mokkhādhigamanaṭṭho. Diṭṭhigatikā tathā tathā attano laddhivasena niṭṭhaṁ parikappenti yevāti āha ‘‘niṭṭhaṁ apaññapento nāma natthī’’ti. Brāhmaṇānanti brāhmaṇavādīnaṁ. Tesaṁ ekacce brahmunā salokatā niṭṭhāti vadanti, ekacce tassa samīpatā, ekacce tena saṁyogo niṭṭhāti vadanti. Tattha ye salokatāvādino samīpatāvādino ca, te dvedhāvādino, itare advedhāvādino. Sabbepi te atthato brahmalokupapattiyaṁyeva niṭṭhāsaññino. Tattha hi nesaṁ niccābhiniveso yathā taṁ bakassa brahmuno. Tena vuttaṁ ‘‘brahmaloko niṭṭhā’’ti. Brahmalokoti paṭhamajjhānabhūmi. Mahātāpasānanti vekhanasāditāpasānaṁ. Mahābrahmā viya paṭhamajjhānabhūmiyaṁ ābhassaresu eko sabbaseṭṭho natthīti ‘‘ābhassarā’’ti puthuvacanaṁ. Paribbājakānanti sañcayādiparibbājakānaṁ. Anto ca mano ca etassa natthīti anantamānaso. Ājīvakānañhi sabbadābhāvato ananto, sukhadukkhādisamatikkamanato amānaso. Iminā aṭṭhahi lokadhammehi upakkiliṭṭhacittataṁ dasseti.",
  "tika-s0201t2:26": "Papañce yaṁ vattabbaṁ, taṁ heṭṭhā vuttameva. Taṇhādiṭṭhiyova adhippetā mamaṅkāraahaṅkāravigamassa adhippetattā. Yathā pañcasu ṭhānesu ekova kileso lobho āgato, evaṁ dvīsu ṭhānesu tayo kilesā āgatā ‘‘doso moho diṭṭhī’’ti. ‘‘Sadosassā’’ti hi vuttaṭṭhāne paṭighaṁ akusalamūlaṁ gahitaṁ, ‘‘paṭiviruddhassā’’ti virodho, ‘‘samohassā’’ti moho akusalamūlaṁ, ‘‘aviddasuno’’ti malyaṁ, asampajaññaṁ vā, ‘‘saupādānassā’’ti ‘‘natthi dinna’’ntiādinā nayena gahaṇaṁ, ‘‘papañcārāmassā’’ti papañcuppattivasena.",
  "tika-s0201t2:27": "Ākāratoti pavattiākārato. Padantarena rāgavisesassa vuccamānattāādito vuttaṁ sarāgavacanaṁ oḷārikaṁ rāgavisayanti āha ‘‘pañcakāmaguṇikarāgavasenā’’ti. Gahaṇavasenāti daḷhaggahaṇavasena. ‘‘Anuruddhapaṭiviruddhassā’’ti ekapadavasena pāḷiyaṁ āgatattā ekajjhaṁ paduddhāro kato. Tattha pana ‘‘anuruddhassā’’ti subhavasenāti evamattho vattabbo. Na hi paṭivirujjhanaṁ subhavasena hoti. Papañcuppattidassanavasenāti kilesakammavipākānaṁ aparāparuppattipaccayatāya saṁsārassa papañcanaṁ papañco, tassa uppattihetubhāvadassanavasena. Taṇhā hi bhavuppattiyā visesapaccayo. Taṇhāpaccayā upādānadassanavasenāti taṇhāpaccayassa upādānassa dassanavasena, yadavatthā taṇhā upādānassa paccayo, tadavatthādassanavasena. Phalena hi hetuvisesakittanametanti. Evaṁ viddhaṁsethāti kāmarāgabhavataṇhādivasena lobhaṁ kasmā evaṁ vippakiretha. Taṇhākaraṇavasenāti taṇhāyanakaraṇavasena subhākāraggahaṇavasena. Subhanti hi ārammaṇe pavatto rāgo ‘‘subha’’nti vutto.",
  "tika-s0201t2:28": "142. Vadanti etenāti vādo, diṭṭhivādo. Diṭṭhivasena hi ‘‘sassato attā ca loko ca, asassato attā ca loko cā’’ti ca diṭṭhigatikā paññapenti. Tenāha ‘‘dvemā, bhikkhave, diṭṭhiyo’’ti (ma. ni. 1.142). Taṇhārahitāya diṭṭhiyā abhāvato taṇhāvaseneva ca attano sassatabhāvābhinivesoti katvā vuttaṁ ‘‘taṇhādiṭṭhivasenā’’ti. Allīnāti nissitā. Upagatāti avissajjanavasena ekibhāvamiva gatā. Ajjhositāti tāya diṭṭhiyā gilitvā pariniṭṭhāpitā viya tadantogadhā. Tenāha ‘‘anupaviṭṭhā’’ti. Yathā gahaṭṭhānaṁ kāmajjhosānaṁ vivādamūlaṁ, evaṁ pabbajitānaṁ diṭṭhajjhosānanti āha ‘‘vibhavadiṭṭhiyā te paṭiviruddhā’’ti. Diṭṭhivirodhena hi diṭṭhigatikavirodho.",
  "tika-s0201t2:29": "Khaṇikasamudayo uppādakkhaṇoti āha ‘‘diṭṭhīnaṁ nibbattī’’ti. Diṭṭhinibbattiggahaṇeneva cettha yathā diṭṭhīnaṁ paṭiccasamuppannatā vibhāvitā, evaṁ diṭṭhivatthunopīti ubhayesampi aniccatā dukkhatā anattatā ca vibhāvitāti daṭṭhabbaṁ. Yāni paṭisambhidānayena (paṭi. ma. 1.122) ‘‘paccayasamudayo aṭṭha ṭhānānī’’ti vuttāni, tāni dassento ‘‘khandhāpī’’tiādimāha. Tattha khandhāpi diṭṭhiṭṭhānaṁ ārammaṇaṭṭhena ‘‘rūpaṁ attato samanupassatī’’tiādivacanato (saṁ. ni. 3.81; 4.345). Avijjāpi diṭṭhiṭṭhānaṁ upanissayādivasena paccayabhāvato. Yathāha – ‘‘assutavā, bhikkhave, puthujjano ariyānaṁ adassāvī ariyadhammassa akovido’’tiādi (ma. ni. 1.2, 461; saṁ. ni. 3.1, 7). Phassopi diṭṭhiṭṭhānaṁ. Yathā cāha ‘‘tadapi phassapaccayā (dī. ni. 1.118-130), phussa phussa paṭisaṁvediyantī’’ti (dī. ni. 1.144) ca . Saññāpi diṭṭhiṭṭhānaṁ. Vuttañhetaṁ ‘‘saññānidānā hi papañcasaṅkhāti (su. ni. 880), pathaviṁ pathavito saññatvā’’ti (ma. ni. 1.2) ca ādi. Vitakkopi diṭṭhiṭṭhānaṁ. Vuttampi cetaṁ ‘‘takkañca diṭṭhīsu pakappayitvā, saccaṁ musāti dvayadhammamāhū’’ti (su. ni. 892; mahāni. 121) ‘‘takkī hoti vīmaṁsī’’ti (dī. ni. 1.34) ca ādi. Ayonisomanasikāropi diṭṭhiṭṭhānaṁ. Yathāha bhagavā ‘‘tasseva ayoniso manasikaroto channaṁ diṭṭhīnaṁ aññatarā diṭṭhi uppajjati, atthi me attāti assa saccato thetato diṭṭhi uppajjatī’’tiādi (ma. ni. 1.19). Samuṭṭhāti etenāti samuṭṭhānaṁ, tassa bhāvo samuṭṭhānaṭṭho, tena. Khaṇikatthaṅgamo khaṇikanirodho. Paccayatthaṅgamo avijjādīnaṁ accantanirodho. So pana yena hoti, taṁ dassento ‘‘sotāpattimaggo’’ti āha. Cattāro hi ariyamaggā yathārahaṁ tassa tassa saṅkhāragatassa accantanirodhahetu, khaṇikanirodho pana ahetuko.",
  "tika-s0201t2:30": "Ānisaṁsanti udayaṁ. So pana diṭṭhadhammikasamparāyikavasena duvidho. Tattha samparāyiko duggatiparikilesatāyaādīnavapakkhiko evāti itaraṁ dassento ‘‘yaṁ sandhāyā’’tiādimāha. Ādīnavampi diṭṭhadhammikameva dassento ‘‘diṭṭhiggahaṇamūlakaṁ upaddava’’ntiādimāha. Sotiādīnavo. Ādīnanti ādi-saddena naggiyānasanasaṅkaṭivatādīnaṁ saṅgaho. Nissarati etenāti nissaraṇanti vuccamāne dassanamaggo eva diṭṭhīnaṁ nissaraṇaṁ siyā, tassa pana atthaṅgamapariyāyena gahitattā sabbasaṅkhatanissaṭaṁ nibbānaṁ diṭṭhīhipi nissaṭanti katvā vuttaṁ ‘‘diṭṭhīnaṁ nissaraṇaṁ nāma nibbāna’’nti. Iminātiādīsu vattabbaṁ anuyogavatte vuttanayameva.",
  "tika-s0201t2:31": "143.Diṭṭhicchedanaṁ dassentoti sabbupādānapariññādassanena sabbaso diṭṭhīnaṁ samucchedavidhiṁ dassento. Vuttāyevāti –",
  "tika-s0201t2:32": "‘‘Upādānāni cattāri, tāni atthavibhāgato;",
  "tika-s0201t2:33": "Dhammasaṅkhepavitthārā, kamato ca vibhāvaye’’ti. (visuddhi. 2.645) –",
  "tika-s0201t2:34": "Gāthaṁ uddisitvā atthavibhāgādivasena vuttāyeva. Kāmaṁ ito bāhirakānaṁ ‘‘imāni upādānāni ettakāni cattāri, na ito bhiyyo’’ti īdisaṁ ñāṇaṁ natthi, kevalaṁ pana keci ‘‘kāmā pahātabbā’’ti vadanti, keci ‘‘natthi paro lokoti ca, micchā’’ti vadanti, apare ‘‘sīlabbatena suddhīti ca, micchā’’ti vadanti, attadiṭṭhiyā pana micchābhāvaṁ sabbaso na jānanti eva. Yattakaṁ pana jānanti, tassapi accantappahānaṁ na jānanti, tathāpi sabbassa pariññeyyassa pariññeyyaṁ paññapemaicceva tiṭṭhanti. Evaṁbhūtānaṁ pana nesaṁ tattha yādisī paṭipatti, taṁ dassento satthā ‘‘santi, bhikkhave’’tiādimāha. Tattha santīti saṁvijjanti. Tena tesaṁ diṭṭhigatikānaṁ vijjamānatāya avicchedataṁ dasseti. Eketi ekacce. Samaṇabrāhmaṇāti pabbajjupagamanena samaṇā, jātimattena ca brāhmaṇā. Sabbesanti anavasesānaṁ upādānānaṁ samatikkamaṁ pahānaṁ. Sammā na paññapentīti yesaṁ paññapenti, tesampi sammā pariññaṁ na paññapenti. Idāni taṁ atthaṁ vitthārato dassetuṁ ‘‘kecī’’tiādi vuttaṁ. Tattha hotika-kuṭīcaka-bahūdaka-haṁsa-paramahaṁsa-kājaka-tidaṇḍa-monavata-seva-pārupaka-pañcamarattika- somakāraka-mugabbata-carabāka-tāpasa-niganthā-jīvaka-isi-pārāyanika-pañcātapika-kāpila- kāṇāda-saṁsāramocaka-aggibhattika-magavatika-govatika-kukkuravatika-kāmaṇḍaluka- vaggulivatika-ekasāṭaka-odakasuddhika-sarīrasantāpaka-sīlasuddhika-jhānasuddhika-catubbidha- sassatavādādayo channavuti taṇhāpāsena ḍaṁsanato, ariyadhammassa vā vibādhanato pāsaṇḍā. Vatthupaṭisevanaṁ kāmanti byāpārassa vatthuno paṭisevanasaṅkhātaṁ kāmaṁ. Theyyena sevantīti paṭihatthaādisamaññāya lokassa vacanavasena sevanti. Tīṇi kāraṇānīti ‘‘natthi dinna’’ntiādinayappavattāni diṭṭhivisesabhūtāni vaṭṭakāraṇāni.",
  "tika-s0201t2:35": "Atthasallāpikāti atthassa sallāpikā, dvinnaṁ adhippetatthasallāpavibhāvinīti adhippāyo. Dvinnañhi vacanaṁ sallāpo. Tenāha ‘‘pathavī kirā’’tiādi.",
  "tika-s0201t2:36": "Yo titthiyānaṁ attano satthari dhamme sahadhammikesu ca pasādo vutto, tassa anāyatanagatattā appasādakabhāvadassanaṁ pasādapacchedo. Tathāpavatto vādo pasādapacchedavādo vutto. Evarūpeti īdise vuttanayena kilesānaṁ anupasamasaṁvattanike. Dhammeti dhammapatirūpake. Vinayeti vinayapatirūpake. Titthiyā hi kohaññe ṭhatvā lokaṁ vañcentā dhammaṁ kathemāti ‘‘sattime kāyā akaṭā akaṭavidhā’’tiādinā (dī. ni. 1.174) yaṁ kiñci kathetvā tathā ‘‘vinayaṁ paññapemā’’ti gosīlavaggulivatādīni paññapetvā tādisaṁ sāvake sikkhāpetvā ‘‘dhammavinayo’’ti kathenti, taṁ sandhāyetaṁ vuttaṁ ‘‘dhammavinaye’’ti. Tenāha ‘‘ubhayenapi aniyyānikaṁ sāsanaṁ dassetī’’ti. Parittampi nāma puññaṁ kātukāmaṁ maccheramalābhibhūtatāya nivārentassa antarāyaṁ tassa karoto diṭṭheva dhamme viññūhi garahitabbatā samparāye ca duggati pāṭikaṅkhā, kimaṅgaṁ pana sakalavaṭṭadukkhanissaraṇāvahe jinacakke pahāradāyino titthakarassa tadovādakarassa cāti imamatthaṁ dassento ‘‘aniyyānikasāsanamhi hī’’tiādimāha. Yathā so pasādo samparāye na sammaggato attano pavattivasenāti dassento ‘‘kañci kālaṁ gantvāpi pacchā vinassati yevā’’ti āha, aveccappasādo viya accantiko na hotīti attho.",
  "tika-s0201t2:37": "Sampajjamānā yathāvidhipaṭipattiyā tiracchānayoniṁ āvahati. Kammasarikkhakena hi vipākeneva bhavitabbaṁ. Sabbampi kāraṇabhedanti sabbampi yathāvuttaṁ titthakarānaṁ sāvakānaṁ apāyadukkhāvahaṁ micchāpaṭipattisaṅkhātaṁ kāraṇavisesaṁ. So panesa pasādo na niyyāti micchattapakkhikattā surāpītasiṅgāle pasādo viya. Suraṁ parissāvetvā chaḍḍitakasaṭaṁ surājallikaṁ. Brāhmaṇā nāma dhanaluddhāti adhippāyenāha ‘‘imaṁ vañcessāmī’’ti. Kaṁsasatāti kahāpaṇasatā.",
  "tika-s0201t2:38": "144.Tassāti pasādassa. Sabbopi lobho kāmupādānanteva vuccatīti āha ‘‘arahattamaggena kāmupādānassa pahānapariñña’’nti. Evarūpeti īdise sabbaso kilesānaṁ upasamasaṁvattanike. Yathānusiṭṭhaṁ paṭipajjamānānaṁ apāyesu apatanavasena dhāraṇaṭṭhena dhamme. Sabbaso vinayanaṭṭhena vinaye. Tattha bhavadukkhanissaraṇāya saṁvattane.",
  "tika-s0201t2:39": "Namassamāno aṭṭhāsi dve asaṅkhyeyyāni paccekabodhipāramīnaṁ pūraṇena tattha buddhasāsane paricayena ca bhagavati pasannacittatāya ca. ‘‘Ulūkā’’tyādigāthā rukkhadevatāya bhāsitā. Kāluṭṭhitanti sāyanhakāle divāvihārato uṭṭhitaṁ. Duggateso na gacchatīti duggatiṁ eso na gamissati. Morajiko murajavādako. Mahābherivādakavatthuādīnipi sitapātukaraṇaṁ ādiṁ katvā vitthāretabbāni.",
  "tika-s0201t2:40": "Paramattheti lokuttaradhamme. Kiṁ pana vattabbanti dhammepi paramatthe nimittaṁ gahetvā suṇantānaṁ. Sāmaṇeravatthūti pabbajitadivaseyeva sappena daṭṭho hutvā kālaṁ katvā devalokaṁ upapannasāmaṇeravatthu.",
  "tika-s0201t2:41": "Khīrodananti khīrena saddhiṁ sammissaṁ odanaṁ. Timbarusakanti tindukaphalaṁ. Tipusasadisā ekā vallijāti timbarusaṁ, tassa phalaṁ timbarusakanti ca vadanti. Kakkārikanti khuddakaelāḷukaṁ. Mahātipusanti ca vadanti. Vallipakkanti khuddakatipusavalliyā phalaṁ. Hatthapatāpakanti mandāmukhi. Ambakañjikanti ambilakañjikaṁ. Khaḷayāguntipi vadanti. Doṇinimmajjaninti satelaṁ tilapiññākaṁ. Vidhupananti caturassabījaniṁ . Tālavaṇṭanti tālapattehi katamaṇḍalabījaniṁ. Morahatthanti morapiñchehi kataṁ makasabījaniṁ.",
  "tika-s0201t2:42": "Vuttanayānusārenevāti yasmā idhāpi yathāvuttaṁ sabbampi kāraṇabhedaṁ ekato katvā dassento satthā ‘‘taṁ kissa hetū’’ntiādimāha, tasmā tattha aniyyānikasāsane vuttanayassa anussaraṇavasena yojetvā veditabbaṁ.",
  "tika-s0201t2:43": "145.Pariññanti pahānapariññaṁ. Tesaṁ paccayaṁ dassetunti upādānānaṁ pariññā nāma pahānapariññā. Tesaṁ accantanirodho adhippeto, so ca paccayanirodhena hotīti tesaṁ paccayaṁ mūlakāraṇato pabhuti dassetuṁ. Ayanti idāni vuccamāno ettha ‘‘ime cā’’tiādipāṭhe ‘‘kiṁ nidānā’’tiādisamāsapadānaṁ attho. Sabbapadesūti ‘‘taṇhāsamudayā’’tiādīsu sabbesu padesu. Iminā eva ca sabbaggahaṇena ‘‘phassanidānā’’tiādīnampi padānaṁ saṅgaho daṭṭhabbo. Ime aññatitthiyā upādānānampi samudayaṁ na jānanti, kuto nirodhaṁ, tathāgato pana tesaṁ tappaccayapaccayānampi samudayañca atthaṅgamañca yāthāvato jānāti, tasmā – ‘‘idheva, bhikkhave, samaṇo…pe… suññā parappavādā samaṇebhi aññehī’’ti (ma. ni. 1.139) yathāraddhasīhanādaṁ matthakaṁ pāpetvā dassento ‘‘ime ca, bhikkhave, cattāro upādānā’’tiādinā (ma. ni. 1.145) nayena desanaṁ paṭiccasamuppādamukhena otārento vaṭṭaṁ dassetvā ‘‘yato ca kho’’tiādinā vivaṭṭaṁ dassento arahattena desanāya kūṭaṁ gaṇhi, tamatthaṁ dassento ‘‘yasmā pana bhagavā’’tiādimāha. Taṁ suviññeyyameva.",
  "tika-s0201t2:44": "Cūḷasīhanādasuttavaṇṇanāya līnatthappakāsanā samattā.",
  "tika-s0201t2:45": "2. Mahāsīhanādasuttavaṇṇanā",
  "tika-s0201t2:46": "Vesālīnagaravaṇṇanā",
  "tika-s0201t2:47": "146.Aparāparanti punappunaṁ. Visālībhūtatāyāti gāvutantaraṁ gāvutantaraṁ puthubhūtatāya. Tatrāti tassaṁ visālībhūtatāyaṁ. Chaḍḍitamatteti vissaṭṭhamatte. Ūmibhayādīhīti ūmikumbhīlaāvaṭṭasaṁsukābhayehi. Udakappavāhenāgatassapi ca usmā na vigacchati, usmā ca nāma īdisassa saviññāṇakatāya bhaveyyāti ‘‘siyā gabbho’’ti cintesi. Tathā hītiādi tattha kāraṇacintā. Puññavantatāya duggandhaṁ nāhosi, sausumatāya pūtikabhāvo. Dārakānaṁ puññūpanissayato aṅguṭṭhakato cassa khīraṁ nibbatti, khīrabhattañca labhi. Carimakabhave bodhisatte kucchigate bodhisattamātu viya udaracchaviyā acchavippasannatāya nicchavi viyāti katvā āha ‘‘nicchavī ahesu’’nti. Tesanti dvinnaṁ dārakānaṁ. Mātāpitaroti posakamātāpitaro. Abhisiñcitvā rājānaṁ akaṁsu rajjasampattiyā dāyakassa kammassa katattā, asambhinne eva rājakule uppannattā ca. Kumārassa puññānubhāvasañcoditā devatādhiggahitāti keci.",
  "tika-s0201t2:48": "Purassa apareti purassa aparadisāya gāvutamatte ṭhāne jīvakambavanaṁ viya sapākāramandirake. Acirapakkantoti ettha na desantarapakkamanaṁ adhippetaṁ, atha kho sāsanato apakkamananti dassento ‘‘vibbhamitvā’’tiādimāha. Tenevāha ‘‘imasmā dhammavinayā’’ti. Parisatīti parisāyaṁ, janasamūheti attho. Janasamūhagato pana ‘‘parisamajjhe’’ti vutto. Bhāvanāmanasikārena vinā pakatiyāva manussehi nibbattetabbo dhammoti manussadhammo, manussattabhāvāvaho vā dhammo manussadhammo, anuḷāraṁ parittakusalaṁ. Yaṁ asatipi buddhuppāde vattati, yañca sandhāyāha ‘‘hīnena brahmacariyena, khattiye upapajjatī’’ti. ‘‘Amhākaṁ buddho’’ti buddhe mamattakārino buddhamāmakā. Sesapadadvayepi eseva nayo.",
  "tika-s0201t2:49": "Uttarimanussadhammādivaṇṇanā",
  "tika-s0201t2:50": "Alaṁ ariyāya ariyabhāvāyāti alamariyo, rūpāyatanaṁ jānāti cakkhuviññāṇaṁ viya passati cāti ñāṇadassanaṁ, dibbacakkhu. Sammasanupage ca pana dhamme lakkhaṇattayañca tathā jānāti passati cāti ñāṇadassanaṁ, vipassanā. Nibbānaṁ, cattāri vā saccāni asammohapaṭivedhato jānāti passati cāti ñāṇadassanaṁ, maggo. Phalaṁ pana nibbānavaseneva yojetabbaṁ. Paccavekkhaṇā maggādhigatassa atthassa paccakkhato jānanaṭṭhena ñāṇadassanaṁ, sabbaññutā anāvaraṇatāya samantacakkhutāya ca ñāṇadassanaṁ. Lokuttaramaggo adhippeto, tasmiñhi paṭisiddhe sabbesampi buddhaguṇānaṁ asambhavoti adhippāyo. Tenāha ‘‘tañhi so bhagavato paṭisedhetī’’ti.",
  "tika-s0201t2:51": "Sukhumaṁ dhammantaraṁ nāma jhānavipassanādikaṁ ācariyānuggahena gahitaṁ nāma natthi. Takkapariyāhatanti ‘‘iti bhavissati, evaṁ bhavissatī’’ti taṁtaṁdassetabbamatthatakkanena vitakkanamattena parito āhataṁ parivattitaṁ katvā. Tenāha ‘‘takketvā’’tiādi. Lokiyapaññaṁ anujānāti upanisinnaparisāya anukūladhammakathanatoti adhippāyo. Tenāha ‘‘samaṇo gotamo’’tiādi. Paṭibhātīti paṭibhānaṁ, ‘‘iti vakkhāmī’’ti evaṁpavattaṁ kathanacittaṁ, tato paṭibhānato jānanaṁ paṭibhānaṁ, āgamābhāvato sayameva upaṭṭhitattā sayaṁpaṭibhānaṁ. Tenāha ‘‘imināssa dhammesu paccakkhabhāvaṁ paṭibāhatī’’ti. Suphusitanti nibbivaraṁ. Aphusitatte hi sukhena vacīghoso na niccharati. Dantāvaraṇanti oṭṭhadvayaṁ. Jivhāpi thaddhatāya sukhena vacīghoso na niccharatīti āha ‘‘mudukā jivhā’’ti. Karavīkarutamañjutāya madhuro saro. Elaṁ vuccati doso, elaṁ gaḷatīti elagaḷā, na elagaḷā anelagaḷā, niddosā, na rujjhatīti attho. Sabbametaṁ rañjanasseva kāraṇaṁ dassento vadati.",
  "tika-s0201t2:52": "Pañca dhammāti gambhīrañāṇacariyabhūtānaṁ khandhādīnaṁ uggahaṇa-savana-dhāraṇa-paricaya-yonisomanasikāre sandhāyāha. Takkarassa sammā dukkhakkhayāyāti ettha sammā-saddo ubhayatthāpi yojetabbo ‘‘sammā takkarassa sammā dukkhakkhayāyā’’ti. Yo hi sammā dhammaṁ paṭipajjati, tasseva sammā dukkhakkhayo hoti. Yo pana vuttanayena takkaro, tassa niyyānaṁ atthato dhammasseva niyyānanti āha ‘‘so dhammo…pe… niyyāti gacchatī’’ti.",
  "tika-s0201t2:53": "147.Kodhanoti kujjhanasīlo. Yasmā pana sunakkhatto kodhavasena kurūro pharusavacano ca, tasmā āha ‘‘kodhanoti caṇḍo pharuso cā’’ti. Tasmiṁ attabhāve maggaphalānaṁ upanissayo natthīti tasmiṁ attabhāve uppajjanārahānaṁ maggaphalānaṁ upanissayo natthi. Taṁ buddhā ‘‘moghapuriso’’ti vadanti yathā taṁ sudinnalāḷudāyiādike. Upanissaye satipi tasmiṁ khaṇe magge vā phale vā asati ‘‘moghapuriso’’ti vadanti yathā taṁ dhaniyūpasenattherādike. Samucchinnopanissaye pana vattabbameva natthi. Yathā ‘‘makkhali moghapuriso manussakhippaṁ maññe’’ti (a. ni. 1.311) tathā sunakkhattopīti āha ‘‘imassa panā’’tiādi. Assāti etena. Kattari hidaṁ sāmivacanaṁ. Kodhenāti kodhahetunā.",
  "tika-s0201t2:54": "Bhagavatoti sampadānavacanaṁ kuddhapadāpekkhāya. Pubbeti bhikkhukāle. Saddaṁ sotukāmoti so kira dibbacakkhunā tāvatiṁsabhavane devatānaṁ rūpaṁ passanto oṭṭhacalanaṁ passati, na pana saddaṁ suṇāti, tasmā tāsaṁ saddaṁ sotukāmo ahosi. Tena vuttaṁ ‘‘saddaṁ sotukāmo…pe… pucchī’’ti. So ca atīte ekaṁ sīlavantaṁ bhikkhuṁ kaṇṇasakkhaliyaṁ paharitvā badhiramakāsi, tasmā parikammaṁ karontopi abhabbova dibbasotādhigamāya. Taṁ sandhāya vuttaṁ ‘‘upanissayo natthīti ñatvā parikammaṁ na kathesī’’ti. Cintesīti attano micchāparivitakkitena ayoniso ummujjanto cintesi.",
  "tika-s0201t2:55": "Niyyānikattāvabodhanato abhedopacārena ‘‘desanādhammo niyyāniko’’ti vutto. Niyyāno vā ariyamaggo bodhetabbo etassa atthīti niyyāniko desanādhammo. Attani atthitaṁ dasseti kiccasiddhidassanena tattha tattha pākaṭīkatattā, na paṭiññāmattena. Tathā hi yathāparādhaṁ taṁtaṁsikkhāpadapaññattiyā yathādhammaṁ veneyyajjhāsayānurūpañca aviparītadhammadesanāya devamanussehi yathābhisaṅkhatapañhānaṁ tadajjhāsayānukūlaṁ ṭhānaso vissajjanena ca bhagavato sabbattha appaṭihatañāṇacārabhāvena sabbaññutaññāṇaṁ viññūnaṁ pākaṭaṁ, tathā tattha tattha yamakapāṭihāriyakaraṇādīsu iddhividhañāṇādīnīti. Tenāha ‘‘mayhañcā’’tiādi. Anveti yathāgahitasaṅketassa anugamanavasena eti jānātīti anvayo. Tenāha ‘‘anubujjhatīti attho’’ti. Saṅketānugamanañcettha ‘‘yathāparādhaṁ taṁtaṁsikkhāpadapaññattiyā’’tiādinā vuttanayameva. Evaṁ yojanā veditabbāti yathā sabbaññutaññāṇena yojanā katā, evaṁ ‘‘evarūpampi nāma mayhaṁ iddhividhañāṇasaṅkhātaṁ uttarimanussadhamma’’ntiādinā tattha tattha yojanā veditabbā.",
  "tika-s0201t2:56": "Uttarimanussadhammādivaṇṇanā niṭṭhitā.",
  "tika-s0201t2:57": "Dasabalañāṇavaṇṇanā",
  "tika-s0201t2:58": "148. Yadipi ādito abhiññāttayavasena desanāya āgatattā cetopariyañāṇānantaraṁ upari tisso abhiññā vattabbā siyunti vattabbaṁ siyā, atthato pana vijjāttayaṁ yathāvuttaabhiññāttayamevāti katvā ‘‘tisso vijjā vattabbā siyu’’nti vuttaṁ. Kasmā panettha ‘‘tāsu vuttāsu upari dasabalañāṇaṁ na paripūratī’’ti vuttaṁ, nanu imāni ñāṇāni sesābhiññā viya attano visayassa abhijānanaṭṭhaṁ upādāya abhiññāsu vattabbāni, akampiyaṭṭhaṁ pana upatthambhanaṭṭhañca upādāya balañāṇesu yathā sammāsatiādayo indriyabalabojjhaṅgamaggaṅgesūti? Nayidamevaṁ. Tattha hi dhammānaṁ dhammakiccavisesavibhāvanaparāya desanāya vuttaṁ, idha pana satthu guṇavisesavibhāvanaparāya desanāya tathā vattuṁ na sakkā atthato anaññattā, ekaccānaṁ puthujjanānaṁ evaṁ cittaṁ uppajjeyya ‘‘kimidaṁ bhagavā heṭṭhā vuttaguṇe punapi gaṇhanto guṇādhikadassanaṁ karotī’’ti. Tasmā suvuttametaṁ ‘‘upari dasabalañāṇaṁ na paripūratī’’ti.",
  "tika-s0201t2:59": "Aññehi asādhāraṇānīti kasmā vuttaṁ (a. ni. ṭī. 3.10.21), nanu cetāni sāvakānampi ekaccānaṁ uppajjantīti? Kāmaṁ uppajjanti, yādisāni pana buddhānaṁ ṭhānāṭṭhānañāṇādīni, na tādisāni tadaññesaṁ kadācipi uppajjantīti aññehi asādhāraṇānīti. Tenāha ‘‘tathāgatasseva balānī’’ti. Imameva hi yathāvuttalesaṁ apekkhitvā tadabhāvato āsayānusayañāṇādīsu eva asādhāraṇaguṇasamaññā niruḷhā. Kāmaṁ ñāṇabalānaṁ ñāṇasambhāro visesapaccayo, puññasambhāropi pana nesaṁ paccayo eva , ñāṇasambhārassapi vā puññasambhārabhāvato ‘‘puññussayasampattiyā āgatānī’’ti vuttaṁ.",
  "tika-s0201t2:60": "Pakatihatthikulanti (saṁ. ni. 2.22) giricaranadīcaravanacarādippabhedā gocariyakālāvakanāmā sabbāpi balena pākatikā hatthijāti. Dasannaṁ purisānanti thāmamajjhimānaṁ dasannaṁ purisānaṁ. Ekassa tathāgatassa kāyabalanti ānetvā sambandho. Ekassāti ca tathā heṭṭhākathāyaṁ āgatattā desanāsotena vuttaṁ. Nārāyanasaṅghātabalanti ettha nārā vuccanti rasmiyo, tā bahū nānāvidhā ito uppajjantīti nārāyanaṁ, vajiraṁ, tasmā nārāyanasaṅghātabalanti vajirasaṅghātabalanti attho. Ñāṇabalaṁ pana pāḷiyaṁ āgatameva, na kāyabalaṁ viya aṭṭhakathāruḷhamevāti adhippāyo. ‘‘Saṁyuttake āgatāni tesattati ñāṇāni sattasattati ñāṇānī’’ti vuttaṁ (vibha. mūlaṭī. 760), tattha pana nidānavagge sattasattati āgatāni catucattārīsañca, tesattati pana paṭisambhidāmagge (paṭi. ma. 1.73 mātikā) sutamayādīni āgatāni dissanti, na saṁyuttake. Aññānipīti etena ñāṇavatthuvibhaṅge ekakādivasena vuttāni, aññattha ca ‘‘pubbante ñāṇa’’ntiādinā (dha. sa. 1076) brahmajālādīsu (dī. ni. 1.36) ca ‘‘tayidaṁ tathāgato pajānāti, imāni diṭṭhiṭṭhānāni evaṁ gahitānī’’tiādinā vuttāni anekāni ñāṇappabhedāni saṅgaṇhāti. Yāthāvapaṭivedhato sayañca akampiyaṁ puggalañca taṁsamaṅgiṁ neyyesu adhibalaṁ karotīti āha ‘‘akampiyaṭṭhena upatthambhanaṭṭhena cā’’ti.",
  "tika-s0201t2:61": "Usabhassa idanti āsabhaṁ, (a. ni. ṭī. 2.4.8) seṭṭhaṁ ṭhānaṁ. Sabbaññutapaṭijānanavasena abhimukhaṁ gacchanti, aṭṭha vā parisā upasaṅkamantīti āsabhā, pubbabuddhā. Idaṁ panāti buddhānaṁ ṭhānaṁ sabbaññutameva vadati. Tiṭṭhamānovāti avadantopi (saṁ. ni. ṭī. 2.2.22) tiṭṭhamānova paṭijānāti nāmāti attho. Upagacchatīti anujānāti.",
  "tika-s0201t2:62": "Aṭṭhasu parisāsūti ‘‘abhijānāmi kho panāhaṁ, sāriputta, anekasataṁ khattiyaparisaṁ…pe… tatra vata maṁ bhayaṁ vā sārajjaṁ vā okkamissatīti nimittametaṁ, sāriputta, na samanupassāmī’’ti (ma. ni. 1.151) vuttāsu aṭṭhasu parisāsu. Abhītanādaṁnadatīti parato dassitañāṇayogena dasabalohanti abhītanādaṁ nadati. Sīhanādasuttena khandhavagge (saṁ. ni. 3.78) āgatena.",
  "tika-s0201t2:63": "‘‘Devamanussānaṁ catucakkaṁ vattatī’’ti (a. ni. 4.31) suttasesena sappurisūpassayādīnaṁ phalasampattipavatti, purimasappurisūpassayādiṁ upanissāya pacchimasappurisūpassayādīnaṁ sampattipavatti vā vuttāti ādi-saddena tattha ca cakka-saddassa gahaṇaṁ veditabbaṁ. Vicakkasaṇṭhānā asani eva asanivicakkaṁ. Uracakkādīsūti ādi-saddena āṇāsamūhādīsupi cakka-saddassa pavatti veditabbā. ‘‘Saṅghabhedaṁ karissāma cakkabheda’’ntiādīsu (pārā. 409; cūḷava. 343) hi āṇā ‘‘cakka’’nti vuttā, ‘‘devacakkaṁ asuracakka’’ntiādīsu (a. ni. ṭī. 2.4.8) samūhoti. Paṭivedhaniṭṭhattā arahattamaggañāṇaṁ paṭivedhoti ‘‘phalakkhaṇe uppannaṁ nāmā’’ti vuttaṁ. Tena paṭiladdhassapi desanāñāṇassa kiccanipphatti parassa bujjhanamattena hotīti ‘‘aññātakoṇḍaññassa sotāpatti…pe… phalakkhaṇe pavattaṁ nāmā’’ti vuttaṁ. Tato paraṁ pana yāva parinibbānā desanāñāṇappavatti tasseva pavattitassa dhammacakkassa ṭhānanti veditabbaṁ pavattitacakkassa cakkavattino cakkaratanassa ṭhānaṁ viya.",
  "tika-s0201t2:64": "‘‘Tiṭṭhatī’’ti vuttaṁ, kiṁ bhūmiyaṁ puriso viya? Noti āha ‘‘tadāyattavuttitāyā’’ti. Ṭhānanti cettha attalābho dharamānatā ca, na gatinivattīti āha ‘‘uppajjati ceva pavattati cā’’ti . Yattha panetaṁ dasabalañāṇaṁ vitthāritaṁ, taṁ dassento ‘‘abhidhamme panā’’tiādimāha. Sesesupi eseva nayo.",
  "tika-s0201t2:65": "Samādiyantīti samādānāni, tāni pana samādiyitvā katāni hontīti āha ‘‘samādiyitvā katāna’’nti. Kammameva vā kammasamādānanti etena samādānasaddassa apubbatthābhāvaṁ dasseti muttagatasadde gatasaddassa viya. Gatīti nirayādigatiyo. Upadhīti attabhāvo. Kāloti kammassa vipaccanārahakālo. Payogoti vipākuppattiyā paccayabhūtā kiriyā.",
  "tika-s0201t2:66": "Agatigāmininti nibbānagāminiṁ. Vakkhati hi ‘‘nibbānañcāhaṁ, sāriputta, pajānāmi nibbānagāmiñca maggaṁ nibbānagāminiñca paṭipada’’nti (ma. ni. 1.153). Bahūsupi manussesu ekameva pāṇaṁ ghātentesu kāmaṁ sabbesaṁ cetanā tassevekassa jīvitindriyārammaṇā, taṁ pana kammaṁ tesaṁ nānākāraṁ. Tesu (vibha. aṭṭha. 811) hi eko ādarena chandajāto karoti, eko ‘‘ehi tvampi karohī’’ti parehi nippīḷito karoti, eko samānacchando viya hutvā appaṭibāhamāno vicarati. Tesu eko teneva kammena niraye nibbattati, eko tiracchānayoniyaṁ, eko pettivisaye. Taṁ tathāgato āyūhanakkhaṇe eva – ‘‘iminā nīhārena āyūhitattā esa niraye nibbattissati, esa tiracchānayoniyaṁ, esa pettivisaye’’ti jānāti. Niraye nibbattamānampi – ‘‘esa mahāniraye nibbattissati, esa ussadaniraye’’ti jānāti. Tiracchānayoniyaṁ nibbattamānampi – ‘‘esa apādako bhavissati, esa dvipādako, esa catuppado, esa bahuppado’’ti jānāti. Pettivisaye nibbattamānampi – ‘‘esa nijjhāmataṇhiko bhavissati, esa khuppipāsiko, esa paradattūpajīvī’’ti jānāti. Tesu ca kammesu – ‘‘idaṁ kammaṁ paṭisandhimākaḍḍhissati, idaṁ aññena dinnāya paṭisandhiyā upadhivepakkaṁ bhavissatī’’ti jānāti.",
  "tika-s0201t2:67": "Tathā sakalagāmavāsikesu ekato piṇḍapātaṁ dadamānesu kāmaṁ sabbesampi cetanā piṇḍapātārammaṇāva, taṁ pana kammaṁ tesaṁ nānākāraṁ. Tesu hi eko ādarena karotīti sesaṁ purimasadisaṁ, tasmā tesu keci devaloke nibbattanti, keci manussaloke, taṁ tathāgato āyūhanakkhaṇeyeva jānāti – ‘‘iminā nīhārena āyūhitattā esa manussaloke nibbattissati, esa devaloke, tatthāpi esa khattiyakule, esa brāhmaṇakule, esa vessakule, esa suddakule, esa paranimmitavasavattīsu, esa nimmānaratīsu, esa tusitesu, esa yāmesu, esa tāvatiṁsesu, esa cātumahārājikesu, esa bhummadevesū’’tiādinā tattha tattha hīnapaṇītasuvaṇṇadubbaṇṇaappaparivāramahāparivāratādibhedaṁ taṁ taṁ visesaṁ āyūhanakkhaṇeyeva jānāti.",
  "tika-s0201t2:68": "Tathā vipassanaṁ paṭṭhapentesuyeva – ‘‘iminā nīhārena esa kiñci sallakkhetuṁ na sakkhissati, esa mahābhūtamattameva vavatthapessati, esa rūpapariggaheyeva ṭhassati, esa arūpapariggaheyeva, esa nāmarūpapariggaheyeva , esa paccayapariggahe eva, esa lakkhaṇārammaṇikavipassanāya eva, esa paṭhamaphaleyeva, esa dutiyaphale eva, esa tatiyaphale eva, esa arahattaṁ pāpuṇissatī’’ti jānāti. Kasiṇaparikammaṁ karontesupi – ‘‘imassa parikammamattameva bhavissati, esa nimittaṁ uppādessati, esa appanaṁ eva pāpuṇissati, esa jhānaṁ pādakaṁ katvā vipassanaṁ paṭṭhapetvā arahattaṁ gaṇhissatī’’ti jānāti. Tenāha ‘‘imassa cetanā’’tiādi.",
  "tika-s0201t2:69": "Kāmanato, kāmetabbato, kāmapaṭisaṁyuttato ca kāmo dhātu kāmadhātu. Ādi-saddena byāpādadhātu-rūpadhātu-ādīnaṁ saṅgaho. Vilakkhaṇatāyāti visadisasabhāvatāya. Khandhāyatanadhātulokanti anekadhātuṁ nānādhātuṁ khandhalokaṁ āyatanalokaṁ dhātulokaṁ yathābhūtaṁ pajānātīti yojanā. ‘‘Ayaṁ rūpakkhandho nāma…pe… ayaṁ viññāṇakkhandho nāma. Tesupi ekavidhena rūpakkhandho, ekādasavidhena rūpakkhandho (vibha. 33). Ekavidhena vedanākkhandho, bahuvidhena vedanākkhandho (vibha. 34-61). Ekavidhena saññākkhandho, bahuvidhena saññākkhandho (vibha. 62-91). Ekavidhena saṅkhārakkhandho, bahuvidhena saṅkhārakkhandho (vibha. 92-120). Ekavidhena viññāṇakkhandho, bahuvidhena viññāṇakkhandho’’ti (vibha. 121-149) evaṁ tāva khandhalokassa, ‘‘idaṁ cakkhāyatanaṁ nāma…pe… idaṁ dhammāyatanaṁ nāma. Tattha dasāyatanā kāmāvacarā, dve cātubhūmakā’’tiādinā (vibha. 156-171) āyatanalokassa, ‘‘ayaṁ cakkhudhātu nāma…pe… ayaṁ manoviññāṇadhātu nāma, tattha soḷasa dhātuyo kāmāvacarā, dve cātubhūmakā’’tiādinā (vibha. 172-188) dhātulokassa anekasabhāvaṁ nānāsabhāvañca pajānāti. Na kevalaṁ upādinnakasaṅkhāralokasseva, atha kho anupādinnakasaṅkhāralokassapi – ‘‘imāya nāma dhātuyā ussannattā imassa rukkhassa khandho seto, imassa kāḷo, imassa maṭṭho, imassa sakaṇṭako, imassa bahalattaco, imassa tanuttaco, imassa pattaṁ vaṇṇasaṇṭhānādivasena evarūpaṁ, imassa pupphaṁ nīlaṁ pītaṁ lohitaṁ odātaṁ sugandhaṁ duggandhaṁ, imassa phalaṁ khuddakaṁ mahantaṁ dīghaṁ rassaṁ vaṭṭaṁ susaṇṭhānaṁ dussaṇṭhānaṁ mudukaṁ pharusaṁ sugandhaṁ duggandhaṁ madhuraṁ tittakaṁ kaṭukaṁ ambilaṁ kasāvaṁ, imassa kaṇṭako tikhiṇo kuṇṭho ujuko kuṭilo tambo kāḷo odāto hotī’’tiādinā pajānāti. Sabbaññubuddhādīnaṁ eva hi etaṁ balaṁ, na aññesaṁ.",
  "tika-s0201t2:70": "Nānādhimuttikatanti nānāajjhāsayataṁ. Adhimutti nāma ajjhāsayadhātu ajjhāsayasabhāvo. So pana hīnapaṇītatāsāmaññena pāḷiyaṁ dvidhāva vuttopi hīnapaṇītādibhedena anekavidhoti āha ‘‘hīnādīhi adhimuttīhi nānādhimuttikabhāva’’nti. Tattha tattha ye ye sattā yaṁyaṁadhimuttikā, te te taṁtadadhimuttike eva sevanti bhajanti payirupāsanti dhātusabhāgato. Yathā gūthādīnaṁ dhātusabhāvo eso, yaṁ gūthādīhi eva saṁsandanti samenti, evaṁ (puggalānaṁ ajjhāsayassevesa sabhāvo, yaṁ) (vibha. mūlaṭī. 813) hīnajjhāsayā dussīlādīhi eva saṁsandanti samenti, sampannasīlādayo ca sampannasīlādīheva. Taṁ nesaṁ nānādhimuttikataṁ bhagavā yathābhūtaṁ pajānātīti.",
  "tika-s0201t2:71": "Vuddhiñca hāniñcāti paccayavisesena sāmatthiyato adhikataṁ anadhikatañca. Indriyaparopariyattañāṇaniddese (vibha. 814; paṭi. ma. 1.113) ‘‘āsayaṁ jānāti anusayaṁ jānātī’’ti āsayādijānanaṁ kasmā niddiṭṭhanti? Āsayajānanādinā yehi indriyehi paroparehi sattā kalyāṇapāpāsayādikā honti, tesaṁ jānanassa vibhāvanato. Evañca katvā indriyaparopariyattaāsayānusayañāṇānaṁ visuṁ asādhāraṇatā, indriyaparopariyattanānādhimuttikatāñāṇānaṁ visuṁ balatā ca siddhā hoti. Tattha āsayanti yattha sattā nivasanti, taṁ tesaṁ nivāsaṭṭhānaṁ diṭṭhigataṁ vā yathābhūtañāṇaṁ vā āsayo.Anusayo appahīnabhāvena thāmagato kileso. Taṁ pana bhagavā sattānaṁ āsayaṁ jānanto tesaṁ tesaṁ diṭṭhigatānaṁ, vipassanāmaggañāṇānañca appavattikkhaṇepi jānāti. Vuttaṁ hetaṁ –",
  "tika-s0201t2:72": "‘‘Kāmaṁ sevantaṁyeva bhagavā jānāti ‘ayaṁ puggalo kāmagaruko kāmāsayo kāmādhimutto’ti. Kāmaṁ sevantaññeva jānāti ‘ayaṁ puggalo nekkhammagaruko nekkhammāsayo nekkhammādhimutto’ti. Nekkhammaṁ sevantaññeva jānāti. Byāpādaṁ, abyāpādaṁ, thinamiddhaṁ, ālokasaññaṁ sevantaṁyeva jānāti ‘ayaṁ puggalo thinamiddhagaruko thinamiddhāsayo thinamiddhādhimutto’ti’’ (paṭi. ma. 1.113).",
  "tika-s0201t2:73": "Paṭhamādīnaṁ catunnaṁ jhānānanti rūpāvacarānaṁ paṭhamādīnaṁ paccanīkajhāpanaṭṭhena ārammaṇūpanijjhānaṭṭhena ca jhānānaṁ. Catukkanayena hetaṁ vuttaṁ. Aṭṭhannaṁ vimokkhānanti ettha paṭipāṭiyā satta appitappitakkhaṇe paccanīkadhammehi vimuccanato ārammaṇe ca adhimuccanato vimokkhā nāma, aṭṭhamo pana sabbaso saññāvedayitehi vimuttattā apagamavimokkho nāma. Catukkanayapañcakanayesu paṭhamajhānasamādhi savitakkasavicāro nāma, pañcakanaye dutiyajjhānasamādhi avitakkavicāramatto, nayadvayepi upari tīsu jhānesu samādhi avitakkaavicāro, samāpattīsu paṭipāṭiyā aṭṭhannaṁ samādhītipi nāmaṁ, samāpattītipi cittekaggatāsabbhāvato, nirodhasamāpattiyā tadabhāvato na samādhīti nāmaṁ. Hānabhāgiyadhammanti appaguṇehi paṭhamajjhānādīhi vuṭṭhitassa saññāmanasikārānaṁ kāmādianupakkhandanaṁ. Visesabhāgiyadhammanti paguṇehi paṭhamajjhānādīhi vuṭṭhitassa saññāmanasikārānaṁ dutiyajjhānādipakkhandanaṁ. Iti saññāmanasikārānaṁ kāmādidutiyajjhānādipakkhandanāni hānabhāgiyavisesabhāgiyadhammāti dassitāni, tehi pana jhānānaṁ taṁsabhāvatā dhamma-saddena vuttā. Tasmāti vuttamevatthaṁ hetubhāvena paccāmasati. Vodānanti paguṇatāsaṅkhātaṁ vodānaṁ. Tañhi paṭhamajjhānādīhi vuṭṭhahitvā dutiyajjhānādiadhigamassa paccayattā ‘‘vuṭṭhāna’’nti vuttaṁ. Ye (a. ni. ṭī. 3.10.21) pana ‘‘nirodhato phalasamāpattiyā vuṭṭhānanti pāḷi natthī’’ti vadanti, te ‘‘nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena paccayo’’ti imāya pāḷiyā (paṭṭhā. 1.1.417) paṭisedhetabbā. Yo samāpattilābhī samāno eva ‘‘na labhāmaha’’nti, kammaṭṭhānaṁ samānaṁ eva ‘‘na kammaṭṭhāna’’nti saññī hoti, so sampattiṁyeva samānaṁ ‘‘vipattī’’ti paccetīti veditabbo.",
  "tika-s0201t2:74": "149.Appananti nigamanaṁ. Na tathā daṭṭhabbanti yathā paravādinā vuttaṁ, tathā na daṭṭhabbaṁ. Sakasakakiccameva jānātīti ṭhānāṭṭhānajānanādiṁ sakaṁ sakaṁyeva kiccaṁ kātuṁ jānāti, yathāsakameva visayaṁ paṭivijjhatīti attho. Tampīti tehi dasabalañāṇehi jānitabbampi. Kammantaravipākantaramevāti kammantarassavipākantarameva jānāti, cetanācetanāsampayuttadhamme nirayādinibbānagāminipaṭipadābhūte kammanti gahetvā āha ‘‘kammaparicchedamevā’’ti. Dhātunānattañca dhātunānattakāraṇañca dhātunānattakāraṇanti ekadesasarūpekaseso daṭṭhabbo. Tañhi ñāṇaṁ tadubhayampi jānāti, ‘‘imāya nāma dhātuyā ussannattā’’tiādinā (vibha. aṭṭha. 812) tathā ceva saṁvaṇṇitaṁ. Saccaparicchedamevāti pariññābhisamayādivasena saccānaṁ paricchindanameva. Appetuṁ na sakkoti aṭṭhamanavamabalāni viya taṁsadisaṁ iddhividhañāṇaṁ viya vikubbituṁ. Etenassa balasadisatañca nivāreti. Jhānādiñāṇaṁ viya vā appetuṁ vikubbituñca. Yadipi hi ‘‘jhānādipaccavekkhaṇāñāṇaṁ sattamabala’’nti tassa savitakkasavicāratā vuttā, tathāpi ‘‘jhānādīhi vinā paccavekkhaṇā natthī’’ti jhānādisahagataṁ ñāṇaṁ tadantogadhaṁ katvā evaṁ vuttanti veditabbaṁ. Atha vā sabbaññutaññāṇaṁ jhānādikiccaṁ viya na sabbaṁ balakiccaṁ kātuṁ sakkotīti dassetuṁ ‘‘jhānaṁ hutvā appetuṁ na sakkoti iddhi hutvā vikubbituṁ na sakkotī’’ti vuttaṁ, na pana kassaci balassa jhānaiddhibhāvatoti daṭṭhabbaṁ. Evaṁ kiccavisesavasenapi dasabalañāṇasabbaññutaññāṇānaṁ visesaṁ dassetvā idāni vitakkattikabhūmantaravasenapi taṁ dassetuṁ ‘‘apicā’’tiādi vuttaṁ. Paṭipāṭiyātiādito paṭṭhāya paṭipāṭiyā.",
  "tika-s0201t2:75": "Anupadavaṇṇanaṁ katvā veditabbānīti sambandho. Kilesāvaraṇaṁ niyatamicchādiṭṭhi, kilesāvaraṇassa abhāvo āsavakkhayādhigamassa ṭhānaṁ, tabbhāvo aṭṭhānaṁ, anadhigamassa pana tadubhayaṁ yathākkamaṁ aṭṭhānañca ṭhānañcāti tattha kāraṇaṁ dassento ‘‘lokiya…pe… dassanato cā’’ti āha. Tattha lokiyasammādiṭṭhiyā ṭhiti āsavakkhayādhigamassa ṭhānaṁ kilesāvaraṇābhāvassa kāraṇattā. Sā hi tasmiṁ sati na hoti, asati ca hoti. Etena tassā aṭṭhitiyā tassa aṭṭhānatā vuttā eva. Nesaṁ veneyyasattānaṁ. Dhātuvemattadassanatoti kāmadhātuādīnaṁ pavattibhedadassanato. Yadaggena dhātuvemattaṁ jānāti, tadaggena cariyāvisesampi jānāti. Dhātuvemattadassanatoti vā dhammadhātuvemattadassanato. Sabbāpi hi cariyā dhammadhātupariyāpannā evāti. Payogaṁ anādiyitvāpi santatimahāmattādīnaṁ (dha. pa. 142) viya. Dibbacakkhuñāṇānubhāvato pattabbenāti ettha dibbacakkhunā parassa hadayavatthusannissayalohitavaṇṇadassanamukhena tadā pavattamānacittajānanatthaṁ parikammakaraṇaṁ nāma sāvakānaṁ, tañca kho ādikammikānaṁ, yato dibbacakkhuānubhāvato cetopariyañāṇassa pattabbatā siyā, buddhānaṁ pana yadipi āsavakkhayañāṇādhigamato pageva dibbacakkhuñāṇādhigamo, tathāpi tathā parikammakaraṇaṁ natthi vijjāttayasiddhiyā sijjhanato. Sesābhiññāttaye cetopariyañāṇaṁ dibbacakkhuñāṇādhigamena pattanti ca vattabbataṁ labhatīti tathā vuttanti daṭṭhabbaṁ.",
  "tika-s0201t2:76": "Puna evarūpiṁ vācaṁ na vakkhāmīti cittaṁ uppādento taṁ vācaṁ pajahati nāma. Vācāya pana so attho pākaṭo hotīti ‘‘vadanto’’ti vuttaṁ. Diṭṭhiṁ na gaṇhissāmīti diṭṭhiggāhapaṭikkhepo. Diṭṭhiyā anuppādanaṁ pajahanamevāti āha ‘‘pajahanto’’ti. So ariyūpavādī niraye ṭhapitoyeva, nāssa nirayūpapattiyā koci vibandho ekaṁsiko ayamatthoti adhippāyo.",
  "tika-s0201t2:77": "Assāti ekaṁsikabhāvassa. Sikkhāhi sīlasamādhipaññāhi, tadatthāya vipassanāya ca vinā aññārādhanassa asambhavato ‘‘lokiyalokuttarā sīlasamādhipaññā veditabbā’’ti vatvā puna āsannatare sīlādike dassento ‘‘lokuttaravaseneva vinivattetumpi vaṭṭatī’’ti āha, tasmā aggamaggapariyāpannā sīlādayo veditabbā. Aggamaggaṭṭhassa hi diṭṭheva dhamme ekaṁsikā aññārādhanā, itaresaṁ anekaṁsikāti. Sampajjanaṁ sampadā, nipphattīti attho, tasmā evaṁsampadanti evaṁavirajjhanakanipphattikanti vuttaṁ hoti. Tenāha ‘‘imampi kāraṇa’’ntiādi. Tattha kāraṇanti yutti. Tatrāyaṁ yuttiniddhāraṇā ‘‘nirayūpago ariyūpavādī tadādāyassa avijjamānato seyyathāpi micchādiṭṭhī’’ti. Ettha ca ‘‘taṁ vācaṁ appahāyā’’tiādivacanena tadādāyassa appahānena ca ariyūpavādo antarāyiko anatthāvaho ca, pahānena pana accayaṁ desetvā khamāpanena anantarāyiko atthāvaho ca yathā taṁ vuṭṭhitā desitā ca āpattīti dasseti.",
  "tika-s0201t2:78": "Dasabalañāṇavaṇṇanā niṭṭhitā.",
  "tika-s0201t2:79": "Catuvesārajjañāṇavaṇṇanā",
  "tika-s0201t2:80": "150. Byāmohabhayavasena (a. ni. ṭī. 2.4.8) saraṇapariyesanaṁ sārajjanaṁ sārado, byāmohabhayaṁ, vigato sārado etassāti visārado, tassa bhāvo vesārajjaṁ. Taṁ pana ñāṇasampadaṁ pahānasampadaṁ desanāvisesasampadaṁ khemaṁ nissāya pavattaṁ catubbidhaṁ paccavekkhaṇañāṇaṁ. Tenāha ‘‘catūsu ṭhānesū’’tiādi. Dassitadhammesūti vuttadhammesu. Vacanamattameva hi tesaṁ, na pana dassanaṁ tādisasseva dhammassa abhāvato. Bhagavatā eva vā ‘‘ime dhammā anabhisambuddhā’’ti parassa vacanavasena dassitadhammesu. ‘‘Dhammapaṭisambhidā’’tiādīsu (vibha. 718) viya dhamma-saddo hetupariyāyoti āha ‘‘sahadhammenāti sahetunā’’ti. Hetūti ca upapattisādhanahetu veditabbo, na kārako sampāpako ca. Appamāṇanti anidassanaṁ. Nidassanañhi anvayato byatirekato pamāṇaṅgatāya ‘‘pamāṇa’’nti vuccati. Nimittanti codanāya kāraṇaṁ. Tattha codako codanaṁ karotīti kāraṇaṁ, dhammo codanaṁ karoti etenāti kāraṇaṁ. Tenāha ‘‘puggalopī’’tiādi. Khemanti kenaci appaṭibandhiyabhāvena anupaddutataṁ.",
  "tika-s0201t2:81": "Antarāyo etesaṁ atthi, antarāyevā yuttāti antarāyikā. Evaṁbhūtā pana te yasmā antarāyakarā nāma honti, tasmā āha ‘‘antarāyaṁ karontīti antarāyikā’’ti. Asañcicca vītikkamo na tathā sāvajjoti katvā vuttaṁ ‘‘sañcicca vītikkantā’’ti. Satta āpattikkhandhātiādi nidassanamattaṁ itaresampi catunnaṁ ‘‘antarāyikā’’ti vuttadhammānaṁ tabbhāve byabhicārābhāvato. Idha pana methunadhammo adhippetoti idaṁ aṭṭhuppattivasena vuttaṁ ariṭṭhasikkhāpadaṁ (pāci. 417-422) viya. Yasmā taṅkhaṇampi kāmesu (a. ni. ṭī. 2.4.8) ādīnavaṁ disvā viratto (a. ni. ṭī. 2.4.8) hoti ce, visesaṁ adhigacchati, na kāmesu āsatto, tasmā vuttaṁ ‘‘methunaṁ…pe… antarāyo hotī’’ti. Tattha yassa kassacīti na kevalaṁ pabbajitasseva, atha kho yassa kassaci. Tathā hi vuttaṁ ‘‘methunamanuyuttassa, mussatevāpi sāsana’’nti. Tasmiṁ aniyyānikadhammeti tasmiṁ parena parikappitaaniyyānikadhammanimittaṁ. Nimittatthe hi idaṁ kammasaṁyoge bhummaṁ.",
  "tika-s0201t2:82": "Catuvesārajjañāṇavaṇṇanā niṭṭhitā.",
  "tika-s0201t2:83": "Aṭṭhaparisavaṇṇanā",
  "tika-s0201t2:84": "151. Purisassa sūratarabhāvo nāma saṅgāme pākaṭo hoti, na gehe nisinnakāle, evaṁ vesārajjañāṇassa ānubhāvo paṇḍitaparisāsu yattha katthacīti dassento ‘‘vesārajjañāṇassa baladassanattha’’nti āha. Sannipatitvā nisinnaṭṭhānanti ṭhānasīsena sannipatitakhattiyaparisameva dasseti. Eseva nayo sabbatthāti atidesena āvibhāvitamatthaṁ dassetuṁ ‘‘mārakāyikāna’’ntiādi vuttaṁ sadisatthavisayattā atidesassa. Yathā hi khattiyānaṁ samūho khattiyaparisāti ayamattho labbhati, na evaṁ ‘‘māraparisā’’ti ettha, mārassa parisāti pana māraparisāti ayamattho adhippeto. Tenāha ‘‘mārakāyikānaṁ…pe… na mārāna’’nti. Mārakāyikānanti mārapakkhiyānaṁ. Uggaṭṭhānadassanavasenāti sārajjitabbaṭṭhānadassanavasena, evaṁ uggā khattiyā attano puññatejenāti adhippāyo. Brāhmaṇā tīsu vedesūti idaṁ itaresaṁ avisayadassanavasena vuttaṁ. Vede sajjhāyantāpi hi khattiyā vessā ca tadatthavicāraṇāya yebhuyyena asamatthā evāti. Kasmā panettha yāmādiparisā na gahitāti? Bhusaṁ kāmābhigiddhatāya yonisomanasikāravirahato. Yāmādayo hi uḷāruḷāre kāme paṭisevantā tatthābhigiddhatāya dhammassavanāya sabhāvena cittampi na uppādenti, mahābodhisattānaṁ pana buddhānañca ānubhāvena ākaḍḍhiyamānā kadāci tesaṁ payirupāsanādīni karonti tādise mahāsamaye. Teneva hi vimānavatthudesanāpi tannimittā bahulā nāhosi. Manussānaṁ vasenāyaṁ katā.",
  "tika-s0201t2:85": "Paracakkavāḷesu ca manussānaṁ visesādhigamo natthīti pucchati ‘‘kiṁ pana bhagavā aññāni cakkavāḷānipi gacchatī’’ti. Itaro yadipi tesaṁ ariyadhammādhigamo natthi, vāsanāya pana tattha gantvā dhammaṁ desetīti dassento ‘‘āmagacchatī’’ti āha. Keyūraṁ nānāvidharatanaparisibbitasuvaṇṇajālavinaddhaṁ bhujābharaṇaṁ. Aṅgadaṁ nānāgandhagandhitaṁ, kevalaṁ vā suvaṇṇamayaṁ bāhuvalayaṁ. Chinnassarāti dvidhābhūtassarā (dī. ni. ṭī. 2.172) gaggarassarāti gaggarikāya viya gaggarāyamānakharassarā (dī. ni. ṭī. 2.172; a. ni. ṭī. 3.8.69). Bhāsantaranti tesaṁ bhāsaṁ (dī. ni. ṭī. 2.172; a. ni. ṭī. 3.8.69) sandhāyāha. ‘‘Vīmaṁsāuppajjatī’’ti saṅkhepato vuttaṁ vivarituṁ ‘‘idaṁ vuttaṁ hotī’’tiādi vuttaṁ.",
  "tika-s0201t2:86": "Saṅgammāti samāgantvā. Ādito lāpo ālāpo, vacanapaṭivacanavasena samaṁ lāpo sallāpo. Sammā, samaññā vā kathā saṁkathā, saṁkathāva sākacchā.",
  "tika-s0201t2:87": "Aṭṭhaparisavaṇṇanā niṭṭhitā.",
  "tika-s0201t2:88": "Catuyonivaṇṇanā",
  "tika-s0201t2:89": "152. Yavanti tāya sattā amissitāpi samānajātitāya missitā viya hontīti yoni. Sā pana atthato aṇḍādiuppattiṭṭhānavisiṭṭho khandhānaṁ bhāgaso pavattivisesoti āha ‘‘khandhakoṭṭhāso yoni nāmā’’ti. Aṇḍe jātāti paṭhamāya jātiyā vasena vuttaṁ, dutiyāya pana aṇḍato, aṇḍe vā bhijjamāne jātāti evamattho veditabbo. Tenāha ‘‘abhinibbhijja jāyantī’’ti. Vināti etehi aṇḍādīhi bāhirapaccayehi vinā. Uppatitvā viyāti uppajjanavasena patitvā viya. Bāhirapaccayanirapekkhattāyeva vā upapatane sādhukārino upapātikā, te eva idha opapātikāti vuttā. Ādi-saddena gabbhamale nibbattamahāpadumakumārādīnaṁ saṅgaho. Nijjhāmataṇhikapetānaṁ niccaṁ dukkhāturatāya kāmasevanā natthi , tasmā te gabbhaseyyakā na honti, jālavantatāya na tāsaṁ kucchiyaṁ gabbho saṇṭhāti, tasmā te opapātikāyeva saṁsedajattāyapi asambhavato. Nerayikā viyāti nidassanāpadesena tesampi opapātikattaṁ dīpeti. Avasesāti nijjhāmataṇhikanerayike ṭhapetvā avasesā vinipātikā. Yakkhānaṁ cātumahārājikatāya opapātikabhāve eva āpanne taṁ nivattetuṁ ‘‘evaṁ yakkhāpī’’ti vuttaṁ. Tathā hi te na bhummadevā na ca vinipātikāti.",
  "tika-s0201t2:90": "Catuyonivaṇṇanā niṭṭhitā.",
  "tika-s0201t2:91": "Pañcagativaṇṇanā",
  "tika-s0201t2:92": "153.Gantabbāti upapajjitabbā. Yathā hi kammabhavo paramatthato asatipi kārake paccayasāmaggiyā siddho taṁsamaṅginā santānalakkhaṇena sattena katoti voharīyati, tathā upapattibhavalakkhaṇā gatiyo paramatthato asatipi gamake taṁtaṁkammavasena yesaṁ tāni kammāni, tehi gantabbāti voharīyantīti. Evaṁ saddatthato gatiṁ dassetvā atthuddhāranayenapi taṁ dassetuṁ ‘‘apicā’’tiādi vuttaṁ. Yesu nirayādibhedesu upapattibhavesu gati-saddo nirūḷho, tato aññatthāpi gatisaddappavatti atthi, taṁ ekena gati-saddena visesetvā āha ‘‘gatigatī’’ti yathā ‘‘dukkhadukkhaṁ, (saṁ. ni. 4.327) rūparūpa’’nti (visuddhi. 2.449) ca. Uppādāvatthāya gamanaṁ upagamananti ‘‘nibbattigatī’’ti vuttā. Gatinti cittagatiṁ. Tenāha ‘‘ajjhāsayagati nāmā’’ti, ajjhāsayappavattīti attho. Tadaṭṭhakathāyaṁ (ma. ni. aṭṭha. 2.503) pana ‘‘gatinti nipphatti’’nti attho vutto. Brahmanimantanasutte (ma. ni. 1.503) hi ayaṁ pāḷīti. Jutinti ānubhāvaṁ. Vibhavoti vināso. So hi vigamoti atthena gati. Teneva nibbānaṁ arahato gatīti (pari. 339) anupādisesanibbānaṁ arahato gati vigamo vibhavoti anekatthattā dhātūnaṁ. Dveyeva gatiyoti dveva nipphattiyoti atthoti āha ‘‘ayaṁ nipphattigati nāmā’’ti.",
  "tika-s0201t2:93": "Yassa uppajjati, taṁ brūhento eva uppajjatīti ayo, sukhaṁ. Natthi ettha ayoti nirayo. Tato eva ramitabbaṁ assādetabbaṁ tattha natthīti dassento āha ‘‘niratiatthena nirassādaṭṭhena nirayo’’ti. Tiriyaṁ añcitāti devamanussādayo viya uddhaṁ dīghā ahutvā tiriyaṁ dīghābhi attho. Pakaṭṭhato sukhato ayanaṁ apagamo peccabhāvo, taṁ peccabhāvaṁ pattānaṁ visayoti petayonimeva vadati. Manaso ussannattāti satisūrabhāvabrahmacariyayogyatādiguṇavasena upacitamānasatāya ukkaṭṭhaguṇacittatāyāti atto. Ayaṁ panattho nippariyāyato jambudīpavāsīvasena veditabbo. Yathāha – ‘‘tīhi, bhikkhave, ṭhānehi jambudīpikā manussā uttarakuruke manusse adhiggaṇhanti deve ca tāvatiṁse. Katamehi tīhi? Sūrā satimanto idha brahmacariyavāso’’ti (a. ni. 9.21). Tehi pana samānarūpāditāya saddhiṁ parittadīpavāsīhi itaramahādīpavāsinopi manussāteva paññāyiṁsu. Lokiyā pana ‘‘manuno apaccabhāvena manussā’’ti vadanti. Ayamettha saṅkhepo, vitthāro pana paramatthadīpaniyaṁ vimānavatthusaṁvaṇṇanāyaṁ (vi. va. aṭṭha. 3) vuttanayena gahetabbo. Ānubhāvehīti devānubhāvasaṅkhātehi iddhivisesehi. Tattha kāmā devā kāmaguṇehi ceva iddhivisesehi ca itare iddhiviseseheva dibbanti kīḷanti jotanti, saraṇanti vā gammanti, abhitthaviyantīti vā devāti.",
  "tika-s0201t2:94": "Tiracchānayoniñcātiādīsūti ettha tiracchānayonipettivisayaggahaṇena khandhānaṁ eva gahaṇaṁ tesaṁ tādisassa paricchinnassa okāsassa abhāvato. Yattha vā te araññasamuddapabbatādike nibaddhavāsaṁ vasanti, tādisassa ṭhānassa vasena okāsopi gahetabbo. Nirayūpagādīhi sattehi maggitabbato maggo paṭipajjitabbā paṭipadā cāti taṁ taṁ kammameva vuttanti āha ‘‘ubhayenapī’’tiādi. Yathā ca paṭipannoti iminā tassa kammassa katūpacitākāramāha. Ettha ca nirayagāmiñca maggaṁ nirayagāminiñca paṭipadanti iminā sādhāraṇato nirayasaṁvattaniyaṁ kammaṁ vatvā puna taṁ taṁ santānapatitatāya asādhāraṇataṁ dassetuṁ ‘‘yathāpaṭipanno’’tiādi vuttanti daṭṭhabbaṁ. Vinipatantīti vivasā, virūpaṁ vā nipatanti. Kasmā panettha pañcagatiparicchedakañāṇaṁ dassento bhagavā ‘‘nibbānañcāha’’ntiādimāhāti anuyogaṁ sandhāyāha ‘‘idaṁ panā’’tiādi. Na hi bhagavā attano buddhasubuddhataṁ vibhāvento sāvasesaṁ katvā desanaṁ deseti.",
  "tika-s0201t2:95": "Pañcagativaṇṇanā niṭṭhitā.",
  "tika-s0201t2:96": "Ñāṇapavattākāravaṇṇanā",
  "tika-s0201t2:97": "154.Ñāṇappavattākāranti ñāṇassa pavattiākāraṁ, ñāṇassa vā pavattipakāraṁ. Ekantadukkhāti ekantena dukkhā accantadukkhā. Tā pana sabbakālaṁ dukkhā sukhālayenapi asammissāti dassento āha ‘‘niccadukkhā nirantaradukkhā’’ti. Bahalāti atanukā, mahantāti attho . Tibbāti vā tikhiṇā. Kharāti kakkhaḷā. Kaṭukāti vā aniṭṭhā. Kassati khaṇīyatīti kāsu, āvāṭo. Kasīyati cīyatīti kāsu, rāsi. Phunantīti dvīhi hatthehi aṅgārāni ukkhipitvā paṭivātaṁ ophunanti, tena tesaṁ sakalasarīraṁ ḍayhati. Tenāha ‘‘paridaḍḍhagattā’’ti. Purisappamāṇaṁ porisaṁ. Ekapathenevāti ekamaggabhūteneva. Anukkamanīyenāti ukkamituṁ apakkamituṁ asakkuṇeyyena.",
  "tika-s0201t2:98": "Nanu ca dibbacakkhuñāṇaṁ paccuppannavaṇṇārammaṇaṁ, tena kathaṁ rūpantarasamaṅgiṁ niraye nibbattasattaṁ ‘‘ayaṁ so’’ti jānātīti codanaṁ sandhāyāha ‘‘tattha kiñcāpī’’tiādi. Yathākammūpagañāṇena ‘‘ayaṁ so’’ti sallakkheti, tassa pana dibbacakkhuānubhāvena pattabbattā ‘‘dibbacakkhubalaṁ nāma etanti vuttaṁ.",
  "tika-s0201t2:99": "Purimanayenevāti ‘‘gūthakūpo viya tiracchānayoni daṭṭhabbā’’tiādinā aṅgārakāsupamāyaṁ vuttanayeneva. Dukkhā vedanā bahulā etāsūti dukkhabahulā. Bahalapattapalāsoti aviraḷatanuvipulapaṇṇo. Sukhaparibhogaṁ mahāpāsādaṁ dassetuṁ ‘‘dīghapāsādo’’ti vuttaṁ caturassapāsādādīnaṁ khuddakattā. Uṇṇāmayaattharaṇenāti uṇṇāmayalohitaattharaṇena. Uttaraṁ uparibhāgaṁ chādetīti uttaracchado, vitānaṁ. Taṁ pana lohitavitānaṁ idhādhippetanti ‘‘rattavitānenā’’ti vuttaṁ.",
  "tika-s0201t2:100": "Aparabhāgayojanāti pāḷiyaṁ ‘‘aparena samayenā’’ti vuttassa aparabhāgassa yojanā. Sā pana ekadesena purimabhāge vutte eva suviññeyyā hotīti ‘‘yathā so’’tiādimāha. Maggāruḷhamevāti maggaṁ upagatamattameva.",
  "tika-s0201t2:101": "Niyamābhāvāti ‘‘dibbacakkhunāva passatī’’ti niyamassa abhāvā. ‘‘Dibbacakkhunāpi passissatī’’ti idaṁ na anuttarasukhānubhavanassa dibbacakkhugocarattā vuttaṁ, anāgatassa pana tassa dibbacakkhuparibhaṇḍabhūtena anāgataṁsañāṇena dassanamevāti kāraṇūpacārena vuttaṁ. Pāḷiyaṁ pana ‘‘cetasā ceto paricca pajānāmi’’cceva vuttaṁ. ‘‘Atthato pana nānā hotī’’ti saṅkhepato vuttamatthaṁ vivarituṁ ‘‘devalokasukhaṁ hī’’tiādiṁ vatvā yathādassitaupamāhipi ayamattho pākaṭo evāti dassento ‘‘upamāyampī’’tiādimāha. Gotrabhuñāṇuppādato paṭṭhāya nirodhaṁ passitvā uppannamaggaphalapaccavekkhaṇavasena ceva parato phalasamāpattisamāpajjanavasena ca ariyasāvako nirodhe sayito viya hoti tadapassayeneva pavattanatoti āha ‘‘nirodhasayanavaragata’’nti. Tenāha ‘‘nibbānā…pe… passatī’’ti.",
  "tika-s0201t2:102": "Ñāṇapavattākāravaṇṇanā niṭṭhitā.",
  "tika-s0201t2:103": "Dukkarakārikādisuddhivaṇṇanā",
  "tika-s0201t2:104": "155. Pucchānusandhiādianusandhittayato aññattā ‘‘pāṭiyekkaṁ anusandhivasenā’’ti vuttaṁ. Na kevalaṁ ‘‘dukkarakārikāya suddhi hotī’’ti evaṁladdhiko eva, atha kho dukkaracārīsu abhippasannoti dassetuṁ ‘‘apicā’’tiādi vuttaṁ. Catukuṇḍikoti dvīhi pādehi hatthehīti catūhi aṅgehi kuṇḍanako āhiṇḍanako. Chamānikiṇṇanti bhūmiyaṁ khittaṁ. Bhakkhasanti āhāraṁ.",
  "tika-s0201t2:105": "Macchariyamalādipāpadhammavigamanato mettādiguṇānubrūhanato ca brahmaṁ seṭṭhaṁ cariyanti brahmacariyaṁ, dānaṁ. Tathā hi taṁ bhagavatā paṇḍitapaññattaṁ vuttaṁ. Evaṁ sesesupi yathārahaṁ brahmacariyapariyāyo niddhāretvā vattabbo. Kinti kīdisaṁ. Vatanti samādinnavataṁ. Suciṇṇassāti suṭṭhu ciṇṇassa puññassa. Iddhīti ānubhāvo. Jutīti vatthābharaṇobhāsasamujjalā sarīrappabhā. Balavīriyūpapattīti kāyabalena ceva ussāhena ca samannāgamo.",
  "tika-s0201t2:106": "Tena pāṇi kāmadadoti tena addhikānaṁ upagacchantānaṁ hatthaṁ pasāretvā asayhaseṭṭhino dānaṭṭhānadassanamayena puññena idāni mayhaṁ hattho kapparukkho viya kāmadado icchiticchitadāyī, kāmadado honto ca madhussavo iṭṭhavatthuvissajjanako jāto. Tena me brahmacariyenāti tena mama yathāvuttakāyaveyyāvaṭiyakammasaṅkhātena seṭṭhacariyena. Puññanti puññaphalaṁ. Tampi hi pujjasabhāvato, uttarapadalopena vā ‘‘evamidaṁ puññaṁ pavaḍḍhatī’’tiādīsu (dī. ni. 3.80) ‘‘puñña’’nti vuccati.",
  "tika-s0201t2:107": "Pañca sikkhāpadāni samāhaṭāni pañcasikkhāpadaṁ yathā ‘‘tibhavaṁ, tisakaṭa’’nti ca. Brahmacariyasminti dhammadesanāya. Sā hi vineyyānaṁ brahmabhāvāvahanato brahmaṁ seṭṭhaṁ cariyaṁ, brahmuno vā bhagavato vācasikaṁ cariyanti ‘‘brahmacariya’’nti vuccati.",
  "tika-s0201t2:108": "Sahassaṁ maccuhāyinanti sahassamattā arahattasamadhigamena maccuvisayātikkamena maccupahāyino jātā. Brahmacārī bhavissāmāti ettha yena brahmacariyena te brahmacārinoti vuccanti, taṁ brahmacariyaṁ niddhāretvā āha ‘‘methunavirati brahmacariyanti vuttā’’ti.",
  "tika-s0201t2:109": "Nātikkamāmāti na aticarāma agamanīyaṭṭhānepi itaratthāpi na vītikkamāma. Tenāha ‘‘aññatra tāhi brahmacariyaṁ carāmā’’ti. Amhanti amhākaṁ.",
  "tika-s0201t2:110": "Attadamanavasenāti yathāpaṭiññaṁ arahantānaṁ anukaraṇākārena pavattacittadamanavasena, manacchaṭṭhānaṁ indriyānaṁ damanenāti attho. Sikhāppattaseṭṭhacariyatāya ariyamaggo brahmacariyaṁ. Brahmaṁ seṭṭhaṁ carati etenāti brahmacariyaṁ, satthusāsanaṁ.",
  "tika-s0201t2:111": "Ataramānānanti na taramānānaṁ desakālaṁ udikkhantānaṁ. Phalāsāva samijjhatīti sudullabhaphalepi āsā sammāpayogamanvāya samijjhati eva. Vipakkabrahmacariyosmīti visesena nipphannapaṇītajjhāsayo paripuṇṇauḷāramanoratho. So hi seṭṭhamanosamācāratāya brahmacariyapariyāyena vutto.",
  "tika-s0201t2:112": "Idameva suttaṁ āgataṭṭhānanti adhippāyo tepiṭake buddhavacane idameva suttapadaṁ ‘‘vīriyaṁ brahmacariya’’nti āgataṭṭhānanti attho. Vīriyañhi tasmiṁ visaye uttamaṁ paramukkaṁsagataṁ tādisacariyāhetu cāti brahmacariyanti idha vuttaṁ. Caturaṅgasamannāgatanti catubbidhadukkarakiriyāya sādhakassa catubbidhassa attano pavattiākārassa vasena caturaṅgasamannāgataṁ.",
  "tika-s0201t2:113": "Koci chinnabhinnapaṭapilotikadharo dasantayuttassa vatthassa abhāvato nicceloti vattabbataṁ labheyyāti taṁ nivattento āha ‘‘naggo’’ti. Evaṁ akāsiṁ, evampi sattapīḷā mā ahosīti adhippāyo. Yathā ‘‘abhihaṭaṁ na sādiyāmī’’tiādi (ma. ni. 1.155) bhikkhāpariyesane ukkaṭṭhacāritādassanaṁ, evaṁ ‘‘naehi bhaddantikādibhāvopī’’ti gahetabbaṁ. Purisantaragatāyāti purisasamīpagatāya. Saṁkittīyanti etāyāti saṁkitti, gāmavāsiādīhi samudāyavasena kariyamānakiriyā. Idha pana bhattasaṁkitti adhippetāti āha ‘‘saṁkittetvā katabhattesū’’ti. Dadanti tāyāti datti. Ekāhaṁ antarabhūtaṁ etassa atthīti ekāhikaṁ. Esa nayo sesapadesupi. Ekāhavārenāti ekāhikavārena. ‘‘Ekāhika’’ntiādinā vuttavidhimeva paṭipāṭiyā pavattabhāvaṁ dassetuṁ puna vuttaṁ. Tenāha ‘‘iti evarūpa’’ntiādi.",
  "tika-s0201t2:114": "Erakatiṇādīni vāti erakatiṇādīni ganthitvā katanivāsanāni chavadussāni, nihīnadussānīti attho. Tantāvutānanti tantaṁ pasāretvā vītānaṁ. Pakatikaṇṭaketi salākakaṇṭake.",
  "tika-s0201t2:115": "156.Nekavassagaṇasañjātanti anekavassasamūhasañjātaṁ. Nanu ca idāneva ‘‘sāyatatiyakampi udakorohanānuyogamanuyutto’’ti vuttaṁ, ‘‘nekavassagaṇikaṁ rajojallaṁ kāye sannicita’’nti ca, tadubhayaṁ ekasmiṁ kathaṁ sambhavatīti āha ‘‘idaṁ attano rajojallakavatasamādānakālaṁ sandhāya vadatī’’ti. Eteneva ‘‘acelako homī’’ti vuttaacelakapaṭiññā, ‘‘sāṇānipi dhāremī’’tiādinā vuttachannakapaṭiññā, tatthāpi sāṇa-masāṇa-chavadussādi-nivattha-paṭiññā ca aviruddhāti daṭṭhabbā tasmiṁ tasmiṁ kāle tathā tathā paṭipannattā. Teti acelakā. Saṅghātanti sabbaso ghātaṁ. Tenāha ‘‘vadha’’nti. Sīlavā nāma natthi ‘‘anabhisandhikampi pāpaṁ hotī’’ti evaṁ laddhikattā. Sīlaṁ adhiṭṭhāyāti idaṁ paṭikkamanakiriyaṁ sandhāya vuttaṁ.",
  "tika-s0201t2:116": "Pāsaṇḍapariggahaṇatthāyāti pāsaṇḍesu asārasārabhāvavīmaṁsanatthāya. Taṁ pabbajjanti ājīvakapabbajjaṁ. Vikaṭabhojaneti vikatabhojane virūpabhojane. Tenāha ‘‘apakatibhojane’’ti.",
  "tika-s0201t2:117": "157.Bhiṁsanakatasminti bhāvasādhanabhāvī idaṁ padanti āha ‘‘bhiṁsanakatasmiṁ bhiṁsanakakiriyāyā’’ti. ‘‘Bhiṁsanakattasmi’’nti vattabbe ekassa ta-kārassa lopo daṭṭhabbo. Yebhuyyaggahaṇaṁ lomavantavasenapi yojetabbaṁ, na lomavasenāti āha ‘‘bahutarānaṁ vā’’tiādi.",
  "tika-s0201t2:118": "Su-sadde u-kārassa o-kāraṁ katvā pāḷiyaṁ ‘‘sotatto’’ti vuttanti tadatthaṁ vivaranto ‘‘sutatto’’ti āha. Suṭṭhu avatattoti vā sotatto. Sosinnoti etthāpi eseva nayo. Suddhivasanatthāyāti saṁsārasuddhigavesanatthāya.",
  "tika-s0201t2:119": "Vihārasminti paccatte bhummavacananti āha ‘‘vihāro eva hi ‘vihārasmi’nti vutto’’ti. Teneva cāti teneva vibhattivipallāsavasena. Evaṁ atthoti ayaṁ evaṁ liṅgavipallāsavasena attho veditabbo. Dukkhappattoti ānetvā sambandho. Sabbatthāti sukhadukkhe lābhālābhādike ca. Tulitoti tulāsadiso.",
  "tika-s0201t2:120": "Dukkarakārikādisuddhivaṇṇanā niṭṭhitā.",
  "tika-s0201t2:121": "Āhārasuddhivaṇṇanā",
  "tika-s0201t2:122": "158.Sujjhitunti saṁsārato sujjhituṁ.",
  "tika-s0201t2:123": "159.Āsītikapabbānīti āsītikapiṭṭhipabbāni, ‘‘kāḷapabbānī’’ti vadanti. Pabbānaṁ majjhe. Unnatunnatānīti maṁse milāte dvinnaṁ sandhīnaṁ antare vātenuddhumātadhamanījālatāya unnatāni unnatānīti. Ānisadanti ānisadaṭṭhānaṁ. Nisinnaṭṭhānanti paṁsūhi, vālikāhi vā nicitaṁ nisinnaṭṭhānaṁ. Sarapoṅkhenāti sarassa poṅkhappadesena, sarapoṅkhasaññitena vā maggena. Akkantanti akkantaṭṭhānaṁ. Takkagoḷikasadisānaṁ, sarīraghaṁsanatthaṁ kata kuruvindagoḷakānaṁ vā āvaḷi vaṭṭanāhāro. Vaṁsatoti piṭṭhivaṁsato. Maṇḍaleti bhittipādānaṁ matthake ṭhapitamaṇḍalake sīsaggena patiṭṭhahanti. Na evaṁ phāsuḷiyoti yathā yathā vuttagopānasiyo papatā tiṭṭhanti, na evaṁ bodhisattassa phāsukāpi papatā ṭhitā.",
  "tika-s0201t2:124": "Okkhāyikāti avakkhāyikā, heṭṭhā hutvā ninnabhāvena paññāyamānā. Evarūpāti yathāvuttarūpā, ninnatarāti attho. Yāva piṭṭhikaṇṭakaṁallīnāhotīti mayhaṁ udaracchavi yāva piṭṭhikaṇṭakaṁ, tāva taṁ āhacca ṭhitattā allīnā hoti udariyassa parikkhayena antānañca suṭṭhumilātatāya. Bhāriyabhāriyāti garutarā. Sahaudaracchaviṁ piṭṭhikaṇṭakaṁ, sahapiṭṭhikaṇṭakaṁ udaracchavinti yojanā. Neva nikkhamati āhārasannissayaāpodhātuyā sabbaso visukkhattā. Pūtimūlānīti lomamūlānaṁ paribrūhanake maṁse lohite ca parikkhīṇe tāni sukkhāni ṭhānato bhaṭṭhāni abhāveneva ‘‘pūtimūlānī’’ti vuttāni. Tenāha ‘‘tassa panā’’tiādi.",
  "tika-s0201t2:125": "Adhigatāti idāni adhigatā. Yathā etarahi vipassanāpaññāya adhigatattāti iminā kiñcāpi mahābodhisattā paripākagatañāṇā vasībhūtajjhānābhiññā vipassanāya parikammaṁ karonti, yathā ca nesaṁ carimabhave vipassanācāro, na tathā tadāti dasseti. Etadevāti yaṁ yena vuttaṁ atthajātaṁ, etadeva ettha etasmiṁ pāṭhapadese yuttaṁ pubbenāparaṁ avirujjhanato. Itarathāti bhikkhūhi vuttappakārena ananurūpo siyā ‘‘imissā’’ti vuttāya aññatte.",
  "tika-s0201t2:126": "Āhārasuddhivaṇṇanā niṭṭhitā.",
  "tika-s0201t2:127": "Saṁsārasuddhiādivaṇṇanā",
  "tika-s0201t2:128": "160.Saṁsārenāti aparāparaṁ cavanupapajjanavasena bhavesu saṁsaraṇena. Yaṁ sandhāya vuttaṁ –",
  "tika-s0201t2:129": "‘‘Khandhānañca paṭipāṭi, dhātuāyatanāna ca;",
  "tika-s0201t2:130": "Abbocchinnaṁ vattamānā, saṁsāroti pavuccatī’’ti. (visuddhi. 2.619; dī. ni. aṭṭha. 2.95; saṁ. ni. aṭṭha. 2.2.60; a. ni. aṭṭha. 2.4.199; dha. sa. aṭṭha. nidānakathā; vibha. aṭṭha. 226; su. ni. aṭṭha. 2.523; udā. aṭṭha. 39; itivu. aṭṭha. 14, 58; theragā. aṭṭha. 1.67, 99; bu. vaṁ. aṭṭha. 58; cūḷani. aṭṭha. 6; paṭi. ma. aṭṭha. 2.1.117; visuddhi. mahāṭī. 1.127; a. ni. ṭī. 2.4.9; sārattha. ṭī. 1.1);",
  "tika-s0201t2:131": "Bahukanti bahukālaṁ bahukkhattuṁ. Upapajjitvāti tattha tattha bhave nibbattitvā. Āvāsenāti tasmiṁ tasmiṁ sattāvāse āvasanena nibbattitvā jīvanena. Khandhāyeva vuttā tesaṁyeva pavattivisesassa tena tena pariyāyena vuttattā. Bahuyāgeti ajasūkaragomāyvādike bahuvidhe mahāyaññe. Bahuaggīti vācāpeyyādivasena antamaso pākayaññādivasena ca bahukepi aggī paricaraṇena.",
  "tika-s0201t2:132": "161. Bāladārakopi ‘‘daharo’’ti vuccatīti tato visesanatthaṁ ‘‘yuvā’’ti vuttaṁ. Atikkantapaṭhamavayā sattā sabhāvena palitasirā hontīti paṭhamavaye ṭhitabhāvaṁ dassetuṁ ‘‘susukāḷakeso’’ti vuttaṁ. Jarājiṇṇoti jarāya jiṇṇo, na akālikena jarāya abhibhūto. Ukkaṁsagatabuddhatāya vuddho. Tenāha ‘‘vaḍḍhitvā ṭhitaaṅgapaccaṅgo’’ti, ārohapariṇāhavasena vuddhirahitoti attho. Jātimahallakoti jātiyā mahallako, na bhogaparivārādīhīti attho. Addhagatoti ettha addha-saddo dīghakālavācīti āha ‘‘bahuaddhānaṁ gato’’ti. Vayotiādipadalopenāyaṁ niddesoti āha ‘‘pacchimavaya’’nti. Padasatampi…pe… samatthatāti padasatampi padasahassampi sotapathamāgacchantameva uggahaṇasamatthatā pariggahetuṁ samatthatā. Ayañca gatiyā byāpāroti sakkā viññātuṁ gahaṇamattabhāvato. Tadevāti padasatampi padasahassampi. Ādhāraṇaṁ apilāpanavasena hadaye dhāraṇaṁ. Upanibandhanaṁ yathā na pamuṭṭhaṁ hoti, tathā upecca aparāparaṁ nibandhanaṁ. Ayaṁ pana satiyā byāpāroti sakkā viññātuṁ. Pāḷiyañca ‘‘paramāya gatiyā ca satiyā ca dhitiyā cā’’ti vuttaṁ, parato ca ‘‘evaṁ adhimattagatimanto’’ti vuttaṁ. Samatthavīriyaṁ dhiti nāmāti visiṭṭhavisayaṁ dassento yathāvuttasatisamāyogaṁ tassa dīpeti. Tassāti yathāvuttagatisatidhitīhi subhadhātavacīparicitassa pariyattidhammassa āgamavasena atthadassanasamatthatā yuttivasena kāraṇadassanasamatthatā.",
  "tika-s0201t2:133": "Daḷhaṁ (a. ni. ṭī. 3.9.38) thiraṁ dhanu etassāti daḷhadhanvā, so eva idha ‘‘daḷhadhammā’’ti vutto. Paṭisattuvidhamanatthaṁ dhanuṁ gaṇhātīti dhanuggaho, so eva usuṁ saraṁ asati khipatīti issāsoti āha ‘‘dhanuṁ gahetvā ṭhito issāso’’ti. Dvisahassapalaṁ lohādibhāraṁ vahituṁ samatthaṁ dvisahassathāmaṁ. Tenāha ‘‘dvisahassathāmaṁ nāmā’’tiādi. Daṇḍeti dhanudaṇḍe. Yāva kaṇḍappamāṇāti dīghato yattakaṁ kaṇḍassa pamāṇaṁ, tattake dhanudaṇḍe ukkhittamatte āropito ceva hoti jiyādaṇḍo, so ca bhāro pathavito muccati, evaṁ idaṁ ‘‘dvisahassathāmaṁ nāma dhanūti daṭṭhabbaṁ. Uggahitasippoti uggahitadhanusippo. Katahatthoti thirataraṁ lakkhesu avirajjhanasarakkhepo. Īdiso pana tattha vasībhūto katahattho nāma hotīti āha ‘‘ciṇṇavasībhāvo’’ti. Kataṁ rājakulādīsu upecca asanaṁ etena so katūpāsanoti āha ‘‘rājakulādīsu dassitasippo’’ti. Evaṁ katanti evaṁ antosusirakaraṇādinā sallahukaṁ kataṁ.",
  "tika-s0201t2:134": "Oloketīti udikkhati. Evaṁ santepi tesaṁ vāro paññāyatīti tesaṁ bhikkhūnaṁ ‘‘ayaṁ paṭhamaṁ pucchati, ayaṁ dutiya’’ntiādinā pucchanavāro tādisassa paññavato paññāyati sukhumassa antarassa labbhanato. Buddhānaṁ pana vāroti īdise ṭhāne buddhānaṁ desanāvāro aññesaṁ napaññāyanato buddhānaṁyeva paññāyati. Idāni tameva paññāyanataṁ yuttito dassento ‘‘vidatthicaturaṅgulachāya’’ntiādimāha. Accharāsaṅghāṭamatte khaṇe aneka-koṭisahassa-cittapavattisambhavato ‘‘vidatthicaturaṅgulachāyaṁ atikkamanato puretaraṁyeva bhagavā…pe… kathetī’’ti vatvā tato lahutarāpi satthu desanāpavatti atthevāti dassento ‘‘tiṭṭhantu vā tāva ete’’tiādimāha. Idāni tattha kāraṇaṁ dassetuṁ ‘‘kasmā’’tiādi vuttaṁ. Soḷasa padāni kathetīti etena lokiyajanassa ekapaduccāraṇakkhaṇe bhagavā aṭṭhavīsasatapadāni kathetīti dasseti. Idāni tassapi kāraṇaṁ dassetuṁ ‘‘kasmā’’tiādi vuttaṁ.",
  "tika-s0201t2:135": "Dhammoti pāḷi. Pajjati attho etenāti padaṁ, tadattho. Atthaṁ byañjetīti byañjanaṁ, akkharaṁ. Tañhi padavākyakkharabhāvehi paricchijjamānaṁ taṁ taṁ atthaṁ byañjeti pakāseti. Tenāha ‘‘dhammapadabyañjananti pāḷiyā padabyañjanaṁ, tassa tassa atthassa byañjanakaṁ akkhara’’nti. Etena aparāparehi padabyañjanehi sucirampi kālaṁ kathentassa tathāgatassa na kadāci tesaṁ pariyādānaṁ atthīti dasseti. Pañhaṁ byākaronti etenāti pañhabyākaraṇaṁ, tathāpavattapaṭibhānaṁ. Aparikkhayapaṭibhānā hi buddhā bhagavanto, yato vuttaṁ ‘‘natthi dhammadesanāya hānī’’ti (dī. ni. ṭī. 3.141, 305; vibha. mūlaṭī. 1.suttantabhājanīyavaṇṇanā). Tenāha ‘‘iminā kiṁ dassetī’’tiādi. Tathā āsannaparinibbānassapi bhagavato desanāya itarāya ca visesātāvoti paṭhamabuddhavacanampi majjhimabuddhavacanampi pacchimabuddhavacanampi sadisameva. Āsītikavassato paraṁ pañcamo āyukoṭṭhāso.",
  "tika-s0201t2:136": "162. Kāmañcettha bhagavatā nāgasamālattherassa acchariyaabbhutapavedanamukhena attano lomānaṁ haṭṭhabhāvassa paveditattā ‘‘lomahaṁsanapariyāyo’’ti nāmaṁ gahitaṁ, tathāpi sabbaññutaññāṇādi-anaññasādhāraṇañāṇānubhāva-vibhāvanādivasena soḷasasamūhato sīhanādassa nadanena desanāya pavattitattā ‘‘mahāsīhanādo’’tveva saṅgītikāramahātherehi nāmaṁ ṭhapitanti daṭṭhabbaṁ.",
  "tika-s0201t2:137": "Mahāsīhanādasuttavaṇṇanāya līnatthappakāsanā samattā.",
  "tika-s0201t2:138": "3. Mahādukkhakkhandhasuttavaṇṇanā",
  "tika-s0201t2:139": "163.Tatoparanti tiṇṇaṁ janānaṁ upari saṅgho catuvaggakaraṇīyādikammehi paṭikammappattattā. Gāmaṁ gatoti vuccati gāmaṁ uddissa gatattā, evaṁ sāvatthiṁ pavisituṁ vihārato nikkhantā ‘‘pavisiṁsū’’ti vuttā. Pariññanti pahānapariññaṁ. Sā hi samatikkamo, na itarā. Rūpavedanāsupīti ‘‘rūpānaṁ pariññaṁ, vedanānaṁ pariñña’’nti etthāpi. Kāmaṁ sabbesaṁ titthiyānaṁ kāmādipariññāpaññāpanahetubhūto samayo natthi, yesaṁ pana atthi, te upādāya ‘‘sakasamayaṁ jānantā’’ti vuttaṁ. ‘‘Yato yato kho bho ayaṁ bhikkhu vivicceva kāmehi…pe… paṭhamaṁ jhānaṁ upasampajja viharati, ettāvatā kho bho kāmānaṁ pariññā hotī’’ti evaṁ sarūpato paṭhamajjhānaṁ vibhāvetuṁ asakkontāpi kevalaṁ accantappahānasaññāya kāmānaṁ pariññaṁ paññapeyyuṁ paṭhamajjhānaṁ vadamānā. Taṁ kissa hetu? Tādisassa āgamādhigamassābhāvato. Rūpavedanāpariññāsupi eseva nayo. Vuccethāti vucceyya. Dutiyapadepīti ‘‘anusāsaniyā vā anusāsani’’nti evaṁ vuttavākyepi. Te kira bhikkhū.",
  "tika-s0201t2:140": "165.Naceva sampāyissantīti na ceva sammadeva pakārehi gamessanti ñāpessanti. Tenāha ‘‘sampādetvā kathetuṁ na sakkhissantī’’ti. Yasmā avisaye pañho pucchito hoti, tasmā āpajjissantīti yojanā. Sadevaketi arūpadevaggahaṇaṁ. Te hi lokiyadevehi dīghāyukatādinā ukkaṭṭhā. Samāraketi kāmāvacaradevaggahaṇaṁ. Sabrahmaketi rūpāvacarabrahmaggahaṇaṁ. Sassamaṇabrāhmaṇiyāti ettha samaṇaggahaṇena pabbajite, brāhmaṇaggahaṇena jātibrāhmaṇe, puna devaggahaṇena sammutideve, manussaggahaṇena avasiṭṭhamanussakāyaṁ pariyādiyati. Lokapajāggahaṇena pana payojanaṁ aṭṭhakathāyaṁ dassitameva. Aññathā ārādhanaṁ nāma natthīti iminā kāmarūpavedanāsu assādādīnaṁ yāthāvato avabodho eva ito bāhirakānaṁ natthi, kuto pavedanāti dasseti.",
  "tika-s0201t2:141": "166.Cittārādhananti yāthāvapavedanena paresaṁ cittassa paritosanaṁ. Bandhanaṭṭhena guṇāti kāmarāgasaṁyojanassa paccayabhāvena vatthukāmesupi bandhanaṭṭho vutto, koṭṭhāsaṭṭho vā guṇaṭṭho daṭṭhabbo. Tarayantīti taramānā yanti gacchanti. Atītādibhinnapaṭhamādivayā eva cittatā rāsibhāvena vayoguṇāti gahitāti āha ‘‘rāsaṭṭho guṇaṭṭho’’ti. Cakkhuviññeyyāti vā cakkhuviññāṇataṁdvārikaviññāṇehi vijānitabbā. Sotaviññeyyātiādīsupi eseva nayo. Iṭṭhārammaṇabhūtāti sabhāveneva iṭṭhārammaṇajātikā, iṭṭhārammaṇabhāvaṁ vā pattā. Kamanīyāti kāmetabbā. Manavaḍḍhanakāti manoharā. Etena parikappanatopi iṭṭhabhāvaṁ gaṇhāti. Piyajātikāti piyāyitabbasabhāvā. Kāmūpasaṁhitāti kāmarāgena upecca sandhāniyā sambaddhā (a. ni. ṭī. 3.6.63) kātabbāti āha ‘‘ārammaṇaṁ katvā’’ti.",
  "tika-s0201t2:142": "167.Saññaṁ ṭhapetvāti ‘‘imasmiṁ aṅgulikādipabbe gahite sataṁ hoti, imasmiṁ sahassa’’ntiādinā saññāṇaṁ katvā gaṇanā. Acchiddagaṇanāti ‘‘ekaṁ dve’’tiādinā navantavidhinā nirantaragaṇanā. Piṇḍagaṇanāti saṅkalanapaṭuppādanādinā piṇḍitvā gaṇanā. Tenāha ‘‘khettaṁ oloketvā’’tiādi. Kasanaṁ kasīti kasiggahaṇena sabbo kasipaṭibaddho jīvikūpāyo gahitoti āha ‘‘kasīti kasikamma’’nti. Jaṅghavaṇijjāti jaṅghasatthavasena vaṇijjaṁ āha, thalavaṇijjāti sakaṭasatthavasena. Ādi-saddena nāvāpaṇādivasena vohāraṁ. Vaṇippathoti vaṇijamaggo, dānaggahaṇavasena saṁvohāroti attho. Usūnaṁ asanakammaṁ issattaṁ, dhanusippena jīvikā, idha pana issattaṁ viyāti issattaṁ, sabbaāvudhajīvikāti āha ‘‘āvudhaṁ gahetvā upaṭṭhānakamma’’nti. Porohiccāmaccakammādi rājakammaṁ.Ādi-saddena rathasippakhattavijjāsippādi-vuttāvasesaṁ mahāsippaṁ khuddakasippañca saṅgaṇhāti. Sītassa purakkhatoti sītassa purato kato. Yo hi sītakāle jīvikāhetu sītalapadesaṁ pakkhandati, so vāḷamigādīhi viya sītena paripātiyamāno tena purato kato viya hoti. Tenāha ‘‘sītena bādhiyamāno’’ti. Uṇhassa purakkhatoti etthāpi eseva nayo. Saritvāti saṁsappitvā. Ghaṭṭiyamānoti hiṁsiyamāno bādhiyamāno. Ābādhanaṁ ābādho, pīḷāti attho. Kāmahetunti vā bhāvanapuṁsakaniddeso yathā ‘‘visamaṁ candimasūriyā parivattantī’’ti (a. ni. 4.70). Tathā sesapadadvayepi. Tenevāha ‘‘kāmānameva hetū’’ti. Kāmānaṁ hetūti ettha purimapadāvadhāraṇamayuttaṁ tadaññapaccayapaṭikkhepāpattito, tathā uttarapadāvadhāraṇaṁ kāmānaṁ kadāci ahetubhāvassapi sambhavato, tasmā ‘‘uppajjatiyevā’’ti vuttaṁ.",
  "tika-s0201t2:143": "Uṭṭhahatoti iminā uṭṭhānavīriyaṁ vuttanti āha ‘‘ājīvasamuṭṭhāpakavīriyenā’’ti. Taṁ vīriyanti ājīvikasamuṭṭhāpakavīriyaṁ. Pubbenāparaṁ ghaṭentassāti ārambhato paṭṭhāya nirantaraṁ pavattentassa. Citte uppannabalavasokena socatīti cittasantāpena anto nijjhāyati. Kāye uppannadukkhenāti tasseva sokassa vasena kāye uppannadukkhena. Sokuddesena taṁ taṁ vippalapento vā paridevati. Uraṁ tāḷetvāti vakkhappadesaṁ paharitvā. ‘‘Mogha’’ntiādi paridevanākāradassanañceva sammohāpajjanākāradassanañca. Meti vatvā puna noti puthuvacanaṁ attano ubhayathāpi voharitabbato, byāmūḷhavacanaṁ vā sokavasena.",
  "tika-s0201t2:144": "168. Idha kāmaggahaṇena visesato vatthukāmā gahitāti kāmādiggahaṇaṁ kataṁ, nānantariyatāya pana kilesakāmopi gahito eva. Asicammanti ettha cammaggahaṇena na kevalaṁ cammamayassa, cammaparisibbitasseva vā gahaṇaṁ, atha kho sabbassapi āvudhabādhakassa gahaṇanti dassento ‘‘kheṭakaphalakādīnī’’ti āha. Ādi-saddena sarādisaṅgaho. Dhanukalāpaṁ sannayhitvāti dhanuñceva khurappatūṇiñca sannayhitvā, dhanudaṇḍassa jiyāya tathābhāvakaraṇādipi (a. ni. ṭī. 3.5.76) dhanuno sannayhananti. Dvinnaṁ senānaṁ byūhasaṁvidhānena vā ubhatobyūḷhaṁ. Vijjotalantesūti nisitapītaphalatāya vijjotanavasena parivattamānesu.",
  "tika-s0201t2:145": "Pākārasamīpātisaṅkhāratāya pākārapādā upakāriyo, yā ‘‘uddāpā’’ti vuccanti. Satadantenāti anekasatadantakena, yassa tikhiṇadantāni anekasatāni mūlāni honti. Atibhāratāya dasavīsamattāpi janā ukkhipituṁ na sakkonti, yantavasena pana ukkhipitvā bandhitvā ṭhapenti. Tenāha ‘‘aṭṭhadantākārenā’’tiādi. Omaddantīti oṭṭhapenti.",
  "tika-s0201t2:146": "169.Sandhimpi chindanti corikāya jīvitukāmā. Nillopanti nissesavilopaṁ, ekaṁ parittaṁ gāmaṁ parivāretvā tattha kiñcipi gayhūpagaṁ asesetvā karamaraggahaṇaṁ. Tenāha ‘‘mahāvilopa’’nti. Panthaduhanakammaṁ aṭavimagge ṭhatvā addhikānaṁ vilumpanaṁ. Pahārasādhanatthaṁ (a. ni. ṭī. 2.2.1) daṇḍappahārassa sukhasiddhiatthaṁ. Kañjito nibbattaṁ kañjiyaṁ, āranālaṁ. Yaṁ ‘‘bilaṅga’’ntipi vuccati, taṁ yattha siñcati, sā kañjiyaukkhalikā. Bilaṅgathālikasadisakaraṇaṁ bilaṅgathāliyaṁ. Sīsakapālaṁ uppāṭetvāti ayoguḷapavesanappamāṇaṁ chiddaṁ katvā. Saṅkhamuṇḍakammakāraṇanti saṅkhaṁ viya muṇḍakammakāraṇaṁ.",
  "tika-s0201t2:147": "Rāhumukhakammakāraṇanti rāhumukhagata-sūriyasadisa-kammakāraṇaṁ. Jotimālikanti jotimālavantaṁ kammakāraṇaṁ. Hatthapajjotikanti hatthapajjotanakammakāraṇaṁ. Erakavattakammakāraṇanti erakavattasadise sarīrato baddhe uppāṭanakammakāraṇaṁ. Cīrakavāsikakammakāraṇanti sarīrato uppāṭitabaddhacīrakāhi nivāsāpanakammakāraṇaṁ. Taṁ karontā yathā gīvato paṭṭhāya baddhe kantitvā kaṭiyameva ṭhapenti, evaṁ gopphakato paṭṭhāya kantitvā kaṭiyameva ṭhapenti. Aṭṭhakathāyaṁ pana ‘‘kaṭito paṭṭhāya kantitvā gopphakesu ṭhapentī’’ti vuttaṁ. Eṇeyyakakammakāraṇanti eṇīmigasadisakammakāraṇaṁ . Ayavalayāni datvāti ayavalayāni paṭimuñcitvā. Ayasūlāni koṭṭentīti kapparajaṇṇukakoṭīsu ayasūlāni pavesenti. Nti taṁ tathākatakammakāraṇaṁ sattaṁ.",
  "tika-s0201t2:148": "Baḷisamaṁsikanti baḷisehi maṁsuppāṭanakammakāraṇaṁ. Kahāpaṇikanti kahāpaṇamattaso chindanakammakāraṇaṁ. Koṭṭentīti chindanti. Khārāpatacchikanti tacchetvā khārāvasiñcanakammakāraṇaṁ. Palighaparivattikanti palighassa viya parivattanakammakāraṇaṁ. Ekābaddhaṁ karonti ayasūlassa koṭṭanena. Palālapīṭhakanti palālapīṭhassa viya sarīrassa saṁvellanakammakāraṇaṁ. Kāraṇikāti ghātanakārakā. Palālavaṭṭiṁ viya katvāti yathā palālapīṭhaṁ karontā palālavaṭṭiṁ katvā saṁvellanavasena naṁ (a. ni. ṭī. 2.2.1) veṭhenti, evaṁ karontīti attho. Chātakehīti bubhukkhitehi koleyyakasunakhehi. Balavanto hi te javayoggā sūrā ca honti. Kammavasena sampareti etthāti samparāyo, paraloko. Tattha bhavoti samparāyiko.",
  "tika-s0201t2:149": "170. Chandarāgo vinīyati ceva pahīyati ca etthāti nibbānaṁ chandarāgavinayo chandarāgappahānañcāti. Tenāha ‘‘nibbānañhī’’ti. Tattha āgammāti idaṁ yo chandarāgaṁ vineti pajahati, tassa ārammaṇaṁ sandhāya vuttaṁ. Tīhi pariññāhīti iminā ñātatīraṇapariññāhi parijānissantīti netaṁ ṭhānaṁ vijjati. Ko pana vādo pahānapariññāyāti dasseti? Tathabhāvāyāti parijānanakabhāvāya.",
  "tika-s0201t2:150": "171.Aparittenāti ahīnena. Vipulenāti mahatā. Yadi vaṇṇasampattidassanatthaṁ, vaṇṇadasakaṁ kasmā na gahitanti āha ‘‘mātugāmassa hī’’tiādi. Bhojanasampadādīnaṁ alābhepīti dassanatthaṁ ‘‘duggatakule nibbattassapī’’ti vuttaṁ. Thokaṁ thokaṁ vaṇṇāyatanaṁ pasīdati maṁsassa paribrūhanato thanamaṁsāni vaḍḍhanti jāyanti. Vaṇṇeti hadayaṅgatabhāvaṁ pakāsento viya hotīti vaṇṇo. So eva sāmaggopabhogādinā nibhātīti nibhā. Tenāha ‘‘vaṇṇanibhāti vaṇṇoyevā’’ti.",
  "tika-s0201t2:151": "Bhogganti ativiya vaṅkatāya bhoggaṁ. Tādisaṁ pana sarīraṁ bhaggaṁ viya hotīti āha ‘‘bhagga’’nti. Tenāha ‘‘imināpissa vaṅkabhāvameva dīpetī’’ti. Dantānaṁ chinnabhinnatāya ekaccānaṁ patanena ca khaṇḍitadantaṁ. Kesānaṁ setavaṇṇatāya palitanti āha ‘‘paṇḍarakesa’’nti. Kesānaṁ mattaso siyane khallāṭavohāroti bahuso siyanaṁ sandhāyāha ‘‘mahākhallāṭasīsa’’nti. Vassasatikakāle uppajjanatilakāni sandhāyāha ‘‘tilakāhatagatta’’nti. Tāni pana kānici setāni honti kānici kāḷānīti āha ‘‘setakāḷatilakehī’’ti. Byādhikanti sañcātabyādhiṁ. Bāḷhagilānanti māraṇanti kagelaññena gilānaṁ.",
  "tika-s0201t2:152": "173.Tasmiṁ samayeti tasmiṁ jhānaṁ upasampajja viharaṇasamaye. Na cetetīti na abhisandahati. Byābādhanaṭṭhena byābādho, byābādhova byābajjhaṁ, natthi ettha byābajjhanti abyābajjhaṁ, dukkharahitaṁ. Tenāha ‘‘niddukkhamevā’’ti.",
  "tika-s0201t2:153": "174.Aniccādiākāroti aniccākāro dukkhākāro vipariṇāmākāro calādiākāro ca.",
  "tika-s0201t2:154": "Mahādukkhakkhandhasuttavaṇṇanāya līnatthappakāsanā samattā.",
  "tika-s0201t2:155": "4. Cūḷadukkhakkhandhasuttavaṇṇanā",
  "tika-s0201t2:156": "175.Sakkesūti ettha yaṁ vattabbaṁ, taṁ satipaṭṭhānasuttavaṇṇanāyaṁ vuttanayeneva veditabbanti taṁ ekadesena dassento ‘‘so hī’’ti āha. Tattha yena rājakumārā sakyā nāma jātā, yato tesaṁ nivāsaṭṭhānatāya janapado tathā vuccati, taṁ vattabbanti āha ‘‘sakyānaṁ pana uppatti ambaṭṭhasutte āgatāvā’’ti. Kapilavatthūti vuttaṁ purimasaññāvasena.",
  "tika-s0201t2:157": "Nānappakārakanti ‘‘lobhadhammā’’ti bahuvacanassa nimittaṁ vadati. Lobho hi tena tena avatthāvisesena pavattiākārabhedena ‘‘chando rāgotaṇhā āsatti apekkhā’’tiādinā anekappabhedo, lubbhanalakkhaṇena pana ‘‘lobho’’tveva vuccati. Tenāha ‘‘nānappakārakaṁ lobhaṁyevā’’ti. Tathā ‘‘doso paṭigho kodho upanāho virodho’’tiādinā, ‘‘muyhanaṁ asamapekkhanaṁ apaccavekkhaṇā dummejjhaṁ bālya’’ntiādinā (dha. sa. 390) ca dosamohānaṁ nānappakārataṁ sandhāyāha ‘‘itaresupi dvīsu eseva nayo’’ti. Pariyādiyitvāti parito sabbaso ādāya. Gahetvāti ayamettha atthoti āha ‘‘gahaṇe āgata’’nti. Pariyādiyatīti parikkhīṇoti. Dī-saddañhi saddavidū khayatthaṁ vadanti.",
  "tika-s0201t2:158": "Ekadāti āmeḍitalopena niddesoti āha ‘‘ekekasmiṁ kāle’’ti. Lobhadosamohāti paṭhamamaggena pahīnāvasesā lobhadosamohā. Niravasesā pahīyanti, aññathā dutiyamaggena kiṁ kataṁ siyāti adhippāyo. Samudācārappattaṁ pana disvā ‘‘appahīnaṁ me atthī’’tipi jānāti. Evaṁ kathaṁ niravasesappahānasaññāti āha ‘‘appahīnakaṁ…pe… saññī hotī’’ti. Evaṁ paṭhamamaggeneva samucchinnasaṁsayassa ‘‘ko su nāma me dhammo ajjhattaṁ appahīnoti evaṁ sandheho kathaṁ uppajjatī’’ti vatvā ‘‘paṇṇattiyā akovidattā’’ti kāraṇamāha. Vinayakukkuccaṁ viya hi paṇṇattiyaṁ akusalatāya ariyānampi katthaci vimatimattaṁ uppajjati yathā taṁ sabbaso appahīnasammohānanti. Attano avisaye anabhijānanaṁ paṇṇattikosallena kimettha payojanaṁ, paccavekkhaṇāmattena ayamattho sijjhatīti dassento ‘‘kiṁ tassa paccavekkhaṇā natthī’’ti āha. Itaro ‘‘natthī’’ti na sakkā vattunti katvā ‘‘atthī’’ti vatvā tattha labbhamānavibhāgaṁ dassento ‘‘sā panā’’tiādimāha. Tattha sāti paccavekkhaṇā. Sabbesanti sabbesaṁ ariyānaṁ. Yathā paripuṇṇā na hoti, na evaṁ sabbaso na hotīti āha ‘‘imāsu panā’’tiādi.",
  "tika-s0201t2:159": "176.Ajjhattanti niyakajjhattaṁ adhippetanti āha ‘‘tava santāne’’ti. Appahīnoti anavasesato appahīno. Duvidheti vatthukāmakilesakāme. Kilesakāmopi hi yadaggena assādīyati, tadaggena paribhuñjīyati.",
  "tika-s0201t2:160": "177. Assādīyatīti assādo, sukhaṁ. Appo appamattako assādo etesūti appassādā. Tenāha ‘‘parittasukhā’’ti. Pariyesanadukkhādihetukaṁ diṭṭhadhammikaṁ tattha duccaritacaraṇena samparāyikañca dukkhamettha kāmesu bahukanti bahudukkhā. Bahupāyāsāti bahuparikkilesā. Te pana parikkilesā vakkhamānanayena bahūyevettha diṭṭhadhammikāpīti āha ‘‘diṭṭhadhammika…pe… bahū’’ti. Te ca parikkilesā yasmā taṁsamaṅgino hitapaṭipattiyā antarāyakarā idha ceva paraloke ca ādīnavakāraṇañca pavattanti, tasmā vuttaṁ ‘‘diṭṭhadhammika…pe… bahū’’ti. Evaṁ cepīti evaṁ ‘‘appassādā kāmā’’tiādinā ākārena. Nayenāti dhammena. Kāraṇenāti yuttiyā. Suṭṭhu diṭṭhaṁ hotīti sambandho. Vipassanāpaññāyāti ariyamaggapaññāya. Sā cattāripi saccāni visesato passatīti vipassanāti adhippetā. Tenāha ‘‘heṭṭhāmaggadvayañāṇenāti attho’’ti. Pītisukhanti pītisukhavantaṁ jhānadvayaṁ. Dve maggeti heṭṭhāmagge. Āvaṭṭanasīlo ābhujanasīlo na hotīti anāvaṭṭī neva hoti sabbaso appahīnakāmarāgachando. Tenāha ‘‘kasmā’’tiādi. Orodhanāṭakā pajahanapaññāti ādīnavānupassanāñāṇamāha.",
  "tika-s0201t2:161": "179.Assādopi kathito, ‘‘appassādā’’ti hi iminā yāvatako kāmesu assādo, taṁ sabbaṁ anavasesato pariggahetvā cassa parittabhāvo dassitoti ādīnavopi kathito saṅkhepeneva sesassaādīnavassa dassitattā. Taṁ kathetunti taṁ nissaraṇaṁ ‘‘ekantasukhapaṭisaṁvedī’’ti iminā kathetuṁ. Imehi antehīti ‘‘pañcime, mahānāma, kāmaguṇā’’tiādinā kāmaguṇadassanamukhena kāmasukhallikānuyogaṁ ‘‘ubbhaṭṭhakā honti āsanapaṭikkhittā’’tiādinā attakilamathānuyogañca dassetvā imehi dvīhi antehi muttaṁ mama sāsananti, phalasamāpattipariyosānattā sāsanasampattiyā ‘‘upariphalasamāpattisīsena sakalasāsanaṁ dassetu’’nti āha. Gijjhasadiso kūṭoti majjhepadalopīsamāso yathā ‘‘sākapatthivo’’ti (pāṇini. 2.1.60). Dutiye panettha gijjhavantatāya gijjhā kūṭe etassāti gijjhakūṭo. Uddhaṁyeva tiṭṭhanakā nisajjāya vuṭṭhitakālato paṭṭhāya ekaṭṭhāneneva tiṭṭhanakā. Tenāha ‘‘anisinnā’’ti. Nigaṇṭhassāti nāṭaputtassa. Natthi etassa parisesanti aparisesaṁ. Evaṁ saṅkhābhavacanamattamassāti āha ‘‘aparisesasaṅkhāta’’nti. Niccaṭṭhena satata-saddena abhiṇhappavatti jotitā siyāti ‘‘samita’’nti vuttaṁ. Tena nirantarappavattiṁ dassetīti evaṁ vā ettha attho daṭṭhabbo.",
  "tika-s0201t2:162": "180.Yaṁ karoti, taṁ jānātīti dukkhassa nijjaraṇakhepanaṁ nāma viññūnaṁ kiccaṁ, viññunā ca purisena katākataṁ jānitabbaṁ, tasmā tumhehi purāṇānaṁ kammānaṁ byantibhāvaṁ karontehi paṭhamaṁ tāva ettakāni purāṇāni kammānīti jānitabbāni, tato ‘‘ettakaṁ kālaṁ katena tapasā ettakāni tāni byantikatāni, idāni ettakāni kātabbānī’’tiādinā ayaṁ vidhi purisena viya attanā kātabbakiccaṁ paricchinditabbanti dasseti. Tenāha ‘‘tumhehipi tathā ñātabbaṁ siyā’’ti. Suddhantanti suddhakoṭṭhāsaṁ, āyatiṁ anavassavasiddhaṁ kammakkhayaṁ, tato vā dukkhakkhayanti attho. Suddhantaṁ patto atthīti pucchatīti iminā akusalānaṁ pahānaṁ, kusalānaṁ bhāvanā ca sabbena sabbaṁ nigaṇṭhasamaye natthi sabbaso visuddhibhāvanāya abhāvato, tasmā kuto dukkhakkhayassa sambhavoti dasseti.",
  "tika-s0201t2:163": "Evaṁ ajānanabhāve satīti ‘‘ahuvamheva maya’’ntiādinā vuttappakārassa ajānane sati, tasmiṁ tumhehi aññāyamāneti attho. Luddāti ghorā. Te pana yasmā kāyavācāhi nihīnameva karonti, tasmā vuttaṁ ‘‘luddācārā’’ti. Lohitapāṇitveva vuccati tajjākiriyācaraṇato. Māgavikakevaṭṭacoraghātakādayo māgavikādayo. Kakkhaḷakammāti pharusakammā. Te nigaṇṭhesu pabbajantīti pubbe mahādukkhasaṁvattaniyakammassa katattā hi tumhe etarahi īdisaṁ mahādukkhaṁ paccanubhavathāti dasseti.",
  "tika-s0201t2:164": "Vādeti diṭṭhiyaṁ, samayeti attho. Sukhena sukhanti ettha sukhenāti paṭipattisukhena, sukhāya paṭipattiyāti attho. Sukhanti vimokkhasukhaṁ, idha loke sukhaṁ adhigacchantā kasivaṇijjādidukkhapaṭipattiyāva adhigacchanti, evaṁ mokkhasukhampīti adhippāyo. Sarīrāvayavasampattiyāpi bimbino sāroti bimbisāro. Te nigaṇṭhā…pe… sandhāya vadanti, na pana bhagavato accantasantapaṇītaṁ nibbānasukhapaṭivedanaṁ jānanti. Sahasāti ravā. Appaṭisaṅkhāti na paṭisaṅkhāya avicāretvā. Tenāha ‘‘sāhasaṁ katvā’’tiādi.",
  "tika-s0201t2:165": "Aññāhi vedanāhi avomissaṁ ekantaṁ sukhaṁ ekantasukhaṁ, tassa paṭisaṁvedī. Tenāha ‘‘nirantarasukhapaṭisaṁvedī’’ti. Kathāpatiṭṭhāpanatthanti ‘‘ekantasukhapaṭisaṁvedī’’ti evaṁ āraddhakathāya patiṭṭhāpanatthaṁ. Rājavāreti rājānaṁ uddissa āgatadesanāvāre. Sukhaṁ pucchituṁ hotīti ‘‘yadi satta rattindivāni nappahoti, kiṁ cha rattindivāni pahotī’’tiādinā pucchanasukhaṁ hoti. ‘‘Ahaṁ kho’’tiādinā pavatto suddhavāro suddhanissandassa phalasamāpattisukhassa vasena āgatattā. Anacchariyaṁ hoti, satta rattindivāni pahontassa ekasmiṁ rattindive kiṁ vattabbanti. Uttānatthameva vuttanayattā suviññeyyattā.",
  "tika-s0201t2:166": "Cūḷadukkhakkhandhasuttavaṇṇanāya līnatthappakāsanā samattā.",
  "tika-s0201t2:167": "5. Anumānasuttavaṇṇanā",
  "tika-s0201t2:168": "181.Vuttānusārenāti ‘‘kurūsu, sakkesū’’ti ca ettha vuttanayānusārena, ‘‘bhaggā nāma jānapadino rājakumārā’’tiādinā nayena vacanattho veditabboti attho. Vatthupariggahadivaseti nagaramāpanatthaṁ vatthuvijjācariyena nagaraṭṭhānassa pariggaṇhanadivase. Athāti pacchā. Nagare nimmiteti tattha anantarāyena nagare māpite. Tameva susumāragiraṇaṁ subhanimittaṁ katvā ‘‘susumāragiri’’tvevassa nāmaṁ akaṁsu. Susumārasaṇṭhānattā susumāro nāma eko giri, so tassa nagarassa samīpe, tasmā taṁ susumāragiri etassa atthīti ‘‘susumāragirī’’ti vuccatīti keci. Bhesakaḷāti vuccati ghammaṇḍagacchaṁ, keci ‘‘setarukkha’’nti vadanti, tesaṁ bahulatāya pana taṁ vanaṁ bhesakaḷāvananteva paññāyittha. Bheso nāma eko yakkho ayuttakārī, tassa tato gaḷitaṭṭhānatāya taṁ vanaṁ bhesagaḷāvanaṁ nāma jātanti keci. Abhayadinnaṭṭhāne jātaṁ virūḷhaṁ, saṁvaddhanti attho.",
  "tika-s0201t2:169": "Icchāpetīti yaṁ kiñci attani garahitabbaṁ vattuṁ sabrahmacārīnaṁ icchaṁ uppādeti, tadatthāya tesaṁ attānaṁ vissajjetīti attho. Paṭhamaṁ dinno hitūpadeso ovādo, aparāparaṁ dinno anusāsanī. Paccuppannātītavisayo vā ovādo, anāgatavisayo anusāsanī. Otiṇṇavatthuko ovādo, itaro anusāsanī. So cāti evaṁ pavāretā so bhikkhu. Dukkhaṁ vaco etasmiṁ vippaṭikūlaggāhe vipaccanīkasāte anādare puggaleti dubbaco. Tenāha ‘‘dukkhena vattabbo’’ti. Upari āgatehīti ‘‘pāpiccho hotī’’tiādinā (ma. ni. 1.181) āgatehi soḷasahi pāpadhammehi. Pakārehi āvahaṁ padakkhiṇaṁ, tato padakkhiṇato gahaṇasīlo padakkhiṇaggāhī, na padakkhiṇaggāhī appadakkhiṇaggāhī. Vāmatoti apasabyato, vuttavipariyāyatoti adhippāyo.",
  "tika-s0201t2:170": "Asantasambhāvanapatthanānanti asantehi avijjamānehi guṇehi sambhāvanassa patthanābhūtānaṁ. Paṭi-saddo paccattikapariyāyo, pharaṇaṁ vāyamanaṁ idha tathāvaṭṭhānanti āha ‘‘paṭippharatīti paṭiviruddho paccanīko hutvā tiṭṭhatī’’ti. Apasādetīti khipeti tajjeti. Tathābhūto ca paraṁ ghaṭṭento nāma hotīti āha ‘‘ghaṭṭetī’’ti. Paṭiāropetīti yādisena vutto, tassa paṭibhāgabhūtaṁ dosaṁ codakassa upari āropeti.",
  "tika-s0201t2:171": "Paṭicaratīti (a. ni. ṭī. 2.3.68) paṭicchādanavasena carati pavattati, paṭicchādanattho eva vā carati-saddo anekatthattā dhātūnanti āha ‘‘paṭicchādetī’’ti. Aññenaññanti paṭicchādanākāradassananti āha ‘‘aññena kāraṇenā’’tiādi. Tattha aññaṁ kāraṇaṁ vacanaṁ vāti yaṁ codakena cuditakassa dosavibhāvanaṁ kāraṇaṁ, vacanaṁ vā vuttaṁ, tato aññeneva kāraṇena, vacanena vā paṭicchādeti. Kāraṇenāti codanāya amūlikabhāvadīpaniyā yuttiyā. Vacanenāti tadatthabodhanena. Ko āpannotiādinā codanaṁ avissajjetvā vikkhepāpajjanaṁ aññenaññaṁ paṭicaraṇanti dasseti, bahiddhā kathāapanāmanaṁ vissajjetvāti ayameva tesaṁ viseso. Tenāha ‘‘itthannāma’’ntiādi.",
  "tika-s0201t2:172": "Apadīyanti dosā etena rakkhīyanti, lūyanti, chijjantīti vā apadānaṁ, (a. ni. ṭī. 2.3.2) sattānaṁ sammā, micchā vā pavattapayogo. Tenāha ‘‘attano cariyāyā’’ti.",
  "tika-s0201t2:173": "183.Anuminitabbanti anu anu minitabbo jānitabbo. Attānaṁ anuminitabbanti ca idaṁ paccatte upayogavacanaṁ. Tenāha ‘‘anuminitabbo tuletabbo tīretabbo’’ti. Attānaṁ anuminitabbanti vā attani anumānañāṇaṁ pavattetabbaṁ. Tatrāyaṁ nayo – appiyabhāvāvahā mayi pavattā pāpicchatā pāpicchābhāvato parasmiṁ pavattapāpicchatā viya. Esa nayo sesadhammesupi. Aparo nayo – sabrahmacārīnaṁ piyabhāvaṁ icchantena pāpicchatā pahātabbā sīlavisuddhihetubhāvato attukkaṁsanādippahānaṁ viya. Sesadhammesupi eseva nayo.",
  "tika-s0201t2:174": "184.Paccavekkhitabboti ‘‘na pāpiccho bhavissāmi, na pāpikānaṁ icchānaṁ vasaṁ gato’’tiādinā pati pati divasassa tikkhattuṁ vā ñāṇacakkhunā avekkhitabbaṁ, ñāṇaṁ pavattetabbanti attho. Pāpicchatādīnaṁ pahānaṁ pati avekkhitabbaṁ, ayañca attho tabba-saddassa bhāvatthatāvasena veditabbo, kammatthatāvasena pana aṭṭhakathāyaṁ ‘‘attāna’’nti paccatte upayogavacanaṁ katvā vuttaṁ. Sikkhantenāti tissopi sikkhā sikkhantena. Tenāha ‘‘kusalesu dhammesū’’ti.",
  "tika-s0201t2:175": "Tilakanti kāḷatilasetatilāditilakaṁ. Sabbappahānanti sabbappakārappahānaṁ. Phale āgateti phale uppanne. Nibbāne āgateti nibbānassa adhigatattā. Bhikkhupātimokkhanti ‘‘so samaṇo, sa bhikkhū’’ti evaṁ vuttabhikkhūnaṁ pātimokkhaṁ, na upasampannānaṁ eva na pabbajitānaṁ evāti daṭṭhabbaṁ. Yasmā cidaṁ bhikkhupātimokkhaṁ, tasmā vuttaṁ ‘‘idaṁ divasassa tikkhattu’’ntiādi. Apaccavekkhituṁ na vaṭṭati attavisuddhiyā ekantahetubhāvato.",
  "tika-s0201t2:176": "Anumānasuttavaṇṇanāya līnatthappakāsanā samattā.",
  "tika-s0201t2:177": "6. Cetokhilasuttavaṇṇanā",
  "tika-s0201t2:178": "185. Ceto tehi khilayati thaddhabhāvaṁ āpajjatīti cetokhilā. Tenāha ‘‘cittassa thaddhabhāvā’’ti. Yasmā tehi uppannehi cittaṁ uklāpījātaṁ ṭhānaṁ viya amanuññaṁ khettaṁ viya ca khāṇukanicitaṁ amahapphalaṁ hoti. Tena vuttaṁ ‘‘kacavarabhāvā khāṇukabhāvā’’ti. ‘‘Cittassā’’ti ānetvā sambandhitabbaṁ. Cittaṁ bandhitvāti taṇhāpavattibhāvato kusalacārassa avasaracajanavasena cittaṁ baddhaṁ viya samorodhetvā. Tenāha ‘‘muṭṭhiyaṁ katvā viya gaṇhantī’’ti. Saddatthato pana ceto virūpaṁ nibandhīyati saṁyamīyati etehīti cetaso vinibandhā yassa catubbidhaṁ sīlaṁ akhaṇḍādibhāvappattiyā suparisuddhaṁ visesabhāgiyattā appakasireneva maggaphalāvahaṁ mahāsaṅgharakkhitattherassa viya, so tādisena sīlena imasmiṁ dhammavinaye vuddhiṁ āpajjissatīti āha ‘‘sīlena vuddhi’’nti. Yassa pana ariyamaggo uppajjanto virūḷhamūlo viya pādapo suppatiṭṭhito, so sāsane virūḷhiṁ āpannoti āha ‘‘maggena virūḷhi’’nti. Yo sabbaso kilesanibbānappatto, so arahā sīlādidhammakkhandhapāripūriyā sativepullappatto hotīti āha ‘‘nibbānena vepulla’’nti. Dutiyavikappe attho vuttanayānusārena veditabbo.",
  "tika-s0201t2:179": "Buddhānaṁ dhammakāyo viya rūpakāyopi anaññasādhāraṇatāya anuttaraguṇādhiṭṭhānatāya ca apaccakkhakārīnaṁ saṁsayavatthu hotiyevāti ‘‘sarīre vā guṇe vā kaṅkhatī’’ti vuttaṁ. Tattha yathā mahāpurisalakkhaṇena anubyañjanādayo rūpakāyaguṇā gahitā eva honti avinābhāvatoti ‘‘dvattiṁsavaralakkhaṇappaṭimaṇḍita’’micceva vuttaṁ, evaṁ anāvaraṇañāṇena sabbepi anantāparimeyyabhedā dhammakāyaguṇā gahitā eva hontīti sabbaññutaññāṇaggahaṇameva kataṁ nānantariyabhāvatoti daṭṭhabbaṁ. Kaṅkhahīti ‘‘aho vata te guṇā na bhaveyyuṁ, bhaveyyuṁ vā’’ti patthanuppādanavasena kaṅkhati. Purimo hi viparītajjhāsayo, itaro yathābhūtañāṇajjhāsayo. Vicinantoti vicayabhūtāya paññāya te vivecetukāmo tadabhāvato kicchaṁ dukkhaṁ āpajjati, kicchappatti ca tattha nicchetuṁ asamatthatāyevāti āha ‘‘vinicchetuṁ na sakkotī’’ti. Vigatā cikicchāti vicikicchā. Adhimokkhaṁ na paṭilabhatīti ‘‘evameta’’nti okappanavasena guṇesu vinicchayaṁ nādhigacchati. Otaritvāti ñāṇena anupavisitvā. Pasīditunti ‘‘pasannarūpadhammakāyaguṇehi bhagavā’’ti pasīdituṁ. Anāvilo akālusso hotuṁ na sakkoti. ‘‘Kaṅkhatī’’ti iminā dubbalā vimati vuttā, ‘‘vicikicchatī’’ti iminā majjhimā, ‘‘nādhimuccatī’’ti iminā balavatī, ‘‘na sampasīdatī’’ti iminā tividhāyapi vimatiyā vasena uppannacittakālussiyaṁ vuttanti daṭṭhabbaṁ.",
  "tika-s0201t2:180": "Ātappāyātiādito tapati santapati kileseti ātappaṁ, ārambhadhātu, tadatthāya. Anuyogāyāti yathā saṁkilesadhammānaṁ avasaro na hoti, evaṁ anu anu yuñjanaṁ anuyogo, nikkamadhātu, tadatthāya. Tenāha ‘‘punappunaṁ yogāyā’’ti. Sātaccāyāti yathā uparūpari visesādhigamo hoti, tathā satatassa nirantarapavattassa anuyogassa bhāvo sātaccaṁ, parakkamadhātu, tadatthāya. Padhānāyāti santamevaṁ tividhadhātusaṁvaḍḍhitānubhāvaṁ sabbakilesaviddhaṁsanasamatthaṁ padhānasaṅkhātaṁ vīriyaṁ, tadatthāya. Ettha ca ātappāya cittaṁ na namati yathāvuttakaṅkhāvasena, pageva anuyogādiatthanti dassetuṁ cattāripi padāni gahitāni, anavasesavisesadassanatthaṁ vā. Keci pana ‘‘ātappavevacanāneva anuyogādipadānī’’ti vadanti. Ettāvatā bhagavā satthari kaṅkhāya cittassa thaddhakacavarakhāṇukabhāvena akusalabhāvādiāpādanato cetokhilabhāvaṁ dasseti. Sesesupi eseva nayo.",
  "tika-s0201t2:181": "Sikkhāggahaṇena paṭipattisaddhammassa gahitattā vuttaṁ ‘‘pariyattidhamme ca paṭivedhadhamme cā’’ti. Pariyattidhamme yattha kaṅkhāya sambhavo, taṁ dassetuṁ ‘‘caturāsīti dhammakkhandhasahassānī’’tiādi vuttaṁ. Tayidaṁ nidassanamattaṁ daṭṭhabbaṁ paramparāya paṭivedhāvahabhāvādivasenapi ekaccānaṁ tattha saṁsayuppattito. Yathā ca paṭivedhe kaṅkhā vuttā, evaṁ adhigamadhammepi pavattatīti veditabbā. Tathā hi ekacce ‘‘kasiṇādibhāvanāya jhānāni ijjhantī’’ti vadanti. ‘‘Kasiṇanissando āruppāti, mettādinissando catutthabrahmavihāro’’ti evamādinā kaṅkhatiyevāti. Ettha ca navalokuttaresu paññattiyaṁyeva kaṅkhāpavatti veditabbā asaṁkilesikattā lokuttaradhammānaṁ.",
  "tika-s0201t2:182": "Evarūpanti edisaṁ suppaṭipatti-ujuppaṭipatti-ñāyappaṭipatti-sāmīcippaṭipatti-saṅkhātaṁ sammāpaṭipadaṁ. Adhisīlasikkhādayo lokuttaradhammassa anudhammabhūtā veditabbā. Evañhi maggaphalasikkhāhi imāsaṁ viseso siddho hoti. Tathā hi vuttaṁ ‘‘sikkhāggahaṇena paṭipattisaddhammassa gahitattā’’ti. Ettha ca yathā vicikicchā vatthuttayassa sikkhāya ca guṇesu anadhimuccanaasampasīdanavasena appaṭipattibhāvato cittassa thaddhabhāvo āsappanaparisappanavasena pavattiyā kacavarakhāṇukabhāvo ca, evaṁ sabrahmacārīsu āghātacaṇḍikkādivasena cittassa thaddhabhāvo ca upahananavirujjhanādivasena kacavarakhāṇukabhāvo ca veditabbo. Ariyasaṅghavisayā vicikicchā, puggalavisayā kāci natthīti saṅghavisayāva gahitā, sāsanikavasena cāyaṁ cetokhiladesanāti sabrahmacārīvisayova kopo gahito.",
  "tika-s0201t2:183": "186. Yathā vatthukāmo, evaṁ kilesakāmopi assādanīyo evāti ‘‘kilesakāmepī’’ti vuttaṁ. Tenāha bhagavā ‘‘rūpataṇhā loke piyarūpaṁ sātarūpaṁ, etthesā taṇhā uppajjamānā uppajjati, ettha nivisamānā nivisatī’’tiādi (dī. ni. 2.400; ma. ni. 1.133; vibha. 203). Kāmaniddese (mahāni. 1) sabbepi tebhūmakā dhammā kāmanīyaṭṭhena ‘‘kāmā’’ti vuttā, balavakāmarāgavatthubhūtāyevettha kāmaggahaṇena gahitāti. Vinibaddhavatthubhāvena yathā visuṁ attano kāyo gahito, tathā paresaṁ tathārūpā rūpadhammā samūhaṭṭhenāti āha ‘‘rūpeti bahiddhārūpe’’ti. Yathā hi pañcakāmaguṇiko rāgo jhānādivisesādhigamassa vinibaddhāya saṁvattati, evaṁ attano kāye apekkhā bahiddhā ca sakaparikkhārañātimittādīsu apekkhāti. Keci panettha ‘‘rūpeti rūpajjhāne’’tiādinā papañcenti. Tadayuttaṁ jhānādhigamavinibaddhānaṁ sīlassa ca saṁkilesabhūtānaṁ cetovinibaddhabhāvena gahitattā.",
  "tika-s0201t2:184": "Yāvadatthanti yāva attheti abhikaṅkhati, tāva. Tenāha ‘‘yattakaṁ icchati, tattaka’’nti. Nti yāvadatthaṁ udarapūraṁ bhuttaṁ. Avadehanato pūraṇato. Seyyasukhanti seyyaṁ paṭicca uppajjanakasukhaṁ. Passasukhanti passānaṁ samparivattanena uppajjanakasukhaṁ. Niddāsukhanti niddāyanena uppajjanakasukhaṁ.",
  "tika-s0201t2:185": "Sīlenātiādi patthanākāradassanaṁ. Vatasamādānanti dhutaṅgādivatānuṭṭhānaṁ. Tapoti vīriyārambho. So hi kilesānaṁ tapanaṭṭhena niggaṇhanaṭṭhena tapacaraṇanti vuttaṁ.",
  "tika-s0201t2:186": "189.Chandaṁ nissāyāti chandaṁ dhuraṁ, chandaṁ jeṭṭhakaṁ, chandaṁ pubbaṅgamaṁ katvā pavattivasena chandaṁ nissāya. Jeṭṭhakaṭṭhena padhānabhūtā, padhānabhāvaṁ vā pattāti padhānabhūtā. Tehi dhammehīti chandanissayena pavattasamādhinā ceva ‘‘padhānasaṅkhāro’’ti vuttavīriyena ca. Upetanti sampayuttaṁ. Ijjhanaṭṭhena iddhi, nipphattiatthena paṭilābhaṭṭhena cāti attho, tassā iddhiyā pādaṁ pādakaṁ padaṭṭhānabhūtaṁ. Atha vā ijjhanti tāya iddhā vuddhā ukkaṁsagatā hontīti iddhi, sāva uparivisesānaṁ adhiṭṭhānabhāvato pādo. Tenāha ‘‘iddhibhūtaṁ vā pādanti iddhipāda’’nti. Sesesupīti vīriyiddhipādādīsupi. Assāti iddhipādassa. Attho dīpitoti dīpanatthaṁ kataṁ, tasmā visuddhimaggasaṁvaṇṇanāyaṁ (visuddhi. mahāṭī. 2.369) tassa atthavicāro gahetabbo. Iddhipādānaṁ samādhipadhānattā vuttaṁ ‘‘vikkhambhanappahānaṁ kathita’’nti. Tesaṁ tesaṁ kusaladhammānaṁ anuppannānaṁ uppādanakiriyāya uppannānaṁ paribrūhanakiriyāya ussahanato ussoḷhī, thāmappattā parakkamadhātu. Sā pana catunnaṁ iddhipādānaṁ visesapaccayabhūtā te upādāya ‘‘pañcamī’’ti vuttā, sā ca yasmā samathavipassanābhāvanāsu tattha caādimajjhapariyosānesu sādhetabbaṁ vīriyaṁ, tasmā āha ‘‘ussoḷhīti sabbattha kattabbavīriyaṁ dassetī’’ti. Pubbabhāgiyasamathavipassanāsādhanaṁ pahātabbadhammavibhāgena bhinditvā āha ‘‘pañca cetokhilappahānāni pañca vinibandhappahānānī’’ti. Bhabboti yutto arahati nipphattiyā. Ñāṇenāti maggañāṇena. Kilesabhedāyāti kilesānaṁ samucchindanāya. Khemassāti anupaddavassa.",
  "tika-s0201t2:187": "Sambhāvanattheti (sārattha. ṭī. 1.11; a. ni. ṭī. 3.7.71) ‘‘api nāmevaṁ siyā’’ti vikappanattho sambhāvanattho. Evaṁ hīti evaṁ ekameva saṅkhyaṁ avatvā aparāya saṅkhyāya saddhiṁ vacanaṁ loke siliṭṭhavacanaṁ hoti yathā ‘‘dve vā tīṇi vā udakaphusitānī’’ti. Sammā adhisayitānīti pādādīhi attanā nesaṁ kiñci upaghātaṁ akarontiyā bahivātādiparissayapariharaṇatthaṁ sammadeva upari sayitāni. Utuṁ gāhāpentiyāti tesaṁ allasinehapariyādānatthaṁ attano kāyusmāvasena utuṁ gaṇhāpentiyā. Tenāha ‘‘usmīkatānī’’ti. Sammā paribhāvitānīti sammadeva sabbaso kukkuṭavāsanāya vāsitāni. Tenāha ‘‘kukkuṭagandhaṁ gāhāpitānī’’ti. Ayañca kukkuṭagandhaparibhāvanā sammāadhisayanasammāparisedananipphattiyā ‘‘anunipphādī’’ti (sārattha. ṭī. 1.11) daṭṭhabbā. Tehi pana saddhiṁyeva ijjhanato vuttaṁ ‘‘tividhakiriyākaraṇenā’’ti. Kiñcāpi na evaṁ ‘‘aho vatime’’tiādinā icchā uppajjeyya, kāraṇassa pana sampāditattā atha kho bhabbāva abhinibbhijjitunti yojanā . Kasmā bhabbāti āha ‘‘te hi yasmā tāyā’’tiādi. Ettha yathā kapālassa tanutā ālokassa anto paññāyamānassa kāraṇaṁ, tathā kapālassa tanutāya nakhasikhāmukhatuṇḍakānaṁ kharatāya ca allasinehassa pariyādānaṁ kāraṇavacananti daṭṭhabbaṁ, tasmāti ālokassa anto paññāyamānato, sayañca paripākagatattā.",
  "tika-s0201t2:188": "Opammasampaṭipādananti opammatthassa upameyyena sammadeva paṭipādanaṁ. Atthenāti upameyyatthena. Yathā kukkuṭiyā aṇḍesu tividhakiriyāya karaṇaṁ kukkuṭacchāpakānaṁ aṇḍakosato nikkhamanassa mūlakāraṇaṁ, evaṁ bhikkhuno ussoḷhīpannarasāni aṅgāni avijjaṇḍakosato nikkhamanassa mūlakāraṇanti āha ‘‘tassā kukkuṭiyā…pe… samannāgatabhāvo’’ti. Paṭicchādanasāmaññena avijjāya aṇḍakosasadisatāya balavavipassanāvasena avijjaṇḍakosassa tanubhāvo, vipassanāñāṇassa pariṇāmakālo vuṭṭhānagāminibhāvāpatti, tadā ca sā maggañāṇagabbhaṁ dhārentī viya hotīti āha ‘‘gabbhaggahaṇakālo’’ti. Abhiññāpakkheti lokiyābhiññāpakkhe. Lokuttarābhiññā hi avijjaṇḍakosaṁ padālikāti. Gāthāya avijjaṇḍakosaṁ paharatīti desanāvilāsena vineyyasantānagataṁ avijjaṇḍakosaṁ ghaṭṭeti, yathāṭhāne ṭhātuṁ na deti.",
  "tika-s0201t2:189": "Paṭisaṅkhānappahānanti tadaṅgappahānapubbakaṁ vikkhambhanappahānaṁ. Pubbabhāgiyā iddhipādā pāḷiyaṁ gahitāti ‘‘iddhipādehi vikkhambhanappahāna’’nti vuttaṁ. ‘‘Ussoḷhipannarasaṅgasamannāgato bhikkhu bhabbo abhinibbidāyā’’tiādivacanato (ma. ni. 1.189) lokuttariddhipādā pana sambodhaggahaṇeneva gahitā. Magge āgateti ussoḷhīpannarasaṅgasamannāgatassa bhikkhuno vipassanaṁ ussukkāpayato magge āgate uppanne, pāḷiyaṁ vā abhinibbhidāsambodhaggahaṇehi magge āgate. Phale āgateti etthāpi vuttanayena attho veditabbo. Nibbānassa pana pāḷiyaṁ anāgatattā nissaraṇappahānaṁ na gahitaṁ. Sesaṁ suviññeyyameva.",
  "tika-s0201t2:190": "Cetokhilasuttavaṇṇanāya līnatthappakāsanā samattā.",
  "tika-s0201t2:191": "7. Vanapatthapariyāyasuttavaṇṇanā",
  "tika-s0201t2:192": "190. Vanīyati vivekakāmehi bhajīyati, vanute vā te attasampattiyā vasanatthāya yācanto viya hotīti vanaṁ, patiṭṭhanti ettha vivekakāmā yathādhippetavisesādhigamenāti patthaṁ, vanesu patthaṁ gahanaṭṭhāne senāsanaṁ vanapatthaṁ. Pariyāyati attano phalaṁ pariggahetvā vattatīti pariyāyo, kāraṇanti āha ‘‘vanapatthapariyāyanti vanapatthakāraṇa’’nti. Vanapatthañhi taṁ upanissāya viharato upanissayakāraṇaṁ. Tenāha ‘‘vanapatthaṁ upanissāya viharatī’’ti. Pariyāyati desetabbamatthaṁ patiṭṭhapetīti pariyāyo, desanā. Vanapatthaṁ ārabbha pavattā desanā vanapatthadesanā, taṁ, ubhayatthāpi vanapatthaggahaṇaṁ lakkhaṇamattaṁ gāmādīnampettha kāraṇabhāvassa, desanāya visayabhāvassa ca labbhamānattā.",
  "tika-s0201t2:193": "191.Nissāyāti apassāya, vivekavāsassa apassayaṁ katvāti attho. Na upaṭṭhātītiādīhi tasmiṁ vanapatthe senāsanasappāyābhāvaṁ, utupuggaladhammassavanasappāyābhāvampi vā dasseti. Jīvitasambhārāti (a. ni. ṭī. 3.9.6) jīvitappavattiyā sambhārā paccayā. Samudānetabbāti sammā ñāyena anavajjauñchācariyādinā uddhaṁ uddhaṁ ānetabbā pāpuṇitabbā. Te pana tathā samudānitā samāhaṭā nāma hontīti āha ‘‘samāharitabbā’’ti. Dukkhena uppajjantīti sulabhuppādā na honti. Etena bhojanasappāyādiabhāvaṁ dasseti. Rattibhāgaṁ vā divasabhāgaṁ vāti bhummatthe upayogavacananti āha ‘‘rattikoṭṭhāse vā divasakoṭṭhāse vā’’ti. Rattiṁyeva pakkamitabbaṁ samaṇadhammassa tattha anipphajjanato.",
  "tika-s0201t2:194": "192-3.Saṅkhāpīti ‘‘yadatthamahaṁ pabbajito, na metaṁ idha nipphajjati, cīvarādi pana samudāgacchati, nāhaṁ tadatthaṁ pabbajito, kiṁ me idha vāsenā’’ti paṭisaṅkhāyapi. Anantaravāre saṅkhāpīti ‘‘yadatthamahaṁ pabbajito, taṁ me idha nipphajjati, cīvarādi pana na samudāgacchati, nāhaṁ tadatthaṁ pabbajito’’ti paṭisaṅkhāyapīti attho. Tenāha ‘‘samaṇadhammassa nipphajjanabhāvaṁ jānitvā’’ti.",
  "tika-s0201t2:195": "195-7.Sopuggalo anāpucchā pakkamitabbaṁ, nānubandhitabboti ‘‘so puggalo’’ti padassa ‘‘nānubandhitabbo’’ti iminā sambandho. Yassa yena hi sambandho, dūraṭṭhenapi so bhavati . Taṁ puggalanti ‘‘so puggalo’’ti paccattavacanaṁ upayogavasena pariṇāmetvā taṁ puggalaṁ anāpucchā pakkamitabbanti attho. Atthavasena hi vibhattivipariṇāmoti. Taṁ āpucchā pakkamitabbanti etthāpi eseva nayo. Āpucchā pakkamitabbanti ca kataññutakataveditāya niyojanaṁ.",
  "tika-s0201t2:196": "198.Evarūpoti yaṁ nissāya bhikkhuno guṇehi vuddhiyeva pāṭikaṅkhā, paccayehi ca na parissamo, evarūpo daṇḍakammādīhi niggaṇhāti cepi, na pariccajitabboti dasseti ‘‘sacepī’’tiādinā.",
  "tika-s0201t2:197": "Vanapatthapariyāyasuttavaṇṇanāya līnatthappakāsanā samattā.",
  "tika-s0201t2:198": "8. Madhupiṇḍikasuttavaṇṇanā",
  "tika-s0201t2:199": "199.Jātivananti sayaṁjātaṁ vanaṁ. Tenāha ‘‘aropima’’nti. Paṭisallānatthāyāti ekībhāvatthāya, puthuttārammaṇato vā cittaṁ paṭinivattetvā accantasante nibbāne phalasamāpattivasena allīyāpanatthaṁ. Daṇḍo pāṇimhi assāti daṇḍapāṇi. Yathā so ‘‘daṇḍapāṇī’’ti vuccati, taṁ dassetuṁ ‘‘ayañhī’’tiādi vuttaṁ. Daṇḍavittatāyāti daṇḍe soṇḍatāya. So hi daṇḍapasuto daṇḍasippe ca sukusalo tattha pākaṭo paññāto, tasmā daṇḍaṁ gahetvāva vicarati. Jaṅghākilamathavinodanatthanti rājasabhāya ciranisajjāya uppannajaṅghāparissamassa apanayanatthaṁ. Adhiccanikkhamanoti yādicchakanikkhamano, na abhiṇhanikkhamano. Olubbhāti sannirumbhitvā ṭhito. Yathā so ‘‘olubbhā’’ti vutto, taṁ dassetuṁ ‘‘gopālakadārako viyā’’tiādi vuttaṁ.",
  "tika-s0201t2:200": "200. Vadanti etenāti vādo, diṭṭhīti āha ‘‘kiṁ vādīti, kiṁ diṭṭhiko’’ti? Kimakkhāyīti kimācikkhako, kīdisadhammakatho? Acittīkārenāti anādarena. Tathāpucchane kāraṇaṁ dassento ‘‘kasmā’’tiādimāha. Nassatetanti nassatu etaṁ kulaṁ.",
  "tika-s0201t2:201": "Atthaṁna jānātīti atthaṁ ce ekadesena jāneyya, taṁ micchā gahetvā paṭippharitvāpi tiṭṭheyya. Tassa dīgharattaṁ ahitāya dukkhāyāti tadassa atthājānanaṁ bhagavatā icchitaṁ. Viggāhikakathanti viggahakathaṁ, sārambhakathanti attho. Nanu bhagavatā saddhiṁ loke puthū samaṇabrāhmaṇā nānāvādā santīti codanaṁ sandhāyāha ‘‘tathāgato hī’’tiādi. Na vivadati vivādahetukānaṁ kāmadiṭṭhijjhosānānaṁ maggeneva samugghātitattā, tadabhāvato pana loko tathāgatena vivadati. Dhammavādī yathābhūtavādī dhammavādīhi na vivadati tesaṁ vivaditukāmatāya eva abhāvato, adhammavādī pana tiṇāyapi namaññamāno tehi kiñci vivadati. Tenāha ‘‘na, bhikkhave, dhammavādī kenaci lokasmiṁ vivadatī’’ti (saṁ. ni. 3.94). Adhammavādī pana asamucchinnavivādahetukattā vivadateva. Tathā cāha ‘‘adhammavādīva kho, bhikkhave, vivadatī’’ti.",
  "tika-s0201t2:202": "Yathā ca panāti ettha yathā-saddo ‘‘yathā ca anuppannassa kāmacchandassa uppādo hoti, tañca pajānātī’’tiādīsu (a. ni. 3.122) viya kāraṇatthoti āha ‘‘yena kāraṇenā’’ti. Kāraṇākāro vā idha yathā-saddena vutto, so pana atthato kāraṇamevāti vuttaṁ ‘‘yena kāraṇenā’’ti. ‘‘Idaṁ kathaṁ idaṁ kathaṁ’’ti pavattanato kathaṁkathā, vicikicchā. Sā yassa natthi, so akathaṁkathī, taṁ akathaṁkathiṁ. Vippaṭisārakukkuccaṁ bhagavatā anāgāmimaggeneva chinnaṁ, hatthapādakukkuccaṁ aggamaggena āveṇikadhammādhigamato. Aparāparaṁ uppajjanakabhavo ‘‘bhavābhavo’’ti idhādhippetoti āha ‘‘punappunabbhave’’ti. Saṁvarāsaṁvaro phalāphalaṁ viya khuddakamahanto bhavo ‘‘bhavābhavo’’ti vuttoti āha ‘‘hīnapaṇīte vā bhave’’ti. Bhavo vuḍḍhippatto ‘‘abhavo’’ti vuccati yathā ‘‘asekkhā dhammā’’ti (dha. sa. 11.tikamātikā). Kilesasaññāti kāmasaññādike vadati. Kilesā eva vā saññānāmena vuttā ‘‘saññā pahāya amataṁ eva pāpuṇātī’’tiādīsu viya. Attano khīṇāsavabhāvaṁ dīpetīti imināva paresañca tathattāya dhammaṁ desetīti ayampi attho vibhāvitoti daṭṭhabbaṁ. Nīharitvā kīḷāpetvāti nīharitvā ceva kīḷāpetvā ca, nīharaṇavasena vā kīḷāpetvā. Tivisākhanti tibhaṅgabhākuṭi viya nalāṭe jātattā nalāṭikaṁ.",
  "tika-s0201t2:203": "201.Kintinu khoti kiṁ kāraṇenāti attho. Anusandhiṁ gahetvāti pucchānusandhiṁ uṭṭhapetvā. Yatonidānanti yaṁnidānaṁ, yaṁkāraṇāti vuttaṁ hoti. Purimapade hi vibhatti alopaṁ katvā niddeso, chaajjhattikabāhirāyatanādinidānanti ayameva attho. Saṅkhāyanti saṅkhābhāvena ñāyantīti saṅkhāti āha ‘‘saṅkhāti koṭṭhāsā’’ti. Kāmañcettha mānopi papañco, abhinandanasabhāve eva pana gaṇhanto ‘‘taṇhāmānadiṭṭhipapañcasampayuttā’’ti āha. Tathā hi vakkhati ‘‘abhinanditabba’’ntiādi. Samudācarantīti sabbaso uddhaṁ uddhaṁ pariyādāya pavattanti. Mariyādattho hi ayamākāro, tena ca yogena purisanti upayogavacanaṁ yathā ‘‘tathāgataṁ, bhikkhave, arahantaṁ sammāsambuddhaṁ dve vitakkā samudācarantī’’ti (itivu. 38). Taṇhādayo ca yathāsakaṁ pavattiākāraṁ avilaṅghantiyo āsevanavasena uparūpari pavattanti. Tathā hi tā ‘‘papañcasaṅkhā’’ti vuttā.",
  "tika-s0201t2:204": "Kāraṇeti pavattipaccaye. Ekāyatanampi …pe… natthīti cakkhāyatanādi ekampi āyatanaṁ abhinanditabbaṁ abhivaditabbaṁ ajjhositabbañca natthi ce, nanu natthi eva, kasmā ‘‘natthi ce’’ti vuttanti? Saccaṁ natthi, appahīnābhinandanābhivadanaajjhosānānaṁ pana puthujjanānaṁ abhinanditabbādippakārāni āyatanāni hontīti tesaṁ na sakkā natthīti vattu, pahīnābhinandanādīnaṁ pana sabbathā natthīti ‘‘natthi ce’’ti vuttaṁ. Ahaṁ mamanti abhinanditabbanti diṭṭhābhinandanāya ‘‘aha’’nti taṇhābhinandanāya ‘‘mama’’nti rocetabbaṁ. Abhivaditabbanti abhinivisanasamuṭṭhāpanavasena vattabbaṁ. Tenāha ‘‘ahaṁ mamanti vattabba’’nti. Ajjhositvāti diṭṭhi taṇhā vatthuṁ anupavisitvā gāhadvayaṁ anaññasādhāraṇaṁ viya katvā. Tenāha ‘‘gilitvā pariniṭṭhapetvā’’ti. Etenāti ‘‘ettha ce natthī’’tiādivacanena. Etthāti āyatanesu. Taṇhādīnaṁ avatthubhāvadassanamukhena taṇhādīnaṁyeva appavattiṁ kilesaparinibbānaṁ kathitanti. Tenāha bhagavā ‘‘esevanto’’tiādi, ayameva abhinandanādīnaṁ natthibhāvakaro maggo, tappaṭippassaddhibhūtaṁ phalaṁ, taṁnissaraṇaṁ vā nibbānaṁ rāgānusayādīnaṁ anto avasānaṁ appavattīti attho. Tenāha ‘‘ayaṁ …pe… anto’’ti. Sabbatthāti ‘‘esevanto paṭighānusayānaṁ’’tiādīsu sabbapadesu.",
  "tika-s0201t2:205": "Ādiyatīti pahāradānādivasena gayhati. Matthakappattaṁ kalahanti bhaṇḍanādimatte aṭṭhatvā mukhasattīhi vitudanādivasena matthakappattaṁ kalahaṁ. Yāya karotīti sambandho. Sesapadesupi eseva nayo. Viruddhaggāhavasena nānāgāhamattaṁ, tathā viruddhavādavasena nānāvādamattaṁ. Evaṁ pavattanti garukātabbesupi gāravaṁ akatvā ‘‘tuvaṁ tuva’’nti evaṁ pavattaṁ sārambhakathaṁ, yāya cetanāya yaṁ karoti, sā tuvaṁ tuvaṁ. Nissāyāti paṭicca, nissayādipaccaye katvāti attho. Kilesānaṁ uppattinimittatā tāva āyatanānaṁ hotu tabbhāve bhāvato, nirodhanimittatā pana kathaṁ. Na hettha lokuttaradhammānaṁ saṅgaho lokiyānaṁyeva adhippetattāti codanaṁ sandhāyāha ‘‘nirujjhamānāpī’’tiādi. Nāmamattena nimittataṁ sandhāya vuttoti dassento ‘‘yatthuppannā, tattheva niruddhā hontī’’ti vatvā tamatthaṁ suttantarena sādhento ‘‘svāyamattho’’tiādimāha.",
  "tika-s0201t2:206": "Tattha samudayasaccapañhenāti mahāsatipaṭṭhāne samudayasaccaniddesena. So hi ‘‘kattha uppajjamānā’’tiādinā pucchāvasena pavattattā pañhoti vutto. Nanu tattha taṇhāya uppattinirodhā vuttā, na sabbakilesānanti īdisī codanā anavakāsāti dassento ‘‘yatheva cā’’tiādimāha. Laddhavohāreti iminā rāgādīnaṁ appavattinimittatāya antoti samaññā nibbānassāti dasseti. Eteneva abhinandanādīnaṁ abhāvoti ca idaṁ saṁvaṇṇitanti daṭṭhabbaṁ. Kathaṁ pana sabbasaṅkhatavinissaṭe nibbāne akusaladhammānaṁ nirodhasambhavoti āha ‘‘yañhi yattha natthi, taṁ tattha niruddhaṁ nāma hotī’’ti. Yvāyaṁ appavattiyaṁ nirodhavohāro vutto, svāyamattho nirodhapañhena dīpetabbo. Na hi tattha uppajjitvā niruddhā vitakkavicārā paṭippassaddhāti vuttā, atha kho appavattā evāti.",
  "tika-s0201t2:207": "203.Evaṁsampadanti evaṁsampajjanakaṁ evaṁ passitabbaṁ idaṁ mama ajjhesanaṁ. Tenāha ‘‘īdisanti attho’’ti. Jānaṁ jānātīti (a. ni. ṭī. 3.10.113-116) sabbaññutaññāṇena jānitabbaṁ sabbaṁ jānāti. Ukkaṭṭhaniddesena hi avisesaggahaṇena ca ‘‘jāna’’nti iminā niravasesaṁ ñeyyajātaṁ pariggaṇhātīti tabbisayāya jānanakiriyāya sabbaññutaññāṇameva karaṇaṁ bhavituṁ yuttaṁ. Atha vā pakaraṇavasena ‘‘bhagavā’’ti saddantarasannidhānena cāyamattho vibhāvetabbo. Passitabbameva passatīti dibbacakkhu-paññācakkhu-dhammacakkhu-buddhacakkhu-samantacakkhu-saṅkhātehi ñāṇacakkhūhi passitabbaṁ passati eva. Atha vā jānaṁ jānātīti yathā aññe savipallāsā kāmarūpapariññāvādino jānantāpi vipallāsavasena jānanti, na evaṁ bhagavā. Bhagavā pana pahīnavipallāsattā jānanto jānāti eva, diṭṭhidassanassa ca abhāvā passanto passatiyevāti attho. Dassanapariṇāyakaṭṭhenāti yathā cakkhu sattānaṁ dassanatthaṁ pariṇeti, evaṁ lokassa yāthāvadassanasādhanato dassanakiccapariṇāyakaṭṭhena cakkhubhūto, paññācakkhumayattā vā sayambhuñāṇena paññācakkhuṁ bhūto pattoti vā cakkhubhūto. Ñāṇabhūtoti etassa ca evameva attho daṭṭhabbo. Dhammā vā bodhipakkhiyā tehi uppannattā lokassa ca taduppādanato, anaññasādhāraṇaṁ vā dhammaṁ pattoti dhammabhūto. Brahmā vuccati maggo tena uppannattā lokassa ca taduppādanattā, tañca sayambhuñāṇena pattoti brahmabhūto. Catusaccadhammaṁ vadatīti vattā. Ciraṁ saccapaṭivedhaṁ pavattento vadatīti pavattā. Atthaṁ nīharitvāti dukkhādiatthaṁ tatthāpi pīḷanādiatthaṁ uddharitvā. Paramatthaṁ vā nibbānaṁ pāpayitā, amatasacchikiriyaṁ sattesu uppādento amataṁ dadātīti amatassa dātā. Bodhipakkhiyadhammānaṁ tadāyattabhāvato dhammassāmī.",
  "tika-s0201t2:208": "204. So vā uddeso attanopi hotīti thero ‘‘yaṁ kho no’’ti āha. Sabbalokasādhāraṇā hi buddhānaṁ desanāti. Idāni yehi dvārārammaṇehi purisaṁ papañcasaññāsaṅkhā samudācaranti, tāni tāva dassento papañcasaññāsaṅkhā dassetuṁ yena saḷāyatanavibhaṅgena niddeso kato, tassa atthaṁ dassetuṁ ‘‘cakkhuñcā’’tiādi āraddhaṁ. Tattha nissayabhāvenāti nissayapaccayabhāvena. Nissayapaccayo ca pasādacakkhuyeva hoti, na cuddasasambhāraṁ, catucattālīsasambhāraṁ vā sasambhāracakkhunti āha ‘‘cakkhupasādañca paṭiccā’’ti. Ārammaṇabhāvenāti ārammaṇapaccayabhāvena. Ārammaṇapaccayo ca catusamuṭṭhānikarūpesu yaṁ kiñci hotīti āha ‘‘catusamuṭṭhānikarūpe ca paṭiccā’’ti.",
  "tika-s0201t2:209": "Ettha cakkhu ekampi viññāṇassa paccayo hoti, rūpāyatanaṁ pana anekameva saṁhatanti imassa visesassa dassanatthaṁ nissayabhāvena ‘‘cakkhupasādañca ārammaṇabhāvena catusamuṭṭhānikarūpe cā’’ti vacanabhedo kato. Kiṁ pana kāraṇaṁ cakkhu ekampi viññāṇassa paccayo hoti, rūpaṁ pana anekamevāti? Paccayabhāvavisesato. Cakkhu hi cakkhuviññāṇassa nissayapurejātaindriyavippayuttapaccayehi paccayo hontaṁ atthibhāveneva hoti tasmiṁ sati tassa bhāvato, asati abhāvato, yato taṁ atthiavigatapaccayehissa paccayo hotīti vuccati, tannissitatā cassa na ekadesena allīyanavasena icchitabbā arūpabhāvato. Atha kho garurājādīsu sissarājapurisādīnaṁ viya tappaṭibaddhavuttitāya, itare pana paccayā tena tena visesena veditabbā.",
  "tika-s0201t2:210": "Sacāyaṁ paccayabhāvo na ekasmiṁ na sambhavatīti ekampi cakkhu cakkhuviññāṇassa paccayo hotīti dassetuṁ pāḷiyaṁ ‘‘cakkhuñcāvuso, paṭiccā’’ti ekavacanavasena vuttaṁ. Rūpaṁ pana yadipi cakkhu viya purejātaatthi-avigatapaccayehi paccayo hoti puretaraṁ uppannaṁ hutvā vijjamānakkhaṇe eva upakārakattā tathāpi anekameva saṁhataṁ hutvā paccayo hoti ārammaṇabhāvato. Yañhi paccayadhammaṁ sabhāvabhūtaṁ, parikappitākāramattaṁ vā viññāṇaṁ vibhāventaṁ pavattati, tadaññesañca satipi paccayabhāve so tassa sārammaṇasabhāvatāya yaṁ kiñci anālambhitvā pavattituṁ asamatthassa olubbhapavattikāraṇabhāvena ālambanīyato ārammaṇaṁ nāma, tassa yasmā yathā tathā sabhāvūpaladdhi viññāṇassa ārammaṇapaccayalābho, tasmā cakkhuviññāṇaṁ rūpaṁ ārabbha pavattamānaṁ tassa sabhāvaṁ vibhāventameva pavattati. Sā cassa indriyādhīnavuttikassa ārammaṇasabhāvūpaladdhi na ekadvikalāpagatavaṇṇavasena hoti, nāpi katipayakalāpagatavaṇṇavasena, atha kho ābhogānurūpaṁ āpāthagatavaṇṇavasenāti anekameva rūpaṁ saṁhaccakāritāya viññāṇassa paccayo hotīti dassento ‘‘rūpe ca uppajjati cakkhuviññāṇa’’nti bahuvacanavasenāha.",
  "tika-s0201t2:211": "Yaṁ pana paṭṭhāne (paṭṭhā. 1.1.2 paccayaniddesa) ‘‘rūpāyatanaṁ cakkhuviññāṇadhātuyā taṁsampayuttakānañca dhammānaṁ ārammaṇapaccayena paccayo’’ti vuttaṁ, taṁ yādisaṁ rūpāyatanaṁ cakkhuviññāṇassa ārammaṇapaccayo, tādisaṁ sandhāya vuttaṁ. Kīdisaṁ pana tanti ? Samuditanti pākaṭoyamattho. Evañca katvā yadeke vadanti ‘‘āyatanasallakkhaṇavasena cakkhuviññāṇādayo sallakkhaṇavisayā, na drabyasallakkhaṇavasenā’’ti, tampi suvuttameva hoti. Na cettha samudāyārammaṇatā āsaṅkitabbā samudāyābhogasseva abhāvato, samuditā pana vaṇṇadhammā ārammaṇapaccayā honti. Kathaṁ pana paccekaṁ asamatthā samuditā ārammaṇapaccayā honti. Na hi paccekaṁ daṭṭhuṁ asakkontā andhā samuditā passantīti? Nayidamekantikaṁ visuṁ visuṁ asamatthānampi sivikāvahanādīsu samatthatāya dassanato. Kesādīnañca yasmiṁ ṭhāne ṭhitānaṁ paccekaṁ vaṇṇaṁ gahetuṁ na sakkā, tasmiṁyeva ṭhāne samuditānaṁ taṁ gahetuṁ sakkāti bhiyyopi tesaṁ saṁhaccakāritā paribyattā. Etena kiṁ cakkhuviññāṇassa paramāṇurūpaṁ ārammaṇaṁ, udāhu taṁsamudāyotiādikā codanā paṭikkhittāti veditabbā. ‘‘Sotañca, āvuso, paṭiccā’’tiādīsupi iminā nayena attho veditabbo. Cakkhuviññāṇaṁ nāmāti cakkhunissitarūpavijānanalakkhaṇaṁ cakkhuviññāṇaṁ nāma uppajjati.",
  "tika-s0201t2:212": "Tiṇṇaṁ saṅgatiyāti cakkhu, rūpaṁ, cakkhuviññāṇanti imesaṁ tiṇṇaṁ saṅgatiyā samodhānena. Phasso nāmāti arūpadhammopi samāno ārammaṇe phusanākāreneva pavattanato phusanalakkhaṇo phasso nāma dhammo uppajjati. Sahajātādivasenāti cakkhuviññāṇasampayuttāya sahajātaaññamaññādivasena, anantarāya anantarādivasena, itarāya upanissayavasena paccayabhāvato phassapaccayā phassakāraṇā vedanā uppajjati. Anubhavanasamakālameva ārammaṇassa sañjānanaṁ hotīti ‘‘tāya vedanāya yaṁ ārammaṇaṁ vedeti, tadeva saññā sañjānātī’’ti vuttaṁ. Cakkhudvārikā dhammā idhādhippetāti tadanusārena pana aparāparuppannānaṁ vedanādīnaṁ gahaṇe sati, yanti vā kāraṇavacanaṁ, yasmā ārammaṇaṁ vedeti, tasmā taṁ sañjānātīti attho. Na hi asati vedayite kadāci saññuppatti atthi. Sesapadesupi eseva nayo. Saññāya hi yathāsaññātaṁ vijjamānaṁ, avijjamānaṁ vā ārammaṇaṁ vitakkavasena parikappeti, yathāparikappitañca taṁ diṭṭhitaṇhāmānamaññanāhi maññamāno papañcetīti vutto. Tenevāha ‘‘pathaviṁ pathavito sañjānā’’ti, ‘‘pathaviṁ pathavito saññatvā pathaviṁ maññatī’’tiādi (ma. ni. 1.2), ‘‘takkañca diṭṭhīsu pakappayitvā, saccaṁ musāti dvayadhammamāhū’’ti (su. ni. 892; mahāni. 121) ca. Balappattapapañcavasenevāyamatthavaṇṇanā katā, aṭṭhakathāyaṁ pana paridubbalavasena.",
  "tika-s0201t2:213": "Cakkhurūpādīhi kāraṇehīti cakkhuviññāṇaphassavedanāsaññāvitakkehi kāraṇabhūtehi. Akāraṇabhūtānampi tesaṁ atthitāya kāraṇaggahaṇaṁ. Pariññātā hi te akāraṇaṁ. Tenāha ‘‘apariññātakāraṇa’’nti. Tīhipi pariññāhi apariññātavatthukaṁ. Abhibhavantīti ajjhottharanti. Sahajātā hontīti ettha ‘‘cakkhusamphassapaccayā vedanākkhandho atthi kusalo’tiādivacanato vedanāsaññā asahajātāpi gahetabbā. Yadi evanti ‘‘papañcetī’’ti ettha yadi pañcadvārajavanasahajātā papañcasaṅkhā adhippetā tāsaṁ paccuppannavisayattā, kasmā atītānāgataggahaṇaṁkatanti codeti. Itaro ‘‘tathā uppajjanato’’tiādinā pariharati. Tattha tathā uppajjanatoti yathā vattamānakāle, evaṁ atītakāle anāgatakāle ca cakkhudvāre papañcasaṅkhānaṁ uppajjanato atītānāgataggahaṇaṁ kataṁ, na atītesu, anāgatesu vā cakkhurūpesu cakkhudvārikānaṁ tāsaṁ uppajjanato.",
  "tika-s0201t2:214": "Manañjāvuso, paṭiccāti ettha duvidhaṁ manaṁ kevalaṁ bhavaṅgaṁ, sāvajjanaṁ vā. Duvidhā hi kathā. Uppattidvārakathāyaṁ dvikkhattuṁ calitaṁ bhavaṅgaṁ manodvāraṁ nāma, cakkhādi viya rūpādinā yena taṁ ghaṭṭitaṁ tattha upari viññāṇuppattiyā dvārabhāvato. Paccayakathāyaṁ sāvajjanabhavaṅgaṁ, ‘‘manosamphassapaccayā atthi kusalo’’tiādīsu hi sāvajjanamanosamphasso icchito, na bhavaṅgamanosamphasso asambhavato. Tattha paṭhamanayaṁ sandhāyāha ‘‘mananti bhavaṅgacitta’’nti. Dhammeti tebhūmakadhammārammaṇanti iminā sabhāvadhammesu eva kilesuppattīti keci, tadayuttaṁ tadupādānāyapi paññattiyā dhammārammaṇatāya vuttattā. Idha pana tebhūmakāpi dhammā labbhantīti dassanatthaṁ ‘‘tebhūmakadhammārammaṇa’’nti vuttaṁ, na paññattiyā anārammaṇattā. Evañcetaṁ sampaṭicchitabbaṁ, aññathā akusalacittuppādā anārammaṇā nāma siyuṁ. Uppattidvārakathāyaṁ cakkhuviññāṇādi viya āvajjanampi dvārapakkhikamevāti vuttaṁ ‘‘manoviññāṇanti āvajjanaṁ vā’’ti. Paccayakathāyaṁ pana āvajjanaṁ gahitanti ‘‘javanaṁ vā’’ti vuttaṁ. Nayadvaye dhammānaṁ sahajātavibhāgaṁ dassetuṁ ‘‘āvajjanegahite’’tiādi vuttaṁ. Yuttamevāti nippariyāyato yuttameva.",
  "tika-s0201t2:215": "So yāva na paccayapaṭivedho sambhavati, tāva paññattimukheneva sabhāvadhammā paññāyanti paccekaṁ apaññāpaneti āha ‘‘phasso nāma eko dhammo uppajjatī’’ti. Evaṁ phassapaññattiṁ paññapessatīti paññapetvā tabbisayadassanaṁ ñāṇaṁ uppādessati. Imasmiṁ sati idaṁ hotīti imasmiṁ cakkhuādike paccaye sati idaṁ phassādikaṁ paccayuppannaṁ hoti. Dvādasāyatanavasenāti dvādasannaṁ āyatanānaṁ vasena āgatena paṭiccasamuppādanayavasena. Dvādasāyatanapaṭikkhepavasenāti ‘‘imasmiṁ asati idaṁ na hotī’’ti paccayābhāvapaccayuppannābhāvadassanakkame dvādasannaṁ āyatanānaṁ paṭikkhepavasena.",
  "tika-s0201t2:216": "Sāvakena pañho kathitoti ayaṁ pañho sāvakena kathito, iti iminā kāraṇena mā nikkaṅkhā ahuvattha. Atha vā saṁkhittena vuttamatthaṁ vitthārena vibhajantena etadagge ṭhapitena mahāsāvakena pañho kathitoti iminā kāraṇena etasmiṁ pañhe mā nikkaṅkhā ahuvattha, heraññike sati kahāpaṇaṁ sayaṁ nicchinantā viya ahutvā bhagavato eva santike nikkaṅkhā hotha.",
  "tika-s0201t2:217": "205. Ākaronti phalaṁ tāya tāya mariyādāya nibbattentīti ākārā, kāraṇāni. Pāṭiyekkakāraṇehīti channaṁ dvārānaṁ vasena visuṁ visuṁ papañcakāraṇassa niddiṭṭhattā vuttaṁ. Atha vā yadipi yattakehi dhammehi yaṁ phalaṁ nibbattati, tesaṁ samuditānaṁyeva kāraṇabhāvo sāmaggiyāva phaluppattito, tathāpi paccekaṁ tassa kāraṇamevāti katvā vuttaṁ ‘‘pāṭiyekkakāraṇehī’’ti. Padehīti nāmādipadehi ceva taṁsamudāyabhūtehi vākyehi ca. Tenāha ‘‘akkharasampiṇḍanehī’’ti. Akkharāniyeva hi atthesu yathāvaccaṁ padavākyabhāvena paricchijjanti. Byañjanehīti atthassa abhibyañjanato byañjanasaññitehi vaṇṇehi. Tāni pana yasmā pariyāyassa akkharaṇato ‘‘akkharānī’’ti vuccanti, tasmā āha ‘‘akkharehī’’ti. Ettha ca imehi ākārehi imehi padabyañjanehi papañcasamudācārassa vaṭṭassa ca vivaṭṭassa ca dassanaattho vibhattoti yojanā. Paṇḍiccenāti paññāya. ‘‘Kittāvatā nu kho, bhante, paṇḍito hoti ? Yato kho bhikkhu dhātukusalo ca hotī’’ti (ma. ni. 3.124) ādisuttapadavasena paṇḍitalakkhaṇaṁ dassento ‘‘catūhi vā kāraṇehī’’tiādimāha. Saccapaṭivedhavasena paṇḍiccaṁ dassitanti paṭisambhidāvasena mahāpaññataṁ dassetuṁ ‘‘mahante atthe’’tiādi vuttaṁ.",
  "tika-s0201t2:218": "Guḷapūvanti guḷe missitvā katapūvaṁ. Baddhasattuguḷakanti madhusakkharāhi piṇḍīkataṁ sattupiṇḍaṁ. Asecitabbakaṁ madhuādinā pageva tehi samayojitabbattā. Cintakajātikoti dhammacintāya cintakasabhāvo. Sabbaññutaññāṇenevassāti sabbaññutaññāṇeneva assa suttassa guṇaṁ paricchindāpetvā nāmaṁ gaṇhāpessāmi.",
  "tika-s0201t2:219": "Madhupiṇḍikasuttavaṇṇanāya līnatthappakāsanā samattā.",
  "tika-s0201t2:220": "9. Dvedhāvitakkasuttavaṇṇanā",
  "tika-s0201t2:221": "206.Dvedve bhāgeti dve dve koṭṭhāse katvā. Kāmañcettha ‘‘imaṁ ekaṁ bhāgamakāsiṁ, imaṁ dutiyabhāgamakāsi’’nti vacanato sabbepi vitakkā saṁkilesavodānavibhāgena dveva bhāgā katā, aparāparuppattiyā panetesaṁ abhiṇhācāraṁ upādāya pāḷiyaṁ ‘‘dvidhā katvā’’ti āmeḍitavacananti ‘‘dve dve bhāge katvā’’ti āmeḍitavacanavaseneva vutto. Atha vā bhāgadvayassa sappaṭibhāgatāya tattha yaṁ yaṁ dvayampi kho ujuvipaccanīkaṁ, taṁ taṁ visuṁ visuṁ gahetukāmo bhagavā āha ‘‘dvidhā katvā vitakke vihareyya’’nti. Evaṁ pana cintetvā tattha micchāvitakkānaṁ sammāvitakkānañca anavasesaṁ asaṅkarato ca gahitabhāvaṁ dassento ‘‘imaṁ ekaṁ bhāgamakāsiṁ, imaṁ dutiyabhāgamakāsi’’nti avoca. Kāmapaṭisaṁyuttoti kāmarāgasaṅkhātena kāmena sampayutto, kāmena paṭibaddho vā. Sesesupi eseva nayo. Ayaṁ pana viseso – byāpajjati cittaṁ etenāti byāpādo, doso. Vihiṁsati etāya satte, vihiṁsanaṁ vā tesaṁ etanti vihiṁsā, paresaṁ viheṭhanākārena pavattassa karuṇāpaṭipakkhassa pāpadhammassetaṁ adhivacanaṁ. Ajjhattanti ajjhattadhammārammaṇamāha. Bahiddhāti bāhiradhammārammaṇaṁ. Oḷārikoti bahalakāmarāgādipaṭisaṁyutto. Tabbipariyāyena sukhumo. Vitakkoakusalapakkhikoyevāti iminā vitakkabhāvasāmaññena tatthāpi akusalabhāvasāmaññena ekabhāgakaraṇaṁ, na ekacittuppādapariyāpannatādivasenāti dasseti.",
  "tika-s0201t2:222": "Nekkhammaṁ vuccati lobhātikkantattā paṭhamajjhānaṁ, sabbākusalehi nikkhantattā sabbaṁ kusalaṁ. Idha pana kāmavitakkapaṭipakkhassa adhippetattā āha ‘‘kāmehi nissaṭo nekkhammapaṭisaṁyutto vitakko’’ti. Soti nekkhammavitakko. Yāva paṭhamajjhānāti paṭhamasamannāhārato paṭṭhāya yāva paṭhamajjhānaṁ etthuppanno vitakko nekkhammavitakkoyeva. Paṭhamajjhānanti ca idaṁ tato paraṁ vitakkābhāvato vuttaṁ. Na byāpajjati cittaṁ etena, byāpādassa vā paṭipakkhoti abyāpādo, mettāpubbabhāgo mettābhāvanārambho. Na vihiṁsanti etāya, vihiṁsāya vā paṭipakkhoti avihiṁsā, karuṇāpubbabhāgo karuṇābhāvanārambho.",
  "tika-s0201t2:223": "Mahābodhisattānaṁ mahābhinikkhamanaṁ nikkhantakālato paṭṭhāya laddhāvasarā sammāsaṅkappā uparūpari savisesaṁ pavattantīti āha ‘‘chabbassāni…pe… pavattiṁsū’’ti. Ñāṇassa aparipakkattā pubbavāsanāvasena satisammosato kadāci micchāvitakkalesopi hotiyevāti taṁ dassetuṁ ‘‘satisammosena…pe… tiṭṭhantī’’ti āha. Yathā niccapihitepi gehe kadāci vātapāne vivaṭamatte laddhāvasaro vāto anto paviseyya, evaṁ guttindriyepi bodhisattasantāne satisammosavasena laddhāvasaro akusalavitakko uppajji, uppanno ca kusalavāraṁ pacchinditvā aṭṭhāsi, atha mahāsatto taṁmuhuttuppannameva paṭivinodetvā tesaṁ āyatiṁ anuppādāya ‘‘ime micchāvitakkā, ime sammāvitakkā’’ti yāthāvato te paricchinditvā micchāvitakkānaṁ avasaraṁ adento sammāvitakke parivaḍḍhesi. Tena vuttaṁ ‘‘mayhaṁ ime’’tiādi.",
  "tika-s0201t2:224": "207. Pamādo nāma sativippavāsoti āha ‘‘appamattassāti satiyā avippavāse ṭhitassā’’ti. Ātāpavīriyavantassāti kilesānaṁ niggaṇhanavīriyavato. Pesitacittassāti bhavavimokkhāya vissaṭṭhacittassa kāye ca jīvite ca nirapekkhassa. ‘‘Evaṁ paṭipākatiko jāto’’ti attano attabhāvaṁ nissāya pavattaṁ somanassākāraṁ gehassitasomanassapakkhikaṁ akāsi, paññāmahantatāya sukhumadassitā.",
  "tika-s0201t2:225": "Apariññāyaṁṭhitassāti na pariññāyaṁ ṭhitassa, apariggahitapariññassāti attho. Vitakko…pe… etāni tīṇi nāmāni labhatīti tādisassa uppanno micchāvitakko yathārahaṁ attabyābādhako ubhayabyābādhako ca na hotīti na vattabbo taṁ sabhāvānativattanatoti adhippāyo. Anuppannānuppādauppannaparihāninimittatāya paññaṁ nirodhetīti paññānirodhiko. Tenāha ‘‘anuppannāyā’’tiādi. Natthibhāvaṁ gacchatīti paṭisaṅkhānabalena vikkhambhanappahānamāha. Nirujjhatītiādīhipi tadeva vadati. Vigatantantiādīhi pana samūlaṁ uddhaṭaṁ viya tadā appavattanakaṁ akāsinti vadati.",
  "tika-s0201t2:226": "208.Cittavipariṇāmabhāvo cittassa aññathattaṁ pakaticittavigamo. Anekaggatākāro vikkhepo. Tattha vitakkena cittaṁ vihaññamānaṁ viya hotīti āha ‘‘taṁ gahetvā vihiṁsāvitakkaṁ akāsī’’ti. Kāruññanti paradukkhanimittaṁ cittakhedaṁ vadati. Tenevāha – ‘‘paradukkhe sati sādhūnaṁ manaṁ kampetīti karuṇā’’ti (ma. ni. ṭī. 1.1; saṁ. ni. ṭī. 1.1.1). Nti karuṇāyanavasena pavattacittapakampanaṁ sandhāya ‘‘uppajjati vihiṁsāvitakko’’ti āha, na sattesu vihiṁsā pavattatīti adhippāyo.",
  "tika-s0201t2:227": "Tena tena cassākārenāti yena yena ākārena bhikkhunā anuvitakkitaṁ anuvicāritaṁ, tena tena ākārenassa cetaso nati hoti. Tenevāha ‘‘kāmavitakkādīsū’’tiādi. Pahāsīti kālavipallāsena vuttanti āha ‘‘pajahatī’’ti. Pahānaṁ panassa siddhameva paṭipakkhassa siddhattāti dassetuṁ ‘‘pahāsī’’ti vuttaṁ yathā ‘‘asāmibhoge gāmikāādīyiṁsū’’ti. Bahulamakāsīti etthāpi eseva nayo. Evamevaṁ namatīti kāmavitakkasampayogākārameva hoti, kāmavitakkasampayuttākārena vā pariṇamati. Kasanaṁ kiṭṭhaṁ, kasīti attho, tannibbattattā pana kāraṇūpacārena sassaṁ ‘‘kiṭṭha’’nti vuttanti āha ‘‘sassasambādhe’’ti. Cattāri bhayānīti vadhabandhajānigarahāni. Upaddavanti anatthuppādabhāvaṁ. Lāmakanti nihīnabhāvaṁ. Dhandhesūti attano khandhesu. Otāranti anuppavesaṁ kilesānaṁ. Saṁkilesato visujjhanaṁ visuddhi, sā eva vodānanti āha ‘‘vodānapakkhanti idaṁ tasseva vevacana’’nti.",
  "tika-s0201t2:228": "209.Sabbakusalaṁnekkhammaṁ sabbākusalapaṭipakkhatāya tato nissaṭattā. Nibbānameva nekkhammaṁ sabbakilesato sabbasaṅkhatato ca nissaṭattā. Kiṭṭhasambādhaṁ viya rūpādiārammaṇaṁ pamāde sati anatthuppattiṭṭhānabhāvato. Kūṭagāvo viya kūṭacittaṁ duddamabhāvato. Paṇḍitagopālako viya bodhisatto upāyakosallayogato. Catubbidhabhayaṁ viya micchāvitakkā sappaṭibhayabhāvato. Paññāya vuddhi etassa atthīti paññāvuddhiko. Vihaññati cittaṁ etenāti vighāto, cetodukkhaṁ, tappakkhiko vighātapakkhiko, na vighātapakkhikoti avighātapakkhiko. Nibbānasaṁvattaniko nibbānavaho. Ugghātīyeyyāti uddhataṁ siyā vikkhittañca bhaveyyāti attho. Saṇṭhapemīti sammadeva paṭṭhapemi. Yathā pana ṭhapitaṁ saṇṭhapitaṁ nāma hoti, taṁ dassetuṁ ‘‘sannisīdāpemī’’tiādi vuttaṁ. Sannisīdāpemīti samādhipaṭipakkhe kilese sannisīdāpento cittaṁ gocarajjhatte sannisīdāpemi. Abyaggabhāvāpādakena ekaggaṁ karomi, yathā ārammaṇe suṭṭhu appitaṁ hoti, evaṁ sammā sammadeva ādahāmi samāhitaṁ karomi, yasmā tathāsamāhitaṁ cittaṁ suṭṭhu ārammaṇe āropitaṁ nāma hoti, na tato paripatati, tasmā vuttaṁ ‘‘suṭṭhu āropemīti attho’’ti. Mā ugghātīyittāti mā haññittha, mā ūhataṁ atthāti attho.",
  "tika-s0201t2:229": "210.Soyeva…pe… vuttoti iminā kiñcāpi ekaṁyeva kusalavitakkaṁ maggakkhaṇe viya tividhattasambhavato tividhanāmikaṁ katvā dassitaṁ viya hoti, na kho panetaṁ evaṁ daṭṭhabbaṁ. Pabandhapavattañhi upādāya ekattanayena ‘‘soyeva byāpādapaccanīkaṭṭhenā’’tiādi vuttaṁ. Ekajātiyesu hi kusalacittesu uppanno vitakko samānākāratāya so evāti vattabbataṁ labhati yathā ‘‘sā eva tittirī, tāni eva osadhānī’’ti (saṁ. ni. ṭī. 2.2.19). Na hi tadā mahāpurisassa asubhamettākaruṇāsannissayā te vitakkā evaṁ vuttāti.",
  "tika-s0201t2:230": "Samāpattiṁnissāyāti samāpattiṁ samāpajjitvā, tato vuṭṭhahitvāti attho. Vipassanāpi taruṇāti yojanā. Kāyo kilamati samathavipassanānaṁ taruṇatāya bhāvanāya pubbenāparaṁ visesassa alabbhamānattā. Tenāha ‘‘cittaṁ haññati vihaññatī’’ti. Vipassanāyabahūpakārāsamāpatti, tathā hi vuttaṁ – ‘‘samādhiṁ, bhikkhave, bhāvetha, samāhito yathābhūtaṁ jānāti passatī’’ti (saṁ. ni. 3.5; 4.99; 5.1071).",
  "tika-s0201t2:231": "Yathā vissamaṭṭhānaṁ yodhānaṁ parissamaṁ vinodeti, tathā parissamavinodanatthaṁ phalakehi kātabbaṁ vissamaṭṭhānaṁ phalakakoṭṭhako, samāpattiyā pana vipassanā bahukāratarā samādhiparipanthakānaṁ, sabbesampi vā kilesānaṁ vimathanena dubbalabhāvāpajjanato. Tenāha ‘‘vipassanā thāmajātā samāpattimpi rakkhati,thāmajātaṁ karotī’’ti. Nanu cevaṁ itarītarasannissayadoso āpajjatīti? Nayidamekantikaṁ, itarītarasannissayāpi kiccasiddhi loke labbhatīti dassetuṁ ‘‘yathā hī’’tiādi vuttaṁ.",
  "tika-s0201t2:232": "Gāmantaṁ āhaṭesūti gāmasamīpaṁ upanītesu. Etāgāvoti sati uppādanamattameva kātabbaṁ yathā gāvo rakkhitabbā, tadabhāvato. Tadāti samathavipassanānaṁ thāmajātakāle. Anupassanānaṁ lahuṁ lahuṁ uppattiṁ sandhāya ‘‘ekappahāreneva āruḷhova hotī’’ti vuttaṁ, kameneva pana anupassanāpaṭipāṭiṁ ārohati.",
  "tika-s0201t2:233": "215. Evaṁ bhagavā attano appamādapaṭipadaṁ, tāya ca laddhaṁ anaññasādhāraṇaṁ visesaṁ dassento hetusampattiyā saddhiṁ phalasampattiṁ dassetvā idāni sattūpakārasampattiṁ dassetuṁ ‘‘seyyathāpī’’tiādimāhāti evaṁ ettha anusandhi veditabbā. Araññalakkhaṇayoggamattena araññaṁ. Mahāvanatāya pavanaṁ. Pavaddhañhi vanaṁ pavanaṁ. Catūhi yogehīti jighacchāpipāsābhayapaṭipattisaṅkhātayogehi. Khemaṁ anupaddavataṁ. Suvatthiṁ anupaddavaṁ āvahatīti sovatthiko. Pītiṁ kuṭṭhiṁ gameti upanetīti pītigamanīyo. Pītaṁ pānatitthaṁ gacchatīti pītagamanīyo. Sākhādīhīti kaṇṭakasākhākaṇṭakalatāvanehi. Anāsayagāmitāya udakasanniruddhopi amaggo vutto, itarāni apītigamanīyatāyapi. Ādi-saddena gahanaṁ pariggaṇhāti. Okemigaluddakassa gocare caratīti okacaro, dīpakamigo. Araññe mige disvā tehi saddhiṁ palāyeyyāti dīgharajjubandhanaṁ.",
  "tika-s0201t2:234": "Idha vasantīti migānaṁ āsayaṁ vadati, tato āsayato iminā maggena nikkhamanti. Etthacarantīti etasmiṁ ṭhāne gocaraṁ gaṇhanti. Etthapivantīti etasmiṁ nipānatitthe udakaṁ pivanti. Iminā maggena pavisantīti iminā maggena nipānatitthaṁ pavisanti. Maggaṁ pidhāyāti pakatimaggaṁ pidahitvā. Na tāva kiñci karoti anavasese vanamige ghātetukāmo.",
  "tika-s0201t2:235": "Avijjāya aññāṇā hutvāti avijjāya nivutattā ñāṇarahitā hutvā, nandīrāgena upanītā rūpārammaṇādīni ābandhitvā. Palobhanato okacaraṁ nandīrāgoti. Byāmohanato okacārikaṁ avijjāti katvā dasseti. Tesanti okacarokacārikānaṁ. Sākhābhaṅgenāti tādisena lūkhataragandhena sākhābhaṅgena. Manussagandhaṁ apanetvā tassa sākhābhaṅgassa gandhena. Sammattoti sammajjito byāmuñcho.",
  "tika-s0201t2:236": "Buddhānaṁ khemamaggavicaraṇaṁ kummaggapidhānañca sabbalokasādhāraṇampi atthato veneyyapuggalāpekkhamevāti dassento ‘‘aññātakoṇḍaññādīnaṁ bhabbapuggalāna’’nti āha. Ūhatoti samūhato nīhatoti āha ‘‘dvedhā chetvā pātito’’ti. Nāsitāti adassanaṁ gamitāti āha ‘‘sabbena sabbaṁ samugghāṭitā’’ti. Hitūpacāranti sattānaṁ hitacariyaṁ.",
  "tika-s0201t2:237": "Dvedhāvitakkasuttavaṇṇanāya līnatthappakāsanā samattā.",
  "tika-s0201t2:238": "10. Vitakkasaṇṭhānasuttavaṇṇanā",
  "tika-s0201t2:239": "216.Dasakusalakammapathavasenāti idaṁ nidassanamattaṁ daṭṭhabbaṁ vaṭṭapādakasamāpatticittassapi idha adhicittabhāvena anicchitattā. Tenāha ‘‘vipassanāpādakaaṭṭhasamāpatticitta’’nti. Atha vā anuttarimanussadhammasaṅgahitameva kevalaṁ ‘‘pakaticitta’’nti vattabbanti dassento ‘‘dasakusalakammapathavasena uppannaṁ cittaṁ cittamevā’’ti vatvā yadettha adhicittanti adhippetaṁ, taṁ tadeva dassento ‘‘vipassanāpādakaaṭṭhasamāpatticitta’’nti āha. Itarassa panettha vidhi na paṭisedhetīti daṭṭhabbaṁ. Vipassanāya sampayuttaṁ adhicittanti keci. Anuyuttenāti anuppannassa uppādanavasena, uppannassa paribrūhanavasena anu anu yuttena. Mūlakammaṭṭhānanti pārihāriyakammaṭṭhānaṁ. Gahetvā viharantoti bhāvanaṁ anuyuñjanto. Bhāvanāya appanaṁ appattopi adhicittamanuyuttoyeva tadatthepi taṁsaddavohārato.",
  "tika-s0201t2:240": "Yehi phalaṁ nāma yathā uppajjanaṭṭhāne pakappiyamānaṁ viya hoti, tāni nimittāni. Tenāha ‘‘kāraṇānī’’ti. Kālena kālanti ettha kālenāti bhummatthe karaṇavacananti āha ‘‘samaye samaye’’ti. Nanu ca…pe… nirantaraṁ manasi kātabbanti kasmā vuttaṁ, nanu ca bhāvanāya vīthipaṭipannattā abbudanīharaṇavidhiṁ dassentena bhagavatā ‘‘pañca nimittāni kālena kālaṁ manasi kātabbānī’’ti ayaṁ desanā āraddhāti? ‘‘Adhicittamanuyuttenā’’ti vuttattā avicchedavasena bhāvanāya yuttappayutto adhicittamanuyutto nāmāti codakassa adhippāyo. Itaro bhāvanaṁ anuyuñjantassaādikammikassa kadāci bhāvanupakkilesā uppajjeyyuṁ, tato cittassa visodhanatthāya yathākālaṁ imāni nimittāni manasi kātabbānīti ‘‘kālena kāla’’nti satthā avocāti dassento ‘‘pāḷiyañhī’’tiādimāha. Tattha imānīti imāni pāḷiyaṁ āgatāni pañca nimittāni. Abbudanti upaddavaṁ.",
  "tika-s0201t2:241": "Chandasahagatā rāgasampayuttāti taṇhāchandasahagatā kāmarāgasampayuttā. Iṭṭhāniṭṭhaasamapekkhitesūti iṭṭhesu piyesu, aniṭṭhesu appiyesu, asamaṁ asammā pekkhitesu. Asamapekkhananti gehassitaaññāṇupekkhāvasena ārammaṇassa ayoniso gahaṇaṁ. Yaṁ sandhāya vuttaṁ – ‘‘cakkhunā rūpaṁ disvā upekkhā bālassa mūḷhassa puthujjanassā’’tiādi (ma. ni. 3.308). Te parivitakkā. Tato nimittato aññanti tato chandūpasaṁhitādiakusalavitakkuppattikāraṇato aññaṁ navaṁ nimittaṁ. ‘‘Manasikaroto’’ti hi vuttaṁ, tasmā ārammaṇaṁ, tādiso purimuppanno cittappavattiākāro vā nimittaṁ. Kusalanissitaṁ nimittanti kusalacittappavattikāraṇaṁ manasi kātabbaṁ citte ṭhapetabbaṁ, bhāvanāvasena cintetabbaṁ, cittasantāne vā saṅkamitabbaṁ. Asubhañhi asubhanimittanti. Saṅkhāresu uppanne chandūpasaṁhite vitakketi ānetvā sambandhitabbaṁ. Evaṁ ‘‘dosūpasañhite’’tiādīsu yathārahaṁ taṁ taṁ padaṁ ānetvā sambandhitabbaṁ. Yattha katthacīti ‘‘sattesu saṅkhāresū’’ti yattha katthaci. Pañcadhammūpanissayoti pañcavidho dhammūpasaṁhito upanissayo.",
  "tika-s0201t2:242": "Evaṁ ‘‘chandūpasañhite’’tiādinā saṅkhepato vuttamatthaṁ vitthārato dassetuṁ ‘‘imassa hatthā vā sobhanā’’tiādi āraddhaṁ. Tattha ‘‘asubhatoupasaṁharitabba’’nti vatvā upasaṁharaṇākārassa dassanaṁ ‘‘kimhi sārattosī’’ti. Chavirāgenāti chavirāgatāya kāḷasāmādivaṇṇanibhāya. Kuphaḷapūritoti pakkehi kuṇapaphalehi puṇṇo. ‘‘Kaliphalapūrito’’ti vā pāṭho.",
  "tika-s0201t2:243": "Assāmikatāvakālikabhāvavasenāti idaṁ pattaṁ anukkamena vaṇṇavikārañceva jiṇṇabhāvañca patvā chiddāvachiddaṁ bhinnaṁ vā hutvā kapālaniṭṭhaṁ bhavissati. Idaṁ cīvaraṁ anupubbena vaṇṇavikāraṁ jiṇṇatañca upagantvā pādapuñchanacoḷakaṁ hutvā yaṭṭhikoṭiyā chaḍḍanīyaṁ bhavissati. Sace pana nesaṁ sāmiko bhaveyya, na nesaṁ evaṁ vinassituṁ dadeyyāti evaṁ assāmikabhāvavasena, ‘‘anaddhaniyaṁ idaṁ tāvakālika’’nti evaṁ tāvakālikabhāvavasena ca manasikaroto.",
  "tika-s0201t2:244": "Āghātavinaya…pe… bhāvetabbāti – ‘‘pañcime, bhikkhave, āghātapaṭivinayā. Yattha hi bhikkhuno uppanno āghāto sabbaso paṭivinetabbo’’tiādinā nayena āgatassa āghātavinayasuttassa (a. ni. 5.161) ceva kakacūpamovāda(ma. ni. 1.222-233) chavālātūpamādīnañca (itivu. 91) vasena āghātaṁ paṭivinodetvā mettā bhāvetabbā.",
  "tika-s0201t2:245": "Garusaṁvāsoti garuṁ upanissāya vāso. Uddesoti pariyattidhammassa uddisāpanañceva uddisanañca. Uddiṭṭhaparipucchananti yathāuggahitassa dhammassa atthaparipucchā. Pañca dhammūpanissāyāti garusaṁvāsādike pañca dhamme paṭicca. Mohadhātūti moho.",
  "tika-s0201t2:246": "Upanissitabbāti upanissayitabbā, ayameva vā pāṭho. Yattappaṭiyattoti yatto ca gāmappavesanāpucchākaraṇesu ussukkaṁ āpanno sajjito ca hotīti attho. Athassa moho pahīyatīti assa bhikkhuno evaṁ tattha yuttappayuttassa pacchā so moho vigacchati. Evampīti evaṁ uddese appamajjanenapi. Puna evampīti atthaparipucchāya kaṅkhāvinodanepi. Tesu tesu ṭhānesu attho pākaṭo hotīti suyyamānassa dhammassa tesu tesu padesu ‘‘idha sīlaṁ kathitaṁ, idha samādhi, idha paññā’’ti so so attho vibhūto hoti. Idaṁ cakkhurūpālokādi imassa cakkhuviññāṇassa kāraṇaṁ, idaṁ sālibījabhūmisalilādi imassa sāliaṅkurassa kāraṇaṁ. Idaṁ na kāraṇanti tadeva cakkhurūpālokādi sotaviññāṇassa, tadeva sālibījādi kudrusakaṅkurassa na kāraṇanti ṭhānāṭṭhānavinicchaye cheko hoti.",
  "tika-s0201t2:247": "Ārammaṇesūti kammaṭṭhānesu. Ime vitakkāti kāmavitakkādayo. Sabbe kusalā dhammā sabbākusalapaṭipakkhāti katvā ‘‘pahīyantī’’ti vattabbe na sabbe sabbesaṁ ujuvipaccanīkabhūtāti ‘‘pahīyanti evā’’ti sāsaṅkaṁ vadati. Tenāha ‘‘imānī’’tiādi.",
  "tika-s0201t2:248": "Kusalanissitanti kusalena nissitaṁ nissayitabbaṁ. Kusalassa paccayabhūtanti tasseva vevacanaṁ, kusaluppattikāraṇaṁ yathāvuttaasubhanimittādimeva vadati. Sāraphalaketi candanamaye sāraphalake. Visamāṇinti visamākārena tattha ṭhitaṁ āṇiṁ. Haneyyāti pahareyya nikkhāmeyya.",
  "tika-s0201t2:249": "217.Aṭṭoti āturo, duggandhabādhatāya pīḷito. Dukkhitoti sañjātadukkho. Imināpi kāraṇenāti akosallasambhūtatāya kusalapaṭipakkhatāya gehassitarogena sarogatāya ca ete akusalā viññugarahitabbatāya jigucchanīyatāya ca sāvajjā aniṭṭhaphalatāya nirassādasaṁvattaniyatāya ca dukkhavipākāti evaṁ tena tena kāraṇena akusalādibhāvaṁ upaparikkhato.",
  "tika-s0201t2:250": "‘‘Āturaṁ asuciṁ pūtiṁ, passa nande samussayaṁ;",
  "tika-s0201t2:251": "Uggharantaṁ paggharantaṁ, bālānaṁ abhinandita’’nti. (apa. therī 2.4.157) –",
  "tika-s0201t2:252": "Evamādi kāyavicchandanīyakathādīhi vā. Ādi-saddena –",
  "tika-s0201t2:253": "‘‘Tasseva tena pāpiyo, yo kuddhaṁ paṭikujjhati;",
  "tika-s0201t2:254": "Kuddhaṁ appaṭikujjhanto, saṅgāmaṁ jeti dujjaya’’nti. (theragā. 442) –",
  "tika-s0201t2:255": "Evamādi paṭighavūpasamanakathādikāpi saṅgaṇhāti.",
  "tika-s0201t2:256": "218. Na saraṇaṁ asati, ananussaraṇaṁ. Amanasikaraṇaṁ amanasikāro. Kammaṭṭhānaṁ gahetvā nisīditabbanti kammaṭṭhānamanasikāreneva nisīditabbaṁ. Uggahito dhammakathāpabandhoti kammaṭṭhānassa upakāro dhammakathāpabandho. Muṭṭhipotthakoti muṭṭhippamāṇo pārihāriyapotthako. Samannānentenāti samannāharantena. Okāso na hoti āraddhassa pariyosāpetabbato. Āraddhassa antagamanaṁ anārambhovāti theravādo. Tassāti upajjhāyassa. Pabbhārasodhanaṁ kāyakammaṁ, ārabhanto eva vitakkaniggaṇhanatthaṁ saṁyuttanikāyasajjhāyanaṁ vacīkammaṁ, dassanakiccapubbakammakaraṇatthaṁ tejokasiṇaparikammanti tīṇi kammāni ācinoti. Thero tassa āsayaṁ kasiṇañca savisesaṁ jānitvā ‘‘imasmiṁ vihāre’’tiādimavoca. Tenassa yathādhippāyaṁ sabbaṁ sampāditaṁ. Asatipabbaṁ nāma asatiyā vitakkaniggahaṇavibhāvanato.",
  "tika-s0201t2:257": "219.Vitakkamūlabhedaṁ pabbanti vitakkamūlassa tammūlassa ca bhedavibhāvanaṁ vitakkamūlabhedaṁ pabbaṁ. Vitakkaṁ saṅkharotīti vitakkasaṅkhāro, vitakkapaccayo subhanimittādīsupi subhādinā ayonisomanasikāro. So pana vitakkasaṅkhāro saṁtiṭṭhati etthāti vitakkasaṅkhārasaṇṭhānaṁ, asubhe subhantiādi saññāvipallāso. Tenāha ‘‘vitakkānaṁ mūlañca mūlamūlañca manasi kātabba’’nti. Vitakkānaṁ mūlamūlaṁ gacchantassāti upaparikkhanavasena micchāvitakkānaṁ mūlaṁ uppattikāraṇaṁ ñāṇagatiyā gacchantassa. Yāthāvato jānantassa pubbe viya vitakkā abhiṇhaṁ nappavattantīti āha ‘‘vitakkacāro sithilo hotī’’ti. Tasmiṁ sithilībhūte matthakaṁ gacchanteti vuttanayena vitakkacāro sithilabhūto, tasmiṁ vitakkānaṁ mūlagamane anukkamena thirabhāvappattiyā matthakaṁ gacchante. Vitakkā sabbaso nirujjhantīti micchāvitakkā sabbepi gacchanti na samudācaranti, bhāvanāpāripūriyā vā anavasesā pahīyanti.",
  "tika-s0201t2:258": "Kaṇṇamūle patitanti sasakassa kaṇṇasamīpe kaṇṇasakkhaliṁ paharantaṁ viya upapatitaṁ. Tassa kira sasakassa heṭṭhā mahāmūsikāhi khatamahāvāṭaṁ umaṅgasadisaṁ ahosi, tenassa pātena mahāsaddo ahosi. Palāyiṁsu ‘‘pathavī udrīyatī’’ti. Mūlamūlaṁ gantvā anuvijjeyyanti ‘‘pathavī bhijjatī’’ti yatthāyaṁ saso uṭṭhito, tattha gantvā tassa mūlakāraṇaṁ yaṁnūna vīmaṁseyyaṁ. Pathaviyā bhijjanaṭṭhānaṁ gate ‘‘ko jānāti, kiṁ bhavissatī’’ti saso ‘‘na sakkomi sāmī’’ti āha. Ādhipaccavato hi yācanaṁ saṇhamudukaṁ. Duddubhāyatīti duddubhāti saddaṁ karoti. Anuravadassanañhetaṁ. Bhaddanteti migarājassa piyasamudācāro, migarāja, bhaddaṁ te atthūti attho. Kimetanti kiṁ etaṁ, kiṁ tassa mūlakāraṇaṁ? Duddubhanti idampi tassa anuravadassanameva. Evanti yathā sasakassa mahāpathavībhedanaṁ ravanāya micchāgāhasamuṭṭhānaṁ amūlaṁ, evaṁ vitakkacāropi saññāvipallāsasamuṭṭhāno amūlo. Tenāha ‘‘vitakkāna’’ntiādi.",
  "tika-s0201t2:259": "220.Abhidantanti abhibhavanadantaṁ, uparidantanti attho. Tenāha ‘‘uparidanta’’nti. So hi itaraṁ musalaṁ viya udukkhalaṁ visesato kassaci khādanakāle abhibhuyya vattati. Kusalacittenāti balavasammāsaṅkappasampayuttena. Akusalacittanti kāmavitakkādisahitaṁ akusalacittaṁ. Abhiniggaṇhitabbanti yathā tassa āyatiṁ samudācāro na hoti, evaṁ abhibhavitvā niggahetabbaṁ, anuppattidhammatā āpādetabbāti attho. Ke ca tumhe satipi cirakālabhāvanāya evaṁ adubbalā ko cāhaṁ mama santike laddhappatiṭṭhe viya ṭhitepi idāneva appatiṭṭhe karonto iti evaṁ abhibhavitvā. Taṁ pana abhibhavanākāraṁ dassento ‘‘kāmaṁ taco cā’’tiādinā caturaṅgasamannāgatavīriyapaggaṇhanamāha. Atthadīpikanti ekantato vitakkaniggaṇhanatthajotakaṁ. Upamanti ‘‘seyyathāpi, bhikkhave, balavā puriso’’tiādikaṁ upamaṁ.",
  "tika-s0201t2:260": "221.Pariyādānabhājanīyanti yaṁ taṁ ādito ‘‘adhicittamanuyuttena bhikkhunā pañca nimittāni kālena kālaṁ manasi kātabbānī’’ti niddiṭṭhaṁ, tattha tassa nimittassa manasikaraṇakālapariyādānassa vasena vibhajanaṁ. Nigamanaṁ vā etaṁ, yadidaṁ ‘‘yato kho, bhikkhave’’tiādi. Yathāvuttassa hi atthassa puna vacanaṁ nigamananti. Tathāpaṭipannassa vā vasībhāvavisuddhidassanatthaṁ ‘‘yato kho, bhikkhave’’tiādi vuttaṁ. Satthācariyoti dhanubbedācariyo. Yathā hi sasanato asatthampi satthaggahaṇeneva saṅgayhati, evaṁ dhanusippampi dhanubbedapariyāpannamevāti.",
  "tika-s0201t2:261": "Pariyāyati parivitakketīti pariyāyo. Vāroti āha ‘‘vitakkavārapathesū’’ti, vitakkānaṁ vārena pavattanamaggesu. Ciṇṇavasīti āsevitavasī. Paguṇavasīti subhāvitavasī. Sammāvitakkaṁyeva yathicchitaṁ tathāvitakkanato, itarassa panassa setughātoyevāti.",
  "tika-s0201t2:262": "Vitakkasaṇṭhānasuttavaṇṇanāya līnatthappakāsanā samattā.",
  "tika-s0201t2:263": "Niṭṭhitā ca sīhanādavaggavaṇṇanā."
}