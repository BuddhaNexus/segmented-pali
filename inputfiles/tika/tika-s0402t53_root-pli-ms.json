{
  "tika-s0402t53:0": "(20) 5. Mahāvaggo",
  "tika-s0402t53:1": "1. Sotānugatasuttavaṇṇanā",
  "tika-s0402t53:2": "191. Pañcamassa paṭhame sotānugatānanti pasādasotaṁ anugantvā gatānaṁ, paguṇānaṁ vācuggatānanti attho. Evaṁbhūtā ca pasādasotaṁ odahitvā ñāṇasotena suṭṭhu vavatthapitā nāma hontīti āha ‘‘pasādasota’’ntiādi. Ekaccassa hi uggahitapubbavacanaṁ taṁ taṁ paguṇaṁ niccharitaṁ suṭṭhu vavatthapitaṁ na hoti. ‘‘Asukaṁ suttaṁ vā jātakaṁ vā kathehī’’ti vutte ‘‘sajjhāyitvā saṁsanditvā samanuggāhitvā jānissāmī’’ti vadanti. Ekaccassa taṁ taṁ paguṇaṁ bhavaṅgasotasadisaṁ hoti ‘‘asukaṁ suttaṁ vā jātakaṁ vā kathehī’’ti vutte uddharitvā tameva katheti. Taṁ sandhāyetaṁ vuttaṁ ‘‘ñāṇasotena vavatthapitāna’’nti. Itthiliṅgādīni tīṇi liṅgāni. Nāmādīni cattāri padāni. Paṭhamādayo satta vibhattiyo.",
  "tika-s0402t53:3": "Vaḷañjetīti pāḷiṁ anusandhiṁ pubbāparavasena vācuggataṁ karonto dhāreti. Vacasā paricitāti suttadasakavaggadasakapaṇṇāsadasakavasena vācāya sajjhāyitā, ‘‘dasasuttāni gatāni, dasavaggāni gatānī’’tiādinā sallakkhetvā vācāya sajjhāyitāti attho. Vaggādivasena hi idha vacasā paricayo adhippeto, na pana suttekadesassa suttamattassa vacasā paricayo. Manasā anu anu pekkhitā bhāgaso nijjhāyitā viditā manusānupekkhitā. Yassa vācāya sajjhāyitaṁ buddhavacanaṁ manasā cintentassa tattha tattha pākaṭaṁ hoti, mahādīpaṁ jāletvā ṭhitassa rūpagataṁ viya vibhūtaṁ hutvā paññāyati. Taṁ sandhāyetaṁ vuttaṁ. Suppaṭividdhāti nijjaṭaṁ niggumbaṁ katvā suṭṭhu yāthāvato paṭividdhā. Sesamettha suviññeyyameva.",
  "tika-s0402t53:4": "Sotānugatasuttavaṇṇanā niṭṭhitā.",
  "tika-s0402t53:5": "2. Ṭhānasuttavaṇṇanā",
  "tika-s0402t53:6": "192. Dutiye saṁvāsenāti sahavāsena. Sīlaṁ veditabbanti ‘‘ayaṁ susīlo vā dussīlo vā’’ti saha vasantena upasaṅkamantena jānitabbo. Tañca kho dīghena addhunā, na ittaranti tañca sīlaṁ dīghena kālena veditabbaṁ, na ittarena. Dvīhatīhañhi saṁyatākāro ca saṁvutindriyākāro ca na sakkā dassetuṁ. Manasi karotāti tampi ‘‘sīlamassa pariggahessāmī’’ti manasikarontena paccavekkhanteneva sakkā jānituṁ, na itarena. Paññavatāti tampi sappaññeneva paṇḍitena. Bālo hi manasikarontopi jānituṁ na sakkoti.",
  "tika-s0402t53:7": "Saṁvohārenāti aparāparaṁ kathanena.",
  "tika-s0402t53:8": "‘‘Yo hi koci manussesu, vohāraṁ upajīvati;",
  "tika-s0402t53:9": "Evaṁ vāseṭṭha jānāhi, vāṇijo so na brāhmaṇo’’ti. (ma. ni. 2.457; su. ni. 619) –",
  "tika-s0402t53:10": "Ettha hi byavahāro nāma. ‘‘Cattāro ariyavohārā, cattāro anariyavohārā’’ti (dī. ni. 3.313) ettha cetanā. ‘‘Saṅkhā samaññā paññatti vohāro’’ti (dha. sa. 1313-1315; mahāni. 73) ettha paññatti. ‘‘Vohāramattena so vohareyyā’’ti (saṁ. ni. 1.25) ettha kathāvohāro. Idhāpi esova adhippeto. Ekaccassa hi sammukhākathā parammukhākathāya na sameti parammukhākathā sammukhākathāya. Tathā purimakathā pacchimakathāya, pacchimakathā ca purimakathāya. So kathaneneva sakkā jānituṁ ‘‘asuci eso puggalo’’ti. Sucisīlassa pana purimaṁ pacchimena, pacchimañca purimena sameti. Sammukhākathitaṁ parammukhākathitena sameti, parammukhākathitañca sammukhākathitena, tasmā kathanena sakkā sucibhāvo jānitunti pakāsento evamāha.",
  "tika-s0402t53:11": "Thāmoti ñāṇathāmo. Yassa hi ñāṇathāmo natthi, so uppannesu upaddavesu gahetabbaṁ gahaṇaṁ kattabbaṁ kiccaṁ apassanto advārakagharaṁ paviṭṭho viya carati. Tenāha ‘‘āpadāsu, bhikkhave, thāmo veditabbo’’ti.",
  "tika-s0402t53:12": "Sākacchāyāti saṁkathāya. Duppaññassa hi kathā udake geṇḍu viya uppilavati. Paññavato kathentassa paṭibhānaṁ anantaṁ hoti. Udakavipphanditeneva hi maccho khuddako vā mahanto vāti ñāyati.",
  "tika-s0402t53:13": "Ñātivināsoti corarogabhayādīhi ñātīnaṁ vināso. Bhogānaṁ byasanaṁ bhogabyasanaṁ, rājacorādivasena bhogavināsoti attho. Tenāha ‘‘dutiyapadepi eseva nayo’’ti. Pañhummaggoti pañhagavesanaṁ, ñātuṁ icchitassa atthassa vīmaṁsananti attho. Atappakanti atittikaraṭṭhena atappakaṁ sādurasabhojanaṁ viya. Saṇhanti sukhumasabhāvaṁ.",
  "tika-s0402t53:14": "Ṭhānasuttavaṇṇanā niṭṭhitā.",
  "tika-s0402t53:15": "3. Bhaddiyasuttavaṇṇanā",
  "tika-s0402t53:16": "193. Tatiye karaṇassa uttaraṁ kiriyaṁ karaṇuttariyaṁ, taṁ lakkhaṇaṁ etassāti karaṇuttariyalakkhaṇo. Sesaṁ suviññeyyameva.",
  "tika-s0402t53:17": "Bhaddiyasuttavaṇṇanā niṭṭhitā.",
  "tika-s0402t53:18": "4. Sāmugiyasuttavaṇṇanā",
  "tika-s0402t53:19": "194. Catutthe puggalassa pārisuddhiyā padhānabhūtāni vā aṅgāni pārisuddhipadhāniyaṅgāni. Sesamettha suviññeyyameva.",
  "tika-s0402t53:20": "Sāmugiyasuttavaṇṇanā niṭṭhitā.",
  "tika-s0402t53:21": "5. Vappasuttavaṇṇanā",
  "tika-s0402t53:22": "195. Pañcame pihitattāti akusalassa pavesanadvāraṁ pidahitvā ṭhitattā. Kāyena saṁvaritabbañhi apihitena dvārena pavattanakaṁ pāpadhammaṁ saṁvaritvā ṭhito kāyena saṁvuto nāma. Khayavirāgenāti accantakhayasaṅkhātena virajjanena, anuppādanirodhenāti attho. Kiṁ vijjā pubbe uppannāti? Ubhayametaṁ na vattabbaṁ. Pahānābhisamayabhāvanābhisamayānaṁ abhinnakālattā padīpujjalanena andhakāraṁ viya vijjuppādena avijjā niruddhāva hoti, vattabbaṁ vā hetuphalattamupacāravasena. Yathā hi padīpujjalanahetuko andhakāravigamo, evaṁ vijjuppādahetuko avijjānirodho. Hetuphaladhammā ca samānakālāpi pubbāparakālā viya voharīyanti yathā ‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.400; 3.421, 425, 426; saṁ. ni. 2.43-44; 2.4.60; kathā. 465, 467) paccayādānuppajjanakiriyā. Cittassa kāyassa ca vihananato vighāto, dukkhaṁ. Paridahanato pariḷāho.",
  "tika-s0402t53:23": "Niccavihārāti sabbadā pavattanakavihārā. Ṭhapetvā hi samāpattivelaṁ bhavaṅgavelañca khīṇāsavā iminā chaḷaṅgupekkhāvihārena sabbakālaṁ viharanti. Cakkhunā rūpaṁ disvāti cakkhuviññāṇena rūpaṁ disvā. Cakkhunā rūpaṁ disvāti hi nissayavohārena vuttaṁ. Sasambhārakathā hesā yathā ‘‘dhanunā vijjhatī’’ti, tasmā nissayasīsena nissitassa gahaṇaṁ daṭṭhabbaṁ. Rāgavasena na somanassajāto hotīti gehasitapemavasenapi javanakkhaṇe somanassajāto na hoti maggena samucchinnattā, na domanassajāto pasādaññathattavasenapi. Upekkhako majjhatto hutvā viharatīti asamapekkhanena mohaṁ anuppādento ñāṇupekkhāvaseneva upekkhako viharati majjhatto. Khīṇāsavo hi iṭṭhepi aniṭṭhepi majjhattepi ārammaṇe yo asamapekkhanena samasamā ayonisogahaṇe akhīṇāsavānaṁ moho uppajjati, taṁ anuppādento maggeneva tassa samugghātitattā ñāṇupekkhāvaseneva upekkhako viharati, ayañcassa paṭipatti sativepullapattiyā paññāvepullapattiyā cāti vuttaṁ ‘‘satisampajaññapariggahitāyā’’ti.",
  "tika-s0402t53:24": "Ettha ca ‘‘chasu dvāresu upekkhako viharatī’’ti iminā chaḷaṅgupekkhā kathitā. ‘‘Sampajāno’’ti vacanato pana cattāri ñāṇasampayuttacittāni labbhanti tehi vinā sampajānatāya asambhavato. ‘‘Satatavihārā’’ti vacanato aṭṭhapi mahākiriyacittāni labbhanti ñāṇuppattipaccayarahitakālepi pavattijotanato. ‘‘Arajjanto adussanto’’ti vacanato hasituppādavoṭṭhabbanehi saddhiṁ dasa cittāni labbhanti. Arajjanādussanavasena pavatti hi tesampi sādhāraṇāti. Nanu cettha ‘‘upekkhako viharatī’’ti chaḷaṅgupekkhāvasena imesaṁ satatavihārānaṁ āgatattā somanassaṁ kathaṁ labbhatīti? Āsevanatoti. Kiñcāpi hi khīṇāsavo iṭṭhāniṭṭhepi ārammaṇe majjhatte viya bahulaṁ upekkhako viharati attano parisuddhappakatibhāvāvijahanato, kadāci pana tathā cetobhisaṅkhārabhāve yaṁ taṁ sabhāvato iṭṭhaṁ ārammaṇaṁ , tassa yāthāvato sabhāvaggahaṇavasenapi arahato cittaṁ somanassasahagataṁ hutvā pavattateva, tañca kho pubbāsevanavasena.",
  "tika-s0402t53:25": "Kāyoti (saṁ. ni. ṭī. 2.2.51) pañcadvārakāyo, so anto avasānaṁ etissāti kāyantikā, taṁ kāyantikaṁ. Tenāha – ‘‘yāva pañcadvārakāyo pavattati, tāva pavatta’’nti. Jīvitantikanti etthāpi eseva nayo. Pacchā uppajjitvāti etasmiṁ attabhāve manodvārikavedanāto pacchā uppajjitvā tato paṭhamaṁ nirujjhati, tato eva atthasiddhamatthaṁ sarūpeneva dassetuṁ ‘‘manodvārikavedanā paṭhamaṁ uppajjitvā pacchā nirujjhatī’’ti vuttaṁ. Idāni tameva saṅkhepena vuttaṁ vivarituṁ ‘‘sā hī’’tiādimāha. Yāva tettiṁsavassāni paṭhamavayo. Paññāsavassakāleti paṭhamavayato yāva paññāsavassakālā, tāva. Ṭhitā hotīti vaḍḍhihāniyo anupagantvā samarūpeneva ṭhitā hoti. Mandāti mudukā atikhiṇā. Tadāti asītinavutivassakāle vadantepi tathāciraparicitepīti adhippāyo. Bhaggāti tejobhaggena bhaggā dubbaṇṇā. Hadayakoṭiṁyevāti cakkhādivatthūsu appavattitvā tesaṁ ādiantakoṭibhūtaṁ hadayavatthuṁyeva. Tāvāti yāva vedanā vattati, tāva.",
  "tika-s0402t53:26": "Vāpiyāti mahātaḷākena. Pañcaudakamaggasampannanti pañcahi udakassa pavisananikkhamanamaggehi yuttaṁ. Tato tato vissandamānaṁ sabbaso puṇṇattā. Paṭhamaṁ deve vassantetiādi upamāsaṁsandanaṁ. Imaṁ vedanaṁ sandhāyāti imaṁ yathāvuttaṁ pariyosānappattaṁ manodvārikavedanaṁ sandhāya.",
  "tika-s0402t53:27": "Kāyassa bhedāti attabhāvassa vināsanato. Parato agantvāti paralokavasena agantvā. Vedanānaṁ sītibhāvo nāma saṅkhāradarathapariḷāhābhāvo. So panāyaṁ sabbaso appavattivasenevāti āha ‘‘appavattanadhammāni bhavissantī’’ti.",
  "tika-s0402t53:28": "Attabhāvaṁ nāsetukāmassa daḷhaṁ uppannaṁ saṁvegañāṇaṁ sandhāyāha ‘‘kudālo viya paññā’’ti. Tato nibbattitajjhānasamādhiṁ sandhāya ‘‘piṭakaṁ viya samādhī’’ti. Tannissāya pavattetabbavipassanārambhañāṇaṁ sandhāya ‘‘khanitti viya vipassanā’’ti ca vuttaṁ. Sesamettha uttānameva.",
  "tika-s0402t53:29": "Vappasuttavaṇṇanā niṭṭhitā.",
  "tika-s0402t53:30": "6. Sāḷhasuttavaṇṇanā",
  "tika-s0402t53:31": "196. Chaṭṭhe kāyadaḷhibahulataṁ tapatīti tapo, attakilamathānuyogavasena pavattaṁ vīriyaṁ. Tena kāyadaḷhibahulatānimittassa pāpassa jigucchanaṁ virajjanaṁ tapojigucchāti āha ‘‘dukkarakārikasaṅkhātenā’’tiādi. Tapojigucchavādātiādīsu tapojigucchaṁ vadanti, manasāpi tameva sārato gahetvā vicaranti, kāyenapi tameva allīnā nānappakāraṁ attakilamathānuyogamanuyuttā viharantīti attho. Aparisuddhakāyasamācārāti aparisuddhena pāṇātipātādinā kāyasamācārena samannāgatā. Aparisuddhavacīsamācārāti aparisuddhena musāvādādinā vacīsamācārena samannāgatā. Aparisuddhamanosamācārāti aparisuddhena abhijjhādinā manosamācārena samannāgatā. Kāmaṁ akusalakāyasamācāravacīsamācārappavattikālepi abhijjhādayo pavattantiyeva, tadā pana te cetanāpakkhikā vā abbohārikā vāti, manosamācāravāre eva abhijjhādivasena yojanā katā. Atha vā dvārantare pavattānaṁ pāṇātipātādīnaṁ vacīsamācārādibhāvābhāvo viya dvārantare pavattānampi abhijjhādīnaṁ kāyasamācārādibhāvo asiddho, manosamācārabhāvo eva pana siddhoti katvā manosamācāravāre eva abhijjhādayo uddhaṭā. Tathā hi vuttaṁ –",
  "tika-s0402t53:32": "‘‘Dvāre caranti kammāni, na dvārā dvāracārino;",
  "tika-s0402t53:33": "Tasmā dvārehi kammāni, aññamaññaṁ vavatthitā’’ti. (dha. sa. aṭṭha. 1 kāmāvacarakusaladvārakathā);",
  "tika-s0402t53:34": "Aparisuddhājīvāti aparisuddhena vejjakammadūtakammavaḍḍhiyogādinā ekavīsatianesanābhedena ājīvena samannāgatā. Idañca sāsane pabbajitānaṁyeva vasena vuttaṁ, ‘‘yepi te samaṇabrāhmaṇā’’ti pana vacanato bāhirakavasena gahaṭṭhavasena ca yojanā veditabbā. Gahaṭṭhānampi hi jātidhammakuladhammadesadhammavilomanavasena aññathāpi micchājīvo labbhateva.",
  "tika-s0402t53:35": "Ñāṇadassanāyāti ettha ñāṇadassananti maggañāṇampi vuccati phalañāṇampi sabbaññutaññāṇampi paccavekkhaṇañāṇampi vipassanāñāṇampi. ‘‘Kiṁ nu kho, āvuso, ñāṇadassanavisuddhatthaṁ bhagavati brahmacariyaṁ vussatī’’ti (ma. ni. 1.257) hi ettha maggañāṇaṁ ‘‘ñāṇadassana’’nti vuttaṁ. ‘‘Ayamañño uttarimanussadhammo alamariyañāṇadassanaviseso adhigato phāsuvihāro’’ti (ma. ni. 1.328) ettha phalañāṇaṁ. ‘‘Bhagavatopi kho ñāṇaṁ udapādi sattāhakālakato āḷāro kālāmo’’ti (mahāva. 10) ettha sabbaññutaññāṇaṁ. ‘‘Ñāṇañca pana me dassanaṁ udapādi, akuppā me vimutti, ayamantimā jātī’’ti (saṁ. ni. 5.1081; mahāva. 16; paṭi. ma. 2.30) ettha paccavekkhaṇañāṇaṁ. ‘‘Ñāṇadassanāya cittaṁ abhinīharatī’’ti (dī. ni. 1.234-235) ettha vipassanāñāṇaṁ. Idha pana ñāṇadassanāyāti maggañāṇaṁ ‘‘ñāṇadassana’’nti vuttaṁ. Tenāha ‘‘maggañāṇasaṅkhātāya dassanāyā’’ti. Avirādhitaṁ vijjhatīti avirādhitaṁ katvā vijjhati. Sesamettha suviññeyyameva.",
  "tika-s0402t53:36": "Sāḷhasuttavaṇṇanā niṭṭhitā.",
  "tika-s0402t53:37": "7. Mallikādevīsuttavaṇṇanā",
  "tika-s0402t53:38": "197. Sattame appesakkhāti appānubhāvā. Sā pana appesakkhatā ādhipateyyasampattiyā parivārasampattiyā ca abhāvena pākaṭā hoti. Tattha parivārasampattiyā abhāvaṁ dassento ‘‘appaparivārā’’ti āha. Issarāti ādhipateyyasaṁvattanakammabalena īsanasīlā. Sā panassā issaratā vibhavasampattipaccayā pākaṭā jātāti aḍḍhatāpariyāyabhāvena vadanto ‘‘aḍḍhāti issarā’’ti āha. Mahantaṁ dhanametissā bhūmigatañceva vaḷañjanakañcāti mahaddhanā. Idha pana vaḷañjanakeneva dhanena mahaddhanataṁ dassento ‘‘vaḷañjanakadhanena mahaddhanā’’ti āha. Īsatīti īsā, abhibhūti attho. Mahatī īsā mahesā, suppatiṭṭhitamahesatāya pana parehi mahesoti akkhātabbatāya mahesakkhā. Yasmā pana so mahesakkhābhāvo ādhipateyyaparivārasampattiyā viññāyati, tasmā ‘‘mahāparivārā’’ti vuttaṁ.",
  "tika-s0402t53:39": "Saṇṭhānapāripūriyā adhikaṁ rūpamassāti abhirūpā. Saṇṭhānapāripūriyāti ca hatthapādādisarīrāvayavānaṁ susaṇṭhitatāyāti attho. Avayavapāripūriyā hi samudāyapāripūrisiddhi. Rūpanti ca sarīraṁ ‘‘rūpavanteva saṅkhyaṁ gacchatī’’tiādīsu viya. Dassanayuttāti surūpabhāvena passitabbayuttā, dissamānā cakkhūni piyāyatīti aññakiccavikkhepaṁ hitvāpi daṭṭhabbāti vuttaṁ hoti. Dissamānāva somanassavasena cittaṁ pasādetīti pāsādikā. Tenāha ‘‘dassanena pāsādikā’’ti. Pokkharatāti vuccati sundarabhāvo, vaṇṇassa pokkharatā vaṇṇapokkharatā, tāya vaṇṇasampattiyāti attho. Porāṇā pana pokkharanti sarīraṁ vadanti , vaṇṇaṁ vaṇṇameva. Tesaṁ matena vaṇṇañca pokkharañca vaṇṇapokkharāni, tesaṁ bhāvo vaṇṇapokkharatā. Iti paramāya vaṇṇapokkharatāyāti uttamaparisuddhena vaṇṇena ceva sarīrasaṇṭhānasampattiyā cāti attho daṭṭhabbo. Tenevāha ‘‘vaṇṇena ceva sarīrasaṇṭhānena cā’’ti. Tattha vaṇṇenāti vaṇṇadhātuyā. Sarīraṁ nāma sannivesavisiṭṭho karacaraṇagīvāsīsādiavayavasamudāyo, so ca saṇṭhānamukhena gayhatīti āha ‘‘sarīrasaṇṭhānenā’’ti.",
  "tika-s0402t53:40": "Abhisajjatīti kujjhanavaseneva kuṭilakaṇṭako viya tasmiṁ tasmiṁ samuṭṭhāne makaradanto viya lagati. Yañhi kodhassa uppattiṭṭhānabhūte ārammaṇe upanāhassa paccayabhūtaṁ kujjhanavasena abhisajjanaṁ, taṁ idhādhippetaṁ, na lubbhanavasena. Kuppatītiādīsu pubbuppatti kopo, tato balavataro byāpādo laddhāsevanatāya cittassa byāpajjanato. Sātisayaṁ laddhāsevanatāya tato byāpādatopi balavatarā paccatthikabhāvena thāmappatti patitthiyanā. Annaṁ pānantiādīsu adīyato annaṁ, khādanīyaṁ bhojanīyañca. Pātabyato pānaṁ, yaṁkiñci pānaṁ. Vasitabbato acchādetabbato vatthaṁ, nivāsanapāvuraṇaṁ. Yanti tenāti yānaṁ, chattupāhanavayhasivikādi yaṁkiñci gamanapaccayaṁ. Chattampi hi vassātapadukkhanivāraṇena maggagamanasādhananti katvā ‘‘yāna’’nti vuccati. Mālanti yaṁkiñci sumanamālādipupphaṁ. Gandhanti yaṁkiñci candanādivilepanaṁ.",
  "tika-s0402t53:41": "Mallikādevīsuttavaṇṇanā niṭṭhitā.",
  "tika-s0402t53:42": "8. Attantapasuttavaṇṇanā",
  "tika-s0402t53:43": "198. Aṭṭhame āhito ahaṁmāno etthāti attā, attabhāvo. Idha pana yo paro na hoti, so attā, taṁ attānaṁ. Paranti attato aññaṁ. Diṭṭheti paccakkhabhūte. Dhammeti upādānakkhandhadhamme. Tattha hi attā bhavati, attasaññādiṭṭhi bhavatīti attabhāvasamaññā. Tenāha ‘‘diṭṭheva dhammeti imasmiṁyeva attabhāve’’ti. Chātaṁ vuccati taṇhā jighacchāhetutāya. Anto tāpanakilesānanti attano santāne darathapariḷāhajananena santāpanakilesānaṁ.",
  "tika-s0402t53:44": "Paresaṁ hananaghātanādinā rodāpanato luddo. Tathā vighātakabhāvena kāyacittānaṁ vidālanato dāruṇo. Thaddhahadayo kakkhaḷo. Bandhanāgāre niyutto bandhanāgāriko.",
  "tika-s0402t53:45": "Khattiyābhisekenāti khattiyānaṁ kātabbaabhisekena. Santhāgāranti santhāravasena kataṁ agāraṁ yaññāgāraṁ. Sappitelenāti sappimissena telena. Yamakasnehena hi esā tadā kāyaṁ abbhañjati. Vacchabhāvaṁ taritvā ṭhito vacchataro. Parikkhepakaraṇatthāyāti navamālāhi saddhiṁ dabbhehi vediyā parikkhipanatthāya. Yaññabhūmiyanti avasesayaññaṭṭhāne.",
  "tika-s0402t53:46": "Dūrasamussāritamānasseva sāsane sammāpaṭipatti sambhavati, na mānajātikassāti āha ‘‘nihatamānattā’’ti. Ussannattāti bahubhāvato. Bhogārogyādivatthukā madā suppahiyā honti nimittassa avaṭṭhānato, na tathā kulavijjāmadāti khattiyabrāhmaṇakulānaṁ pabbajitānampi jātivijjā nissāya mānajappanaṁ duppajahanti āha ‘‘yebhuyyena hi…pe… mānaṁ karontī’’ti. Vijātitāyāti nihīnajātitāya. Patiṭṭhātuṁ na sakkontīti suvisuddhaṁ katvā sīlaṁ rakkhituṁ na sakkonti. Sīlavasena hi sāsane patiṭṭhahanti. Patiṭṭhātunti vā saccappaṭivedhena lokuttarāya patiṭṭhāya patiṭṭhātuṁ. Yebhuyyena hi upanissayasampannā sujātāyeva honti, na dujjātā.",
  "tika-s0402t53:47": "Parisuddhanti rāgādīnaṁ accantameva pahānadīpanato nirupakkilesatāya sabbaso visuddhaṁ. Saddhaṁ paṭilabhatīti pothujjanikasaddhāvasena saddahati. Viññujātikānañhi dhammasampattiggahaṇapubbikā saddhāsiddhi dhammappamāṇadhammappasannabhāvato. Jāyampatikāti gharaṇipatikā. Kāmaṁ ‘‘jāyampatikā’’ti vutte gharasāmikagharasāminivasena dvinnaṁyeva gahaṇaṁ viññāyati, yassa pana purisassa anekā pajāpatiyo honti, tattha kiṁ vattabbanti ekāyapi saṁvāso sambādhoti dassanatthaṁ ‘‘dve’’ti vuttaṁ. Rāgādinā sakiñcanaṭṭhena, khettavatthuādinā sapalibodhaṭṭhena rāgarajādīnaṁ āgamanapathatāpi uppajjanaṭṭhānatā evāti dvepi vaṇṇanā ekatthā, byañjanameva nānaṁ. Alagganaṭṭhenāti asajjanaṭṭhena appaṭibaddhabhāvena. Evaṁ akusalakusalappavattīnaṁ ṭhānabhāvena gharāvāsapabbajjānaṁ sambādhabbhokāsataṁ dassetvā idāni kusalappavattiyāyeva aṭṭhānaṭṭhānabhāvena tesaṁ taṁ dassetuṁ ‘‘apicā’’tiādi vuttaṁ.",
  "tika-s0402t53:48": "Saṅkhepakathāti visuṁ visuṁ paduddhāraṁ akatvā saṅkhepato atthavaṇṇanā. Ekampi divasanti ekadivasamattampi. Akhaṇḍaṁ katvāti dukkaṭamattassapi anāpajjanena akhaṇḍitaṁ katvā. Kilesamalena amalinanti taṇhāsaṁkilesādivasena asaṁkiliṭṭhaṁ katvā. Paridahitvāti nivāsetvā ceva pārupitvā ca. Agāravāso agāraṁ uttarapadalopena, tassa vaḍḍhiāvahaṁ agārassa hitaṁ.",
  "tika-s0402t53:49": "Bhogakkhandhoti bhogarāsi bhogasamudāyo. Ābandhanaṭṭhenāti putto nattātiādinā pemavasena saparicchedavasena bandhanaṭṭhena. Amhākameteti ñāyantīti ñātī, pitāmahapituputtādivasena parivattanaṭṭhena parivaṭṭo. Sāmaññavācīpi sikkhā-saddo ājīvasaddasannidhānato uparivuccamānavisesāpekkhāya ca visesaniviṭṭhova hotīti vuttaṁ ‘‘yā bhikkhūnaṁ adhisīlasaṅkhātā sikkhā’’ti. Sikkhitabbaṭṭhena sikkhā, saha ājīvanti etthāti sājīvo. Sikkhanabhāvenāti sikkhāya sājīve ca sikkhanabhāvena. Sikkhaṁ paripūrentoti sīlasaṁvaraṁ paripūrento. Sājīvañca avītikkamantoti ‘‘nāmakāyo, padakāyo, niruttikāyo, byañjanakāyo’’ti (pārā. aṭṭha. 1.39) vuttaṁ sikkhāpadaṁ bhagavato ca vacanaṁ avītikkamanto hutvāti attho. Idameva ca ‘‘sikkhana’’nti vuttaṁ, tattha sājīvānaṁ avītikkamo sikkhāpāripūriyā paccayo. Tato hi yāva maggā sikkhāpāripūrī hotīti.",
  "tika-s0402t53:50": "Anuppadātāti anubalappadātā, anuvattanavasena vā padātā. Kassa pana anuvattanaṁ padānañcāti? ‘‘Sahitāna’’nti vuttattā sandhānassāti viññāyati. Tenāha ‘‘sandhānānuppadātā’’ti. Yasmā pana anuvattanavasena sandhānassa padānaṁ ādhānaṁ ārakkhanaṁ vā daḷhakaraṇaṁ hoti, tena vuttaṁ ‘‘dve jane samagge disvā’’tiādi. Āramanti etthāti ārāmo, ramitabbaṭṭhānaṁ. Yasmā pana ā-kārena vināpi ayamattho labbhati, tasmā vuttaṁ ‘‘samaggarāmotipi pāḷi, ayamevattho’’ti.",
  "tika-s0402t53:51": "Etthāti –",
  "tika-s0402t53:52": "‘‘Nelaṅgo setapacchādo, ekāro vattatī ratho;",
  "tika-s0402t53:53": "Anīghaṁ passa āyantaṁ, chinnasotaṁ abandhana’’nti. (saṁ. ni. 4.347; udā. 65; peṭako. 25) –",
  "tika-s0402t53:54": "Imissā gāthāya. Sīlañhettha nelaṅganti vuttaṁ. Tenevāha – ‘‘citto gahapati, nelaṅganti kho, bhante, sīlānametaṁ adhivacana’’nti (saṁ. ni. 4.347). Sukumārāti appharusatāya mudukā. Purassa esāti ettha pura-saddo tannivāsivācako daṭṭhabbo – ‘‘gāmo āgato’’tiādīsu viya. Tenevāha ‘‘nagaravāsīna’’nti. Manaṁ appāyati vaḍḍhetīti manāpo. Tena vuttaṁ ‘‘cittavuḍḍhikarā’’ti.",
  "tika-s0402t53:55": "Kālavādītiādi samphappalāpā paṭiviratassa paṭipattidassanaṁ. Atthasaṁhitāpi hi vācā ayuttakālappayogena atthāvahā na siyāti anatthaviññāpanavācaṁ anulometi, tasmā samphappalāpaṁ pajahantena akālavāditā pariharitabbāti vuttaṁ ‘‘kālavādī’’ti. Kālena vadantenapi ubhayānatthasādhanato abhūtaṁ parivajjetabbanti āha ‘‘bhūtavādī’’ti. Bhūtañca vadantena yaṁ idhalokaparalokahitasampādakaṁ, tadeva vattabbanti dassetuṁ ‘‘atthavādī’’ti vuttaṁ. Atthaṁ vadantenapi lokiyadhammasannissitameva avatvā lokuttaradhammasannissitaṁ katvā vattabbanti dassanatthaṁ ‘‘dhammavādī’’ti vuttaṁ. Yathā ca attho lokuttaradhammasannissito hoti, taṁ dassetuṁ ‘‘vinayavādī’’ti vuttaṁ. Pañcannañhi saṁvaravinayānaṁ pañcannañca pahānavinayānaṁ vasena vuccamāno attho nibbānādhigamanahetubhāvato lokuttaradhammasannissito hotīti. Evaṁ guṇavisesayuttova attho vuccamāno desanākosalle sati sobhati, kiccakaro ca hoti, na aññathāti dassetuṁ ‘‘nidhānavatiṁ vācaṁ bhāsitā’’ti vuttaṁ. Idāni taṁ desanākosallaṁ vibhāvetuṁ ‘‘kālenā’’tiādimāha. Pucchādivasena hi otiṇṇavācāvatthusmiṁ ekaṁsādibyākaraṇavibhāgaṁ sallakkhetvā ṭhapanāhetūdāharaṇasandassanādiṁ taṁtaṁkālānurūpaṁ vibhāventiyā parimitaparicchinnarūpāya vipulataragambhīrodāraparamatthavitthārasaṅgāhikāya kathāya ñāṇabalānurūpaṁ pare yāthāvato dhamme patiṭṭhāpento ‘‘desanākusalo’’ti vuccatīti evamettha atthayojanā veditabbā.",
  "tika-s0402t53:56": "Evaṁ paṭipāṭiyā satta mūlasikkhāpadāni vibhajitvā abhijjhādippahānaṁ indriyasaṁvarajāgariyānuyogehi vibhāvetuṁ tampi nīharitvā ācārasīlasseva vibhajanavasena pāḷi pavattāti tadatthaṁ vivarituṁ ‘‘bījagāmabhūtagāmasamārambhā’’tiādi vuttaṁ. Tattha bījānaṁ gāmo samūho bījagāmo. Bhūtānaṁ jātānaṁ nibbattānaṁ rukkhagacchalatādīnaṁ samūho bhūtagāmo. Nanu ca rukkhādayo cittarahitatāya na jīvā, cittarahitatā ca paripphandābhāvato chinne viruhanato visadisajātibhāvato catuyoniapariyāpannato ca veditabbā, vuddhi pana pavāḷasilālavaṇānampi vijjatīti na tesaṁ jīvabhāve kāraṇaṁ, visayaggahaṇañca nesaṁ parikappanāmattaṁ supanaṁ viya ciñcādīnaṁ, tathā dohaḷādayo, atha kasmā bījagāmabhūtagāmasamārambhā paṭivirati icchitāti? Samaṇasāruppato tannivāsisattānurakkhaṇato ca. Tenevāha – ‘‘jīvasaññino hi moghapurisa manussā rukkhasmi’’ntiādi (pāci. 89).",
  "tika-s0402t53:57": "Mūlameva bījaṁ mūlabījaṁ, mūlaṁ bījaṁ etassātipi mūlabījaṁ. Sesesupi eseva nayo. Phaḷubījanti pabbabījaṁ. Paccayantarasamavāye sadisaphaluppattiyā visesakāraṇabhāvato viruhanasamatthe sāraphale niruḷho bīja-saddo tadatthasaṁsiddhiyā mūlādīsupi kesuci pavattatīti mūlādito nivattanatthaṁ ekena bīja-saddena visesetvā vuttaṁ ‘‘bījabīja’’nti ‘‘rūparūpaṁ, dukkhadukkha’’nti (saṁ. ni. 4.327) ca yathā. Kasmā panettha bījagāmabhūtagāmaṁ uddharitvā bījagāmo eva niddiṭṭhoti? Na kho panetaṁ evaṁ daṭṭhabbaṁ, nanu avocumhā ‘‘mūlameva bījaṁ mūlabījaṁ, mūlaṁ bījaṁ etassātipi mūlabīja’’nti. Tattha purimena bījagāmo niddiṭṭho, dutiyena bhūtagāmo. Duvidhopesa mūlabījañca mūlabījañca mūlabījanti sāmaññaniddesena, ekasesanayena vā uddiṭṭhoti veditabbo. Tenevāha ‘‘pañcavidhassā’’tiādi. Nīlatiṇarukkhādikassāti allatiṇassa ceva allarukkhādikassa ca. Ādi-saddena osadhigacchalatādīnaṁ saṅgaho.",
  "tika-s0402t53:58": "Ekaṁ bhattaṁ ekabhattaṁ, taṁ assa atthīti ekabhattiko. So pana rattibhojanenapi siyāti tannivattanatthaṁ āha ‘‘rattūparato’’ti. Evampi aparaṇhabhojīpi siyā ekabhattikoti tannivattanatthaṁ ‘‘virato vikālabhojanā’’ti vuttaṁ. Aruṇuggamanato paṭṭhāya yāva majjhanhikā ayaṁ buddhādīnaṁ ariyānaṁ āciṇṇasamāciṇṇo bhojanassa kālo nāma, tadañño vikālo. Aṭṭhakathāyaṁ pana dutiyapadena rattibhojanassa paṭikkhittattā ‘‘atikkante majjhanhike yāva sūriyatthaṅgamanā bhojanaṁ vikālabhojanaṁ nāmā’’ti vuttaṁ.",
  "tika-s0402t53:59": "Dārumāsakoti ye vohāraṁ gacchantīti iti-saddena evaṁpakāre dasseti. Aññehi gāhāpane upanikkhittasādiyane ca paṭiggahaṇattho labbhatīti ‘‘neva taṁ uggaṇhāti, na uggahāpeti, na upanikkhittaṁ sādiyatī’’ti vuttaṁ. Atha vā tividhaṁ paṭiggahaṇaṁ kāyena, vācāya, manasāti. Tattha kāyena paṭiggahaṇaṁ uggaṇhanaṁ, vācāya paṭiggahaṇaṁ uggahāpanaṁ, manasā paṭiggahaṇaṁ sādiyananti tividhampi paṭiggahaṇaṁ ekajjhaṁ gahetvā paṭiggahaṇāti vuttanti āha ‘‘neva taṁ uggaṇhātī’’tiādi. Esa nayo āmakadhaññapaṭiggahaṇātiādīsupi. Nīvārādiupadhaññassa sāliādimūladhaññantogadhattā vuttaṁ ‘‘sattavidhassā’’ti. ‘‘Anujānāmi, bhikkhave, pañca vasāni bhesajjāni acchavasaṁ, macchavasaṁ, susukāvasaṁ, sūkaravasaṁ, gadrabhavasa’’nti (mahāva. 262) vuttattā idaṁ odissa anuññātaṁ nāma. Tassa pana ‘‘kāle paṭiggahita’’nti (mahāva. 262) vuttattā paṭiggahaṇaṁ vaṭṭati sati paccayeti āha ‘‘aññatra odissa anuññātā’’ti.",
  "tika-s0402t53:60": "Sāruppena vañcanaṁ rūpakūṭaṁ, patirūpena vañcanāti attho. Aṅgena attano sarīrāvayavena vañcanaṁ aṅgakūṭaṁ. Gaṇhanavasena vañcanaṁ gahaṇakūṭaṁ. Paṭicchannaṁ katvā vañcanaṁ paṭicchannakūṭaṁ. Akkamatīti nippīḷeti, pubbabhāge akkamatīti sambandho. Hadayanti nāḷiādimānabhājanānaṁ abbhantaraṁ. Telādīnaṁ nāḷiādīhi minanakāle ussāpitā sikhāyeva sikhābhedo, tassā hāpanaṁ. Kecīti sārasamāsācariyā uttaravihāravāsino ca.",
  "tika-s0402t53:61": "Vadhoti muṭṭhippahārakasātāḷanādīhi hiṁsanaṁ, viheṭhananti attho. Viheṭhanatthopi hi vadha-saddo dissati ‘‘attānaṁ vadhitvā vadhitvā rodatī’’tiādīsu. Yathā hi apaṭiggahabhāvasāmaññe satipi pabbajitehi appaṭiggahitabbavatthuvisesabhāvasandassanatthaṁ itthikumāridāsidāsādayo vibhāgena vuttā, evaṁ parassaharaṇabhāvato adinnādānabhāvasāmaññe satipi tulākūṭādayo adinnādānavisesabhāvadassanatthaṁ vibhāgena vuttā. Na evaṁ pāṇātipātapariyāyassa vadhassa puna gahaṇe payojanaṁ atthi, tattha sayaṁkāro, idha paraṁkāroti ca na sakkā vattuṁ ‘‘kāyavacippayogasamuṭṭhāpikā cetanā chappayogā’’ti (dī. ni. ṭī. 1.10) vacanato, tasmā yathāvutto evamettha attho yutto. Aṭṭhakathāyaṁ pana ‘‘vadhoti māraṇa’’nti vuttaṁ. Tampi pothanameva sandhāyāti ca sakkā viññātuṁ māraṇasaddassa vihiṁsanepi dissanato.",
  "tika-s0402t53:62": "Cīvarapiṇḍapātānaṁ yathākkamaṁ kāyakucchipariharaṇamattajotanāyaṁ avisesato aṭṭhannaṁ parikkhārānaṁ tappayojanatā sambhavatīti dassento ‘‘te sabbepī’’tiādimāha. Etepīti navaparikkhārikādayopi appicchā ca santuṭṭhā ca. Na hi tattakena mahicchatā asantuṭṭhitā hotīti.",
  "tika-s0402t53:63": "Catūsu disāsu sukhaṁ viharati, tato eva sukhavihāraṭṭhānabhūtā catasso disā assa santīti cātuddiso. Tattha cāyaṁ satte vā saṅkhāre vā bhayena nappaṭihaññatīti appaṭigho. Dvādasavidhassa santosassa vasena santussanato santussamāno. Itarītarenāti uccāvacena parissayānaṁ bāhirānaṁ sīhabyagghādīnaṁ, abbhantarānañca kāmacchandādīnaṁ kāyacittūpaddavānaṁ abhibhavanato parissayānaṁ sahitā. Bandhanabhāvakarabhayābhāvena acchambhi. Eko asahāyo. Tato eva khaggamigasiṅgasadisatāya khaggavisāṇakappo careyyāti attho.",
  "tika-s0402t53:64": "Chinnapakkho, asañjātapakkho vā sakuṇo gantuṁ na sakkotīti pakkhi-saddena visesetvā sakuṇo pāḷiyaṁ vuttoti āha ‘‘pakkhayutto sakuṇo’’ti. Yassa sannidhikāraparibhogo kiñci ṭhapetabbaṁ sāpekkhāṭhapanañca natthi, tādiso ayaṁ bhikkhūti dassento ‘‘ayametthasaṅkhepattho’’tiādimāha. Ariyanti apenti tato dosā, tehi vā ārakāti ariyoti āha ‘‘ariyenāti niddosenā’’ti. Ajjhattanti attani. Niddosasukhanti nirāmisasukhaṁ kilesavajjarahitattā.",
  "tika-s0402t53:65": "Yathāvutte sīlasaṁvare patiṭṭhitasseva indriyasaṁvaro icchitabbo tadadhiṭṭhānato tassa ca paripālakabhāvatoti vuttaṁ ‘‘so iminā ariyena sīlakkhandhena samannāgato bhikkhū’’ti. Sesapadesūti ‘‘na nimittaggāhī hotī’’tiādipadesu. Ayaṁ panettha saṅkhepattho – na nimittaggāhīti itthipurisanimittaṁ vā subhanimittādikaṁ vā kilesavatthubhūtaṁ nimittaṁ na gaṇhāti, diṭṭhamatteyeva saṇṭhāti. Nānubyañjanaggāhīti kilesānaṁ anu anu byañjanato pākaṭabhāvakaraṇato anubyañjanantiladdhavohāraṁ hatthapādasitahasitakathitavilokitādibhedaṁ ākāraṁ na gaṇhāti. Yaṁ tattha bhūtaṁ, tadeva gaṇhāti. Yatvādhikaraṇamenantiādimhi yaṁkāraṇā yassa cakkhundriyāsaṁvarassa hetu etaṁ puggalaṁ satikavāṭena cakkhundriyaṁ asaṁvutaṁ apihitacakkhudvāraṁ hutvā viharantaṁ ete abhijjhādayo dhammā anvassaveyyuṁ anuppabandheyyuṁ. Tassa saṁvarāya paṭipajjatīti tassa cakkhundriyassa satikavāṭena pidahanatthāya paṭipajjati. Evaṁ paṭipajjantoyeva ca ‘‘rakkhati cakkhundriyaṁ, cakkhundriye saṁvaraṁ āpajjatī’’ti vuccati. Sotena saddaṁ sutvātiādīsupi eseva nayo. Evamidaṁ saṅkhepato rūpādīsu kilesānubandhanimittādiggāhaparivajjanalakkhaṇaṁ indriyasaṁvaraṁ sīlaṁ veditabbaṁ. Ayamettha saṅkhepo, vitthāro pana visuddhimaggasaṁvaṇṇanāsu (visuddhi. mahāṭī. 1.13) vuttanayeneva veditabbo. Kilesehi anavasittasukhantiādīsu rūpādīsu nimittādiggāhaparivajjanalakkhaṇattā indriyasaṁvarassa kilesehi anavasittasukhatā avikiṇṇasukhatā cassa vuttā.",
  "tika-s0402t53:66": "Abhikkamanaṁ abhikkanto, purato gamanaṁ. Paṭikkamanaṁ paṭikkanto, paccāgamanaṁ. Tadubhayampi catūsu iriyāpathesu labbhati. Gamane tāva purato kāyaṁ abhiharanto abhikkamati nāma, paṭinivattento paṭikkamati nāma. Ṭhānepi ṭhitakova kāyaṁ purato oṇamanto abhikkamati nāma, pacchato apanāmento paṭikkamati nāma. Nisajjāyapi nisinnakova āsanassa purimaaṅgābhimukho saṁsaranto abhikkamati nāma, pacchimaṁ aṅgappadesaṁ paccāsaṁsaranto paṭikkamati nāma. Nipajjāyapi eseva nayo.",
  "tika-s0402t53:67": "Sātthakasampajaññantiādīsu samantato pakārehi, pakaṭṭhaṁ vā savisesaṁ jānātīti sampajāno, sampajānassa bhāvo sampajaññaṁ, tathāpavattaṁ ñāṇaṁ. Dhammato vaḍḍhisaṅkhātena saha atthena vattatīti sātthakaṁ, abhikkantādisātthakassa sampajaññaṁ sātthakasampajaññaṁ. Sappāyassa attano upakārāvahassa sampajaññaṁ sappāyasampajaññaṁ. Abhikkamādīsu bhikkhācāragocare, aññatthāpi pavattesu avijahitakammaṭṭhānasaṅkhāte gocare sampajaññaṁ gocarasampajaññaṁ. Abhikkamādīsu asammuyhanameva sampajaññaṁ asammohasampajaññaṁ. Tattha (dī. ni. aṭṭha. 1.214; ma. ni. aṭṭha. 1.109) abhikkamanacitte uppanne cittavaseneva agantvā ‘‘kinnu me ettha gatena attho atthi natthī’’ti atthānatthaṁ pariggahetvā atthapariggahaṇaṁ sātthakasampajaññaṁ. Tattha ca atthoti cetiyadassanabodhidassanasaṅghadassanatheradassanaasubhadassanādivasena dhammato vaḍḍhi. Cetiyaṁ vā bodhiṁ vā disvāpi hi buddhārammaṇaṁ, saṅghadassanena saṅghārammaṇaṁ pītiṁ uppādetvā tadeva khayavayato sammasanto arahattaṁ pāpuṇāti. There disvā tesaṁ ovāde patiṭṭhāya asubhaṁ disvā tattha paṭhamajjhānaṁ uppādetvā tadeva khayavayato sammasanto arahattaṁ pāpuṇāti, tasmā etesaṁ dassanaṁ ‘‘sātthaka’’nti vuttaṁ. Keci pana ‘‘āmisatopi vaḍḍhi atthoyeva taṁ nissāya brahmacariyānuggahāya paṭipannattā’’ti vadanti.",
  "tika-s0402t53:68": "Tasmiṁ pana gamane sappāyāsappāyaṁ pariggahetvā sappāyapariggaṇhanaṁ sappāyasampajaññaṁ. Seyyathidaṁ – cetiyadassanaṁ tāva sātthaṁ. Sace pana cetiyassa mahāpūjāya dasadvādasayojanantare parisā sannipatanti, attano vibhavānurūpaṁ itthiyopi purisāpi alaṅkatapaṭiyattā cittakammarūpakāni viya sañcaranti. Tatra cassa iṭṭhe ārammaṇe lobho, aniṭṭhe paṭigho, asamapekkhane moho uppajjati, kāyasaṁsaggāpattiṁ vā āpajjati, jīvitabrahmacariyānaṁ vā antarāyo hoti. Evaṁ taṁ ṭhānaṁ asappāyaṁ hoti, vuttappakāraantarāyābhāve sappāyaṁ. Bodhidassanepi eseva nayo. Saṅghadassanampi sātthaṁ. Sace pana antogāme mahāmaṇḍapaṁ kāretvā sabbarattiṁ dhammassavanaṁ karontesu manussesu vuttappakāreneva janasannipāto ceva antarāyo ca hoti. Evaṁ taṁ ṭhānaṁ asappāyaṁ, antarāyābhāve sappāyaṁ. Mahāparisāparivārānaṁ therānaṁ dassanepi eseva nayo. Asubhadassanampi sātthaṁ maggaphalādhigamahetubhāvato. Dantakaṭṭhatthāya sāmaṇeraṁ gahetvā gatadaharabhikkhuno vatthupettha kathetabbaṁ. Evaṁ sātthampi panetaṁ purisassa mātugāmāsubhaṁ asappāyaṁ, mātugāmassa ca purisāsubhaṁ. Sabhāgameva sappāyanti evaṁ sappāyapariggaṇhanaṁ sappāyasampajaññaṁ nāma.",
  "tika-s0402t53:69": "Evaṁ pariggahitasātthakasappāyassa pana aṭṭhatiṁsāya kammaṭṭhānesu attano cittaruciyaṁ kammaṭṭhānasaṅkhātaṁ gocaraṁ uggahetvā bhikkhācāragocare taṁ gahetvāva gamanaṁ gocarasampajaññaṁ nāma.",
  "tika-s0402t53:70": "Abhikkamādīsu pana asammuyhanaṁ asammohasampajaññaṁ. Taṁ evaṁ veditabbaṁ – idha bhikkhu abhikkamanto vā paṭikkamanto vā yathā andhaputhujjanā abhikkamādīsu ‘‘attā abhikkamati, attanā abhikkamo nibbattito’’ti vā, ‘‘ahaṁ abhikkamāmi, mayā abhikkamo nibbattito’’ti vā sammuyhanti, tathā asammuyhanto ‘‘abhikkamāmī’’ti citte uppajjamāne teneva cittena saddhiṁ cittasamuṭṭhānā vāyodhātu viññattiṁ janayamānā uppajjati, iti cittakiriyavāyodhātuvipphāravasena ayaṁ kāyasammato aṭṭhisaṅghāṭo abhikkamati, tassevaṁ abhikkamato ekekapaduddharaṇe pathavīdhātu, āpodhātūti dve dhātuyo omattā honti mandā, itarā dve adhimattā honti balavatiyo. Tathā atiharaṇavītiharaṇesu. Vossajjane tejodhātu, vāyodhātūti dve dhātuyo omattā honti mandā, itarā dve adhimattā balavatiyo. Tathā sannikkhepanasannirumbhanesu. Tattha uddharaṇe pavattā rūpārūpadhammā atiharaṇaṁ na pāpuṇanti, tathā atiharaṇe pavattā vītiharaṇaṁ, vītiharaṇe pavattā vossajjanaṁ, vossajjane pavattā sannikkhepanaṁ, sannikkhepane pavattā sannirumbhanaṁ na pāpuṇanti. Tattha tattheva pabbapabbaṁ sannisandhi odhiodhi hutvā tattakapāle pakkhittatilaṁ viya paṭapaṭāyantā bhijjanti. Tattha ko eko abhikkamati, kassa vā ekassa abhikkamanaṁ? Paramatthato hi dhātūnaṁyeva gamanaṁ, dhātūnaṁ ṭhānaṁ, dhātūnaṁ nisajjanaṁ, dhātūnaṁ sayanaṁ. Tasmiṁ tasmiñhi koṭṭhāse saddhiṁ rūpena –",
  "tika-s0402t53:71": "‘‘Aññaṁ uppajjate cittaṁ, aññaṁ cittaṁ nirujjhati;",
  "tika-s0402t53:72": "Avīcimanusambandho, nadīsotova vattatī’’ti. (dī. ni. aṭṭha. 1.214; ma. ni. aṭṭha. 1.109; saṁ. ni. aṭṭha. 3.5.368);",
  "tika-s0402t53:73": "Evaṁ abhikkamādīsu asammuyhanaṁ asammohasampajaññaṁ nāmāti. Paccayasampattinti paccayapāripūriṁ. Ime cattāroti sīlasaṁvaro, santoso, indriyasaṁvaro, satisampajaññanti ime cattāro araññavāsassa sambhārā . Vattabbataṁ āpajjatīti ‘‘asukassa bhikkhuno araññe tiracchānagatānaṁ viya vanacarakānaṁ viya ca nivāsamattameva, na araññavāsānucchavikā kāci sammāpaṭipattī’’ti apavādavasena vattabbataṁ, āraññakehi vā tiracchānagatehi vanacarakavisabhāgajanehi vippaṭipattivasena vatthabbataṁ āpajjati. Bheravasaddaṁ sāventi, tāvatā apalāyantānaṁ hatthehi sīsaṁ…pe… karonti. Kāḷakasadisattā kāḷakaṁ, vītikkamasaṅkhātaṁ thullavajjaṁ. Tilakasadisattā tilakaṁ, micchāvitakkasaṅkhātaṁ aṇumattavajjaṁ. Tanti pītiṁ. Vibhūtabhāvena upaṭṭhānato khayato sammasanto.",
  "tika-s0402t53:74": "Vivittanti janavivittaṁ. Tenāha ‘‘suñña’’nti. Taṁ pana janasaddanigghosābhāvena veditabbaṁ saddakaṇṭakattā jhānassāti āha ‘‘appasaddaṁ appanigghosanti attho’’ti. Etadevāti nissaddataṁyeva. Vihāro pākāraparicchinno sakalo āvāso. Aḍḍhayogo dīghapāsādo, ‘‘garuḷasaṇṭhānapāsādo’’tipi vadanti. Pāsādo caturassapāsādo. Hammiyaṁ muṇḍacchadanapāsādo. Aṭṭo paṭirājūnaṁ paṭibāhanayoggo catuppañcabhūmako patissayaviseso. Māḷo ekakūṭasaṅgahito anekakoṇavanto patissayaviseso. Aparo nayo – vihāro nāma dīghamukhapāsādo. Aḍḍhayogo ekapassacchadanakasenāsanaṁ. Tassa kira ekapasse bhitti uccatarā hoti, itarapasse nīcā. Etena taṁ ekapassacchadanakaṁ hoti. Pāsādo nāma āyatacaturassapāsādo. Hammiyaṁ muṇḍacchadanaṁ candikaṅgaṇayuttaṁ. Guhā nāma kevalā pabbataguhā. Leṇaṁ dvārabaddhaṁ pabbhāraṁ. Maṇḍapoti sākhāmaṇḍapo. Āvasathabhūtaṁ senāsanaṁ viharitabbaṭṭhena vihārasenāsanaṁ. Masārakādi mañcapīṭhaṁ tattha attharitabbabhisi upadhānañca mañcapīṭhasambandhato mañcapīṭhasenāsanaṁ. Cimilikādi bhūmiyaṁ santharitabbatāya santhatasenāsanaṁ. Abhisaṅkhatābhāvato kevalaṁ sayanassa nisajjāya ca okāsabhūtaṁ rukkhamūlādi paṭikkamitabbaṭṭhānaṁ okāsasenāsanaṁ. Senāsanaggahaṇena gahitamevāti ‘‘vivittaṁ senāsana’’nti iminā senāsanaggahaṇena gahitameva sāmaññajotanābhāvato.",
  "tika-s0402t53:75": "Yadi evaṁ kasmā ‘‘arañña’’nti vuttanti āha ‘‘imassa panā’’tiādi. Bhikkhunīnaṁ vasena āgatanti idaṁ vinaye tathā āgataṁ sandhāya vuttaṁ , abhidhammepi (vibha. 529) pana ‘‘araññanti nikkhamitvā bahi indakhilā sabbametaṁ arañña’’nti āgatameva. Tattha hi yaṁ na gāmappadesantogadhaṁ, taṁ araññanti nippariyāyavasena tathā vuttaṁ. Dhutaṅganiddese (visuddhi. 1.31) yaṁ vuttaṁ, taṁ yuttaṁ, tasmā tattha vuttanayena gahetabbanti adhippāyo. Rukkhamūlanti rukkhasamīpaṁ. Vuttañhetaṁ ‘‘yāvatā majjhanhike kāle samantā chāyā pharati, nivāte paṇṇāni patanti, ettāvatā rukkhamūla’’nti. Sela-saddo avisesato pabbatapariyāyoti katvā vuttaṁ ‘‘pabbatanti sela’’nti, na silāmayameva. Paṁsumayādiko hi tividhopi pabbato evāti. Vivaranti dvinnaṁ pabbatānaṁ mitho āsannatare ṭhitānaṁ ovarakādisadisaṁ vivaraṁ. Ekasmiṁyeva vā pabbate. Umaṅgasadisanti suduṅgāsadisaṁ. Manussānaṁ anupacāraṭṭhānanti pakatisañcāravasena manussehi na sañcaritabbaṭṭhānaṁ. Ādi-saddena ‘‘vanapatthanti vanasaṇḍānametaṁ senāsanānaṁ adhivacanaṁ. Vanapatthanti bhiṁsanakānametaṁ. Vanapatthanti salomahaṁsānametaṁ. Vanapatthanti pariyantānametaṁ. Vanapatthanti na manussūpacārānametaṁ senāsanānaṁ adhivacana’’nti (vibha. 531) imaṁ pāḷippadesaṁ saṅgaṇhāti. Acchannanti kenaci chadanena antamaso rukkhasākhāyapi na chāditaṁ. Nikkaḍḍhitvāti nīharitvā. Pabbhāraleṇasadiseti pabbhārasadise, leṇasadise vā.",
  "tika-s0402t53:76": "Piṇḍapātapariyesanaṁ piṇḍapāto uttarapadalopenāti āha ‘‘piṇḍapātapariyesanato paṭikkanto’’ti. Pallaṅkanti ettha pari-saddo samantatoti etasmiṁ atthe, tasmā vāmoruṁ dakkhiṇoruñca samaṁ ṭhapetvā ubho pāde aññamaññaṁ sambandhe katvā nisajjā pallaṅkanti āha ‘‘samantato ūrubaddhāsana’’nti. Ūrūnaṁ bandhanavasena nisajjā pallaṅkaṁ. Ābhujitvāti ca yathā pallaṅkavasena nisajjā hoti, evaṁ ubho pāde ābhujite samiñjite katvā. Taṁ pana ubhinnaṁ pādānaṁ tathāsambandhatākaraṇanti āha ‘‘bandhitvā’’ti. Heṭṭhimakāyassa anujukaṁ ṭhapanaṁ nisajjāvacaneneva bodhitanti ujuṁ kāyanti ettha kāya-saddo uparimakāyavisayoti āha ‘‘uparimasarīraṁ ujukaṁ ṭhapetvā’’ti. Taṁ pana ujukaṁ ṭhapanaṁ sarūpato payojanato ca dassetuṁ ‘‘aṭṭhārasā’’tiādi vuttaṁ. Na paṇamantīti na oṇamanti. Na paripatatīti na vigacchati vīthiṁ na laṅgheti, tato eva pubbenāparaṁ visesasampattiyā kammaṭṭhānaṁ vuddhiṁ phātiṁ gacchati. Parimukhanti ettha pari-saddo abhi-saddena samānatthoti āha ‘‘kammaṭṭhānābhimukha’’nti, bahiddhā puthuttārammaṇato nivāretvā kammaṭṭhānaṁyeva purakkhatvāti attho. Samīpattho vā pari-saddoti dassento ‘‘mukhasamīpe vā katvā’’ti āha. Ettha ca yathā ‘‘vivittaṁ senāsanaṁ bhajatī’’tiādinā bhāvanānurūpaṁ senāsanaṁ dassitaṁ, evaṁ nisīdatīti iminā alīnānuddhaccapakkhiyo santo iriyāpatho dassito. ‘‘Pallaṅkaṁ ābhujitvā’’ti iminā nisajjāya daḷhabhāvo. ‘‘Parimukhaṁ satiṁ upaṭṭhapetvā’’ti iminā ārammaṇapariggahūpāyo.",
  "tika-s0402t53:77": "Parīti pariggahaṭṭho ‘‘pariṇāyikā’’tiādīsu (dha. sa. 16, 20) viya. Mukhanti niyyānaṭṭho ‘‘suññatavimokkhamukha’’ntiādīsu viya. Paṭipakkhato niggamanaṭṭho hi niyyānaṭṭho, tasmā pariggahitaniyyānaṁ satinti sabbathā gahitāsammosaṁ pariccattasammosaṁ satiṁ katvā, paramasatinepakkaṁ upaṭṭhapetvāti attho.",
  "tika-s0402t53:78": "Abhijjhāyati gijjhati abhikaṅkhati etāyāti abhijjhā, lobho. Lujjanaṭṭhenāti bhijjanaṭṭhena, khaṇe khaṇe bhijjanaṭṭhenāti attho. Vikkhambhanavasenāti ettha vikkhambhanaṁ anuppādanaṁ appavattanaṁ paṭipakkhena suppahīnattā. Pahīnattāti ca pahīnasadisataṁ sandhāya vuttaṁ jhānassa anadhigatattā. Tathāpi nayidaṁ cakkhuviññāṇaṁ viya sabhāvato vigatābhijjhaṁ, atha kho bhāvanāvasena. Tenāha ‘‘na cakkhuviññāṇasadisenā’’ti. Eseva nayoti yathā cakkhuviññāṇaṁ sabhāvena vigatābhijjhaṁ abyāpannañca na bhāvanāya vikkhambhitattā, na evamidaṁ. Idaṁ pana cittaṁ bhāvanāya parisodhitattā abyāpannaṁ vigatathinamiddhaṁ anuddhataṁ nibbicikicchañcāti attho. Purimapakatinti parisuddhapaṇḍarasabhāvaṁ. ‘‘Yā tasmiṁ samaye cittassa akalyatā’’tiādinā (dha. sa. 1162; vibha. 546) thinassa, ‘‘yā tasmiṁ samaye kāyassa akalyatā’’tiādinā (dha. sa. 1163; vibha. 546) ca middhassa abhidhamme niddiṭṭhattā vuttaṁ ‘‘thinaṁ cittagelaññaṁ, middhaṁ cetasikagelañña’’nti. Satipi hi aññamaññaṁ avippayoge cittakāyalahutādīnaṁ viya cittacetasikānaṁ yathākkamaṁ taṁtaṁvisesassa yā tesaṁ akalyatādīnaṁ visesapaccayatā, ayametesaṁ sabhāvoti daṭṭhabbaṁ. Ālokasaññīti ettha atisayattavisiṭṭhaatthiatthāvabodhakoyamīkāroti dassento āha ‘‘rattimpi…pe… samannāgato’’ti. Idaṁ ubhayanti satisampajaññamāha.",
  "tika-s0402t53:79": "Atikkamitvāti vikkhambhanavasena pajahitvā. Kathamidaṁ kathamidanti pavattiyā kathaṁkathā, vicikicchā, sā etassa atthīti kathaṁkathī, na kathaṁkathīti akathaṁkathī, nibbicikiccho. Lakkhaṇādibhedatoti ettha ādi-saddena paccayaparihānappahāyakādīnampi saṅgaho daṭṭhabbo. Tepi hi pabhedato daṭṭhabbāti. Ucchinditvā pātentīti ettha ucchindanaṁ pātanañca tāsaṁ paññānaṁ anuppannānaṁ uppajjituṁ appadānameva. Iti mahaggatānuttarapaññānaṁ ekaccāya ca parittapaññāya anuppattihetubhūtā nīvaraṇadhammā itarāya ca samatthataṁ vihanantiyevāti ‘‘paññāya dubbalīkaraṇā’’ti vuttā. Appentoti nigamento.",
  "tika-s0402t53:80": "Attantapasuttavaṇṇanā niṭṭhitā.",
  "tika-s0402t53:81": "9-10. Taṇhāsuttādivaṇṇanā",
  "tika-s0402t53:82": "199-200. Navame tayo bhave ajjhottharitvā ṭhitaṁ ‘‘ajjhattikassa upādāya aṭṭhārasa taṇhāvicaritānī’’tiādinā vuttaṁ taṁ taṁ attano koṭṭhāsabhūtaṁ jālametissā atthīti jālinī. Tenāha ‘‘tayo vā bhave’’tiādi. Tattha tatthāti tasmiṁ tasmiṁ bhave, ārammaṇe vā. Apicātiādinā niddesanayena visattikāpadassa atthaṁ dassento niddesapāḷiyā ekadesaṁ dasseti ‘‘visamūlā’’tiādinā. Ayañhettha niddesapāḷi (mahāni. 3; cūḷani. mettagūmāṇavapucchāniddeso 22, khaggavisāṇasuttaniddeso 124) –",
  "tika-s0402t53:83": "‘‘Visattikāti kenaṭṭhena visattikā? Visatāti visattikā, visaṭāti visattikā, visālāti visattikā, visakkatīti visattikā, visaṁharatīti visattikā, visaṁvādikāti visattikā, visamūlāti visattikā, visaphalāti visattikā . Visaparibhogāti visattikā. Visālā vā pana sā taṇhā rūpe sadde gandhe rase phoṭṭhabbe kule gaṇe āvāse lābhe yase pasaṁsāya sukhe cīvarapiṇḍapātasenāsanagilānapaccayabhesajjaparikkhāre kāmadhātuyā rūpadhātuyā arūpadhātuyā kāmabhave rūpabhave arūpabhave saññibhave asaññibhave nevasaññināsaññibhave ekavokārabhave catuvokārabhave pañcavokārabhave atīte anāgate paccuppanne diṭṭhasutamutaviññātabbesu visaṭā vitthatāti visattikā’’ti.",
  "tika-s0402t53:84": "Tattha (mahāni. aṭṭha. 3; saṁ. ni. ṭī. 1.1.1 oghataraṇasuttavaṇṇanā) visatāti vitthatā rūpādīsu tebhūmakadhammabyāpanavasena. Visaṭāti purimavacanameva ta-kārassa ṭa-kāraṁ katvā vuttaṁ. Visālāti vipulā. Visakkatīti parisahati. Ratto hi rāgavatthunā parena tāḷiyamānopi sahati, vipphandanaṁ vā ‘‘visakkana’’nti vadanti. Visaṁharatīti tathā tathā kāmesu ānisaṁsaṁ dassentī vividhehi ākārehi nekkhammābhimukhappavattito cittaṁ saṁharati saṁkhipati. Visaṁ vā dukkhaṁ, taṁ harati upanetīti attho. Aniccādiṁ niccādito gaṇhantī visaṁvādikā hoti. Dukkhanibbattakassa kammassa hetubhāvato visamūlā, visaṁ vā dukkhadukkhādibhūtā vedanā mūlaṁ etissāti visamūlā. Dukkhasamudayattā visaṁ phalaṁ etissāti visaphalā. Taṇhāya rūpādikassa dukkhassa paribhogo hoti, na amatassāti sā visaparibhogā vuttā. Sabbattha niruttivasena padasiddhi veditabbā. Yo panettha padhāno attho, taṁ dassetuṁ puna ‘‘visaṭā vā panā’’tiādi vuttaṁ.",
  "tika-s0402t53:85": "Tantaṁ vuccati (dī. ni. ṭī. 2.95 apasādanāvaṇṇanā; saṁ. ni. ṭī. 2.2.60) vatthavinanatthaṁ tantavāyehi daṇḍake āsañcitvā pasāritasuttavaṭṭi ‘‘tanīyatī’’ti katvā, taṁ pana suttaṁ santānākulatāya nidassanabhāvena ākulameva gahitanti āha ‘‘tantaṁ viya ākulajāto’’ti. Saṅkhepato vuttamatthaṁ vitthārato dassetuṁ ‘‘yathā nāmā’’tiādi vuttaṁ. Samānetunti pubbenāparaṁ samaṁ katvā ānetuṁ, avisamaṁ ujuṁ kātunti attho. Tantameva vā ākulaṁ tantākulaṁ, tantākulaṁ viya jāto bhūtoti tantākulakajāto. Vinanato gulāti itthiliṅgavasena laddhanāmassa tantavāyassa guṇṭhikaṁ nāma ākulabhāvena aggato vā mūlato vā duviññeyyameva khalibaddhatantasuttanti āha ‘‘gulāguṇṭhikaṁ vuccati pesakārakañjiyasutta’’nti.",
  "tika-s0402t53:86": "Sakuṇikāti paṭapadasakuṇikā. Sā hi rukkhasākhāsu olambanakuṭavā hoti. Tañhi sā kuṭavaṁ tato tato tiṇahīrādike ānetvā tathā vinati, yathā te pesakārakañjiyasuttaṁ viya aggena vā aggaṁ, mūlena vā mūlaṁ samānetuṁ vivecetuṁ vā na sakkā. Tenāha ‘‘yathā’’tiādi. Tadubhayampi ‘‘gulāguṇṭhika’’nti vuttaṁ kañjiyasuttaṁ kulāvakañca. Purimanayenevāti ‘‘evameva sattā’’tiādinā vuttanayeneva. Kāmaṁ muñjapabbajatiṇāni yathājātānipi dīghabhāvena patitvā araññaṭṭhāne aññamaññaṁ vinandhitvā ākulabyākulāni hutvā tiṭṭhanti, tāni pana na tathā dubbiveciyāni yathā rajjubhūtānīti dassetuṁ ‘‘yathā tānī’’tiādi vuttaṁ. Sesamettha heṭṭhā vuttanayameva.",
  "tika-s0402t53:87": "Apāyāti avaḍḍhikā, sukhena, sukhahetunā vā virahitāti attho. Dukkhassa gatibhāvatoti āpāyikassa dukkhassa pavattiṭṭhānabhāvato. Sukhasamussayatoti abbhudayato. Vinipatitattāti virūpaṁ nipātattā, yathā tenattabhāvena sukhasamussayo na hoti, evaṁ nipatitattā. Itaroti saṁsāro. Nanu ‘‘apāya’’ntiādinā vuttopi saṁsāro evāti? Saccametaṁ, nirayādīnaṁ pana adhimattadukkhabhāvadassanatthaṁ apāyādiggahaṇaṁ. Gobalībaddañāyenāyamattho veditabbo.",
  "tika-s0402t53:88": "Khandhānañca paṭipāṭīti pañcannaṁ khandhānaṁ hetuphalabhāvena aparāparappavatti. Abbocchinnaṁ vattamānāti avicchedena vattamānā. Taṁ sabbampīti taṁ ‘‘apāya’’ntiādinā vuttaṁ sabbaṁ apāyadukkhañca vaṭṭadukkhañca. Mahāsamudde vātakkhittā nāvā viyāti idaṁ paribbhamanaṭṭhānassa mahantadassanatthañceva paribbhamanassa anavaṭṭhitatādassanatthañca upamā. Yante yuttagoṇo viyāti idaṁ pana avasībhāvadassanatthañceva duppamokkhabhāvadassanatthañcāti veditabbaṁ.",
  "tika-s0402t53:89": "‘‘Samūhaggāhoti taṇhāmānadiṭṭhīnaṁ sādhāraṇaggāho’’ti vadanti, ‘‘itthaṁ evaṁ aññathā’’ti pana visesaṁ akatvā gahaṇaṁ samūhaggāhoti daṭṭhabbo. Visesaṁ akatvāti ca anupanidhānaṁ samato asamato ca upanidhānanti imaṁ vibhāgaṁ akatvāti attho. Itthanti hi anupanidhānaṁ kathitaṁ. Evaṁ aññathāti pana samato asamato ca upanidhānaṁ. Aññaṁ ākāranti parasantānagataṁ ākāraṁ.",
  "tika-s0402t53:90": "Atthīti sadā saṁvijjatīti attho. Sīdatīti nassati. Saṁsayaparivitakkavasenāti ‘‘kiṁ nu kho ahaṁ siyaṁ, na siya’’nti evaṁ parivitakkavasena. Patthanākappanavasenāti ‘‘api nāma sādhu panāhaṁ siya’’nti evaṁ patthanāya kappanavasena. Suddhasīsāti taṇhāmānadiṭṭhīnaṁ sādhāraṇā sīsā. ‘‘Itthaṁ evaṁ aññathā’’ti vuttassa visesassa anissitattā ‘‘suddhasīsā’’ti vuttā. Tattha diṭṭhisīsehi diṭṭhiyā gahitāya tadavinābhāvinī taṇhā dassitā, catūhi sīsehi dvādasahi ca sīsamūlakehi mānadiṭṭhīhi ayameva taṇhā dassitāti āha ‘‘evamete…pe… taṇhāvicaritadhammā veditabbā’’ti. Nanu ca mānadiṭṭhiggāhopi idhādhippeto, yato ‘‘taṇhāmānadiṭṭhivasena samūhaggāho’’ti aṭṭhakathāyaṁ vuttaṁ, tasmā kathaṁ taṇhāvicaritānīti idaṁ vacanaṁ? Vuccate – diṭṭhimānesupi taṇhāvicaritānīti vacanaṁ aññamaññaṁ vippayogīnaṁ diṭṭhimānānaṁ taṇhāya avippayogānaṁ taṁmūlakattā tappadhānatāya katanti veditabbaṁ. Dasamaṁ uttānameva.",
  "tika-s0402t53:91": "Taṇhāsuttādivaṇṇanā niṭṭhitā.",
  "tika-s0402t53:92": "Mahāvaggavaṇṇanā niṭṭhitā.",
  "tika-s0402t53:93": "Catutthapaṇṇāsakaṁ niṭṭhitaṁ.",
  "tika-s0402t53:94": "5. Pañcamapaṇṇāsakaṁ"
}