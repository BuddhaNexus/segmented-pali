{
  "tika-s0402t28:0": "(11) 1. Sambodhavaggo",
  "tika-s0402t28:1": "1-3. Pubbevasambodhasuttādivaṇṇanā",
  "tika-s0402t28:2": "104-106. Tatiyassa paṭhame sambodhito pubbevāti sambodho vuccati catūsu maggesu ñāṇaṁ ‘‘sāmaṁ sammā bujjhi etenā’’ti katvā, tato pubbeyevāti attho. Tenāha ‘‘ariyamaggappattito aparabhāgeyevā’’ti. Bodhisattasseva satoti ettha yathā udakato uggantvā ṭhitaṁ paripākagataṁ padumaṁ sūriyarasmisamphassena avassaṁ bujjhissatīti bujjhanakapadumanti vuccati. Evaṁ buddhānaṁ santike byākaraṇassa laddhattā avassaṁ anantarāyena pāramiyo pūretvā bujjhissatīti bujjhanakasattoti bodhisatto. Tenāha ‘‘bujjhanakasattasseva…pe… ārabhantasseva sato’’ti. Yā vā esā catumaggañāṇasaṅkhātā bodhi, ‘‘taṁ bodhiṁ kudāssu nāmāhaṁ pāpuṇissāmī’’ti patthayamāno paṭipajjatīti bodhiyaṁ satto āsattotipi bodhisatto. Tenāha ‘‘sambodhiyā vā sattasseva laggasseva sato’’ti.",
  "tika-s0402t28:3": "Atha vā bodhīti ñāṇaṁ ‘‘bujjhati etenā’’ti katvā, bodhimā satto bodhisatto, purimapade uttarapadalopaṁ katvā yathā ‘‘ñāṇasatto’’ti, ñāṇavā paññavā paṇḍito sattoti attho. Buddhānañhi pādamūle abhinīhārato paṭṭhāya paṇḍitova so satto, na andhabāloti bodhisatto. Evaṁ guṇavato uppannanāmavasena bodhisattasseva sato. Assādīyatīti assādo, sukhaṁ. Tañca sātākāralakkhaṇanti āha ‘‘assādoti madhurākāro’’ti. Chandarāgo vinīyati ceva pahīyati ca etthāti nibbānaṁ ‘‘chandarāgavinayo chandarāgappahānañcā’’ti vuccati. Tenāha ‘‘nibbāna’’ntiādi. Tattha āgammāti idaṁ yo jano rāgaṁ vineti pajahati ca, tassa ārammaṇakaraṇaṁ sandhāya vuttaṁ. Dutiyatatiyāni uttānatthāneva.",
  "tika-s0402t28:4": "Pubbevasambodhasuttādivaṇṇanā niṭṭhitā.",
  "tika-s0402t28:5": "4-9. Samaṇabrāhmaṇasuttādivaṇṇanā",
  "tika-s0402t28:6": "107-112. Catutthe sāmaññanti ariyamaggo, tena araṇīyato upagantabbato sāmaññatthaṁ, ariyaphalanti āha ‘‘sāmaññatthanti catubbidhaṁ ariyaphala’’nti. Brahmaññatthanti etthāpi eseva nayo. Tenāha ‘‘itaraṁ tasseva vevacana’’nti. Ariyamaggasaṅkhātaṁ sāmaññameva vā araṇīyato sāmaññatthanti āha ‘‘sāmaññatthena vā cattāro maggā’’ti. Pañcamādīni uttānatthāneva.",
  "tika-s0402t28:7": "Samaṇabrāhmaṇasuttādivaṇṇanā niṭṭhitā.",
  "tika-s0402t28:8": "10. Dutiyanidānasuttavaṇṇanā",
  "tika-s0402t28:9": "113. Dasame vivaṭṭagāmikammānanti vivaṭṭūpanissayakammānaṁ. Tadabhinivattetīti ettha taṁ-saddena paccāmasanassa vipākassa parāmāsoti āha ‘‘taṁ abhinivattetī’’ti, taṁ vipākaṁ abhibhavitvā nivattetīti attho. Idāni na kevalaṁ vipākasseva parāmāso taṁ-saddena, atha kho chandarāgaṭṭhāniyānaṁ dhammānaṁ tabbipākassa ca parāmāso daṭṭhabboti āha ‘‘yadā vā tenā’’tiādi. Te ceva dhammeti te chandarāgaṭṭhāniye dhamme. Nibbijjhitvā passatīti kilese nibbijjhitvā vibhūtaṁ pākaṭaṁ katvā passatīti.",
  "tika-s0402t28:10": "Dutiyanidānasuttavaṇṇanā niṭṭhitā.",
  "tika-s0402t28:11": "Sambodhavaggavaṇṇanā niṭṭhitā."
}