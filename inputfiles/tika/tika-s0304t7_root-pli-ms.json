{
  "tika-s0304t7:0": "8. Gāmaṇisaṁyuttaṁ",
  "tika-s0304t7:1": "1. Caṇḍasuttavaṇṇanā",
  "tika-s0304t7:2": "353. ‘‘Yena midhekacco caṇḍo caṇḍotveva saṅkhaṁ gacchatī’’ti evaṁ pañhapucchanena dhammasaṅgāhakattherehi caṇḍoti gahitanāmo. Pākaṭaṁ karotīti dasseti attano caṇḍabhāvaṁ.",
  "tika-s0304t7:3": "Caṇḍasuttavaṇṇanā niṭṭhitā.",
  "tika-s0304t7:4": "2. Tālapuṭasuttavaṇṇanā",
  "tika-s0304t7:5": "354. Vāloti vuccati tālo, tassa tālapuṭaṁ nāma. Yathā āmalakīphalasamānakaṁ, so pana tālasadisamukhavaṇṇattā tālapuṭoti evaṁnāmako. Tenāha ‘‘tassa kirā’’tiādi. Abhinīhārasampanno anekesu kappesu sambhatasāvakabodhisambhāro. Tathā hesa asītiyā mahāsāvakesu abbhantaro jāto. Sahassaṁ denti naccaṁ passitukāmā. Samajjavesanti nepaccavesaṁ. Kīḷaṁ katvāti naccakīḷitaṁ kīḷitvā, naccitvāti attho.",
  "tika-s0304t7:6": "Pubbe tathāpavattavuttantadassane saccena, tabbipariyāye alikena. Rāgapaccayāti rāguppattiyā kāraṇabhūtā. Mukhato…pe… dassanādayoti ādi-saddena mukhato aggijālanikkhamadassanādike saṅgaṇhāti. Aññe ca…pe… abhinayāti kāmassādasaṁyuttānaṁ siṅgārahassaabbhutarasānañceva ‘‘aññe cā’’ti vuttasantabībhaccharasānañca dassanakā abhinayā. Dosapaccayāti dosuppattiyā kāraṇabhūtā. Hatthapādacchedādīti ādi-saddena saṅgahitānaṁ ruddavīrabhayānakarasānaṁ dassanakā abhinayā. Mohapaccayāti mohuppattiyā kāraṇabhūtā. Evamādayoti ādi-saddena saṅgahitānaṁ karuṇāsantabhayānakarasānaṁ dassanakā abhinayā. Te hi rase sandhāya pāḷiyaṁ ‘‘ye dhammā rajanīyā, ye dhammā dosanīyā, ye dhammā mohanīyā’’ti ca vuttaṁ.",
  "tika-s0304t7:7": "Naṭavesaṁgahetvāva paccanti kammasarikkhavipākavasena. Taṁ sandhāyāti taṁ yathāvuttaṁ niraye paccanaṁ sandhāya. Etaṁ ‘‘pahāso nāma nirayo, tattha upapajjatī’’ti vuttaṁ. Yathā loke atthavisesavasena sakammakānipi padāni akammakāni bhavanti ‘‘vimuccati puriso’’ti, evaṁ idha atthavisesavasena akammakaṁ sakammakaṁ katvā vuttaṁ – ‘‘nāhaṁ, bhante, etaṁ rodāmī’’ti. Ko pana so atthaviseso? Asahanaṁ akkhamanaṁ, tasmā na rodāmi na sahāmi, na akkhamāmīti attho. Rodanakāraṇañhi asahanto tena abhibhūto rodati. Tamevassa sakammakabhāvassa kāraṇabhūtaṁ atthavisesaṁ ‘‘na assuvimocanamattenā’’ti vuttaṁ. Mataṁ vā, amma, rodantīti etthāpi mataṁ rodanti, tassa maraṇaṁ na sahanti, nakkhamantīti pākaṭoyamatthoti.",
  "tika-s0304t7:8": "Tālapuṭasuttavaṇṇanā niṭṭhitā.",
  "tika-s0304t7:9": "3-5. Yodhājīvasuttādivaṇṇanā",
  "tika-s0304t7:10": "355-357. Yujjhanaṁ yodho, so ājīvo etassāti yodhājīvo. Tenāha – ‘‘yuddhena jīvikaṁ kappanako’’ti, ussāhaṁ vāyāmaṁ karotīti yujjhanavasena ussāhaṁ vāyāmaṁ karoti. Pariyāpādentīti maraṇapariyantikaṁ āpadaṁ pāpenti. Tenāha ‘‘maraṇaṁ paṭipajjāpentī’’ti. Duṭṭhu ṭhapitanti duṭṭhākārena attano paresañca atthāvahabhāvaṁ na gataṁ paṭipannaṁ. Parehi saṅgāme jitā hatā ettha jāyantīti parajito nāma nirayo. Asidhanugadāyasaṅkucakkāni pañcāvudhāni. Taṁ sandhāyāti taṁ yodhājīvaṁ puggalaṁ sandhāya. Etaṁ ‘‘yo so’’tiādi vuttaṁ. Catutthapañcamesūti hatthārohaassārohasuttesu. Eseva nayoti eso tatiye vutto eva atthato visesābhāvato.",
  "tika-s0304t7:11": "Yodhājīvasuttādivaṇṇanā niṭṭhitā.",
  "tika-s0304t7:12": "6. Asibandhakaputtasuttavaṇṇanā",
  "tika-s0304t7:13": "358.Pacchābhūmivāsinoti aparadesavāsino. Udakasuddhikabhāvajānanatthāyāti attano udakasuddhikabhāvaṁ jānanatthañceva lokassa ca udakena suddhi hotīti imassa atthassa jānanatthañca. Upari yāpentīti upari brahmalokaṁ yāpenti. Sammā ñāpentīti sammā ujukaṁyeva saggaṁ lokaṁ gamenti. Tenāha – ‘‘saggaṁ nāma okkāmentī’’ti, avakkāmenti ogāhāpentīti attho. Anuparigaccheyyāti anuparito gaccheyya.",
  "tika-s0304t7:14": "Asibandhakaputtasuttavaṇṇanā niṭṭhitā.",
  "tika-s0304t7:15": "7. Khettūpamasuttavaṇṇanā",
  "tika-s0304t7:16": "359.Thaddhanti kathinaṁ lūkhaṁ. Ūsaranti ūsajātaṁ. Catūhipi oghehi anabhibhavanīyatāya ahaṁ dīpo. Sabbaparissayehi anabhibhavanīyatāya ahaṁ leṇo. Sabbadukkhaparittāsanato tāyanaṭṭhena ahaṁ tāṇaṁ. Sabbabhayahiṁsanato ahaṁ saraṇanti yojetabbaṁ.",
  "tika-s0304t7:17": "Udakamaṇikoti mahantaṁ udakabhājanaṁ. Bahi vissandanavasena udakaṁ na haratīti ahārī, parito na paggharatīti aparihārī. Sakkaccameva desenti saddhammagāravassa sabbasattesu mahākaruṇāya ca buddhānaṁ samānarasattā. Catasso pana parisā satthugāravena attano ca saddhāsampannatāya saddahitvā okappetvā suṇanti, tasmā tā desanāphalena yujjanti. Kiccasiddhiyā satthu desanā tattha sakkaccadesanā nāma jātā.",
  "tika-s0304t7:18": "Khettūpamasuttavaṇṇanā niṭṭhitā.",
  "tika-s0304t7:19": "8. Saṅkhadhamasuttavaṇṇanā",
  "tika-s0304t7:20": "360. ‘‘Yo koci puriso pāṇātipātī musāvādī, sabbo so āpāyiko’’ti vatvā puna ‘‘yaṁbahulaṁ yaṁbahulaṁ karoti, tena duggatiṁ gacchatī’’ti vadanto attanāva attano vādaṁ bhindati. Evaṁ santeti yadi bahuso katena pāpakammena āpāyiko, ‘‘yo koci pāṇamatipātetī’’tiādivacanaṁ micchāti. Cattāri padānīti ‘‘yo koci pāṇamatipātetī’’tiādinā nayena vuttā cattāro atthakoṭṭhāsā. Diṭṭhiyā paccayā honti ‘‘atthi kho pana mayā’’tiādinā ayoniso ummujjantassa. Balasampannoti samattho. Saṅkhadhamakoti saṅkhassa dhamanakicce cheko. Adukkhenāti sukhena. Upacāropi appanāpi vaṭṭati ubhinnaṁ sāmaññavacanabhāvato. Appamāṇakatabhāvo labbhateva. Tathā hi taṁ kilesānaṁ vikkhambhanasamatthatāya dīghasantānatāya vipulaphalatāya ca ‘‘mahaggata’’nti vuccati.",
  "tika-s0304t7:21": "Na ohīyatīti yasmiṁ santāne kāmāvacarakammaṁ, mahaggatakammañca katūpacitaṁ vipākadāne laddhāvasaraṁ hutvā ṭhitaṁ, tesu kāmāvacarakammaṁ itaraṁ nīharitvā sayaṁ tattha ohīyitvā attano vipākaṁ dātuṁ na sakkoti, mahaggatakammameva pana itaraṁ paṭibāhitvā attano vipākaṁ dātuṁ sakkoti garubhāvato. Tenāha ‘‘taṁ kāmāvacarakamma’’ntiādi. Kilesavasenāti pāpakammassa mūlabhūtakilesavasena. Pāṇātipātādayo hi dosamohalobhādimūlakilesasamuṭṭhānā. Kilesavasenāti vā kammakilesavasena. Vuttañhetaṁ – ‘‘pāṇātipāto kho, gahapatiputta, kammakileso’’tiādi (dī. ni. 3.245). Yathānusandhināva gatanti yathānusandhisaṅkhātaanusandhinā osānaṁ gataṁ saṁkilesasammukhena uṭṭhitāya vodānadhammavasena niṭṭhāpitattā.",
  "tika-s0304t7:22": "Saṅkhadhamasuttavaṇṇanā niṭṭhitā.",
  "tika-s0304t7:23": "9. Kulasuttavaṇṇanā",
  "tika-s0304t7:24": "361.Evaṁ pavattaīhitikāti evaṁ dvidhā pavattaīhitikā. Dvīhitikā dukkarajīvikapayogā. Salākamattaṁ vuttaṁ etthāti salākā vuttā, purimapade uttarapadalopo. Ubhatokoṭikanti yadi ‘‘kulānudayaṁ na vaṇṇemī’’ti vadati, ‘‘bhūtā nikkaruṇā samaṇa tumhe’’ti vādaṁ āropehi. Atha sabbadāpi ‘‘kulānudayaṁ vaṇṇemī’’ti vadati. Evaṁ sante ‘‘kasmā evaṁ dubbhikkhe kāle mahatiyā parisāya parivuto janapadacārikaṁ carantā kulūpacchedāya paṭipajjathā’’ti evaṁ ubhatokoṭikaṁ vādaṁ āropehīti gāmaṇiṁ uyyojesi.",
  "tika-s0304t7:25": "Dve anteti ubho koṭiyo. Bahi nīharitunti na vaṇṇemi vaṇṇemīti dve ante mocento taṁ pucchitamatthaṁ bahi nīharati nāma. Tattha dosaṁ datvā codento taṁ apucchaṁ karonto gilitvā viya anto paveseti nāma.",
  "tika-s0304t7:26": "Ito so gāmaṇītiādi attano bhikkhūnaṁ aññesañca atthakāmānaṁ bhikkhappadānena aniṭṭhappattiabhāvadassanatthaṁ āraddhaṁ. Dānena sambhūtānīti dānamayena puññakiriyavatthunā sammadeva bhūtiṁ vaḍḍhiṁ pattāni. Saccena ariyavohārena sammadeva bhūtāni uppannāni saccasambhūtānīti āha ‘‘saccaṁ nāma saccavāditā’’ti. Sesasīlanti aṭṭhavidhaariyavohārato aññasīlaṁ. Nihitanti tasmiṁ kule pubbapurisehi nidhānabhāvena nihitaṁ. Duppayuttāti kasivāṇijjādivasena duṭṭhu payuttā kammantā. Vipajjantīti nassanti. Kulaṅgāroti kulassa aṅgārasadiso vināsakapuggalo. Aniccatāti maraṇaṁ. Tasmiṁ kule padhānapurisānaṁ bhogānaṁ vā sabbaso vināso. Tenāha ‘‘hutvā abhāvo’’tiādi.",
  "tika-s0304t7:27": "Kulasuttavaṇṇanā niṭṭhitā.",
  "tika-s0304t7:28": "10. Maṇicūḷakasuttavaṇṇanā",
  "tika-s0304t7:29": "362.Taṁparisanti taṁ rājantepure nisinnaṁ rājaparisaṁ. Nayaggāheti kutocipi asutvā kevalaṁ attano eva matiyā nayaggahaṇe ṭhatvā.",
  "tika-s0304t7:30": "Kāretuṁ vaṭṭati sati sambhave paṭisaṅkhārassa, senāsanavināso na ajjhupekkhitabboti adhippāyo. Attano ettha kiccāvasāne yaṁ gihīnaṁyeva santakaṁ tāvakālikaṁ, taṁ gihivikatanti āha ‘‘gihivikataṁ katvā’’ti. Na vadāmi pabbajjitāsāruppato.",
  "tika-s0304t7:31": "Maṇicūḷakasuttavaṇṇanā niṭṭhitā.",
  "tika-s0304t7:32": "11. Bhadrakasuttavaṇṇanā",
  "tika-s0304t7:33": "363.Evaṁnāmaketi mallā nāma jānapadino rājakumārā, nesaṁ nivāsatāya ‘‘mallā’’icceva bahuvacanavasena laddhanāmattā evaṁnāmake janapade. Natthi etassa pattiyā kālantarasaññito kāloti akālo, so eva akāliko. Tenāha – ‘‘kālaṁ anatikkamitvā pattenā’’ti. So pana ‘‘yaṁkiñci dukkhaṁ uppajjamānaṁ uppajjati, sabbaṁ taṁ chandamūlaka’’nti evaṁ vutto dukkhassa chandamūlabhāvo, evaṁ chandamūlakassa dukkhassa kathitattā ‘‘imasmiṁ sutte vaṭṭadukkhaṁ kathita’’nti vuttaṁ.",
  "tika-s0304t7:34": "Bhadrakasuttavaṇṇanā niṭṭhitā.",
  "tika-s0304t7:35": "12. Rāsiyasuttavaṇṇanā",
  "tika-s0304t7:36": "364.Rāsiṁ katvā mārapāsavasena, tatrāpi antarabhedena vibhajitvā pucchitabbapañhe ekato rāsiṁ katvā. Tapanaṁ attaparitāpanaṁ tapo, so etassa atthīti tapassī, taṁ tapassiṁ. So pana taṁ tapaṁ nissāya ṭhito nāma hotīti vuttaṁ ‘‘tapanissitaka’’nti. So pana anekākārabhedena lūkhaṁ pharusaṁ jīvanasīlattā lūkhajīvī nāma. Tenāha ‘‘lūkhajīvika’’nti. Majjhimāya paṭipattiyā uppathabhāvena avaniyā gandhabbāti antā, tato eva lāmakattā antā. Lāmakampi ‘‘anto’’ti vuccati ‘‘antamidaṁ, bhikkhave, jīvikānaṁ (itivu. 91; saṁ. ni. 3.80), eko anto’’ti evamādīsu (saṁ. ni. 2.15; 3.90). Aṭṭhakathāyaṁ pana aññamaññaādhārabhāvaṁ urīkatvā ‘‘koṭṭhāsā’’ti vuttaṁ. Hīno gāmoti pāḷi. Gāma-saddo hīnapariyāyoti adhippāyenāha ‘‘gāmmo’’ti. Gāme bhavoti gāmmo. Gāma-saddo cettha gāmavāsivisayo ‘‘gāmo āgato’’tiādīsu viya. Aṭṭhakathāyaṁ pana ‘‘gāmavāsīnaṁ dhammo’’ti vuttaṁ, tesaṁ cārittanti attho. Atta-saddo idha sarīrapariyāyo ‘‘attantapo’’tiādīsu viyāti āha ‘‘sarīradukkhakaraṇanti attho’’ti.",
  "tika-s0304t7:37": "Etthāti etasmiṁ tapanissitagarahitabbapade kasmā antadvayamajjhimapaṭipadāgahaṇaṁ? Attakilamathānuyogo tāva gayhatu idamatthitāyāti adhippāyo. Kāmabhogītapanissitakanijjaravatthūnaṁ dassane yathādhippetassa atthassa vibhajitvā kathanaṁ sambhavatīti te dassetvā adhippetattho kathito.",
  "tika-s0304t7:38": "Tamatthanti yo ‘‘kāmabhogītapanissitakesu garahitabbeyeva garahati, pasaṁsitabbeyeva ca pasaṁsatī’’ti vutto attho, tamatthaṁ pakāsento. Sāhasikakammenāti ayuttena kammena. Dhammena ca adhammena cāti dhammikena adhammikena ca. Ayoniso pavattaṁ bāhirakaṁ sandhāya codako ‘‘katha’’ntiādimāha. Itaro nayidaṁ tādisaṁ attaparitāpanaṁ adhippetaṁ, atha kho yoniso pavattaṁ sāsanikamevāti dassento ‘‘caturaṅgavīriyavasena cā’’ti āha. Tattha ‘‘kāmaṁ taco ca nhāru ca aṭṭhi ca avasissatū’’tiādinā (ma. ni. 2.184; saṁ. ni. 2.22.237; a. ni. 2.5) nayena vuttā sarīrenirapekkhavipassanāya ussukkāpanavasena pavattā vīriyabhāvanā ‘‘caturaṅgavīriyavasenā’’ti vuttā. Tathā abbhokāsikanesajjikatapādinissitāva kilesanimmathanayogyā vīriyabhāvanā ‘‘dhutaṅgavasena cā’’ti vuttāti. Ariyamaggena nissesakilesānaṁ pajahanā nijjarā. Sā ca attapaccakkhatāya sandiṭṭhikā tiṇṇaṁ mūlakilesānaṁ pajahanena ‘‘tisso’’ti ca vuttā. Tenāha ‘‘ekopī’’tiādi.",
  "tika-s0304t7:39": "Rāsiyasuttavaṇṇanā niṭṭhitā.",
  "tika-s0304t7:40": "13. Pāṭaliyasuttavaṇṇanā",
  "tika-s0304t7:41": "365. ‘‘Māyañcāhaṁ pajānāmī’’ti vacanaṁ kāmaṁ tesaṁ māyāvībhāvadassanaparaṁ, bhagavato pana māyāsāṭheyyādikassa sabbassa pāpadhammassa bodhimūle eva setughāto, tasmā sabbaso pahīnamāyo, sabbaññutāya māyaṁ aññe ca ñeyye sabbaso jānāti. Tena vuttaṁ ‘‘māyañcāhaṁ, gāmaṇi, pajānāmī’’tiādi. Māyañca pajānāmīti na kevalamahaṁ māyaṁ eva jānāmi, atha kho aññampi idañcidañca jānāmīti.",
  "tika-s0304t7:42": "Itthikāmehīti itthīhi ceva tadaññakāmehi ca. Ekasmiṁ ṭhāneti ekasmiṁ padese. Ekekasseva āgantukassa gahaṭṭhassa vā pabbajitassa vā. Sattianurūpenāti vibhavasattianurūpena. Balānurūpenāti parivārabalānurūpena. Sattianurūpenāti vā saddhāsattianurūpena. Balānurūpenāti vibhavabalānurūpena. Dhammesu samādhi dasakusaladhammesu samādhānaṁ. Aggahitacittatā pariyuṭṭhakāritā. Tena lokiyasīlavisuddhi diṭṭhivisuddhi ca vuttā. Tathā cāha – ‘‘ko cādi kusalānaṁ dhammānaṁ, sīlañca suvisuddhaṁ diṭṭhi ca ujukā’’ti (saṁ. ni. 5.369). Tattha patiṭṭhitassa upari kattabbaṁ dassetuṁ ‘‘dhammasamādhismiṁ ṭhito’’tiādi vuttaṁ. Ayaṁ paṭipadāti tassa kammaphalavādino satthu vacanaṁ sabbesañca ayaṁ mayhaṁ sīlasaṁvarabrahmavihārabhāvanāsaṅkhātāpaṭipadā anaparādhakatāya eva saṁvattati. Jayaggāhoti ubhayathāpi mayhaṁ kāci jāni natthi.",
  "tika-s0304t7:43": "Pañca dhammā dhammasamādhi nāma, vipassanāmaggaphaladhammamattaṁ vā. Tatiyavikappe sīlādivisuddhiyā saddhiṁ brahmavihārā yathāvuttatividhadhammāvahattā eva dhammasamādhi nāma. Pūrentassa uppannā cittekaggatāti vuttakhaṇikacittekaggatā. Sāpi cittassa samādhānato ‘‘cittasamādhī’’ti vuttā, tassa paṭipakkhaṁ vikkhambhantī samucchindantī ca hutvā pavattā yathāvuttasamādhi eva visesena cittasamādhi nāma.",
  "tika-s0304t7:44": "Pāṭaliyasuttavaṇṇanā niṭṭhitā.",
  "tika-s0304t7:45": "Gāmaṇisaṁyuttavaṇṇanā niṭṭhitā."
}