{
  "tika-abh06t60:0": "Ekūnavīsatimo paricchedo",
  "tika-abh06t60:1": "19. Pabhedakathā",
  "tika-abh06t60:2": "706.",
  "tika-abh06t60:3": " Aṭṭhavīsavidhampetaṃ, rūpaṃ dāni yathārahaṃ;",
  "tika-abh06t60:4": "Bhūtarūpādibhedehi, vibhajeyya vicakkhaṇo.",
  "tika-abh06t60:5": "707.",
  "tika-abh06t60:6": " Pathavādikamidanti, bhūtarūpaṃ catubbidhaṃ;",
  "tika-abh06t60:7": "Upādārūpamaññaṃ tu, catuvīsatividhaṃ bhave.",
  "tika-abh06t60:8": "708.",
  "tika-abh06t60:9": " Pañcavidhampi cakkhādirūpamajjhattikaṃ mataṃ;",
  "tika-abh06t60:10": "Tevīsatividhaṃ sesaṃ, bāhiranti pavuccati.",
  "tika-abh06t60:11": "709.",
  "tika-abh06t60:12": " Rūpasaddagandharasaphoṭṭhabbā satta pañcadhā;",
  "tika-abh06t60:13": "Pañcappasādavisayā, pañcārammaṇanāmakā.",
  "tika-abh06t60:14": "710.",
  "tika-abh06t60:15": " Ekavīsatividhaṃ sesaṃ, dhammārammaṇasaṅgahaṃ;",
  "tika-abh06t60:16": "Manoviññāṇaviññeyyaṃ, manodvārassa gocaraṃ.",
  "tika-abh06t60:17": "711.",
  "tika-abh06t60:18": " Pasādā visayā ceva, pañcakā dvepi sambhavā;",
  "tika-abh06t60:19": "Dvādasāpi sarūpena, dasāyatanadhātuyo.",
  "tika-abh06t60:20": "712.",
  "tika-abh06t60:21": " Yadedaṃ pana sabbampi, rūpaṃ sappaṭighaṃ mataṃ;",
  "tika-abh06t60:22": "Tadevoḷārikaṃ nāma, santiketi pavuccati.",
  "tika-abh06t60:23": "713.",
  "tika-abh06t60:24": " Sesamappaṭighaṃ nāma, dhammāyatanadhātu ca;",
  "tika-abh06t60:25": "Sukhumañceva rūpañca, rūpaṃ soḷasadhā ṭhitaṃ.",
  "tika-abh06t60:26": "714.",
  "tika-abh06t60:27": " Chabbidhā vatthurūpaṃ tu, pasādahadayampi ca;",
  "tika-abh06t60:28": "Avatthurūpaṃ sesaṃ tu, dvāvīsatividhaṃ bhave.",
  "tika-abh06t60:29": "715.",
  "tika-abh06t60:30": " Pasādā ceva viññatti, dvārarūpaṃ tu sattadhā;",
  "tika-abh06t60:31": "Sesaṃ advārarūpaṃ tu, ekavīsavidhampi ca.",
  "tika-abh06t60:32": "716.",
  "tika-abh06t60:33": " Pasādā bhāvayugaḷaṃ, jīvitañceti aṭṭhadhā;",
  "tika-abh06t60:34": "Indriyarūpamaññaṃ tu, vīsadhānindriyaṃ siyā.",
  "tika-abh06t60:35": "717.",
  "tika-abh06t60:36": " Vaṇṇo gandho raso ojā, bhūtarūpanti aṭṭhadhā;",
  "tika-abh06t60:37": "Avinibbhogamitaraṃ, vinibbhogaṃ tu vīsadhā.",
  "tika-abh06t60:38": "718.",
  "tika-abh06t60:39": " Avinibbhogarūpāni, saddavatthindriyāni ca;",
  "tika-abh06t60:40": "Nipphannaṃ aṭṭhārasadhā, rūparūpanti veditaṃ.",
  "tika-abh06t60:41": "719.",
  "tika-abh06t60:42": " Paricchedo panākāso, viññattilahutādayo;",
  "tika-abh06t60:43": "Vikārā lakkhaṇā ceva, rūpassupacayādayo.",
  "tika-abh06t60:44": "720.",
  "tika-abh06t60:45": " Dasadhāpi anipphannaṃ, natthetaṃ paramatthato;",
  "tika-abh06t60:46": "Rūpassetanti katvāna, rūpamicceva vuccati.",
  "tika-abh06t60:47": "721.",
  "tika-abh06t60:48": " Rūpāyatanamevekaṃ, sanidassanamīritaṃ;",
  "tika-abh06t60:49": "Anidassanamaññaṃ tu, sattavīsatividhampi ca.",
  "tika-abh06t60:50": "722.",
  "tika-abh06t60:51": " Kammajaṃ panupādinnaṃ, anupādinnakāparaṃ;",
  "tika-abh06t60:52": "Tividhaṃ cittajañceva, utujāhārajanti ca.",
  "tika-abh06t60:53": "723.",
  "tika-abh06t60:54": " Cakkhusamphassavatthūti, cakkhudhātu pakittitā;",
  "tika-abh06t60:55": "Na vatthu tassa sesaṃ tu, sattavīsatividhaṃ bhave.",
  "tika-abh06t60:56": "724.",
  "tika-abh06t60:57": " Sotasamphassavatthādi-vasā ca duvidhā tathā;",
  "tika-abh06t60:58": "Tividhā ca vibhāveyya, yathāsambhavato kathaṃ.",
  "tika-abh06t60:59": "725.",
  "tika-abh06t60:60": " Sanidassanarūpañca, vaṇṇo sappaṭighampi ca;",
  "tika-abh06t60:61": "Anidassanamaññaṃ tu, thūlaṃ sappaṭighaṃ bhave.",
  "tika-abh06t60:62": "726.",
  "tika-abh06t60:63": " Anidassanarūpañca, sesamappaṭighampi ca;",
  "tika-abh06t60:64": "Soḷasāti ca sabbampi, rūpaṃ tividhamuddise.",
  "tika-abh06t60:65": "727.",
  "tika-abh06t60:66": " Apattagāhakaṃ nāma, cakkhusotadvayaṃ pana;",
  "tika-abh06t60:67": "Sampattagāhakaṃ nāma, ghānādittayamīritaṃ.",
  "tika-abh06t60:68": "728.",
  "tika-abh06t60:69": " Agāhakamato sesaṃ, tevīsatividhaṃ bhave;",
  "tika-abh06t60:70": "Kiñci sārammaṇaṃ nāma, na gayhatīti sabbathā.",
  "tika-abh06t60:71": "729.",
  "tika-abh06t60:72": " Upādā ajjhattikaṃ rūpaṃ, upādā bāhiraṃ tathā;",
  "tika-abh06t60:73": "Nopādā bāhirañceti, evampi tividhaṃ bhave.",
  "tika-abh06t60:74": "730.",
  "tika-abh06t60:75": " Ajjhattikamupādinnaṃ, bāhirañca tathāparaṃ;",
  "tika-abh06t60:76": "Anupādinnakañceti, evamādivasāpi ca.",
  "tika-abh06t60:77": "731.",
  "tika-abh06t60:78": " Diṭṭhaṃ rūpaṃ sutaṃ saddo, gandhādi tividhaṃ mutaṃ;",
  "tika-abh06t60:79": "Viññātamaññaviññeyyaṃ, manasāti catubbidhaṃ.",
  "tika-abh06t60:80": "732.",
  "tika-abh06t60:81": " Rūparūpaṃ paricchedo, vikāro lakkhaṇaṃ kamā;",
  "tika-abh06t60:82": "Aṭṭhārasekakaṃ pañca, catukkanti ca taṃ tathā.",
  "tika-abh06t60:83": "733.",
  "tika-abh06t60:84": " Dvārañca hoti vatthu ca, na vatthu dvārameva tu;",
  "tika-abh06t60:85": "Na dvāraṃ vatthumevātha, nobhayanti ca niddise.",
  "tika-abh06t60:86": "734.",
  "tika-abh06t60:87": " Upādā anupādinnaṃ, anupādinnakaṃ tathā;",
  "tika-abh06t60:88": "Nopādā duvidhañceti, catuddhevampi desitaṃ.",
  "tika-abh06t60:89": "735.",
  "tika-abh06t60:90": " Sappaṭigghamupādā ca, rūpamappaṭighaṃ tathā;",
  "tika-abh06t60:91": "Nopādā duvidhañceti, catuddhā evamādito.",
  "tika-abh06t60:92": "736.",
  "tika-abh06t60:93": " Ekādasekajarūpaṃ, hadayindriyanavakaṃ;",
  "tika-abh06t60:94": "Kammajaṃ cittajañceva, tathā viññattikaṃ dvayaṃ.",
  "tika-abh06t60:95": "737.",
  "tika-abh06t60:96": " Saddo cittotujo tasmā, rūpamekaṃ dvijaṃ mataṃ;",
  "tika-abh06t60:97": "Cittotāhārasambhūtaṃ, lahutādittayaṃ tijaṃ.",
  "tika-abh06t60:98": "738.",
  "tika-abh06t60:99": " Navākāsāvinibbhogā, kammādicatusambhavā;",
  "tika-abh06t60:100": "Atha lakkhaṇarūpanti, rūpamevaṃ tu pañcadhā.",
  "tika-abh06t60:101": "739.",
  "tika-abh06t60:102": " Navākāsāvinibbhogā, nava vatthindriyāni ca;",
  "tika-abh06t60:103": "Aṭṭhārasavidhaṃ rūpaṃ, kammajaṃ hoti piṇḍitaṃ.",
  "tika-abh06t60:104": "740.",
  "tika-abh06t60:105": " Saddākāsāvinibbhogā, viññattilahutādayo;",
  "tika-abh06t60:106": "Pañcadasavidhaṃ rūpaṃ, cittasambhavamuddise.",
  "tika-abh06t60:107": "741.",
  "tika-abh06t60:108": " Saddākāsāvinibbhogā , lahutādittayanti ca;",
  "tika-abh06t60:109": "Utusambhavamīrenti, rūpaṃ terasadhā ṭhitaṃ.",
  "tika-abh06t60:110": "742.",
  "tika-abh06t60:111": " Paricchedāvinibbhogā, lahutādittayampi ca;",
  "tika-abh06t60:112": "Evamāhārajaṃ nāma, rūpaṃ dvādasadhā ṭhitaṃ.",
  "tika-abh06t60:113": "743.",
  "tika-abh06t60:114": " Jāti jarā ca maraṇaṃ, na kutocipi jāyati;",
  "tika-abh06t60:115": "Evampi pañcadhā hoti, rūpajātivibhāgato.",
  "tika-abh06t60:116": "744.",
  "tika-abh06t60:117": " Pañcavīsatividhaṃ kammaṃ, kāmarūpavavatthitaṃ;",
  "tika-abh06t60:118": "Janeti kammajaṃ rūpaṃ, kāmarūpabhavadvaye.",
  "tika-abh06t60:119": "745.",
  "tika-abh06t60:120": " Pañcaviññāṇamāruppa-vipākā sabbasandhiyo;",
  "tika-abh06t60:121": "Cuti khīṇāsavasseti, soḷasete vivajjaye.",
  "tika-abh06t60:122": "746.",
  "tika-abh06t60:123": " Pañcasattati sesāni, cittānimāni sambhavā;",
  "tika-abh06t60:124": "Janenti cittajaṃ rūpaṃ, pañcavokārabhūmiyaṃ.",
  "tika-abh06t60:125": "747.",
  "tika-abh06t60:126": " Janebhi utujaṃ rūpaṃ, tejodhātu bhavadvaye;",
  "tika-abh06t60:127": "Kāmabhūmiyamojā tu, janetāhārajaṃ tathā.",
  "tika-abh06t60:128": "748.",
  "tika-abh06t60:129": " Kammaṃ janeti rūpāni, attajāni khaṇe khaṇe;",
  "tika-abh06t60:130": "Cittamuppādakālamhi, uppādānantaraṃ paraṃ.",
  "tika-abh06t60:131": "749.",
  "tika-abh06t60:132": " Utusambhavamīrenti, rūpaṃ terasadhā ṭhitaṃ;",
  "tika-abh06t60:133": "Paricchedāvinibbhogā, lahutādittayampi ca.",
  "tika-abh06t60:134": "750.",
  "tika-abh06t60:135": " Sandhiyampi kammajaṃ tu, pavattepi ca sambhavā;",
  "tika-abh06t60:136": "Janeti rūpaṃ sesāni, pavatte, na tu sandhiyaṃ.",
  "tika-abh06t60:137": "751.",
  "tika-abh06t60:138": " Indriyabaddhasantāne, kammādi tividhampi ca;",
  "tika-abh06t60:139": "Janeti rūpaṃ matake, bāhire tu yathārahaṃ.",
  "tika-abh06t60:140": "752.",
  "tika-abh06t60:141": " Iti kammādayo rūpaṃ, janenti ca yathāsakaṃ;",
  "tika-abh06t60:142": "Sesānampi ca rūpānaṃ, paccayā honti sambhavā.",
  "tika-abh06t60:143": "753.",
  "tika-abh06t60:144": " Iti rūpavibhāgañca, jātibhedañca sambhavā;",
  "tika-abh06t60:145": "Janakādippabhedañca, rūpānaṃ tattha dīpayeti.",
  "tika-abh06t60:146": "Iti rūpavibhāge pabhedakathā niṭṭhitā.",
  "tika-abh06t60:147": "Ekūnavīsatimo paricchedo."
}