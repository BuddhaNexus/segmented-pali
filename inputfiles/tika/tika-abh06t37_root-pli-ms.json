{
  "tika-abh06t37:0": "11. Ekādasamo paricchedo",
  "tika-abh06t37:1": "Vipassanāvibhāgo",
  "tika-abh06t37:2": "1506.",
  "tika-abh06t37:3": " Dvidhā samuṭṭhānadhurā, tividhā bhūmiyo matā;",
  "tika-abh06t37:4": "Tividhābhinivesā ca, sarīraṃ tu catubbidhaṃ.",
  "tika-abh06t37:5": "1507.",
  "tika-abh06t37:6": " Tividhā bhāvanā tattha, saṅkhāresu yathārahaṃ;",
  "tika-abh06t37:7": "Duvidhākāramārabbha, nijjhāyati tilakkhaṇaṃ.",
  "tika-abh06t37:8": "1508.",
  "tika-abh06t37:9": " Aṭṭhārasākārabhinnā, dasāvatthā vibhāvitā;",
  "tika-abh06t37:10": "Tidhā vibhāgā sādheti, vimokkhattayamuttamaṃ.",
  "tika-abh06t37:11": "1509.",
  "tika-abh06t37:12": " Catusaccapaṭivedhā, sattaṭṭhāriyapuggalā;",
  "tika-abh06t37:13": "Klesahānī yathāyogaṃ, catasso paṭisambhidā.",
  "tika-abh06t37:14": "1510.",
  "tika-abh06t37:15": " Tividhā ca samāpatti, nirodhā ca tathāparā;",
  "tika-abh06t37:16": "Nissandaphalamiccāhu, tassā sāsanakovidā.",
  "tika-abh06t37:17": "1511.",
  "tika-abh06t37:18": " Vipassanābhāvanāya-miti bhāsanti paṇḍitā;",
  "tika-abh06t37:19": "Tamidāni pavakkhāmi, yathānukkamato kathaṃ.",
  "tika-abh06t37:20": "1512.",
  "tika-abh06t37:21": " Bhūmidhamme pariggayha, vicinantassa yogino;",
  "tika-abh06t37:22": "Satiyā samathā vātha, samuṭṭhāti vipassanā.",
  "tika-abh06t37:23": "1513.",
  "tika-abh06t37:24": " Sabhāvapaṭivedhe ca, saddhammapaṭipattiyaṃ;",
  "tika-abh06t37:25": "Paññāsaddhādvayaṃ tassā, dhuramāhu dhurandharā.",
  "tika-abh06t37:26": "1514.",
  "tika-abh06t37:27": " Tebhūmakasabhāvānaṃ, sappaccayapariggaho;",
  "tika-abh06t37:28": "Ñātapariññā nāmāyaṃ, bhūmīti paṭhamā matā.",
  "tika-abh06t37:29": "1515.",
  "tika-abh06t37:30": " Kalāpato sammasanaṃ, udayabbayadassanaṃ;",
  "tika-abh06t37:31": "Pariññātīraṇā nāma, dutiyā bhūmi bhāsitā.",
  "tika-abh06t37:32": "1516.",
  "tika-abh06t37:33": " Pahānapariññā bhūmi, tatiyāhu tatoparaṃ;",
  "tika-abh06t37:34": "Bhaṅgādiñāṇamiccevaṃ, tividhā bhūmiyo matā.",
  "tika-abh06t37:35": "1517.",
  "tika-abh06t37:36": " Khaṇasantatiaddhāna-vasenettha samīritā;",
  "tika-abh06t37:37": "Aniccā dukkhānattāti, tividhābhinivesanā.",
  "tika-abh06t37:38": "1518.",
  "tika-abh06t37:39": " Diṭṭhikaṅkhāvitaraṇā, maggāmaggapaṭippadā;",
  "tika-abh06t37:40": "Visuddhiyo catassopi, sarīranti nidassitā.",
  "tika-abh06t37:41": "1519.",
  "tika-abh06t37:42": " Salakkhaṇavavatthānaṃ, paccayākāranicchayo;",
  "tika-abh06t37:43": "Kummaggaparihāro ca, tilakkhaṇavipassanā.",
  "tika-abh06t37:44": "1520.",
  "tika-abh06t37:45": " Iti lakkhaṇabhinnattā, labbhantekakkhaṇepi ca;",
  "tika-abh06t37:46": "Desitā hetubhūtena, kamenevaṃ visuddhiyo.",
  "tika-abh06t37:47": "1521.",
  "tika-abh06t37:48": " Sīlabbisuddhiādīnaṃ, tathā sāva paramparā;",
  "tika-abh06t37:49": "Cittabbisuddhiādīnamatthāyāti pakāsitā.",
  "tika-abh06t37:50": "1522.",
  "tika-abh06t37:51": " Dissamānasabhāvānaṃ, passanto paccayaṭṭhiti;",
  "tika-abh06t37:52": "Paripanthavimutto hi, paṭipādeti bhāvanaṃ.",
  "tika-abh06t37:53": "1523.",
  "tika-abh06t37:54": " Tathāpi ca visesena, paṭipannassa yogino;",
  "tika-abh06t37:55": "Tattha tattha vibhūtattā, ṭhānato bheditā kathaṃ.",
  "tika-abh06t37:56": "1524.",
  "tika-abh06t37:57": " Rūpapubbaṅgamaṃ vātha, nāmapubbaṅgamaṃ tathā;",
  "tika-abh06t37:58": "Ajjhattaṃ vā bahiddhā vā, yathāpākaṭadhammato.",
  "tika-abh06t37:59": "1525.",
  "tika-abh06t37:60": " Nāmarūpādibhedena, bhūmidhammapariggaho;",
  "tika-abh06t37:61": "Vuttā diṭṭhivisuddhīti, attadiṭṭhippahānato.",
  "tika-abh06t37:62": "1526.",
  "tika-abh06t37:63": " Āhacca paccayuppannā, tathā tabbhāvabhāvino;",
  "tika-abh06t37:64": "Pavattantīti saṅkhāre, passato pana yoniso.",
  "tika-abh06t37:65": "1527.",
  "tika-abh06t37:66": " Paccayaggāhinī paññā, nāmarūpappavattiyā;",
  "tika-abh06t37:67": "Kaṅkhā taranti tāyāti, kaṅkhāvitaraṇā matā.",
  "tika-abh06t37:68": "1528.",
  "tika-abh06t37:69": " Aniccā dukkhānattāti, paccayāyattavuttito;",
  "tika-abh06t37:70": "Saṅkhipitvā kalāpena, sammasīyanti saṅkhatā.",
  "tika-abh06t37:71": "1529.",
  "tika-abh06t37:72": " Uppādavayabhāvopi, lakkhaṇattayasādhako;",
  "tika-abh06t37:73": "Paccayākāramārabbha, lakkhīyati visesato.",
  "tika-abh06t37:74": "1530.",
  "tika-abh06t37:75": " Tasmā sammasanañāṇaṃ, udayabbayadassanaṃ;",
  "tika-abh06t37:76": "Kaṅkhāvitaraṇāyaṃ tu, saṅgayhati visuddhiyaṃ.",
  "tika-abh06t37:77": "1531.",
  "tika-abh06t37:78": " Tattha saṃklesavikkhepaṃ, kummaggaṃ parivajjato;",
  "tika-abh06t37:79": "Maggāmaggavisuddhīti, ñāṇadassanamīritaṃ.",
  "tika-abh06t37:80": "1532.",
  "tika-abh06t37:81": " Tato kathenti akliṭṭhamudayabbayadassanaṃ;",
  "tika-abh06t37:82": "Ādiṃ katvā paṭipadāñāṇadassanasuddhiyaṃ.",
  "tika-abh06t37:83": "1533.",
  "tika-abh06t37:84": " Paccayapaccayuppanne, yathāvatthuvavatthite;",
  "tika-abh06t37:85": "Pahātumīhamānānaṃ, niyyānapaṭipattito.",
  "tika-abh06t37:86": "1534.",
  "tika-abh06t37:87": " Upaklesavisuddho hi, punadevodayabbayaṃ;",
  "tika-abh06t37:88": "Adhiṭṭhahitvā bhaṅgādi-ñāṇehi paṭipajjati.",
  "tika-abh06t37:89": "1535.",
  "tika-abh06t37:90": " Tathā cābhinavuppanne, bhijjamāne vipassato;",
  "tika-abh06t37:91": "Saṃvegakaḍḍhitaṃ ñāṇaṃ, bhaṅgādimanutiṭṭhati.",
  "tika-abh06t37:92": "1536.",
  "tika-abh06t37:93": " Tato pubbe pavattā hi, saṃklesāpāyasambhavā;",
  "tika-abh06t37:94": "Paṭipattivisuddhīti, na saṅgayhati bhāvanā.",
  "tika-abh06t37:95": "1537.",
  "tika-abh06t37:96": " Sampādento paniccetā, catassopi visuddhiyo;",
  "tika-abh06t37:97": "Aniccā dukkhānattāti, bhāveyya tividhā kathaṃ.",
  "tika-abh06t37:98": "1538.",
  "tika-abh06t37:99": " Paccayapaccayuppannā, jātānantarabhedino;",
  "tika-abh06t37:100": "Aniccā ca pabhaṅgū ca, palujjanti cavanti ca.",
  "tika-abh06t37:101": "1539.",
  "tika-abh06t37:102": " Addhuvā ca asārā ca, vibhavā ca vināsino;",
  "tika-abh06t37:103": "Saṅkhatā vipariṇāma-dhammā ittarakālikā.",
  "tika-abh06t37:104": "1540.",
  "tika-abh06t37:105": " Khayadhammā vayadhammā, lahukālappavattino;",
  "tika-abh06t37:106": "Tāvakālikadhammā ca, parittaṭṭhitikā tathā.",
  "tika-abh06t37:107": "1541.",
  "tika-abh06t37:108": " Khaṇattayaparicchinnā, pubbāparavicittakā;",
  "tika-abh06t37:109": "Purakkhatā nirodhassa, sassatā na kudācanaṃ.",
  "tika-abh06t37:110": "1542.",
  "tika-abh06t37:111": " Jāyanti parihānāya, na tu jāyanti vuddhiyā;",
  "tika-abh06t37:112": "Jiyyamānāva tiṭṭhanti, jiṇṇā bhaṅgaparāyaṇā.",
  "tika-abh06t37:113": "1543.",
  "tika-abh06t37:114": " Ahutvāyevuppajjanti, na kutocipi āgatā;",
  "tika-abh06t37:115": "Hutvā antaradhāyanti, na tu katthaci sañcitā.",
  "tika-abh06t37:116": "1544.",
  "tika-abh06t37:117": " Taṃ taṃ paccayasāmaggi-mattalābhāya nissitā;",
  "tika-abh06t37:118": "Nirodhadhammā jāyanti, jātā byanti bhavanti te.",
  "tika-abh06t37:119": "1545.",
  "tika-abh06t37:120": " Yathā nadī pabbateyyā, yathā dīpasikhā tathā;",
  "tika-abh06t37:121": "Sīghasīghaṃ pavattantā, uppajjanti vayanti ca.",
  "tika-abh06t37:122": "1546.",
  "tika-abh06t37:123": " Jātā jātā nirujjhanti, aññe aññe tu jāyare;",
  "tika-abh06t37:124": "Avīci anusambandhā, na jānanti visesato.",
  "tika-abh06t37:125": "1547.",
  "tika-abh06t37:126": " Iti nānappakārena, vipassanto vicakkhaṇo;",
  "tika-abh06t37:127": "Aniccabhāvanaṃ dhīro, paripāceti sādhukaṃ.",
  "tika-abh06t37:128": "1548.",
  "tika-abh06t37:129": " Dukkhā ca dukkhavatthū ca, abhiṇhaparipīḷitā;",
  "tika-abh06t37:130": "Rogā gaṇḍā ca sallā ca, aghato ca upaddavā.",
  "tika-abh06t37:131": "1549.",
  "tika-abh06t37:132": " Bhayopasaggāghamūlā,",
  "tika-abh06t37:133": "Sāsavādīnavītitā;",
  "tika-abh06t37:134": "Aleṇāsaraṇātāṇā,",
  "tika-abh06t37:135": "Vadhakā mārakāmisā.",
  "tika-abh06t37:136": "1550.",
  "tika-abh06t37:137": " Jātidhammā jarābyādhi-",
  "tika-abh06t37:138": "Sokopāyāsabhāgino;",
  "tika-abh06t37:139": "Paridevasabhāvā ca,",
  "tika-abh06t37:140": "Saṃklesā dukkhabhāgino.",
  "tika-abh06t37:141": "1551.",
  "tika-abh06t37:142": " Jegucchā paṭikūlā ca, bībhacchā ca virūpino;",
  "tika-abh06t37:143": "Ajaññā capalā hīnā, duggandhā bālasevitā.",
  "tika-abh06t37:144": "1552.",
  "tika-abh06t37:145": " Sokantarikatāniccaṃ, taṇhāya kaḍḍhitā bhusaṃ;",
  "tika-abh06t37:146": "Kapaṇā duggatā dīnā, vipannā ca vighātino.",
  "tika-abh06t37:147": "1553.",
  "tika-abh06t37:148": " Attalābhaṃ gavesanti, taṃtaṃpaccayanissitā;",
  "tika-abh06t37:149": "Dukkhādhiṭṭhānamaccantaṃ, jātā puna vihaññare.",
  "tika-abh06t37:150": "1554.",
  "tika-abh06t37:151": " Aggikūpe nimuggāva, klesasantāpabhāgino;",
  "tika-abh06t37:152": "Oviddhā viya sattīhi, saṅkhārā niccadukkhitā.",
  "tika-abh06t37:153": "1555.",
  "tika-abh06t37:154": " Jāyamānā ca jiyyantā, miyyantā ca khaṇe khaṇe;",
  "tika-abh06t37:155": "Pasukā viya niccammā, haññanti serikāturā.",
  "tika-abh06t37:156": "1556.",
  "tika-abh06t37:157": " Tilāni tilayanteva, ucchuyanteva ucchuyo;",
  "tika-abh06t37:158": "Udayabbayāvassaṃ te, pīḷayanti abhiṇhaso.",
  "tika-abh06t37:159": "1557.",
  "tika-abh06t37:160": " Manoramanavākārā , vipallāsaparikkhatā;",
  "tika-abh06t37:161": "Iriyāpathasañchannā, nopatiṭṭhanti dukkhato.",
  "tika-abh06t37:162": "1558.",
  "tika-abh06t37:163": " Saṅkhāresu panetesu, vedanāssādarodhino;",
  "tika-abh06t37:164": "Sāva sandulasambaddhā, sammohaparivāritā.",
  "tika-abh06t37:165": "1559.",
  "tika-abh06t37:166": " ‘‘Aduṃ dukkhamidaṃ dukkha’’-miti saṃsāracārino;",
  "tika-abh06t37:167": "Dukkhahetumajānantā, sambhamanti aviddasu.",
  "tika-abh06t37:168": "1560.",
  "tika-abh06t37:169": " Sukhākāramapassantā, dukkhabhāranipīḷitā;",
  "tika-abh06t37:170": "Patthenti dukkhamevaññaṃ, bālā byasanabhāgino.",
  "tika-abh06t37:171": "1561.",
  "tika-abh06t37:172": " Cavantā upapajjantā, rukkhasākhaṃva makkaṭo;",
  "tika-abh06t37:173": "Dukkhamekaṃ vimuccanti, tato gaṇhanti cāparaṃ.",
  "tika-abh06t37:174": "1562.",
  "tika-abh06t37:175": " Te dīgharattaṃ socanti, taṇhāsallasamappitā;",
  "tika-abh06t37:176": "Diṭṭhipāsasamupetā, mānatthambhānusāyino.",
  "tika-abh06t37:177": "1563.",
  "tika-abh06t37:178": " Tamākāraṃ paniccevaṃ, vipassanto visārado;",
  "tika-abh06t37:179": "Dukkhānupassanaṃ nāma, paripāceti bhāvanaṃ.",
  "tika-abh06t37:180": "1564.",
  "tika-abh06t37:181": " Dhammaṭṭhitiniyāmā hi, khandhāyatanadhātuyo;",
  "tika-abh06t37:182": "Anattāsassatantā ca, īhābhogavivajjitā.",
  "tika-abh06t37:183": "1565.",
  "tika-abh06t37:184": " Payojanamadhiṭṭhāya, na tu byāpārayanti ca;",
  "tika-abh06t37:185": "Paccayapaccayuppannā, janetuṃ vātha jāyituṃ.",
  "tika-abh06t37:186": "1566.",
  "tika-abh06t37:187": " Tathāpi hetusāmaggi-sambhave sambhavanti te;",
  "tika-abh06t37:188": "Tabbhāvabhāvibhāvena, aññamaññapavattitā.",
  "tika-abh06t37:189": "1567.",
  "tika-abh06t37:190": " Ajāyituṃ na sakkonti, sati paccayasambhave;",
  "tika-abh06t37:191": "Paccayānamalābhe tu, na jāyanti kudācanaṃ.",
  "tika-abh06t37:192": "1568.",
  "tika-abh06t37:193": " Na kiñcettha apekkhitvā, samaggā honti paccayā;",
  "tika-abh06t37:194": "Na janetuṃ na sakkonti, samaggā ca kudācanaṃ.",
  "tika-abh06t37:195": "1569.",
  "tika-abh06t37:196": " Yathāpaccayalābhena , pavattanti yathā tathā;",
  "tika-abh06t37:197": "Rakkhitā vā vidhātā vā, natthi assāmikā tathā.",
  "tika-abh06t37:198": "1570.",
  "tika-abh06t37:199": " ‘‘Ahaṃ mama’’nti gaṇhantā, pariṇāmenti aññathā;",
  "tika-abh06t37:200": "Vissasantā harantete, parābhūtā palambhino.",
  "tika-abh06t37:201": "1571.",
  "tika-abh06t37:202": " Rittā tucchā ca suññā ca, vivittā sāravajjitā;",
  "tika-abh06t37:203": "Salakkhaṇaparicchinnā, dhammā natthettha puggalo.",
  "tika-abh06t37:204": "1572.",
  "tika-abh06t37:205": " Jāyamānā ca jiyyantā, miyyamānā ca saṅkhatā;",
  "tika-abh06t37:206": "Vivasā parivattanti, vaso tesaṃ na katthaci.",
  "tika-abh06t37:207": "1573.",
  "tika-abh06t37:208": " Na tesu kassacisseraṃ, na tesañcatthi katthaci;",
  "tika-abh06t37:209": "Na cattanīti saṅkhārā, ādhipaccavivajjitā.",
  "tika-abh06t37:210": "1574.",
  "tika-abh06t37:211": " Kadalīpattavaṭṭīva, aññamaññapatiṭṭhitā;",
  "tika-abh06t37:212": "Sahajātagghanībhūtā, nopaṭṭhanti anattato.",
  "tika-abh06t37:213": "1575.",
  "tika-abh06t37:214": " Arūpanissitaṃ rūpaṃ, arūpaṃ rūpanissitaṃ;",
  "tika-abh06t37:215": "Jaccandhapīṭhasappīva, aññamaññavavatthitaṃ.",
  "tika-abh06t37:216": "1576.",
  "tika-abh06t37:217": " Yantasuttena yantaṃva, kāyayantaṃ pavattati;",
  "tika-abh06t37:218": "Nāmāvakaḍḍhitaṃ tattha, natthi attā sayaṃvasī.",
  "tika-abh06t37:219": "1577.",
  "tika-abh06t37:220": " Cetovipphāranipphannā, vāyodhātusamuṭṭhitā;",
  "tika-abh06t37:221": "Iriyāpathaviññattivikārā pālakā matā.",
  "tika-abh06t37:222": "1578.",
  "tika-abh06t37:223": " Oviddhavedanāsallavikārapariṇāmato;",
  "tika-abh06t37:224": "Bālānaṃ cittanipphannā, attāti parikappanā.",
  "tika-abh06t37:225": "1579.",
  "tika-abh06t37:226": " Suddhasaṅkhārapuñjoyaṃ, nettha sattopalabbhati;",
  "tika-abh06t37:227": "Taṃ taṃ paccayamāgamma, dukkhakkhandhova jāyati.",
  "tika-abh06t37:228": "1580.",
  "tika-abh06t37:229": " Evamādippakārehi, vipassanto anattato;",
  "tika-abh06t37:230": "Anattabhāvanaṃ nāma, bhāvetīti pavuccati.",
  "tika-abh06t37:231": "1581.",
  "tika-abh06t37:232": " Bhāvento tividhampetaṃ, nijjhāyati tilakkhaṇaṃ;",
  "tika-abh06t37:233": "Nimittañca pavattañca, samārabbha yathākkamaṃ.",
  "tika-abh06t37:234": "1582.",
  "tika-abh06t37:235": " Attalābhanimittañca , taṃtaṃpaccayanissitā;",
  "tika-abh06t37:236": "Tabbhāvabhāvibhāvena, lakkhīyanti nimittato.",
  "tika-abh06t37:237": "1583.",
  "tika-abh06t37:238": " Jāyamānā ca jiyyantā, miyyamānā ca saṅkhatā;",
  "tika-abh06t37:239": "Taṃ taṃ bhāvamatikkamma, pavattanti khaṇe khaṇe.",
  "tika-abh06t37:240": "1584.",
  "tika-abh06t37:241": " Hetunissayanākāro, nimittanti tato mato;",
  "tika-abh06t37:242": "Pavattaṃ vattanākāro, khaṇasantatiaddhato.",
  "tika-abh06t37:243": "1585.",
  "tika-abh06t37:244": " Apubbābhinavuppatti, uppādoti pakāsito;",
  "tika-abh06t37:245": "Pubbāpariyasandhānaṃ, paṭisandhīti bhāsitā.",
  "tika-abh06t37:246": "1586.",
  "tika-abh06t37:247": " Āyūhantīti vuccanti, tadatthaṃ pana vāvaṭā;",
  "tika-abh06t37:248": "Iccādipariyāyehi, bahvākārāpi saṅkhatā.",
  "tika-abh06t37:249": "1587.",
  "tika-abh06t37:250": " Nimitte ca pavatte ca, vatthuto yanti saṅgahaṃ;",
  "tika-abh06t37:251": "Taṃ dvayākāramārabbha, patiṭṭhāti tilakkhaṇaṃ.",
  "tika-abh06t37:252": "1588.",
  "tika-abh06t37:253": " Paccayādhīnadhammānaṃ, uppādavayalakkhitā;",
  "tika-abh06t37:254": "Aniccatānimittaṭṭhā, pavattesu na pākaṭā.",
  "tika-abh06t37:255": "1589.",
  "tika-abh06t37:256": " Pubbāparavicittānamasamatthānamattani;",
  "tika-abh06t37:257": "Sannissayena nipphanno, bhāvadubbalyasādhako.",
  "tika-abh06t37:258": "1590.",
  "tika-abh06t37:259": " Hetusaṅkhātabhāvo hi, saṅkhārānamaniccatā;",
  "tika-abh06t37:260": "Pavattamānā dasseti, taṃ sabhāvaṃ panattano.",
  "tika-abh06t37:261": "1591.",
  "tika-abh06t37:262": " Niccā dhuvā ce saṅkhārā, kasmā pekkhanti paccaye;",
  "tika-abh06t37:263": "Ahutvā yadi nissāya, jātā kā tattha niccatā;",
  "tika-abh06t37:264": "1592.",
  "tika-abh06t37:265": " Attalābhaṃ labhitvāna, hetusāmaggilābhato;",
  "tika-abh06t37:266": "Yāpessanti tamaññatra, kathaṃ nāmattadubbalā.",
  "tika-abh06t37:267": "1593.",
  "tika-abh06t37:268": " Paccaye anapekkhitvā, yadi natthi samatthatā;",
  "tika-abh06t37:269": "Attalābhūpalābhāya, kiṃ samatthānupālane;",
  "tika-abh06t37:270": "1594.",
  "tika-abh06t37:271": " Janakā paccayānañhi, tadāyūhanato paraṃ;",
  "tika-abh06t37:272": "Parihāritumāraddhā, jiyā khittasaro yathā.",
  "tika-abh06t37:273": "1595.",
  "tika-abh06t37:274": " Accīva vaṭṭinikkhantā, meghamuttāva vijjutā;",
  "tika-abh06t37:275": "Paccayuddhaṭavissaṭṭhā, dhammā bhaṅgaparāyaṇā.",
  "tika-abh06t37:276": "1596.",
  "tika-abh06t37:277": " Tasmā nimittamākāraṃ, passanto sa vipassako;",
  "tika-abh06t37:278": "‘‘Vinassanti avassa’’nti, saddahanto vimuccati.",
  "tika-abh06t37:279": "1597.",
  "tika-abh06t37:280": " Aniccato tathā hevaṃ, vipassantassa yogino;",
  "tika-abh06t37:281": "Saddhāvimokkha bāhulyaṃ, bhavatīti pakāsitaṃ.",
  "tika-abh06t37:282": "1598.",
  "tika-abh06t37:283": " Iti saṅkhāradhammesu, nimittākāranicchitaṃ;",
  "tika-abh06t37:284": "Aniccalakkhaṇaṃ dhīro, nijjhāyati niyāmato.",
  "tika-abh06t37:285": "1599.",
  "tika-abh06t37:286": " Bādhakattabhayākārā, pavatte dukkhitā viya;",
  "tika-abh06t37:287": "Pavattamānā pīḷenti, saṅkhārā ca bhayāvahā.",
  "tika-abh06t37:288": "1600.",
  "tika-abh06t37:289": " Uppādābhinavākāraṃ, atikkamma tato paraṃ;",
  "tika-abh06t37:290": "Jarājaccaritā hutvā, bhañjamānā kathaṃ sukhā.",
  "tika-abh06t37:291": "1601.",
  "tika-abh06t37:292": " Tasmā pavattamākāraṃ, nijjhāyanto nirantaraṃ;",
  "tika-abh06t37:293": "Saṅkhāre dukkhato disvā, hitvāna paṇidhiṃ tahiṃ.",
  "tika-abh06t37:294": "1602.",
  "tika-abh06t37:295": " Tadāyūhananissaṅgo, passaddhadaratho sukhī;",
  "tika-abh06t37:296": "Samādhibahulo yogī, vūpasantoti vuccati.",
  "tika-abh06t37:297": "1603.",
  "tika-abh06t37:298": " Byāpāravasitākāraṃ, saṅkhārānaṃ vipassato;",
  "tika-abh06t37:299": "Nimitte ca pavatte ca, upaṭṭhāti anattato.",
  "tika-abh06t37:300": "1604.",
  "tika-abh06t37:301": " Anattādhīnanipphannā, vasātītappavattino;",
  "tika-abh06t37:302": "Bhāvadubbalyanissārā, kathamattā bhavissare.",
  "tika-abh06t37:303": "1605.",
  "tika-abh06t37:304": " Tamevaṃ paṭivijjhanto, maññatānattalakkhaṇaṃ;",
  "tika-abh06t37:305": "Vipassanārasassādī, saṃvegabahulo bhave.",
  "tika-abh06t37:306": "1606.",
  "tika-abh06t37:307": " Iccāhacca pavattānaṃ, lakkhaṇānaṃ sabhāvato;",
  "tika-abh06t37:308": "Vavatthito tattha tattha, taṃtaṃlakkhaṇanicchayo.",
  "tika-abh06t37:309": "1607.",
  "tika-abh06t37:310": " Tathāpipākaṭaṭṭhāne , hetubhūte ca yoniso;",
  "tika-abh06t37:311": "Vavatthapeti saṅkhāya, lakkhaṇāni vicakkhaṇo.",
  "tika-abh06t37:312": "1608.",
  "tika-abh06t37:313": " Uppādavayabhāvena, dissamānā hi saṅkhatā;",
  "tika-abh06t37:314": "Pubbāparavivekena, dassenti tadaniccataṃ.",
  "tika-abh06t37:315": "1609.",
  "tika-abh06t37:316": " Tathā ca vipariṇāmaṃ, vipassanto visārado;",
  "tika-abh06t37:317": "Nimittaphalanipphannaṃ, tamatthamadhimuccati.",
  "tika-abh06t37:318": "1610.",
  "tika-abh06t37:319": " Dukkhappavattihetuttā, nimittamapi paṇḍito;",
  "tika-abh06t37:320": "Bhayāvahaniyāmena, bādhakanteva passati.",
  "tika-abh06t37:321": "1611.",
  "tika-abh06t37:322": " Tathā hi paccayārabbha, saṅkhārā nissayanti ce;",
  "tika-abh06t37:323": "Tatovassaṃ bhavissanti, mahabbhayasamohitā.",
  "tika-abh06t37:324": "1612.",
  "tika-abh06t37:325": " Nirodhadhammā jāyanti, sallaviddhāva dukkhitā;",
  "tika-abh06t37:326": "Jarāturā vipajjantā, bhijjantāva vighātino.",
  "tika-abh06t37:327": "1613.",
  "tika-abh06t37:328": " Tenevāniccato diṭṭhā, dukkhabhāvena khāyare;",
  "tika-abh06t37:329": "Saṅkhatattā sabhāvo hi, dukkhāya parivattati.",
  "tika-abh06t37:330": "1614.",
  "tika-abh06t37:331": " Aniccā puna saṅkhārā, dukkhāti ca vavatthitā;",
  "tika-abh06t37:332": "Anattattaniyāmena, nidassenti salakkhaṇaṃ.",
  "tika-abh06t37:333": "1615.",
  "tika-abh06t37:334": " Kathaṃ attaparādhīnā, paccayuppannabhaṅgurā;",
  "tika-abh06t37:335": "Vipattiniyatā vātha, bādhamānā bhayāvahā.",
  "tika-abh06t37:336": "1616.",
  "tika-abh06t37:337": " Āhaccākārabhedena, tividhā hi vipassanā;",
  "tika-abh06t37:338": "Aniccā dukkhānattāti, ayamettha vinicchayo.",
  "tika-abh06t37:339": "1617.",
  "tika-abh06t37:340": " Tidhābhūtā paniccetā, pahānākārabheditā;",
  "tika-abh06t37:341": "Mahāvipassanā nāma, aṭṭhārasavidhā kathaṃ.",
  "tika-abh06t37:342": "1618.",
  "tika-abh06t37:343": " Hetusāmagginipphannamaniccanti tilakkhaṇaṃ;",
  "tika-abh06t37:344": "Aniccataṃ vipassanto, niccasaññaṃ vimuñcati.",
  "tika-abh06t37:345": "1619.",
  "tika-abh06t37:346": " Aniccatāyādhiṭṭhānanimittaṃ pana passato;",
  "tika-abh06t37:347": "Animitte vimuccantī, animittānupassanā.",
  "tika-abh06t37:348": "1620.",
  "tika-abh06t37:349": " Nirujjhamānadhammānaṃ, byantibhāvaṃ vipassato;",
  "tika-abh06t37:350": "Samudayaṃ pajahantī, nirodhāanupassanā.",
  "tika-abh06t37:351": "1621.",
  "tika-abh06t37:352": " Sithilā jātu nissārā, dubbalā lahughātino;",
  "tika-abh06t37:353": "Khayadhammāti saṅkhāya, ghanasaññaṃ vimuñcati.",
  "tika-abh06t37:354": "1622.",
  "tika-abh06t37:355": " Attalābhamatikkamma, vayantīti vicintayaṃ;",
  "tika-abh06t37:356": "Jahatāyūhanaṃ tattha, putte sūtipajā viya.",
  "tika-abh06t37:357": "1623.",
  "tika-abh06t37:358": " Anavattitabhāvānaṃ, aññathattaṃ vipassato;",
  "tika-abh06t37:359": "Vikārapariṇāmesu, dhuvasaññā virajjati.",
  "tika-abh06t37:360": "1624.",
  "tika-abh06t37:361": " Ālambañca tadālamba-ñāṇabhaṅgañca bhāvayaṃ;",
  "tika-abh06t37:362": "Sārādānābhinivesaṃ, adhipaññāya muccati.",
  "tika-abh06t37:363": "1625.",
  "tika-abh06t37:364": " Iccāniccānimittā ca, nirodhā ca khayā vayā;",
  "tika-abh06t37:365": "Viparīṇāmādhisaññā, dhammānupassanāti ca.",
  "tika-abh06t37:366": "1626.",
  "tika-abh06t37:367": " Sattānupassanābhedamaniccākāradassanaṃ;",
  "tika-abh06t37:368": "Niccasaññādibhaṅgāya, paridīpenti paṇḍitā.",
  "tika-abh06t37:369": "1627.",
  "tika-abh06t37:370": " Taṃ tamākāramārabbha, tathā bāhulyavuttito;",
  "tika-abh06t37:371": "Taṃlakkhaṇānugatā ca, bhedā tasseva sattadhā.",
  "tika-abh06t37:372": "1628.",
  "tika-abh06t37:373": " Sukhasaññaṃ nissajjantī, vuttā dukkhānupassanā;",
  "tika-abh06t37:374": "Nibbinnā nibbidāñāṇaṃ, virāgā rāgavajjitā.",
  "tika-abh06t37:375": "1629.",
  "tika-abh06t37:376": " Jātāppaṇihitā nāma, muñcantī paṇidhiṃ tathā;",
  "tika-abh06t37:377": "Nirālayābhinivesā, ādīnavānupassanā.",
  "tika-abh06t37:378": "1630.",
  "tika-abh06t37:379": " Pañcānupassanābhedaṃ , tadidaṃ dukkhadassanaṃ;",
  "tika-abh06t37:380": "Sukhasaññādibhaṅgāya, pavattanti pakāsitaṃ.",
  "tika-abh06t37:381": "1631.",
  "tika-abh06t37:382": " Anattato vipassanto, attasaññā vimuccati;",
  "tika-abh06t37:383": "Jahatattābhinivesaṃ, jhāyanto puna suññato.",
  "tika-abh06t37:384": "1632.",
  "tika-abh06t37:385": " Dvayānupassanābhedamanattākāradassanaṃ;",
  "tika-abh06t37:386": "Attasaññābhinivesaṃ, vimokkhāya vibhāvituṃ.",
  "tika-abh06t37:387": "1633.",
  "tika-abh06t37:388": " Paṭinissaggato disvā, saṅkhāresu tilakkhaṇaṃ;",
  "tika-abh06t37:389": "Jahanto saṅkhatādānaṃ, pakkhandati asaṅkhate.",
  "tika-abh06t37:390": "1634.",
  "tika-abh06t37:391": " Yathābhūtena ñāṇena, vipassanto vimuccati;",
  "tika-abh06t37:392": "Sammohābhinivesamhā, avipallatthadassano.",
  "tika-abh06t37:393": "1635.",
  "tika-abh06t37:394": " Mohatābhogavimuttā, paṭisaṅkhānupassanā;",
  "tika-abh06t37:395": "Jahantappaṭisaṅkhaṃ tu, paṭisaṅkhāya lakkhaṇaṃ.",
  "tika-abh06t37:396": "1636.",
  "tika-abh06t37:397": " Diṭṭhisaṅkhātadosattā, vibhāvento vivaṭṭato;",
  "tika-abh06t37:398": "Saṃyogābhinivesamhā, paṭilīno vimuccati.",
  "tika-abh06t37:399": "1637.",
  "tika-abh06t37:400": " Muccītukamyatāñāṇaṃ, paṭinissaggasammataṃ;",
  "tika-abh06t37:401": "Yathā bhūtaṃ tathā ñāṇaṃ, paccayākāranissitaṃ.",
  "tika-abh06t37:402": "1638.",
  "tika-abh06t37:403": " Saṅkhārupekkhāñāṇaṃ tu, paṭisaṅkhānupassanā;",
  "tika-abh06t37:404": "Vuṭṭhānagāminī nāma, vivaṭṭanti pavuccati.",
  "tika-abh06t37:405": "1639.",
  "tika-abh06t37:406": " Catassopi paniccetā, ādānādippabhañjitā;",
  "tika-abh06t37:407": "Lakkhaṇattayamāhacca, pavattanti yathā tathā.",
  "tika-abh06t37:408": "1640.",
  "tika-abh06t37:409": " Nimittamārabbha tathā pavattaṃ,",
  "tika-abh06t37:410": "Tilakkhaṇaṃ jhāyati yāya yogī;",
  "tika-abh06t37:411": "Tamitthamaṭṭhārasabhedabhinnaṃ,",
  "tika-abh06t37:412": "Vipassanābhāvanamāhu dhīrā.",
  "tika-abh06t37:413": "1641.",
  "tika-abh06t37:414": " Vipassanānayamimamuttamaṃ subhaṃ,",
  "tika-abh06t37:415": "Nidassitaṃ jinavacanānusārato;",
  "tika-abh06t37:416": "Vibhāvayaṃ manasi hitāvahaṃ paraṃ,",
  "tika-abh06t37:417": "Nirāmayaṃ padamanupāpuṇissati.",
  "tika-abh06t37:418": "Iti nāmarūpaparicchede vipassanāvibhāgo nāma",
  "tika-abh06t37:419": "Ekādasamo paricchedo."
}