{
  "tika-vin01t22:0": "3. Aniyatakaṇḍaṁ",
  "tika-vin01t22:1": "1. Paṭhamaaniyatasikkhāpadavaṇṇanā",
  "tika-vin01t22:2": "443. Puttasaddena sāmaññaniddesato ekasesanayena vā puttīpi gahitāti āha ‘‘bahū dhītaro cā’’ti. Dānappadānesūti khuddakesu ceva mahantesu ca dānesu. Chaṇaṁ nāma attano gehe kattabbamaṅgalanti āha ‘‘āvāhavivāhamaṅgalādīsū’’ti. Ettha ādi-saddena phagguṇamāsādīsu uttaraphagguṇādiabhilakkhitadivasesu saparijanānaṁ manussānaṁ maṅgalakaraṇampi saṅgaṇhāti. Antarussavesūti mahussavassa antarantarā pavattitaussavesu. Āsāḷhīpavāraṇanakkhattādīsūti ettha nakkhattasaddo paccekaṁ yojetabbo. Tattha āsāḷhīnakkhattanti vassūpagamanapūjādivasaṁ sandhāya vuttaṁ, pavāraṇanakkhattanti pavāraṇapūjādivasaṁ sandhāya. Ādi-saddena yasmiṁ nakkhatte gāmanigamavāsino tayo satta vā divase nakkhattaghosanaṁ katvā yathāvibhavaṁ alaṅkatapaṭiyattā bhoge paribhuñjantā nakkhattakīḷaṁ kīḷanti, tampi saṅgaṇhāti. Imepi dārakāti attano dārake sandhāya vadanti. Tadanantaranti bhikkhūnaṁ bhojanānantaraṁ.",
  "tika-vin01t22:3": "444-445.Taṁ kammanti taṁ ajjhācārakammaṁ. Bhikkhu nisinneti ettha bhikkhūti bhummatthe paccattavacanaṁ, bhummavacanassa vā lopaṁ katvā niddesoti āha ‘‘bhikkhumhi nisinne’’ti. Pāḷiyaṁ ‘‘sotassa raho’’ti idaṁ atthuddhāravasena vuttaṁ, ‘‘paṭicchanne āsane’’ti pana vacanato ‘‘sakkā hoti methunaṁ dhammaṁ paṭisevitu’’nti ca vuttattā cakkhussa raho idhādhippetoti dassetuṁ ‘‘kiñcāpī’’tiādi vuttaṁ. Paricchedo veditabboti raho nisajjāpattiyā paricchedo vavatthānaṁ veditabbaṁ. Idāni cakkhussa raheneva āpattiṁ paricchinditvā dassento ‘‘sacepi hī’’tiādimāha. Pihitakavāṭassāti iminā paṭicchannabhāvato cakkhussa rahosabbhāvaṁ dasseti. Apihitakavāṭassāti iminā appaṭicchannabhāvaṁ dasseti. Appaṭicchanne ca dutiyasikkhāpade āgatanayena sotassa rahavasenapi paricchedo veditabboti āha ‘‘antodvādasahatthepi okāse’’ti . ‘‘Antodvādasahatthe’’ti hi idaṁ sotassa rahābhāvaṁ sandhāya vuttaṁ. Yadi hi cakkhusseva rahābhāvaṁ sandhāya vadeyya , ‘‘antodvādasahatthe’’ti na vadeyya appaṭicchanne tato dūratare nisinnepi cakkhussa rahāsambhavato. Yasmā nisīditvā niddāyanto kapimiddhapareto kañci kālaṁ cakkhūni ummīleti, kañci kālaṁ nimīleti, na ca mahāniddaṁ okkamati, tasmā ‘‘niddāyantopi anāpattiṁ karotī’’ti vuttaṁ. Nipajjitvā niddāyanto pana tādiso na hotīti āha ‘‘nipajjitvā niddāyanto na karotī’’ti, anāpattiṁ na karotīti attho.",
  "tika-vin01t22:4": "Paṭiladdhasotāpattiphalāti antimaparicchedato ariyasāvikaṁ dasseti. Paṭividdhacatusaccāti sotāpattimaggena paṭividdhacatusaccā. Tiṇṇaṁ dhammānaṁ aññatarena kāretabboti nisajjaṁ paṭijānamānassa tiṇṇaṁ dhammānaṁ aññatarasamāyogo hotiyevāti vuttaṁ. Pārājikena pana saṅghādisesena ca pācittiyena ca tenākārena nisajjaṁ paṭijānamānova kāretabbo. Na appaṭijānamānoti alajjīpi appaṭijānamāno āpattiyā na kāretabboti avisesena vuttaṁ. So hi yāva na paṭijānāti, tāva neva suddho, na asuddhoti vā vattabbo, vattānusandhinā pana kāretabbo. Vuttañhetaṁ –",
  "tika-vin01t22:5": "‘‘Paṭiññā lajjīsu katā, alajjīsu evaṁ na vijjati;",
  "tika-vin01t22:6": "Bahumpi alajjī bhāseyya, vattānusandhitena kāraye’’ti. (pari. 359);",
  "tika-vin01t22:7": "Yena vā sā saddheyyavacasā upāsikā vadeyya, tena so bhikkhu kāretabboti ettha ‘‘paṭijānamāno’’ti avuttepi adhikārattā ‘‘paṭijānamānova tena so bhikkhu kāretabbo’’ti vuttaṁ. Tathārūpāya upāsikāya vacanena aññathattābhāvato diṭṭhaṁ nāma tathāpi hoti, aññathāpi hotīti dassanena aññathattasambhavaṁ dasseti. Evaṁ mahiddhikā nāma…pe… vadāpethāti idaṁ ‘‘evaṁ mahiddhikāpi tumhe evarūpe āsaṅkanīye ṭhāne kasmā anupaparikkhitvā nisinnattha, tumhādisehi nāma antaraghare nisīdantehi upaparikkhitvā patirūpe ṭhāne nisīditabba’’nti theraṁ ovadanto āha, na pana asaddahanto. Thero attano anupaparikkhitvā anisinnabhāvaṁ dassento ‘‘antaragharasseveso āvuso doso’’ti āha. Evamakāsinti attano nigūhitabbampi guṇaṁ pakāsento evaṁ viya iddhipāṭihāriyaṁ akāsiṁ. Rakkheyyāsi manti ‘‘mā maṁ aññepi evaṁ jānantū’’ti attano guṇaṁ ajānāpetukāmo vadati.",
  "tika-vin01t22:8": "446-451.Mātugāmassa methunaṁ dhammaṁ paṭisevantoti ettha ‘‘magge’’ti pāṭhaseso daṭṭhabboti āha ‘‘mātugāmassa magge’’ti. Raho nisajjassādassa asatipi methunarāgabhāve tappaṭibaddhakilesattā vuttaṁ ‘‘methunadhammasannissitakileso vuccatī’’ti, teneva sannissitaggahaṇaṁ kataṁ. Taṁ sandhāya agatepi asuddhacittena gatattā ‘‘assāde uppanne pācittiya’’nti vuttaṁ. Rahassādo uppajjati anāpattīti suddhacittena gantvā nisinnattā cittuppādamattenettha āpatti na hotīti vuttaṁ. Ayaṁ dhammo aniyatoti ettha tiṇṇaṁ āpattīnaṁ yaṁ āpattiṁ vā vatthuṁ vā paṭijānāti, tassa vasena kāretabbatāya aniyatoti ayamattho pākaṭoyevāti na vutto. Yaṁ āpattiṁ paṭijānāti, tassā vasenettha aṅgabhedo veditabbo.",
  "tika-vin01t22:9": "Paṭhamaaniyatasikkhāpadavaṇṇanā niṭṭhitā.",
  "tika-vin01t22:10": "2. Dutiyaaniyatasikkhāpadavaṇṇanā",
  "tika-vin01t22:11": "452. ‘‘Eko’’ti vuttattā ‘‘nisajjaṁ kappetuṁ paṭikkhitta’’nti iminā sambandho na ghaṭatīti āha ‘‘yaṁ eko…pe… sambandho veditabbo’’ti. Etaṁ paccattavacananti ‘‘eko’’ti idaṁ paccattavacanaṁ.",
  "tika-vin01t22:12": "453.Bahi parikkhittanti bahi pākārādinā parikkhittaṁ. Pariveṇaṅgaṇanti pariveṇamāḷakaṁ sandhāya vuttaṁ. Itthīpi purisopīti ettha paṭhame kasmā itthisatampi anāpattiṁ na karoti, idha ekāpi kasmā anāpattiṁ karotīti? Vuccate – paṭhamasikkhāpadaṁ ‘‘sakkā hoti methunaṁ dhammaṁ paṭisevitu’’nti vuttattā methunadhammavasena āgataṁ, na ca methunassa mātugāmo dutiyo hoti. Itthiyo hi aññamaññissā vajjaṁ paṭicchādenti, teneva vesāliyaṁ mahāvane dvāraṁ vivaritvā nipanne bhikkhumhi sambahulā itthiyo yāvadatthaṁ katvā pakkamiṁsu, tasmā tattha ‘‘itthisatampi anāpattiṁ na karotī’’ti vuttaṁ. Idaṁ pana sikkhāpadaṁ duṭṭhullavācāvasena āgataṁ ‘‘alañca kho hoti mātugāmaṁ duṭṭhullāhi vācāhi obhāsitu’’nti vuttattā. Duṭṭhullavācañca sutvā mātugāmopi na paṭicchādeti. Teneva duṭṭhullavācāsikkhāpade yā tā itthiyo hirimanā, tā nikkhamitvā bhikkhū ujjhāpesuṁ, tasmā idha ‘‘itthīpi anāpattiṁ karotī’’ti vuttaṁ. Idha appaṭicchannattā itthīpi anāpattiṁ karoti, tattha paṭicchannattā itthisatampi anāpattiṁ na karotīti ca vadanti.",
  "tika-vin01t22:13": "Kāyasaṁsaggavasena anandho vutto, duṭṭhullavācāvasena abadhiro. Antodvādasahatthe okāseti sotassa rahābhāvo vutto, etena ‘‘sotassa raho dvādasahatthena paricchinditabbo’’ti dasseti . Tasmā dvādasahatthato bahi nisinno anāpattiṁ na karoti satipi cakkhussa rahābhāve sotassa rahasabbhāvato. Imasmiñhi sikkhāpade appaṭicchannattā sotassa rahoyeva adhippeto. Pāḷiyaṁ pana ‘‘cakkhussa raho’’ti atthuddhāravasena vuttaṁ. Kenaci pana ‘‘dvepi rahā idha adhippetā’’ti vuttaṁ, taṁ na gahetabbaṁ. Na hi appaṭicchanne okāse cakkhussa raho sambhavati dvādasahatthato bahi dassanavisaye dūratare nisinnassapi daṭṭhuṁ sakkuṇeyyabhāvato. Niddāyantopīti iminā ‘‘nipajjitvā niddāyantopi gahitoyevā’’ti tīsupi gaṇṭhipadesu vuttaṁ. ‘‘Nipajjitvā niddāyantepi satipi cakkhussa rahe abadhirattā sotassa raho natthī’’ti gaṇṭhipadakārānaṁ adhippāyo. Yathā pana nipajjitvā niddāyanto andho viya kiñci na passatīti cakkhussa raho sambhavati, tathā badhiro viya kiñci saddaṁ na suṇātīti sotassa rahopi sambhavatīti sakkā vattuṁ. Aṭṭhakathāyañca ṭhito vā nisinno vāti ettakameva vuttaṁ, paṭhamasikkhāpade viya ‘‘nipajjitvā niddāyantopi anāpattiṁ na karotī’’ti idaṁ pana na vuttaṁ, tasmā vīmaṁsitvā yathā na virujjhati, tathā gahetabbaṁ.",
  "tika-vin01t22:14": "Sotassa rahasseva idhādhippetattā ‘‘badhiro pana cakkhumāpī’’ti vuttaṁ. Andhassa appaṭicchannampi paṭicchannapakkhaṁ bhajatīti paṭhamasikkhāpadassa visayattā vuttaṁ ‘‘andho vā abadhiropi na karotī’’ti. Yatheva hi tattha apihitakavāṭassa gabbhassa anto samīpepi ṭhito andho anāpattiṁ na karoti, evamayampīti daṭṭhabbaṁ. Ubhayatthāpīti dvīsupi aniyatesu. Yasmā dvīhi sikkhāpadehi udāyittheraṁ ārabbha visuṁ paññattā kāci āpatti nāma natthi, tasmā tassa tassa sikkhāpadassa ādikammike sandhāya ādikammikānaṁ anāpatti vuttā. Upanandattherādayo hi raho nisajjādīnaṁ ādikammikā. Bhagavatā pana paṭhamaṁ paññattasikkhāpadāniyeva gahetvā upanandavatthusmiṁ aniyatakkamo dassito. Yadi imehi sikkhāpadehi visuṁ paññattā āpatti nāma natthi, atha kasmā bhagavatā aniyatadvayaṁ paññattanti? Evarūpāyapi upāsikāya vuccamāno paṭijānamānoyeva āpattiyā kāretabbo, na appaṭijānamānoti dassentena bhagavatā yāya kāyaci āpattiyā yena kenaci codite paṭiññātakaraṇaṁyeva daḷhaṁ katvā vinayavinicchayalakkhaṇaṁ ṭhapitaṁ. Atha bhikkhunīnaṁ aniyataṁ kasmā na vuttanti? Idameva lakkhaṇaṁ sabbattha anugatanti na vuttaṁ.",
  "tika-vin01t22:15": "Dutiyaaniyatasikkhāpadavaṇṇanā niṭṭhitā.",
  "tika-vin01t22:16": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t22:17": "Aniyatavaṇṇanā niṭṭhitā."
}