{
  "tika-vin07t24:0": "9. Campeyyakkhandhako",
  "tika-vin07t24:1": "Kassapagottabhikkhuvatthukathādivaṇṇanā",
  "tika-vin07t24:2": "380. Campeyyakkhandhake tantibaddhoti tanti vuccati byāpāro, tattha baddho, ussukkaṁ āpannoti attho. Tenāha ‘‘tasmiṁ āvāse’’tiādi.",
  "tika-vin07t24:3": "387-8.Hāpanaṁ vā aññathā karaṇaṁ vā natthīti ñattikammassa ñattiyā ekattā hāpanaṁ na sambhavati, tassā ekattā eva pacchā ñattiṭhapanavasena, dvikkhattuṁ ṭhapanavasena ca aññathā karaṇaṁ natthi. Paratoti parivāre. Tanti pabbājanīyakammaṁ, tassāti attho.",
  "tika-vin07t24:4": "Kassapagottabhikkhuvatthukathādivaṇṇanā niṭṭhitā.",
  "tika-vin07t24:5": "Dvenissaraṇādikathāvaṇṇanā",
  "tika-vin07t24:6": "395.Esāti ‘‘bālo’’tiādinā niddiṭṭhapuggalo, appattoti sambandho. Tattha kāraṇamāha ‘‘yasmā’’tiādi. Tattha āveṇikena lakkhaṇenāti pabbājanīyakammassa nimittabhāvena pāḷiyaṁ vuttattā asādhāraṇabhūtena kuladūsakabhāvena. Yadi hesa taṁ kammaṁ appatto, kathaṁ pana sunissāritoti āha ‘‘yasmā panassa ākaṅkhamāno saṅgho pabbājanīyakammaṁ kareyyāti vuttaṁ, tasmā sunissārito’’ti. Tattha vuttanti kammakkhandhake (cūḷava. 27) vuttaṁ.",
  "tika-vin07t24:7": "Ettha pana kuladūsakakammaṁ katvā pabbājanīyakammakatassa terasakakaṇḍakaṭṭhakathāyaṁ ‘‘yasmiṁ vihāre vasantena yasmiṁ gāme kuladūsakakammaṁ kataṁ hoti, tasmiṁ vihāre vā tasmiṁ gāme vā na vasitabba’’ntiādinā (pārā. aṭṭha. 2.433) yā sammāvattanā vuttā, sā itarenāpi pūretabbā. Yaṁ pana paṭippassaddhakammassa kuladūsakassa tattheva aṭṭhakathāyaṁ ‘‘yesu kulesu kuladūsakakammaṁ kataṁ, tato paccayā na gahetabbā’’tiādi vuttaṁ, taṁ na pūretabbaṁ kulasaṅgahassa akatattā. Evaṁ sesakammesupi. Yadi evaṁ ‘‘tajjanīyakammārahassa niyasakammaṁ karoti…pe… evaṁ kho, upāli, adhammakammaṁ hotī’’tiādivacanaṁ (mahāva. 402) virujjhatīti? Na virujjhati saṅghasanniṭṭhānavasena tajjanīyādikammārahattassa sijjhanato. Yassa hi saṅgho ‘‘tajjanīyakammaṁ karomā’’ti sanniṭṭhānaṁ katvā kammavācaṁ sāvento pabbājanīyakammavācaṁ sāveti, tassa kammaṁ adhammakammaṁ hoti. Sace pana ‘‘tasseva pabbājanīyakammameva karomā’’ti sanniṭṭhānaṁ katvā tadeva karoti, tassa taṁ kammaṁ dhammakammanti veditabbaṁ.",
  "tika-vin07t24:8": "Evamidha ‘‘nissāraṇa’’nti adhippetassa pabbājanīyakammassa vasena atthaṁ dassetvā idāni tadaññesaṁ tajjanīyādīnaṁ vasena nissāraṇe adhippete ‘‘appatto nissāraṇa’’nti imassa paṭipakkhavasena sampatto nissāraṇaṁ, ‘‘tañce saṅgho nissāreti. Sunissārito’’ti atthasambhavaṁ dassetuṁ puna ‘‘tañce saṅgho nissāretīti sace saṅgho’’tiādi vuttaṁ. Tattha tatthāti tajjanīyādikammavisaye, ekenāpi aṅgena nissāraṇā anuññātāti yojanā. Pāḷiyaṁ appatto nissāraṇanti ettha āpanno āveṇikavasena tajjanīyādisaṅkhātaṁ nissāraṇaṁ pattoti attho gahetabbo.",
  "tika-vin07t24:9": "Dvenissaraṇādikathāvaṇṇanā niṭṭhitā.",
  "tika-vin07t24:10": "Campeyyakkhandhakavaṇṇanānayo niṭṭhito."
}