{
  "tika-vin11t38:0": "Bhikkhunivibhaṅgo",
  "tika-vin11t38:1": "170.Vinayassa vinicchaye bhikkhūnaṁ pāṭavatthāyāti bhikkhunīnaṁ pāṭavassāpi tadadhīnattā padhānadassanavasena vuttaṁ. Atha vā dassanaliṅgantarasādhāraṇatte icchite pulliṅgena, napuṁsakaliṅgena vā niddeso saddasatthānuyogatoti ‘‘bhikkhūna’’nti pulliṅgena vuttaṁ.",
  "tika-vin11t38:2": "171.Nandantī sādiyantī.",
  "tika-vin11t38:3": "172. Tisso āpattiyo phuseti yojanā. Jāṇussa uddhaṁ, akkhakassa adho gahaṇaṁ sādiyantiyā tassā pārājikanti yojanā.",
  "tika-vin11t38:4": "173. Kāyapaṭibaddhe vā gahaṇaṁ sādiyantiyā dukkaṭaṁ.",
  "tika-vin11t38:5": "174.Vajjanti aññissā bhikkhuniyā pārājikāpattiṁ.",
  "tika-vin11t38:6": "176.Taṁladdhinti ukkhittassa yaṁ laddhiṁ attano rocesi, taṁ laddhiṁ na nissajjantīti yojanā.",
  "tika-vin11t38:7": "178. ‘‘Idha āgacchā’’ti padacchedo. ‘‘Vuttā āgacchatī’’ti padacchedo.",
  "tika-vin11t38:8": "179.Hatthapāsappavesaneti hatthapāsūpagamane. ‘‘Hatthagatappavesane’’ti vā pāṭho, soyeva attho.",
  "tika-vin11t38:9": "Iti uttare līnatthapakāsaniyā bhikkhunivibhaṅge",
  "tika-vin11t38:10": "Pārājikakathāvaṇṇanā niṭṭhitā.",
  "tika-vin11t38:11": "180.Ekassāti attano attano aṭṭakārassa vā. Ārocaneti vattabbassa vohārikānaṁ nivedane.",
  "tika-vin11t38:12": "181.Dutiyārocaneti dutiyassa, dutiyaṁ evaṁ ārocane.",
  "tika-vin11t38:13": "182.Dvīhīti dvīhi kammavācāhi. Kammavācosāneti kammavācāosāne.",
  "tika-vin11t38:14": "183.Parikkhepe atikkanteti attano gāmato gantvā itaraṁ gāmaṁ pavisantiyā paṭhamena pādena tassa gāmassa parikkhepe atikkante, paṭhamapāde parikkhepaṁ atikkametvā antogāmasaṅkhepaṁ gateti attho.",
  "tika-vin11t38:15": "184.Dutiyenāti gāmaparikkhepato bahi ṭhitena dutiyapādena. Atikkanteti tasmiṁ gāmaparikkhepe atikkante, tasmiṁ pāde antogāmaṁ pavesiteti attho. Sesaṁ uttānatthameva.",
  "tika-vin11t38:16": "Iti uttare līnatthapakāsaniyā bhikkhunivibhaṅge",
  "tika-vin11t38:17": "Saṅghādisesakathāvaṇṇanā niṭṭhitā.",
  "tika-vin11t38:18": "193. Iha bhikkhunī pattasannicayaṁ karontī hoti, sā ekaṁ nissaggiyaṁ pācittiyaṁyeva phuseti yojanā.",
  "tika-vin11t38:19": "194.Akālacīvaraṁ kālacīvaraṁ katvā bhājāpentiyāti yojanā. Payogeti bhājanapayoge.",
  "tika-vin11t38:20": "195.Chinneti acchinne.",
  "tika-vin11t38:21": "196.Tato paranti tato paṭhamato aññaṁ.",
  "tika-vin11t38:22": "Iti uttare līnatthapakāsaniyā bhikkhunivibhaṅge",
  "tika-vin11t38:23": "Nissaggiyakathāvaṇṇanā niṭṭhitā.",
  "tika-vin11t38:24": "199. Lasuṇaṁ khādati ce, dve āpattiyo phuṭāti yojanā.",
  "tika-vin11t38:25": "200.Payogeti saṁhārāpanapayoge. Saṁhaṭeti attanā saṁhaṭe, parena saṁharāpite ca āpatti pācitti hoti.",
  "tika-vin11t38:26": "201.Kateti talaghāte kate.",
  "tika-vin11t38:27": "202.Jatunā maṭṭhakanti jatunā kataṁ maṭṭhadaṇḍakaṁ. ‘‘Dukkaṭaṁ ādinne’’ti padacchedo.",
  "tika-vin11t38:28": "204. Bhuñjamānassa bhikkhussa hatthapāseti yojanā. Hitvā hatthapāsaṁ.",
  "tika-vin11t38:29": "205.Viññāpetvāti antamaso mātarampi yācitvā. Ajjhohāre pācittiṁ dīpayeti yojanā.",
  "tika-vin11t38:30": "206.Uccārādinti ādi-saddena vighāsasaṅkāramuttānaṁ gahaṇaṁ.",
  "tika-vin11t38:31": "Lasuṇavaggavaṇṇanā paṭhamā.",
  "tika-vin11t38:32": "209.Idha imasmiṁ rattandhakāravagge. Paṭhame, dutiye, tatiye, catutthepi vinicchayo lasuṇavaggassa chaṭṭhena sikkhāpadena tulyo sadisoti yojanā.",
  "tika-vin11t38:33": "210.Āsaneti pallaṅke tassokāsabhūte. Sāmike anāpucchāti tasmiṁ kule yaṁ kiñci viññumanussaṁ anāpucchā.",
  "tika-vin11t38:34": "211.Anovassanti bhittiyā bahi nibbakosabbhantaraṁ. Dutiyātikkameti dutiyena pādena nibbakosassa udakapātaṭṭhānātikkame.",
  "tika-vin11t38:35": "212.Nisīditeti nisinne.",
  "tika-vin11t38:36": "213.Payogeti ujjhāpanapayoge.",
  "tika-vin11t38:37": "214. Nirayādinā attānaṁ vā paraṁ vā abhisappentī sapathaṁ karontī dve phuseti yojanā. Abhisappiteti abhisapite.",
  "tika-vin11t38:38": "215.Vadhitvāti hatthādīhi paharitvā. ‘‘Karoti eka’’nti padacchedo.",
  "tika-vin11t38:39": "Rattandhakāravaggavaṇṇanā dutiyā.",
  "tika-vin11t38:40": "216.Naggāti anivatthā vā apārutā vā. Payogeti cuṇṇamattikāabhisaṅkharaṇādipayoge.",
  "tika-vin11t38:41": "217.Pamāṇātikkantanti ‘‘dīghasocatasso vidatthiyo sugatavidatthiyā, tiriyaṁ dve vidatthiyo’’ti (pāci. 888) vuttapamāṇamatikkantaṁ. Payogeti kārāpanapayoge.",
  "tika-vin11t38:42": "218.Visibbetvāti dussibbitaṁ puna sibbanatthāya visibbetvā.",
  "tika-vin11t38:43": "219. Pañca ahāni pañcāhaṁ, pañcāhameva pañcāhikaṁ. Saṅghāṭīnaṁ cāro saṅghāṭicāro, paribhogavasena vā otāpanavasena vā saṅghaṭitaṭṭhena ‘‘saṅghāṭī’’ti laddhanāmānaṁ ‘‘ticīvaraṁ, udakasāṭikā, saṁkaccikā’’ti imesaṁ pañcannaṁ cīvarānaṁ parivattanaṁ. Atikkameti bhikkhunī atikkameyya. Assā pana ekāva pācitti paridīpitāti yojanā.",
  "tika-vin11t38:44": "220.Saṅkamanīyanti saṅkametabbaṁ. Aññissā santakaṁ anāpucchā gahitaṁ puna dātabbaṁ pañcannaṁ aññataraṁ.",
  "tika-vin11t38:45": "221.Gaṇacīvaralābhassāti bhikkhunisaṅghena labhitabbacīvarassa. Antarāyaṁ karotīti yathā te dātukāmā na denti, evaṁ parakkamati.",
  "tika-vin11t38:46": "222.Dhammikanti samaggena saṅghena sannipatitvā kariyamānaṁ. Paṭibāhantīti paṭisedhentī. Paṭibāhite paṭisedhite.",
  "tika-vin11t38:47": "223.Agārikādinoti ādi-saddena ‘‘paribbājakassa vā paribbājikāya vā’’ti (pārā. 917) vutte saṅgaṇhāti. Samaṇacīvaranti kappakataṁ nivāsanapārupanupagaṁ. Payogeti dānapayoge.",
  "tika-vin11t38:48": "224.Cīvare dubbalāsāyāti dubbalacīvarapaccāsāya ‘‘sace sakkoma, dassāmā’’ti ettakamattaṁ sutvā uppāditāya āsāyāti attho. Kālanti cīvarakālasamayaṁ. Samatikkameti bhikkhunīhi kālacīvare bhājiyamāne ‘‘āgametha, ayye, atthi saṅghassa cīvarapaccāsā’’ti vatvā taṁ cīvaravibhaṅgaṁ samatikkameyya.",
  "tika-vin11t38:49": "225.Dhammikaṁ kathinuddhāranti samaggena saṅghena kariyamānaṁ kathinassa antarubbhāraṁ. Paṭibāhantiyāti nivārentiyā.",
  "tika-vin11t38:50": "Nhānavaggavaṇṇanā tatiyā.",
  "tika-vin11t38:51": "226.Tuvaṭṭeyyunti nipajjeyyuṁ. Itaraṁ pācittiyaṁ.",
  "tika-vin11t38:52": "227.Payogeti bhikkhuniyā aphāsukakaraṇapayoge kariyamāne.",
  "tika-vin11t38:53": "228.Dukkhitanti gilānaṁ. Nupaṭṭhāpentiyā vāpīti tassā upaṭṭhānaṁ parehi akārāpentiyā, sayaṁ vā akarontiyā.",
  "tika-vin11t38:54": "229.Upassayaṁ datvāti kavāṭabandhaṁ attano puggalikavihāraṁ datvā. Kaḍḍhiteti nikkaḍḍhite.",
  "tika-vin11t38:55": "230.Saṁsaṭṭhāti gahapatinā vā gahapatiputtena vā saṁsaṭṭhavihārī bhikkhunī saṅghena saṁsaṭṭhavihārato nivattiyamānā. Ñattiyā dukkaṭaṁ phuseti samanubhāsanakammañattiyā dukkaṭaṁ āpajjeyya.",
  "tika-vin11t38:56": "231.Antoraṭṭheti yassa vijite viharati, tassa raṭṭhe. Paṭipannāyāti cārikaṁ kappentiyā. Sesakanti pācittiyaṁ.",
  "tika-vin11t38:57": "Tuvaṭṭavaggavaṇṇanā catutthā.",
  "tika-vin11t38:58": "233.Rājāgārādikanti ādi-saddena cittāgārādīnaṁ gahaṇaṁ.",
  "tika-vin11t38:59": "235.Payogeti kappāsavicāraṇaṁ ādiṁ katvā sabbapayoge. Ujjavujjavaneti yattakaṁ hatthena añchitaṁ hoti, tasmiṁ takkamhi veṭhite.",
  "tika-vin11t38:60": "237.Payogeti agārikassa vā paribbājakassa vā paribbājikāya vā sahatthā khādanīyādīnaṁ dānapayoge.",
  "tika-vin11t38:61": "238. ‘‘Samaṁ āpattipabhedato’’ti padacchedo.",
  "tika-vin11t38:62": "239.Tiracchānagataṁvijjanti yaṁ kiñci bāhirakaṁ anatthasaṁhitaṁ parūpaghātakaraṁ hatthisikkhādisippaṁ . Paṭhantiyāti sikkhantiyā. Payogeti durupasaṅkamanādipayoge. Pade padeti padādivasena pariyāpuṇantiyā pade pade akkharapadānaṁ vasena.",
  "tika-vin11t38:63": "240. Navame ‘‘pariyāpuṇātī’’ti padaṁ, dasame ‘‘vācetī’’ti padanti evaṁ padamattameva ubhinnaṁ visesakaṁ bhedakaṁ.",
  "tika-vin11t38:64": "Cittāgāravaggavaṇṇanā pañcamā.",
  "tika-vin11t38:65": "241.Tamārāmanti yattha bhikkhū rukkhamūlepi vasanti, taṁ sabhikkhukaṁ padesaṁ.",
  "tika-vin11t38:66": "243.Akkosatīti dasannaṁ akkosavatthūnaṁ aññatarena sammukhā vā parammukhā vā akkosati. Paribhāsatīti bhayadassanena tajjeti. ‘‘Pācitti akkosite’’ti padacchedo.",
  "tika-vin11t38:67": "244.Caṇḍikabhāvenāti kodhena. Gaṇanti bhikkhunisaṅghaṁ. Paribhāsatīti ‘‘bālā etā’’tiādīhi vacanehi akkosati. Payogeti paribhāsanapayoge. Paribhaṭṭheti akkosite. Itaraṁ pācittiyaṁ.",
  "tika-vin11t38:68": "245.Nimantitāti gaṇabhojane vuttanayena nimantitā. Pavāritāti pavāraṇasikkhāpade vuttanayena vāritā. Khādanaṁ bhojanampi vāti yāgupūvakhajjakaṁ, yāvakālikaṁ mūlakhādanīyādikhādanīyaṁ, odanādibhojanampi vā yā bhikkhunī bhuñjantī hoti, sā pana dveyeva āpattiyo phuseti yojanā.",
  "tika-vin11t38:69": "247.Maccharāyantīti maccharaṁ karontī, attano paccayadāyakakulassa aññehi sādhāraṇabhāvaṁ asahantīti attho . Payogeti tadanurūpe kāyavacīpayoge. Macchariteti maccharavasena katapayoge nipphanne.",
  "tika-vin11t38:70": "248.Abhikkhuke panāvāseti yato bhikkhunupassayato addhayojanabbhantare ovādadāyakā bhikkhū na vasanti, maggo vā akhemo hoti, na sakkā anantarāyena gantuṁ, evarūpe āvāse. Pubbakiccesūti ‘‘vassaṁ vasissāmī’’ti senāsanapaññāpanapānīyaupaṭṭhāpanādipubbakicce pana kariyamāne dukkaṭaṁ bhaveti yojanā.",
  "tika-vin11t38:71": "249.Vassaṁvutthāti purimaṁ vā pacchimaṁ vā temāsaṁ vutthā. Ubhatosaṅgheti bhikkhunisaṅghe, bhikkhusaṅghe ca. Tīhipi ṭhānehīti ‘‘diṭṭhena vā’’tiādinā vuttehi tīhi kāraṇehi.",
  "tika-vin11t38:72": "250.Ovādatthāyāti garudhammovādanatthāya. Saṁvāsatthāyāti uposathapucchanatthāya ceva pavāraṇatthāya ca. Na gacchatīti bhikkhuṁ na upagacchati.",
  "tika-vin11t38:73": "251.Ovādampi na yācantīti uposathādivasena ovādūpasaṅkamanaṁ bhikkhuṁ na yācantī na pucchantī. Uposathanti uposathadivasato purimadivase terasiyaṁ vā cātuddasiyaṁ vā uposathaṁ na pucchantī.",
  "tika-vin11t38:74": "252.Apucchitvāva saṅghaṁ vāti saṅghaṁ vā gaṇaṁ vā anapaloketvāva. ‘‘Bhedāpetī’’ti idaṁ nidassanamattaṁ ‘‘phālāpeyya vā dhovāpeyya vā ālimpāpeyya vā bandhāpeyya vā mocāpeyya vā’’ti imesampi kiriyāvikappānaṁ saṅgahetabbattā. Pasākhajanti nābhiyā heṭṭhā, jāṇumaṇḍalānaṁ upari padese jātaṁ gaṇḍaṁ vā rudhitaṁ vā. Payogeti bhedāpanādipayoge.",
  "tika-vin11t38:75": "Ārāmavaggavaṇṇanā chaṭṭhā.",
  "tika-vin11t38:76": "253.Gabbhininti āpannasattaṁ sikkhamānaṁ. Vuṭṭhāpentīti upajjhāyā hutvā upasampādentī. Payogeti gaṇapariyesanādipayoge. Vuṭṭhāpiteti upasampādite, kammavācāpariyosāneti attho.",
  "tika-vin11t38:77": "255.Sahajīvininti saddhivihāriniṁ. Nānuggaṇhantīti uddesadānādīhi na saṅgaṇhantī.",
  "tika-vin11t38:78": "Gabbhinivaggavaṇṇanā sattamā.",
  "tika-vin11t38:79": "258. ‘‘Alaṁ vuṭṭhāpitenā’’ti vuccamānā bhikkhunīhi nivāriyamānā. Khīyatīti aññāsaṁ byattānaṁ lajjīnaṁ vuṭṭhānasammutiṁ dīyamānaṁ disvā ‘‘ahameva nūna bālā’’tiādinā bhaṇamānā khīyati. Payogeti khīyamānapayoge. Khīyiteti khīyanapayoge niṭṭhite.",
  "tika-vin11t38:80": "Kumāribhūtavaggavaṇṇanā aṭṭhamā.",
  "tika-vin11t38:81": "260.Chattupāhananti vuttalakkhaṇaṁ chattañca upāhanāyo ca. Payogeti dhāraṇapayoge.",
  "tika-vin11t38:82": "261.Yānenāti vayhādinā. Yāyantīti sace yānena gatā hoti.",
  "tika-vin11t38:83": "262.Saṅghāṇinti yaṁ kiñci kaṭūpagaṁ. Dhārentiyāti kaṭiyaṁ paṭimuccantiyā.",
  "tika-vin11t38:84": "263.Gandhavaṇṇenāti yena kenaci vaṇṇena ca yena kenaci gandhena ca. Gandho nāma candanālepādi. Vaṇṇo nāma kuṅkumahaliddādi. Payogeti gandhādipayoge racanato paṭṭhāya pubbapayoge.",
  "tika-vin11t38:85": "266.Anāpucchāti ‘‘nisīdāmi, ayyā’’ti anāpucchitvā. Nisīdite bhikkhussa upacāre antamaso chamāya nisinne.",
  "tika-vin11t38:86": "267.Anokāsakatanti ‘‘asukasmiṁ nāma ṭhāne pucchissāmī’’ti evaṁ akataokāsaṁ.",
  "tika-vin11t38:87": "268.Pavisantiyāti vinicchayaṁ ārāmavaggassa paṭhameneva sikkhāpadena sadisaṁ katvā vadeyyāti yojanā.",
  "tika-vin11t38:88": "Chattupāhanavaggavaṇṇanā navamā.",
  "tika-vin11t38:89": "Iti uttare līnatthapakāsaniyā bhikkhunivibhaṅge",
  "tika-vin11t38:90": "Pācittiyakathāvaṇṇanā niṭṭhitā.",
  "tika-vin11t38:91": "269-70. Aṭṭhasu pāṭidesanīyasikkhāpadesupi dvidhā āpatti hotīti yojanā. Tatoti gahaṇahetu. Sabbesūti pāṭidesanīyasikkhāpadesu.",
  "tika-vin11t38:92": "Pāṭidesanīyakathāvaṇṇanā.",
  "tika-vin11t38:93": "271-2. Imaṁ paramaṁ uttamaṁ niruttaraṁ kenaci vā vattabbena uttarena rahitaṁ niddosaṁ uttaraṁ evaṁnāmakaṁ dhīro paññavā bhikkhu atthavasena viditvā duruttaraṁ kicchena uttaritabbaṁ paññattamahāsamuddaṁ vinayamahāsāgaraṁ sukheneva yasmā uttarati, tasmā kaṅkhacchede vinayavicikicchāya chindane satthe satthasadise asmiṁ satthe imasmiṁ uttarapakaraṇe usmāyutto kammajatejodhātuyā samannāgato jīvamāno bhikkhu niccaṁ nirantaraṁ satto abhirato niccaṁ yogaṁ satatābhiyogaṁ kātuṁ yutto anurūpoti yojanā.",
  "tika-vin11t38:94": "Bhikkhunivibhaṅgo niṭṭhitoti etthāpi uppatti vuttanayeneva veditabbā.",
  "tika-vin11t38:95": "Iti uttare līnatthapakāsaniyā",
  "tika-vin11t38:96": "Bhikkhunivibhaṅgavaṇṇanā niṭṭhitā."
}