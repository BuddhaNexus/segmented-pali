{
  "tika-vin06t0:0": " Namo tassa bhagavato arahato sammāsambuddhassa",
  "tika-vin06t0:1": "Vinayapiṭake",
  "tika-vin06t0:2": "Vajirabuddhi-ṭīkā",
  "tika-vin06t0:3": "Ganthārambhakathā",
  "tika-vin06t0:4": "Paññāvisuddhāya dayāya sabbe;",
  "tika-vin06t0:5": "Vimocitā yena vineyyasattā;",
  "tika-vin06t0:6": "Taṁ cakkhubhūtaṁ sirasā namitvā;",
  "tika-vin06t0:7": "Lokassa lokantagatassa dhammaṁ.",
  "tika-vin06t0:8": "Saṅghañca sīlādiguṇehi yutta-",
  "tika-vin06t0:9": "Mādāya sabbesu padesu sāraṁ;",
  "tika-vin06t0:10": "Saṅkhepakāmena mamāsayena;",
  "tika-vin06t0:11": "Sañcodito bhikkhuhitañca disvā.",
  "tika-vin06t0:12": "Samantapāsādikasaññitāya ;",
  "tika-vin06t0:13": "Sambuddhaghosācariyoditāya;",
  "tika-vin06t0:14": "Samāsato līnapade likhissaṁ;",
  "tika-vin06t0:15": "Samāsato līnapade likhītaṁ.",
  "tika-vin06t0:16": "Saññā nimittaṁ kattā ca, parimāṇaṁ payojanaṁ;",
  "tika-vin06t0:17": "Sabbāgamassa pubbeva, vattabbaṁ vattumicchatāti. –",
  "tika-vin06t0:18": "Vacanato samantapāsādiketi saññā. Dīpantare bhikkhujanassa atthaṁ nābhisambhuṇātīti nimittaṁ. Buddhaghosoti garūhi gahitanāmadheyyenāti kattā. Samadhikasattavīsatisahassamattena tassa ganthenāti parimāṇaṁ. Ciraṭṭhitatthaṁ dhammassāti payojanaṁ.",
  "tika-vin06t0:19": "Tatrāha – ‘‘vattabbaṁ vattumicchatāti yaṁ vuttaṁ, tattha kathaṁvidho vattā’’ti? Uccate –",
  "tika-vin06t0:20": "Pāṭhatthavidūsaṁhīro, vattā suci amaccharo;",
  "tika-vin06t0:21": "Catukkamapariccāgī, desakassa hitussukoti. (mahāni. aṭṭha. ganthārambhakathā);",
  "tika-vin06t0:22": "Tatra paṭhīyateti pāṭho. So hi anekappakāro atthānurūpo atthānanurūpo ceti. Kathaṁ? Sandhāyabhāsito byañjanabhāsito sāvasesapāṭho niravasesapāṭho nīto neyyoti. Tatra anekatthavattā sandhāyabhāsito nāma ‘‘mātaraṁ pitaraṁ hantvā’’tiādi (dha. pa. 294). Ekatthavattā byañjanabhāsito nāma ‘‘manopubbaṅgamā dhammā’’tyādi (dha. pa. 1, 2; netti. 90, 92; peṭako. 14). Sāvaseso nāma ‘‘sabbaṁ, bhikkhave, āditta’’mityādi (mahāva. 54; saṁ. ni. 4.28). Viparīto niravaseso nāma ‘‘sabbe dhammā sabbākārena buddhassa bhagavato ñāṇamukhe āpāthaṁ āgacchantī’’tyādi (mahāni. 156; paṭi. ma. 3.5). Yathā vacanaṁ, tathā avagantabbo nīto nāma ‘‘aniccaṁ dukkhamanattā’’tyādi. Yuttiyā anussaritabbo neyyo nāma ‘‘ekapuggalo, bhikkhave’’tyādi (a. ni. 1.170).",
  "tika-vin06t0:23": "Atthopi anekappakāro pāṭhattho sabhāvattho ñeyyattho pāṭhānurūpo pāṭhānanurūpo sāvasesattho niravasesattho nītattho neyyatthotyādi. Tattha yo taṁtaṁsaññāpanatthamuccārīyate pāṭho, sa pāṭhattho ‘‘sātthaṁ sabyañjana’’mityādīsu (pārā. 1; dī. ni. 1.190) viya. Rūpārūpadhammānaṁ lakkhaṇarasādi sabhāvattho ‘‘sammādiṭṭhiṁ bhāvetī’’tyādīsu (vibha. 489; saṁ. ni. 5.3) viya. Yo ñāyamāno hitāya bhavati, sa ñātumarahattā ñeyyattho ‘‘atthavādī dhammavādī’’tyevamādīsu (dī. ni. 1.9, 194; 3.238; ma. ni. 1.411) viya. Yathāpāṭhaṁ bhāsito pāṭhānurūpo ‘‘cakkhu, bhikkhave, purāṇakamma’’nti (saṁ. ni. 4.146) bhagavatā vuttamato cakkhumapi kammanti. Byañjanacchāyāya atthaṁ paṭibāhayamānena vutto pāṭhānanurūpo. Vajjetabbaṁ kiñci apariccajitvā parisesaṁ katvā vutto sāvasesattho ‘‘cakkhuñca paṭicca rūpe ca uppajjatī’’ti (saṁ. ni. 4.60; mahāni. 107) ca, ‘‘sabbe tasanti daṇḍassa, sabbe bhāyanti maccuno’’tyādīsu (dha. pa. 129) viya. Viparīto niravasesattho ‘‘sandhāvitaṁ saṁsaritaṁ mamañceva tumhākañca (dī. ni. 2.155; mahā. 287; netti. 114). Tatra, bhikkhave, ko mantā ko saddhātā…pe… aññatra diṭṭhapadehī’’tyādi (a. ni. 7.66). Saddavaseneva vedanīyo nītattho ‘‘rūpā saddā rasā gandhā, phoṭṭhabbā ca manoramā’’tyādīsu (saṁ. ni. 1.151, 165; mahāva. 33) viya. Sammutivasena veditabbo neyyattho ‘‘cattārome, bhikkhave, valāhakūpamāpuggalā’’tyādīsu viya (a. ni. 4.101; pu. pa. 157). Āha ca –",
  "tika-vin06t0:24": "‘‘Yo attho saddato ñeyyo, nītatthaṁ iti taṁ vidū;",
  "tika-vin06t0:25": "Atthassevābhisāmaggī, neyyattho iti kathyate’’ti.",
  "tika-vin06t0:26": "Evaṁ pabhedagate pāṭhatthe vijānātīti pāṭhatthavidū. Na saṁhīrate parapavādīhi dīgharattaṁ titthavāsenetyasaṁhīro. Bhāvanāyāgamādhigamasampannattā vattuṁ sakkotīti vattā, saṅkhepavitthāranayena hetudāharaṇādīhi avabodhayituṁ samatthotyattho. Socayatyattānaṁ pare ceti suci, dussīlyaduddiṭṭhimalavirahitotyattho. Dussīlo hi attānamupahantunādeyyavāco ca bhavatyapattāhārācāro iva niccāturo vejjo. Duddiṭṭhi paraṁ upahanti, nāvassaṁ nissayo ca bhavatyahivāḷagahākulo iva kamalasaṇḍo. Ubhayavipanno sabbathāpyanupāsanīyo bhavati gūthagatamiva chavālātaṁ gūthagato viya ca kaṇhasappo. Ubhayasampanno pana suci sabbathāpyupāsanīyo sevitabbo ca viññūhi, nirupaddavo iva ratanākaro. Nāssa maccharotyamaccharo, ahīnācariyamuṭṭhītyattho. Suttasuttānulomācariyavādaattanomatisaṅkhātassa catukkassāpariccāgī, tadatthasseva byākhyātetyattho. Atha vā paccakkhānumānasaddatthāpattippabhedassa pamāṇacatukkassāpariccāgī.",
  "tika-vin06t0:27": "‘‘Ekaṁsavacanaṁ ekaṁ, vibhajjavacanāparaṁ;",
  "tika-vin06t0:28": "Tatiyaṁ paṭipuccheyya, catutthaṁ pana ṭhāpaye’’ti. –",
  "tika-vin06t0:29": "Evaṁ vuttacatukkassa vā apariccāgī; Hitussuko iti sotūnaṁ hitāyossuko, tesamavabodhanaṁ pati patthetī tyattho; So eso sucittā piyo; Catukkassa apariccāgittā garu; Asaṁhīrattā bhāvanīyo; Desakattā vattā; Hitussukattā vacanakkhamo; Pāṭhatthaviduttā gambhīrakathaṁ kattā; Amaccharattā no caṭṭhāne niyojakoti;",
  "tika-vin06t0:30": "‘‘Piyo garu bhāvanīyo, vattā ca vacanakkhamo;",
  "tika-vin06t0:31": "Gambhīrañca kathaṁ kattā, no caṭṭhāne niyojako’’. (a. ni. 7.37; netti. 113) –",
  "tika-vin06t0:32": "Itiabhihito desako;",
  "tika-vin06t0:33": "Sotā idāni abhidhīyate –",
  "tika-vin06t0:34": "Dhammācariyagaru saddhā-paññādiguṇamaṇḍito;",
  "tika-vin06t0:35": "Asaṭhāmāyo sotāssa, sumedho amatāmukho.",
  "tika-vin06t0:36": "Tattha dhammagaruttā kathaṁ na paribhavati, ācariyagaruttā kathikaṁ na paribhavati, saddhāpaññādiguṇapaṭimaṇḍitattā attānaṁ na paribhavati, asaṭhāmāyattā amatābhimukhattā ca avikkhittacitto bhavati, sumedhattā yonisomanasikarotītyattho. Vuttañhetaṁ –",
  "tika-vin06t0:37": "‘‘Pañcahi, bhikkhave, dhammehi samannāgato suṇanto saddhammaṁ bhabbo niyāmaṁ okkamituṁ kusalesu dhammesu sammattaṁ. Katamehi pañcahi? Na kathaṁ paribhoti, na kathikaṁ paribhoti, na attānaṁ paribhoti, avikkhittacitto dhammaṁ suṇāti ekaggacitto, yoniso ca manasi karotī’’ti (a. ni. 5.151).",
  "tika-vin06t0:38": "Taṁlakkhaṇappattattā bhāvanā bhavati savanassetyutto sotā.",
  "tika-vin06t0:39": "Ganthārambhakathāvaṇṇanā",
  "tika-vin06t0:40": "Idāni assārambho – tattha yoti aniyamaniddeso, tena visuddhajātikulagottādīnaṁ kilesamalavisuddhiyā, pūjārahatāya vā akāraṇataṁ dassetvā yo koci imissā samantapāsādikāya ādigāthāya niddiṭṭhalokanāthattahetuṁ yathāvuttahetumūlena thirataraṁ acalaṁ katvā yathāvuttahetukālaṁ accantameva pūrento avasāne yathāvuttahetuphalaṁ sampādetvā yathāvuttahetuphalappayojanaṁ sādheti, sova paramapūjārahoti niyameti.",
  "tika-vin06t0:41": "Ettāvatā –",
  "tika-vin06t0:42": "Bhayasammohaduddiṭṭhi-paṇāmo nesa sabbathā;",
  "tika-vin06t0:43": "Paññāpubbaṅgamo eso, paṇāmoti nidassito.",
  "tika-vin06t0:44": "Tatra hetūti atidukkarāni tiṁsapāramitāsaṅkhātāni puññakammāni. Tāni hi accantadukkhena kasirena vacanapathātītānubhāvena mahatā ussāhena karīyantīti atidukkarāni nāma. Atidukkarattā eva hi tesaṁ atidullabhaṁ loke anaññasādhāraṇaṁ nāthattasaṅkhātaṁ phalaṁ phalanti, taṁ tattha hetuphalaṁ; hetumūlaṁ nāma yathāvuttassa hetuno nipphādanasamatthā mahākaruṇā, sā ādipaṇidhānato paṭṭhāya ‘‘mutto mocessāmī’’tiādinā nayena yāva hetuphalappayojanā, tāva abbocchinnaṁ pavattati. Yaṁ sandhāya vuttaṁ –",
  "tika-vin06t0:45": "‘‘Sakānanā sagrivarā sasāgarā,",
  "tika-vin06t0:46": "Gatā vināsaṁ bahuso vasundharā;",
  "tika-vin06t0:47": "Yugantakāle salilānalānile,",
  "tika-vin06t0:48": "Na bodhisattassa mahātapā kuto’’ti.",
  "tika-vin06t0:49": "Yāya samannāgatattā ‘‘namo mahākāruṇikassa tassā’’ti āha. Hetukālaṁ nāma catuaṭṭhasoḷasaasaṅkhyeyyādippabhedo kālo, yaṁ sandhāyāha ‘‘kappakoṭīhipi appameyyaṁ kāla’’nti. Tattha accantasaṁyogatthe upayogavacanaṁ veditabbaṁ ‘‘māsaṁ adhīte, divasaṁ caratī’’tiādīsu viya. Kāmañca so kālo asaṅkhyeyyavasena pameyyo viññeyyo, tathāpi kappakoṭivasena aviññeyyataṁ sandhāya ‘‘kappakoṭīhipi appameyyaṁ kāla’’nti āha. Tattha kālayatīti kālo, khipati viddhaṁsayati sattānaṁ jīvitamiti attho. Kala vikkhepe. Tattha kappīyati saṁkappīyati sāsapapabbatādīhi upamāhi kevalaṁ saṁkappīyati, na manussadivasamāsasaṁvaccharādigaṇanāya gaṇīyatīti kappo. Ekantiādigaṇanapathassa koṭibhūtattā koṭi, kappānaṁ koṭiyo kappakoṭiyo . Tāhipi na pamīyatīti appameyyo, taṁ appameyyaṁ. Karontoti nānatthattā dhātūnaṁ dānaṁ dento, sīlaṁ rakkhanto, lobhakkhandhato nikkhamanto, attahitaparahitādibhedaṁ taṁ taṁ dhammaṁ pajānanto, vividhena vāyāmena ghaṭento vāyamanto, taṁ taṁ sattāparādhaṁ khamanto, paṭiññāsammutiparamatthasaccāni saccāyanto, taṁ taṁ sattahitaṁ adhiṭṭhahanto, sakalalokaṁ mettāyanto, mittāmittādibhedaṁ pakkhapātaṁ pahāya taṁ taṁ sattaṁ ajjhupekkhanto cāti attho. Khedaṁ gatoti anantappabhedaṁ mahantaṁ saṁsāradukkhaṁ anubhavanaṭṭhena gato, sampattotyattho. Saṁsāradukkhañhi sārīrikaṁ mānasikañca sukhaṁ khedayati pātayatīti ‘‘khedo’’ti vuccati. Lokahitāyāti idaṁ yathāvuttahetuphalappayojananidassanaṁ, ‘‘saṁsāradukkhānubhavanakāraṇanidassana’’ntipi eke –",
  "tika-vin06t0:50": "‘‘‘Jātisaṁsāradukkhānaṁ, gantuṁ sakkopi nibbutiṁ;",
  "tika-vin06t0:51": "Ciralliṭṭhopi saṁsāre, karuṇāyeva kevala’nti. –",
  "tika-vin06t0:52": "Ca vutta’’nti, tamayuttaṁ. Na hi bhagavā lokahitāya saṁsāradukkhamanubhavati. Na hi kassaci dukkhānubhavanaṁ lokassa upakāraṁ āvahati. Evaṁ panetaṁ dasseti tiṁsapāramitāpabhedaṁ hetuṁ, pāramitāphalabhūtaṁ nāthattasaṅkhātaṁ phalañca. Yathā cāha ‘‘mamañhi, ānanda, kalyāṇamittaṁ āgamma jātidhammā sattā jātiyā parimuccantī’’tiādi (saṁ. ni. 1.129; 5.2). Tattha bhagavā yathāvuttahetūhi sattānaṁ vineyyabhāvanipphādanapaññābījāni vapi, hetuphalena paripakkindriyabhāvena parinipphannavineyyabhāve satte vinayi, saṁsāradukkhato mocayīti attho. Na evaṁ saṁsāradukkhena lokassa upakāraṁ kiñci akāsi, tasmā karonto atidukkarāni lokahitāyāti sambandho. Imissā yojanāya sabbapaṭhamassa bodhisattassa uppattikālato paṭṭhāya bodhisattassa nāthattasaṅkhātapāramitāhetuphalādhigamo veditabbo. Yo nāthoti hi sambandho adhippeto. Imassa panatthassa –",
  "tika-vin06t0:53": "‘‘Yadeva paṭhamaṁ citta-muppannaṁ tava bodhaye;",
  "tika-vin06t0:54": "Tvaṁ tadevassa lokassa, pūjike parivasittha’’. –",
  "tika-vin06t0:55": "Iti vacanaṁ sādhakaṁ. Paṭhamacittassa pāramitābhāvo rukkhassa aṅkurato paṭṭhāya uppattiupamāya sādhetabbo. Etthāha – ‘‘khedaṁ gatoti vacanaṁ niratthakaṁ , yathāvuttanayena guṇasādhanāsambhavato’’ti? Na, antarā anivattanakabhāvadīpanato. Dukkarāni karonto khedaṁ gato eva, na antarā khedaṁ asahanto nivattatīti dīpeti. Lokadukkhāpanayanakāmassa vā bhagavato attano dukkhānubhavanasamatthataṁ dasseti.",
  "tika-vin06t0:56": "‘‘Yassa kassaci varadossaṁ, yāvāhaṁ sabbasattadukkhāni;",
  "tika-vin06t0:57": "Sabbāni sabbakālaṁ yugaṁ, padmasseva bujjhantomhī’’ti. –",
  "tika-vin06t0:58": "Evaṁadhippāyassa attamattadukkhānubhavanasamatthatāya kāyeva kathāti atisayaṁ atthaṁ dassetīti attho. Atha vā khedaṁ gatoti byāpāraṁ paricayaṁ gatotipi attho sambhavati. Kammādīsu sabyāpāraṁ purisaṁ disvā santi hi loke vattāro ‘‘khinnoyaṁ kamme, khinnoyaṁ satte’’tiādi. Imissā yojanāya nāthoti iminā buddhattādhigamasiddhaṁ koṭippattaṁ nāthabhāvaṁ patvā ṭhitakālo dassitoti veditabbo. Keci ‘‘mahākāruṇikassāti vadanto buddhabhūtassāti dassetī’’ti likhanti, taṁ na sundaraṁ viya, bodhisattakālepi tabbohārasabbhāvato. Tasmā so ettakaṁ kālaṁ dukkarāni karonto avasāne dukkarapāramitāpāripūriyā tāsaṁ phalabhūtaṁ nāthabhāvaṁ patvā lokahitāya byāpāraṁ gatoti ayamattho nidassito hoti. ‘‘Bodhiṁ gato’’ti vuttepi subyattaṁ hetuphalaṁ dassitaṁ hoti. Buddhabhāvappattasseva ca nāthassa namo kato hoti visesavacanasabbhāvato, na bodhisattassa. Evaṁ santepi vinayādhikāro idhādhippeto. So ca pabbajitakālato paṭṭhāya yāvamaraṇakālā hoti. Taṁ ativiya parittaṁ kālaṁ lajjino atisukaraṁ sīlamattaṁ ekakassa attano hitāya attamattadukkhāpanayanādhippāyena paripūrento ko nāma idhalokaparalokātikkamasukhaṁ na gaccheyya, nanu bhagavā sakalalokadukkhāpanayanādhippāyena kappakoṭīhipi appameyyaṁ kālaṁ karonto atidukkaranirassādaṁ khedaṁ gatoti aññāpadesena guṇaṁ vaṇṇeti ācariyo.",
  "tika-vin06t0:59": "Lokahitāyāti ettha lokiyati ettha dukkhanti loko, luyate vā jātijarāmaraṇadukkhehīti loko, iminā sattalokaṁ jātilokañca saṅgaṇhāti. Tasmā tassa sattalokassa idhalokaparalokahitaṁ atikkantaparalokānaṁ vā ucchinnalokasamudayānaṁ lokānaṁ , idha jātiloke okāsaloke vā diṭṭhadhammasukhavihārasaṅkhātañca hitaṁ sampiṇḍetvā lokassa, lokānaṁ, loke vā hitanti sarūpekadesekasesaṁ katvā ‘‘lokahita’’miccevāha. Nāthoti sabbasattānaṁ āsayānusayacariyādhimuttibhedānurūpadhammadesanasamatthatāya ‘‘dhammaṁ vo, bhikkhave, desessāmi…pe… taṁ suṇāthā’’ti (ma. ni. 3.420) evaṁ yācanaṭṭhenāpi nāthateti nātho. Bhikkhūnaṁ vītikkamānurūpaṁ sikkhāpadapaññāpanena diṭṭhadhammikasamparāyikāya ca karuṇāya upagantvā tapati, suttantavasena vā tesaṁ sabbasattānaṁ anusayite kilese karuṇāya ca paññāya ca upagantvā tapati, abhidhammavasena vā te te saṅkhāre aniccādilakkhaṇavasena upaparikkhitvā attano kilese paññāya upecca paricchinditvā tapatīti tapanaṭṭhenāpi nāthateti nātho. Sadevake loke appaṭipuggalattā kenaci appaṭihatadhammadesanattā paramacittissariyappavattito ca issariyaṭṭhenāpi nāthateti nātho. ‘‘Dhammiyā kathāya sandassesi samādapesi samuttejesi sampahaṁsesī’’ti (mahāva. 90) vacanato sampahaṁsanasaṅkhātena āsīsaṭṭhena, paṇidhānato paṭṭhāya ‘‘kathaṁ nāmāhaṁ mutto mocayissāmī’’tiādinā nayena āsīsaṭṭhena vā nāthateti nāthoti veditabbo, sammāsambuddho. Catūhipi nāthaṅgehi catuvesārajjacatupaṭisambhidādayo sabbepi buddhaguṇā yojetabbā, ativitthārikabhayā pana na yojitā.",
  "tika-vin06t0:60": "Namoti paramatthato buddhaguṇabahumānapabbhārā cittanati, cittanatippabhavā ca vacīkāyanati. Atthu meti pāṭhasesena sambandho. Mahākāruṇikassāti ettha sabbasattavisayattā mahussāhappabhavattā ca mahatī karuṇā mahākaruṇā. Tattha paṇidhānato paṭṭhāya yāvaanupādisesanibbānapurappavesā niyuttoti mahākāruṇiko, bhagavā. Ettha ca mahākāruṇikassāti iminā yathāvuttahetumūlaṁ dasseti. Nikkaruṇo hi paradukkhesu udāsino buddhatthāya paṇidhānamattampi atibhāriyanti maññanto appameyyaṁ kālaṁ atidukkaraṁ hetuṁ pūretvā nāthattasaṅkhātaṁ hetuphalappayojanabhūtaṁ lokahitaṁ kathaṁ karissati. Tasmā sabbaguṇamūlabhūtattā mahākaruṇāguṇameva vaṇṇento ‘‘namo mahākāruṇikassā’’ti āha. Ettāvatā hetuanurūpaṁ phalaṁ, phalānurūpo hetu, dvinnampi anurūpaṁ mūlaṁ, tiṇṇampi anurūpaṁ payojananti ayamattho dassito hoti.",
  "tika-vin06t0:61": "Evaṁ acchariyapuriso, nātho nāthaguṇe ṭhito;",
  "tika-vin06t0:62": "Namoraho anāthassa, nāthamānassa sampadaṁ.",
  "tika-vin06t0:63": "Ettha siyā ‘‘anekesu bhagavato guṇesu vijjamānesu kasmā ‘mahākāruṇikassā’ti ekameva gahita’’nti? Uccate –",
  "tika-vin06t0:64": "Dosahīnassa satthassa, codanā tu na vijjate;",
  "tika-vin06t0:65": "Dosayuttamasatthañca, tasmā codanā apattakāti.",
  "tika-vin06t0:66": "Na mayā codanā katā, kintu pucchā eva katā. Apica –",
  "tika-vin06t0:67": "‘‘Phalaṁ satipi rukkheḍḍhe, na patatyavikampite;",
  "tika-vin06t0:68": "Codanā yā’tthu satthānaṁ, pucchanātyatthaphalaṁ mahatā.",
  "tika-vin06t0:69": "‘‘Nabhottuṁ kurute sammā, gahituṁ nāḍḍhate ghaṭaṁ;",
  "tika-vin06t0:70": "Akkhepe hi kate tadi-cchissāṇābuddhibandhanaṁ.",
  "tika-vin06t0:71": "‘‘Yathā himapado paddho, pabuddho gandhalimpiyā;",
  "tika-vin06t0:72": "Bhinnatthaviramassevaṁ, satthakatātthalimpiyā’’ti. –",
  "tika-vin06t0:73": "Evaṁ cekaṁ –",
  "tika-vin06t0:74": "Sammāpi codanā taṁ khalu, guravo vivākyā vivaddha;",
  "tika-vin06t0:75": "Yatisissā āghaṭṭitāti-vākyenābhyadhikaṁ gopaya.",
  "tika-vin06t0:76": "Saravatī āceraṁ kiliṭṭhā, tadicchissajitāttānaṁ;",
  "tika-vin06t0:77": "Jayatyattānamācero, sadassasseva sārathīti. –",
  "tika-vin06t0:78": "Atroccate –",
  "tika-vin06t0:79": "Yassa hi vākyasahassaṁ, vākye vākye satañca jivhā;",
  "tika-vin06t0:80": "Nāmaṁ dasabalaguṇapadesaṁ, vattuṁ kappenapi na sakkā.",
  "tika-vin06t0:81": "Yathā –",
  "tika-vin06t0:82": "Buddhopi buddhassa bhaṇeyya vaṇṇaṁ,",
  "tika-vin06t0:83": "Kappampi ce aññamabhāsamāno;",
  "tika-vin06t0:84": "Khīyetha kappo ciradīghamantare,",
  "tika-vin06t0:85": "Vaṇṇo na khīyetha tathāgatassāti. (dī. ni. aṭṭha. 1.304; 3.141; ma. ni. aṭṭha. 2.425; udā. aṭṭha. 53; cariyā. aṭṭha. nidānakathā) –",
  "tika-vin06t0:86": "Cottattā na sakkā bhagavataṁ guṇānamavasesābhidhātuṁ.",
  "tika-vin06t0:87": "Apica –",
  "tika-vin06t0:88": "Yathā tvaṁ sattānaṁ, dasabala tathā ñāṇakaruṇā;",
  "tika-vin06t0:89": "Guṇadvandaṁ seṭṭhaṁ, tava guṇagaṇā nāma tiguṇāti. –",
  "tika-vin06t0:90": "Sabbaguṇaseṭṭhattā mūlattā ca ekameva vuttaṁ. Atha vā ‘‘chasu asādhāraṇañāṇesu aññatarattā taggahaṇena sesāpi gahitāva sahacaraṇalakkhaṇenā’’ti ca vadanti. Visesato panettha abhidhammassa kevalaṁ paññāvisayattā abhidhammaṭṭhakathārambhe ācariyena ‘‘karuṇā viya sattesu, paññā yassa mahesino’’ti paññāguṇo vaṇṇito tesaṁ tesaṁ sattānaṁ āsayānusayacaayādhimuttibhedānurūpaparicchindanapaññāya, sattesu mahākaruṇāya ca adhikārattā. Suttantaṭṭhakathārambhe ‘‘karuṇāsītalahadayaṁ, paññāpajjotavihatamohatama’’nti bhagavato ubhopi paññākaruṇāguṇā vaṇṇitā. Idha pana vinaye āsayādinirapekkhaṁ kevalaṁ karuṇāya pākatikasattenāpi asotabbārahaṁ suṇanto, apucchitabbārahaṁ pucchanto, avattabbārahañca vadanto sikkhāpadaṁ paññapesīti karuṇāguṇoyeveko vaṇṇitoti veditabbo.",
  "tika-vin06t0:91": "Paññādayā attaparatthahetū,",
  "tika-vin06t0:92": "Tadanvayā sabbaguṇā jinassa;",
  "tika-vin06t0:93": "Ubho guṇā te guṇasāgarassa,",
  "tika-vin06t0:94": "Vuttā idhācariyavarena tasmā.",
  "tika-vin06t0:95": "Ettāvatā aṭṭhakathādigāthā,",
  "tika-vin06t0:96": "Samāsato vuttapadatthasobhā;",
  "tika-vin06t0:97": "Ayampi vitthāranayoti cāhaṁ,",
  "tika-vin06t0:98": "Uddhaṁ ito te paṭisaṁkhipāmi.",
  "tika-vin06t0:99": "Dutiyagāthāya asambudhanti dhammānaṁ yathāsabhāvaṁ abujjhanto. Buddhanisevitanti buddhānubuddhapaccekabuddhehi gocarabhāvanāsevanāhi yathārahaṁ nisevitaṁ. Bhavā bhavanti vattamānabhavato aññaṁ bhavaṁ gacchati upagacchati, paṭipajjatīti attho. Atha vā bhavoti sassatadiṭṭhi. Tassa paṭipakkhattā abhavoti ucchedadiṭṭhi. Bhavoti vā vuddhi. Abhavoti hāni. Bhavoti vā duggati. Abhavoti sugati. ‘‘Appamāṇā dhammā, asekkhā dhammā’’tiādīsu (dha. sa. tikamātikā 13, 11) viya hi vuddhiatthattā akārassa. Bhāvayatīti bhavo, jāti. Bhavatīti vā bhavo. Savikārā bahuvidhakhandhuppatti dīpitā. Abhavoti vināso, jātibhāvaṁ maraṇabhāvañca gacchatīti vuttaṁ hoti. Ettha arahantānaṁ maraṇampi khaṇikavasena gahetabbaṁ. Bhavesu abhavo bhavābhavo, taṁ bhavābhavaṁ, bhavesu abhāvapaññattiṁ gacchatīti attho. Jīvalokoti sattaloko, saṅkhāralokaokāsalokānaṁ bhavābhavagamanāsambhavato sattalokaṁ jīvalokoti viseseti. Avijjādikilesajālaviddhaṁsinoti ettha navapi lokuttaradhammā saṅgahaṁ gacchanti. Apacayagāmitā hi catumaggadhammassa odhiso avijjādikilesajālaviddhaṁso, so assa atthi, tadārammaṇaṁ hutvā tattha sahāyabhāvūpagamanena nibbānassāpi. Yathāha ‘‘yo kho, āvuso, rāgakkhayo…pe… idaṁ vuccati nibbāna’’nti. Arahattassāpi tathā rāgādikkhayavacanasabbhāvato. Phalasāmaññena tiṇṇampi phalānaṁ atthīti navavidhopesa ‘‘avijjādikilesajālaviddhaṁsī’’ti vuccati. Atha vā sahacaraṇalakkhaṇakaāraṇatāya paṭipakkhagocaraggahaṇatā. Anabhihitopi hi dhammassa tatrābhihitova bujjhitabbo iti vacanato kāraṇagocaraggahaṇena cattāripi phalāni gahitāni. Narakādīsu apatamānaṁ dhāreti sugatiyaṁ uppādanenāti dhammo. Puna sugatimhi ajananakārī akusaladhamme nivāretvā poseti pavatteti vaḍḍhetīti dhammo. So pana kāmarūpārūpabhedato tividho accantasukhāvahanato, tatopi uttamattā dhammavaro.",
  "tika-vin06t0:100": "Etthāha – ‘‘catunnaṁ, bhikkhave, ariyasaccānaṁ ananubodhā appaṭivedhā evamidaṁ dīghamaddhānaṁ sandhāvitaṁ saṁsarita’nti (dī. ni. 2.155; mahāva. 287) vacanato catusaccadhammaṁ asambudhaṁ bhavā bhavaṁ gacchati jīvalokoti siddhaṁ. Tasmā yaṁ asambudhaṁ gacchati, tasseva ‘‘tassā’’ti ante taṁniddesena niyamanato catusaccadhammopi avijjādikilesajālaviddhaṁsī dhammavaroti cāpajjati. Aññathā ‘‘namo avijjādikilesajālaviddhaṁsino dhammavarassa tassā’’ti taṁniddesena samānavibhattikaraṇaṁ na yujjati atippasaṅganiyamanato, ‘‘avijjādikilesajālaviddhaṁsino dhammavarassā’’ti vacanaṁ visesanavacanaṁ. Tasmā dukkhasamudayasaccānaṁ tabbhāvappasaṅgo natthīti ce? Na, taṁniddesena samānavibhattiṭṭhāne avisesitattā. Api ca maggasaccanirodhasaccesu phalānaṁ apariyāpannattā nava lokuttaradhammā saṅgahitāti vacanavirodho, phalānaṁ asaṅgahe verañjakaṇḍavaṇṇanāyaṁ na kevalaṁ ariyamaggo ceva nibbānañca, api ca ariyaphaladhammehi saddhiṁ pariyattidhammopi. Vuttañhetaṁ ‘‘rāgavirāgamanejamasokaṁ…pe… dhammamimaṁ saraṇatthamupehī’’ti (vi. va. 887) vacanavirodho cāti pubbāparaviruddhā esā gāthā sāsanaviruddhā cā’’ti? Vuccate – sabbametamayuttaṁ vuttagāthatthājānanato. Ettha hi ācariyena pavattipavattihetuvisayavibhāgo ca dassito. Kathaṁ? Tattha asambudhanti asambodho, so atthato avijjā, tāya ca taṇhupādānāni gahitāni, tayopi te dhammā samudayasaccaṁ, bhavābhavanti ettha dukkhasaccaṁ vuttaṁ. Sugatiduggatippabhedo hi bhavo atthato pañcupādānakkhandhā honti. ‘‘Evametassa kevalassa dukkhakkhandhassa samudayo hotī’’ti (mahāva. 1) vacanato dukkhappavatti pavatti nāma, dukkhasamudayo pavattihetu nāma, avijjāsaṅkhātassa ca pavattihetussa aggahitaggahaṇena nirodhamaggasaccadvayaṁ visayo nāma. Vuttañhetaṁ ‘‘tattha katamā avijjā? Dukkhe aññāṇaṁ…pe… dukkhanirodhagāminiyā paṭipadāya aññāṇa’’nti (vibha. 226).",
  "tika-vin06t0:101": "Ettha ca nirodhasaccaṁ buddhena gocarāsevanāya āsevitaṁ, maggasaccaṁ bhāvanāsevanāya. Ettāvatā asambudhaṁ buddhanisevitaṁ yanti upayogappatto yo visayo nirodho ca maggo ca, tassa yathāvuttāvijjādikilesajālattayaviddhaṁsino namo dhammavarassāti ayaṁ gāthāya attho. Pariyattidhammopi kilesaviddhaṁsanassa suttantanayena upanissayapaccayattā kilesaviddhaṁsanasīlatāya ‘‘avijjādikilesajālaviddhaṁsī’’ti vattuṁ sambhavati. Evañhi sati rāgavirāgāti gāthattho, so dhammaṁ deseti…pe… brahmacariyaṁ pakāsetīti suttattho ca asesato gahito hoti. Atha vā imāya gāthāya kevalaṁ pariyattidhammova gahito hoti, yaṁ sandhāyāha ‘‘so dhammaṁ deseti ādikalyāṇaṁ…pe… brahmacariyaṁ pakāsetī’’ti (dī. ni. 1.190; pārā. 1), tampi asambudhaṁ buddheheva nisevitaṁ gocarāsevanāya anaññanisevitaṁ. Yathāha ‘‘bhagavaṁmūlakā no, bhante, dhammā bhagavaṁnettikā bhagavaṁpaṭisaraṇā…pe… bhagavato sutvā bhikkhū dhāressantī’’ti (saṁ. ni. 2.146).",
  "tika-vin06t0:102": "Tatiyagāthāya sīlādayo kiñcāpi lokiyalokuttarā yathāsambhavaṁ labbhanti, tathāpi ante ‘‘ariyasaṅgha’’nti vacanato sīlādayo cattāro dhammakkhandhā lokuttarāva. Ettha ca ‘‘sīlasamādhipaññāvimuttivimuttiñāṇappabhutīhī’’ti vattabbe sarūpekasesaṁ katvā ‘‘vimuttiñāṇappabhutīhī’’ti vuttaṁ. Ettha ca kiñcāpi vimuttīti phaladhammāva sutte adhippetā, tathāpi ‘‘maggā vuṭṭhahitvā maggaṁ paccavekkhati. Pahīne kilese paccavekkhati. Phalaṁ paccavekkhati. Nibbānaṁ paccavekkhatī’’ti (paṭṭhā. 1.1.410) vacanato maggādipaccavekkhaṇañāṇaṁ vimuttiñāṇanti veditabbaṁ. Vimutti vimokkho khayoti hi atthato ekaṁ. ‘‘Khaye ñāṇaṁ anuppāde ñāṇanti (dha. sa. dukamātikā 142; dī. ni. 3.304) ettha khayo nāma maggo, rāgakkhayo dosakkhayoti phalanibbānānaṁ adhivacana’’nti sutte āgatameva. Pahīnakilesānaṁ khayo pākatiko khayo eva. Pabhuti-saddena tisso vijjā cha abhiññā catasso paṭisambhidāti evamādayo guṇā saṅgahitā. Samannāgamaṭṭhena aparihīnaṭṭhena ca yutto. Khettaṁ janānaṁ kusalatthikānanti ‘‘anuttaraṁ puññakkhettaṁ lokassā’’ti suttato kusalassa viruhanaṭṭhānattā, suttantanayena upanissayapaccayattā ca kāmaṁ kusalassa khettaṁ hoti saṅgho, na kusalatthikānaṁ janānaṁ. Tasmā na yujjatīti ce? Na, suttatthasambhavato. Sutte ‘‘anuttaraṁ puññakkhettaṁ lokassā’’ti (saṁ. ni. 4.341) hi vuttaṁ. Kassa lokassa? Puññatthikassa khettaṁ saṅgho, puññupanissayattā puññakkhettaṁ hoti saṅgho, kusalatthikānanti ca vuccanti. Lokepi hi devadattassa khettaṁ yaññadattassa khettaṁ sāliyavupanissayattā sālikhettaṁ yavakhettanti ca vuccati. Ariyasaṅghanti vigatakilesattā ariyaṁ parisuddhaṁ ariyānaṁ, ariyabhāvaṁ vā pattaṁ sīladiṭṭhisāmaññena saṅghatattā saṅghaṁ. ‘‘Ariya-saddena sammutisaṅghaṁ nivāretī’’ti keci likhanti, taṁ na sundaraṁ vimuttiñāṇaguṇaggahaṇena visesitattā. Sirasāti iminā kāmaṁ kāyanatiṁ dasseti, tathāpi uttamasaṅghe guṇagāravena uttamaṅgameva niddisanto ‘‘sirasā namāmī’’tyāha. Sirassa pana uttamatā uttamānaṁ cakkhusotindriyānaṁ nissayattā, tesaṁ uttamatā ca dassanānuttariyasavanānuttariyahetutāya veditabbā. Etthāha – anusandhikusalo",
  "tika-vin06t0:103": "‘‘Upogghāto padañceva, padattho padaviggaho;",
  "tika-vin06t0:104": "Codanāpratyavajjānaṁ, byākhyā tantassa chabbidhā’’ti. –",
  "tika-vin06t0:105": "Evamavatvā kasmā ratanattayapaṇāmaṁ paṭhamaṁ vuttanti? Vuccate – satācārattā. Ācāro kiresa sappurisānaṁ, yadidaṁ saṁvaṇṇanārambhe ratanattayapūjāvidhānaṁ. Tasmā ‘‘satācārato bhaṭṭhā mā mayaṁ homā’’ti karīyati, catugambhīrabhāvayuttañca vinayapiṭakaṁ saṁvaṇṇetukāmassa mahāsamuddaṁ ogāhantassa viya paññāveyyattiyasamannāgatassāpi mahantaṁ bhayaṁ hoti, bhayakkhayāvahañcetaṁ ratanattayaguṇānussaraṇajanitaṁ paṇāmapūjāvidhānaṁ. Yathāha ‘‘evaṁ buddhaṁ sarantāna’’ntiādi (saṁ. ni. 1.249). Apicācariyo satthupūjāvidhānena asatthari satthābhinivesassa lokassa yathābhūtaṁ satthari eva sammāsambuddhe satthusambhāvanaṁ uppādeti, asatthari satthusambhāvanaṁ pariccajāpeti, ‘‘tathāgatappaveditaṁ dhammavinayaṁ attano dahatī’’ti vuttadosaṁ pariharati. Antarāyabahulattā khandhasantatiyā vippakatāya vinayasaṁvaṇṇanāya attano āyuvaṇṇasukhabalānaṁ parikkhayasambhavāsaṅkāya ‘‘abhivādanasīlissa…pe… āyu vaṇṇo sukhaṁ bala’’nti (dha. pa. 109) vuttānisaṁse yāva saṁvaṇṇanāpariyosānā pattheti. Api cettha buddhassa bhagavato paṇāmapūjāvidhānaṁ sammāsambuddhabhāvādhigamatthaṁ buddhayānaṁ paṭipajjantānaṁ ussāhaṁ janeti. Lokiyalokuttarabhedassa, lokuttarasseva vā saddhammassa pūjāvidhānaṁ paccekabuddhabhāvādhigamatthaṁ paccekabuddhayānaṁ paṭipajjantānaṁ ussāhaṁ janeti. Saddhammapaṭivedhamattābhilāsino hi te. Paramatthasaṅghapūjāvidhānaṁ paramatthasaṅghabhāvādhigamatthaṁ sāvakayānaṁ paṭipajjantānaṁ ussāhaṁ janeti, maṅgalādīni vā sātthāni anantarāyāni ciraṭṭhitikāni bahumatāni ca bhavantīti evaṁladdhikānaṁ cittaparitosanatthaṁ ‘‘pūjā ca pūjaneyyāna’’nti bhagavatā pasatthamaṅgalaṁ karoti. Vuccate ca –",
  "tika-vin06t0:106": "‘‘Maṅgalaṁ bhagavā buddho, dhammo saṅgho ca maṅgalaṁ;",
  "tika-vin06t0:107": "Maṅgalādīni sātthāni, sīghaṁ sijjhanti sabbaso.",
  "tika-vin06t0:108": "‘‘Satthu pūjāvidhānena, evamādī bahū guṇe;",
  "tika-vin06t0:109": "Labhatīti vijānanto, satthupūjāparo siyā’’ti.",
  "tika-vin06t0:110": "Ettha ca satthupadhānattā dhammasaṅghānaṁ pūjāvidhānaṁ satthupūjāvidhānamicceva daṭṭhabbaṁ sāsanato lokato ca. Tenetaṁ vuccati –",
  "tika-vin06t0:111": "‘‘Satthā’’ti dhammo sugatena vutto;",
  "tika-vin06t0:112": "Nibbānakāle yamato sa satthā;",
  "tika-vin06t0:113": "Suvatthigāthāsu ‘‘tathāgato’’ti;",
  "tika-vin06t0:114": "Saṅgho ca vutto yamato sa satthā.",
  "tika-vin06t0:115": "Kiñca bhiyyo –",
  "tika-vin06t0:116": "Dhammakāyo yato satthā, dhammo satthā tato mato;",
  "tika-vin06t0:117": "Dhammaṭṭhito so saṅgho ca, satthusaṅkhyaṁ nigacchati.",
  "tika-vin06t0:118": "Santi hi loke vattāro kosagataṁ asiṁ gahetvā ṭhitaṁ purisaṁ visuṁ aparāmasitvā ‘‘asiṁ gahetvā ṭhito eso’’ti. Tenevāha cāriyamātraccevā –",
  "tika-vin06t0:119": "‘‘Namatthu buddharatnāya, dhammaratnāya te namo;",
  "tika-vin06t0:120": "Namatthu saṅgharatnāya, tiratnasamavānayī’’ti.",
  "tika-vin06t0:121": "Apica sabbadhammesu appaṭihatañāṇanimittānuttaravimokkhapātubhāvābhisaṅkhātaṁ khandhasantānamupādāya ‘‘buddho’’ti yadi paññāpiyati, dhammo paṇāmārahoti kā eva kathā, saṅgho ca ‘‘saṅghe gotami dehi, saṅghe te dinne ahañceva pūjito bhavissāmi saṅgho cā’’ti vuttattā bhājananti dīpeti. Atha vā ‘‘buddhasubodhito dhammo ācariyaparamparāya suvaṇṇabhājane pakkhittatelamiva aparihāpetvā yāvajjatanā ābhatattā eva mādisānampi sotadvāramanuppatto’’ti saṅghassa ācariyo atīva ādarena paṇāmaṁ karoti ‘‘sirasā namāmī’’ti.",
  "tika-vin06t0:122": "Evaṁ anekavidhaṁ paṇāmappayojanaṁ vadanti, ācariyena pana adhippetappayojanaṁ attanā eva vuttaṁ ‘‘iccevamaccantanamassaneyya’’ntiādinā catutthagāthāya. Iccevanti ettha iti-saddo ratanattayapūjāvidhānaparisamattattho. Yadi evaṁ yathāvihitamattameva pūjāvidhānaṁ arahati ratanattayaṁ, na tato uddhanti āpajjatīti aniṭṭhappasaṅganivāraṇatthaṁ ‘‘evamaccantanamassaneyya’’nti āha. Tattha evanti iminā yathāvuttavidhiṁ dasseti. Yathāvuttena vidhinā, aññena vā tādisena accantameva muhuttamapi aṭṭhatvā abhikkhaṇaṁ nirantaraṁ niyamena namassanārahaṁ namassamānassa hitamahapphalakaraṇatoti attho. Evaṁvidhaṁ dullabhaṭṭhena mahapphalaṭṭhena ca siddhaṁ ratanabhāvaṁ ratanattayaṁ namassamāno yaṁ puññābhisandaṁ alatthaṁ alabhiṁ. Akusalamalaṁ tadaṅgādippahānena punātīti puññaṁ. Kilesadarathappaṭippassaddhiyā sītalattā cittaṁ abhisandetīti abhisando. Puññañca taṁ abhisando cāti puññābhisando, taṁ puññābhisandaṁ. Gaṇṭhipade pana ‘‘puññamahattaṁ’’nti bhaṇanti, ‘‘vipula’’nti vacanato so attho na yujjatīti ācariyo. Atha vā puññānaṁ abhisando puññābhisando , taṁ puññābhisandaṁ. Sanda savaneti dhātu. Tasmā puññasotaṁ puññussayanti attho yujjati, taṁ pana vipulaṁ, na parittanti dassitaṁ vipula-saddena.",
  "tika-vin06t0:123": "Pañcamagāthā yasmiṁ vinayapiṭake pāḷito ca atthato ca anūnaṁ lajjīpuggalesu pavattanaṭṭhena ṭhite sakalaṁ tividhampi sāsanaṁ tesveva puggalesu patiṭṭhitaṁ hoti. Kassa sāsananti ce? Aṭṭhitassa bhagavato. Bhagavā hi ṭhitihetubhūtāya ucchedadiṭṭhiyā abhāvena aṭṭhitoti vuccati. Ucchedadiṭṭhiko hi paraloke nirapekkho kevalaṁ kāmasukhallikānuyogamanuyuñjanto tiṭṭhati, na paralokahitāni puññāni kattuṁ byāvaṭo hoti, sassatadiṭṭhiko tāni kattuṁ āyūhati. Bhagavā pana tathā atiṭṭhanto anāyūhanto majjhimaṁ paṭipadaṁ paṭipajjanto sayañca oghaṁ tari, pare ca tāresi. Yathāha ‘‘appatiṭṭhaṁ khvāhaṁ, āvuso, anāyūhaṁ oghamatari’’nti (saṁ. ni. 1.1). Catubrahmavihāravasena sattesu suṭṭhu sammā ca ṭhitassāti atthavasena vā susaṇṭhitassa. Susaṇṭhitattā hesa kevalaṁ sattānaṁ dukkhaṁ apanetukāmo hitaṁ upasaṁharitukāmo sampattiyā ca pamodito apakkhapatito ca hutvā vinayaṁ deseti, tasmā imasmiṁ vinayasaṁvaṇṇanādhikāre sāruppāya thutiyā thomento āha ‘‘susaṇṭhitassā’’ti. Gaṇṭhipade pana ‘‘manāpiye ca kho, bhikkhave, kammavipāke paccupaṭṭhite’’ti (dī. ni. aṭṭha. 2.35; ma. ni. aṭṭha. 2.386) suttassa, ‘‘susaṇṭhānā surūpatā’’ti (khu. pā. 8.11) suttassa ca vasena susaṇṭhitassāti attho vutto, so adhippetādhikārānurūpo na hoti. Amissanti kiṁ vinayaṁ amissaṁ, udāhu pubbācariyānubhāvanti? Nobhayampi. Amissā eva hi vinayaṭṭhakathā. Tasmā bhāvanapuṁsakavasena amissaṁ taṁ vaṇṇayissanti sambandho. Pubbācariyānubhāvanti aṭṭhakathā ‘‘yasmā pure aṭṭhakathā akaṁsū’’ti vacanato tesaṁ ānubhāvo nāma hoti. Kiñci apubbaṁ disvā santi hi loke vattāro ‘‘kassesa ānubhāvo’’ti. Atha vā bhagavato adhippāyaṁ anugantvā taṁtaṁpāṭhe atthaṁ bhāvayati vibhāvayati, tassa tassa vā atthassa bhāvanā vibhāvanāti ānubhāvo vuccati aṭṭhakathā.",
  "tika-vin06t0:124": "Pubbācariyānubhāve sati kiṁ puna taṁ vaṇṇayissanti iminā ārambhenāti tato vuccanti chaṭṭhasattamaṭṭhamanavamagāthāyo. Tattha ariyamaggañāṇambunā niddhotamalattā visuddhavijjehi, teneva niddhotāsavattā visuddhapaṭisambhidehi, visuddhapaṭisambhidattā ca saddhammasaṁvaṇṇanakovidehīti yojanā veditabbā. Keci ‘‘pubbācariyāti vutte lokācariyāpi, sāsane rāhulācariyādayopi saṅgayhanti, te apanetuṁ kāmañcātiādi vutta’’nti vadanti. ‘‘Taṁ vaṇṇayissa’’nti vuttattā pubbaṭṭhakathāya ūnabhāvo dassitoti ce? Na, cittehi nayehi saṁvaṇṇitoti dassetuṁ ‘‘kāmañcā’’tiādi vuttaṁ. Saddhammaṁ saṁvaṇṇetuṁ kovidehi, tāya saṁvaṇṇanāya vā kovidehi saddhammasaṁvaṇṇanakovidehi.",
  "tika-vin06t0:125": "Sallekhiyeti kilesajātaṁ bāhullaṁ vā sallikhati tanuṁ karotīti sallekho, sallekhassa bhāvo sallekhiyaṁ, tasmiṁ sallekhiye. Nosulabhūpamehīti asulabhūpamehi. Mahāvihārassāti mahāvihāravaṁsassa. Paññāya accuggataṭṭhena dhajo upamā etesanti dhajūpamā, tehi dhajūpamehi. Sambuddhavaraṁ anuayehi anugatehi sambuddhavaranvayehi, buddhādhippāyānugehīti adhippāyo. Idha vara-saddo ‘‘sāmaṁ saccāni buddhattā sambuddho’’ti vacanato paccekabuddhāpi saṅgayhanti. Tasmā te apanetuṁ vutto.",
  "tika-vin06t0:126": "Aṭṭhakathāya ūnabhāvaṁ dassetvā idāni attano karaṇavisesaṁ tassa payojanañca dassetuṁ ‘‘saṁvaṇṇanā’’tiādimāha. Na kiñci atthaṁ abhisambhuṇātīti kiñci payojanaṁ phalaṁ hitaṁ na sādhetīti attho ‘‘na taṁ tassa bhikkhuno kiñci atthaṁ anubhotī’’tiādīsu (pārā. 538) viya. Ajjhesanaṁ buddhasirivhayassāti iminā yasmā sahampatibrahmunā ajjhiṭṭhena dhammo desito bhagavatā, sāriputtassa ajjhesanaṁ nissāya vinayo paññatto, tasmā ayampi ācariyo taṁ ācariyavattaṁ pūjento imaṁ saṁvaṇṇanaṁ buddhasirittherassa yācanaṁ nissāya akāsīti dasseti. Samanussarantoti tassābhāvaṁ dīpeti ādarañca.",
  "tika-vin06t0:127": "Tato paraṁ dve gāthāyo kattabbavidhidassanatthaṁ vuttā. Tena tāsu aṭṭhakathāsu vuttavinicchayapaccayavimatiṁ vinodeti, ekaṭṭhakathāya kusalassa vā ‘‘ayaṁ nayo aṭṭhakathāyaṁ natthī’’ti paṭikkhepaṁ nivāreti, ayuttatthapariccāgena tattha abhiniviṭṭhānaṁ abhinivesaṁ pariccajāpeti, theravādadassanena vinayavinicchayaṁ pati vinayadharānaṁ kāraṇopapattito uhāpohakkamaṁ dasseti, ayuttattheravādapaṭikkhepena puggalappamāṇataṁ paṭikkhipatīti ime cānisaṁsā kattabbavidhidassanena dassitā honti. Saṁvaṇṇanaṁ tañca samārabhanto tassā saṁvaṇṇanāya mahāaṭṭhakathaṁ sarīraṁ katvā samārabhissaṁ, mahāpaccariyampi yo vutto vinicchayo, tatheva kurundīnāmādīsu loke vissutāsu aṭṭhakathāsu ca yo vutto vinicchayo, tatopi vinicchayato mahāaṭṭhakathānayena, vinayayuttiyā vā yuttamatthaṁ tassa sarīrassa alaṅkāraṁ viya gaṇhanto samārabhissaṁ. Kiṁ saṁvaṇṇanameva, na aññanti dassanatthaṁ puna saṁvaṇṇanāggahaṇaṁ. Atha vā antogadhattheravādaṁ saṁvaṇṇanaṁ katvā samārabhissanti yojanā veditabbā. Theravādā hi bahiaṭṭhakathāya vicaranti. Ettha ādi-saddena cūḷapaccariandhakaariyaṭṭhakathāpannavārādayopi saṅgahitā . Tattha paccarī nāma sīhaḷabhāsāya uḷumpaṁ kira, tasmiṁ nisīditvā katattā tameva nāmaṁ jātaṁ. Kurundīvallivihāro nāma atthi, tattha katattā kurundī nāma jātā.",
  "tika-vin06t0:128": "Samma samārabhissanti kattabbavidhānaṁ sajjetvā ahaṁ ṭhito, tasmā taṁ me nisāmentūti gāthāya taṁ saṁvaṇṇanaṁ me mama, mayā vā vuccamānanti pāṭhaseso . Nisāmentu passantu paññācakkhunā suṇantu vā saddhāvīriyapītipāmojjābhisaṅkhārena saṅkharitvā pūjayantā sakkaccaṁ dhammaṁ. Kassa dhammaṁ? Dhammappadīpassa tathāgatassa. Kiṁ dasseti? Padīpaṭṭhāniyo hi dhammo hitāhitappakāsanato, padīpadharaṭṭhāniyo dhammadharo tathāgato, tasmā parinibbutepi tasmiṁ tathāgate tattha sokaṁ akatvā sakkacca dhammaṁ paṭimānayantā nisāmentūti dasseti. Atha vā ‘‘dhammakāyā tathāgatā’’ti (dī. ni. 3.118) vacanato dhammo ca so padīpo cāti dhammappadīpo, bhagavā.",
  "tika-vin06t0:129": "Yo dhammavinayo yathā buddhena vutto, so tatheva buddhaputtehi sāvakehi ñāto avabuddho, yehi tesaṁ buddhaputtānaṁ matiṁ adhippāyaṁ accajantā niravasesaṁ gaṇhantā. Pureti purā, porāṇattherā vā. Aṭṭhakathāti aṭṭhakathāyo, upayogabahuvacanaṁ.",
  "tika-vin06t0:130": "Yaṁ atthajātaṁ aṭṭhakathāsu vuttaṁ, taṁ sabbampi pamādalekhakānaṁ pamādalekhamattaṁ vajjayitvā. Kiṁ sabbesampi pamāṇaṁ? Na, kintu sikkhāsu sagāravānaṁ idha vinayamhi paṇḍitānaṁ, mahāaṭṭhakathāyaṁ pana saccepi alikepi dukkaṭameva vuttaṁ, taṁ pamādalekhanti veditabbaṁ. Pamādalekhaṁ vajjayitvā pamāṇaṁ hessatīti sambandho.",
  "tika-vin06t0:131": "Tato cāti aṭṭhakathāsu vuttaatthajātato tantikkamaṁ pāḷikkamaṁ. Suttantā suttāvayavā. Antoti hidaṁ abbhantarāvayavasambhāvanādīsu dissati. Suttantesu bhavā suttantikā, tesaṁ suttantikānaṁ, suttantaganthesu āgatavacanānanti attho. Atha vā amīyatīti anto, sādhīyatīti adhippāyo. Kena sādhīyati? Suttena, suttassa anto suttanto, ko so? So so atthavikappo, tasmiṁ suttante niyuttāni vacanāni suttantikāni. Tesaṁ suttantikānaṁ vacanānamatthaṁ. Tassa tassa āgamasuttassa abhidhammavinayasuttassa cānurūpaṁ paridīpayantī, ayaṁ tāvettha samāsato atthavibhāvanā – ‘‘itipi so bhagavā’’tiādīnaṁ (saṁ. ni. 2.41; 5.479; a. ni. 6.10; pārā. 1) suttantikānaṁ vacanānamatthaṁ āgamasuttantānurūpaṁ. ‘‘Vivādādhikaraṇaṁ siyā kusalaṁ siyā akusalaṁ siyā abyākata’’nti (cūḷava. 220) evamādīnaṁ abhidhammasuttantikānaṁ vacanānamatthaṁ abhidhammasuttantānurūpanti evamādi. Hessatīti bhavissati, karīyissatīti adhippāyo. Vaṇṇanāpīti ettha api-saddo sampiṇḍanattho, so tasmāti padena yojetabbo. Kathaṁ? Paṇḍitānaṁ pamāṇattāpi vitthāramaggassa samāsitattāpi vinicchayassa asesitattāpi tantikkamassa avokkamitattāpi suttantikavacanānaṁ suttantaṭṭhakathānurūpaṁ dīpanatopi tasmāpi sakkaccaṁ anusikkhitabbāti. Ettha ‘‘tantikkamaṁ avokkamitvā’’ti vacanena siddhepi ‘‘aṭṭhakathācariyā verañjakaṇḍādīsu ‘suttantikānaṁ bhāro’ti gatā, mayaṁ pana vatvāva gamissāmā’’ti dassetuṁ ‘‘suttantikāna’’nti vuttaṁ kira.",
  "tika-vin06t0:132": "Ganthārambhakathāvaṇṇanā niṭṭhitā.",
  "tika-vin06t0:133": "Bāhiranidānakathāvaṇṇanā",
  "tika-vin06t0:134": "Tadaṅgavinayādibhedena vinayassabahuttā vinayo tāva vavatthapetabbo. ‘‘Buddhena dhammo vinayo ca vutto’’ti pubbe vuttattā idāni ‘‘vuttaṁ yenā’’ti na vattabbanti ce? Tassa evamādivacanaṁ sandhāya vuttanti sambandho. Dhāritaṁ yena cābhataṁ. Yatthappatiṭṭhitañcetanti vacanaṁ sakalampi vinayapiṭakaṁ sandhāya vuttaṁ. Attapaccakkhavacanaṁ na hotīti āhacca bhāsitaṁ na hotīti adhippāyo. Na hi bhagavato atītādīsu appaccakkhaṁ kiñci atthi. Yadi attapaccakkhavacanaṁ na hoti, padasodhammāpattiṁ na janeyyāti ce? Na, sāvakabhāsitassapi padasodhammāpattijananato. Niyamābhāvā atippasaṅgoti ce? Na, padasodhammasikkhāpadaṭṭhakathāyaṁ ‘‘saṅgītittayaṁ āruḷho’’ti visesitattā. Tathā aṭṭhakathāyampi saṅgītiṁ āruḷhattā ‘‘khandhānañca paṭipāṭi…pe… saṁsāroti pavuccatī’’ti (dha. sa. aṭṭha. nidānakathā; vibha. aṭṭha. 226 saṅkhārapadaniddesa) evamādivacanaṁ, yañca saṅgītiāruḷhakkamānugataṁ, taṁ padasodhammāpattiṁ janetīti āyasmā upatisso.",
  "tika-vin06t0:135": "Paṭhamamahāsaṅgītikathāvaṇṇanā",
  "tika-vin06t0:136": "Paṭhamamahāsaṅgīti nāma cāti ettha ca-saddo atirekattho, tena aññāpi atthīti dīpeti. Tampi sālavanaṁ upagantvā mittasuhajje apaloketvā nivattanato upavattananti pākaṭaṁ jātaṁ kira. Yamakasālānanti ekā kira sālapanti sīsabhāge, ekā pādabhāge. Tatrāpi eko taruṇasālo sīsabhāgassa āsanne hoti, eko pādabhāgassa, mūlakhandhaviṭapapattehi aññamaññaṁ saṁsibbitvā ṭhitasālānantipi vuttaṁ. Anupādisesāya nibbānadhātuyāti itthambhūtalakkhaṇe karaṇavacanaṁ ‘‘katakicco pītija hāsa ceto averamukhenābhatakuṇḍalenā’’tiādīsu viya. Parinibbāne parinibbānahetu, tasmiṁ ṭhāne vā mā socittha cittena, mā paridevittha vācāya ‘‘paridevanaṁ vilāpa’’nti vacanato. Mahāsamaṇenāti nissakkatthe karaṇavacanaṁ. Sūriyaṁ’sūbhi paṭukarā’bhā’riṇassa tāṇā ityatreva. Yañca bhagavato anuggahaṁ, tassa anuggahassāti ācariyā. Ekacce pana ‘‘yaṁ yasmā ahaṁ anuggahito’’ti vadanti. Nibbasanānīti niṭṭhitavasanakiccāni, mayā paribhuñjitvā apanītāni . Yadi suyuttāni dhāressasīti pucchati, kavacasadisāni sāṇāni. Issariyasadisā nava anupubbavihārādayo. Aṭṭha samāpattiyo nirodhasamāpatti ca paṭilābhakkamena ‘‘anupubbavihārā’’ti vuttā.",
  "tika-vin06t0:137": "Anāgate sannikaṭṭhe, tathātīte cirantane;",
  "tika-vin06t0:138": "Kāladvayepi kavīhi, purāsaddo payujjate.",
  "tika-vin06t0:139": "Satthusāsanameva pariyatti satthusāsanapariyatti, sā suttageyyādivasena navaṅgā. Tipiṭakameva sabbapariyattippabhedaṁ dhārentīti tipiṭakasabbapariyattippabhedadharā. ‘‘Vinā na sakkā’’ti na vattabbaṁ ‘‘tipiṭakasabbapariyattippabhedadhare’’ti vuttattā, evaṁ santepi atthi viseso tehi sammukhāpi asammukhāpi sutaṁ, therena pana asammukhāpaṭiggahitaṁ nāma natthīti. Na vāyanti ettha vāti vibhāsā, aññāsipi na aññāsipīti attho. Tatra uccinane. Bahusaddo vipullattho ‘‘anantapāraṁ bahu veditabbamitya’’treva. Pubbe ‘‘tipiṭakasabbapaayattippabhedadhare’’ti vuttattā ‘‘bahu cānena…pe… pariyatto’’ti na yujjatīti ce? Na, tipiṭakassa anantattā, tasmā amhe upādāya tena bahu pariyattoti adhippāyo. Itarathā ānandatthero tehi appassutoti āpajjati, ‘‘asammukhā paṭiggahitaṁ nāma natthī’’ti vacanavirodho ca. Aḍḍhamāso atikkantoti ettha eko divaso naṭṭho, so pāṭipadadivaso, kolāhaladivaso nāma so, tasmā idha na gahito. Saṁvegavatthuṁ kittetvā kīḷanato sādhukīḷanaṁ nāma. Svepīti api-saddo apekkhāmantānuññāya. Subhasuttaṁ ‘‘aciraparinibbute bhagavatī’’ti (dī. ni. 1.444) vuttattā caturāsītidhammakkhandhasahassesu antogadhaṁ na hotīti ce? Na, bhagavato kāle laddhanayattā kathāvatthu viya. Chaḍḍitā patitā uklāpā chaḍḍitapatitauklāpā. Āṇā eva appaṭihataṭṭhena cakkanti āṇācakkaṁ. Ekato ettha nipatantīti ekanipātanaṁ. Ākāsena āgantvā nisīdīti eketi etaṁ dutiyavāre gamanaṁ sandhāyāti āyasmā upatisso . Paṭhamaṁ vā ākāsena gantvā parisaṁ patvā bhikkhupantiṁ apīḷento pathaviyaṁ nimujjitvā āsane eva attānaṁ dassesi. Ubhayathā ca āpāthaṁ gato, tena ubhayampi yujjati, aññathā dvīsu ekaṁ abhūtaṁ āpajjati.",
  "tika-vin06t0:140": "Athakho āyasmā mahākassapo āyasmantaṁ upāliṁ pucchi…pe… āyasmā upālitthero vissajjesīti idaṁ pubbe ‘‘paṭhamaṁ āvuso upālī’’tiādinā (cūḷava. 439) vuttapucchāvissajjanaṁ saṅkhipitvā saṅgītikārakehi dassitavacananti gaṇṭhipade likhitaṁ. Tathā hotu, kimatthaṁ panettha ‘‘nidānampi pucchi, puggalampi pucchi, vatthumpi pucchī’’ti evaṁ pubbe dassitānukkamena avatvā ‘‘vatthumpi pucchi, nidānampi pucchi, puggalampi pucchī’’ti evaṁ anukkamo katoti? ‘‘Vatthumūlakattā sikkhāpadapaññattiyā uppaṭipāṭiyā vutta’’nti vadanti eke. Ettha pana vicāraṇā verañjakaṇḍe sampatte karīyati. Rājāgāraketi evaṁnāmake uyyāne. Abhiramanārahaṁ kira rājāgārampi. Tattha, yassa vasenetaṁ evaṁ nāmaṁ labhati. Atha kho ‘‘āyasmā mahākassapo’’tiādinā pubbe vuttameva saṅkhipitvā dasseti saṅgītikārako vasīgaṇo. Yadi evaṁ yathā nidānampi pucchi, puggalampi pucchīti ettha pucchākkamo dassito, tathā ānandattherassa vissajjanakkamopi kimatthaṁ na dassitoti ce? Iminānukkamena saṅgahaṁ pañcapi nikāyā anāruḷhāti dassanatthaṁ. Kathaṁ pana āruḷhāti? Āyasmā mahākassapo pañcapi nikāye anukkameneva pucchi, ānandatthero pana anukkameneva pucchitampi apucchitampi tassa tassa suttassa sabhāvaṁ antarā uppannaṁ vatthuṁ uddesaniddesakkamaṁ mātikāvibhaṅgakkamanti evamādisabbaṁ anurūpavacanaṁ pakkhipitvā vissajjesi, tenevāha ‘‘eteneva upāyena pañcapi nikāye pucchī’’ti. Atha vā ‘‘ambalaṭṭhikāyaṁ rājāgārake’’ti vattabbe ‘‘rājāgārake ambalaṭṭhikāya’’nti uppaṭipāṭivacanenapi imamatthaṁ dīpeti. ‘‘Ambalaṭṭhikāyaṁ viharati rājāgārake’’ti hi vuttaṁ.",
  "tika-vin06t0:141": "Gahakāranti imassa attabhāvagehassa kārakaṁ taṇhāvaḍḍhakiṁ gavesanto yena ñāṇena sakkā so daṭṭhuṁ, tassatthāya dīpaṅkarapādamūle katābhinīhāro ettakaṁ kālaṁ anekajātisaṁsāraṁ taṁ ñāṇaṁ avindanto vicarinti attho. Dukkhā jāti punappunanti idaṁ gahakārakagavesanassa kāraṇavacanaṁ. Sabbā te phāsukāti tava sabbā anavasesakilesaphāsukā mayā bhaggā. Gahakūṭaṁ nāma avijjā. Somanassasahagataṁ ñāṇaṁ somanassamayaṁ. Na hi somanassamayaṁ ñāṇaṁ khandhasabhāvabhedato. Daḷhīkammasithilakaraṇappayojanāti yebhuyyatāya vuttaṁ, taṁ pana tattha tattha pakāsayissāma. Aññamaññasaṅkaravirahite dhamme ca vinaye cāti ettha pāṇātipāto akusalanti evamādīsu maraṇādhippāyassa jīvitindriyupacchedakappayogasamuṭṭhāpikā cetanā akusalaṁ, na pāṇasaṅkhātajīvitindriyassa upacchedakasaṅkhāto atipāto. Tathā adinnassa parasantakassa ādānasaṅkhātā viññatti abyākato dhammo, tabbiññattisamuṭṭhāpikā theyyacetanā akusalo dhammoti (paṭṭhā. 1.1.27) evamādinā aññamaññasaṅkaravirahite dhamme paṭibalo vinetuṁ. Jātarūparajataṁ parasantakaṁ theyyacittena gaṇhantassa yathāvatthuṁ pārājikathullaccayadukkaṭesu aññataraṁ, bhaṇḍāgārikasīsena diyyamānaṁ gaṇhantassa pācittiyaṁ, attatthāya gaṇhantassa nissaggiyaṁ pācittiyaṁ, kevalaṁ lolatāya gaṇhantassa anāmāsadukkaṭaṁ, rūpiyachaḍḍakasammatassa anāpattīti evaṁ aññamaññasaṅkaravirahite vinayepi paṭibalo vinetunti attho. Bhāvetīti vaḍḍheti, etena phalavasena javanavasena ca cittassa vuddhiṁ dasseti. ‘‘Avisiṭṭha’’nti pāṭho, sādhāraṇanti attho.",
  "tika-vin06t0:142": "Desentassa vasenettha, desanā piṭakattayaṁ;",
  "tika-vin06t0:143": "Sāsitabbavasenetaṁ, sāsanantipi vuccati.",
  "tika-vin06t0:144": "Kathetabbassa atthassa, vasenāpi kathāti ca;",
  "tika-vin06t0:145": "Desanā sāsanā kathā, bhedampevaṁ pakāsaye.",
  "tika-vin06t0:146": "Sāsanassa napuṁsakattā ‘‘yathā…pe… dhammasāsanānī’’ti vuttaṁ. Duccaritasaṁkilesaṁ nāma atthato cetanā, tathākārappavattacittuppādo vā. Aniccādilakkhaṇaṁ paṭivijjhitvā pavattattā vipassanācittāni visayato lokiyā’bhisamayo asammohato lokuttaro, lokuttaro eva vā abhisamayo visayato nibbānasaṅkhātassa atthassa, itarassa maggādikassa asammohatotipi eke. Ettha ‘‘paṭivedho’’ti vuttaṁ ñāṇaṁ, taṁ kathaṁ gambhīranti ce? Gambhīrassa udakassa pamāṇaggahaṇakāle dīghena pamāṇena bhavitabbaṁ, evaṁ alabbhaneyyabhāvadassanatthaṁ idānīti vuttanti eke. Yassa catthāya maggaphalatthāya. Tañca atthaṁ nānubhonti nādhigacchanti kañci attanā adhippetaṁ, itivādapamokkhañca. Kasmā? Atthassa anupaparikkhitvā gahitattā. Adhigataphalattā paṭividdhākuppo. Puna khīṇāsavaggahaṇena arahantameva dasseti, na sekkhaṁ. So hi yathā bhaṇḍāgāriko rañño kaṭakamakuṭādiṁ gopetvā icchiticchitakkhaṇe upaneti, evaṁ sahetukānaṁ sattānaṁ maggaphalatthāya dhammaṁ desesi. Tāsaṁyeva tattha vinayapiṭake pabhedato vuttattā, vāyamitvā tā eva pāpuṇātīti ācariyā. Kimatthaṁ tissova vijjā tattha vibhattāti? Sīlasampattiyā etaparamupanissayabhāvato. ‘‘Aparehipi sattahaṅgehi samannāgato bhikkhu vinayadharo hoti. Āpattiṁ jānāti, anāpattiṁ, lahukaṁ āpattiṁ, garukaṁ āpattiṁ, anekavihitaṁ pubbenivāsaṁ anussarati…pe… dibbena cakkhunā visuddhena atikkantamānusakena satte passati…pe… āsavānañca khayā…pe… upasampajja viharatī’’ti (pari. 327) suttamettha sādhakaṁ. Vinayaṁ pariyāpuṇitvā sīlasampattiṁ nissāya āsavakkhayañāṇena saheva viya dibbacakkhupubbenivāsānussatiñāṇāni paṭilabhati. Visuṁ etesaṁ parikammakiccaṁ natthīti dassanatthaṁ tāsaṁyevāti vuttanti ca vadanti eke. Abhidhamme pana tissovijjā cha abhiññā catasso ca paṭisambhidā aññe ca sammappadhānādayo guṇavisesā vibhattā. Kiñcāpi vibhattā, tathāpi visesato paññājātikattā catasso paṭisambhidā pāpuṇātīti dassanatthaṁ tāsaṁ tatthevāti avadhāraṇavipallāso kato. Attanā duggahitena dhammenāti pāṭhaseso. Kattari cetaṁ karaṇavacanaṁ, hetutthe ca, attanā duggahitahetūti adhippāyo. Kasmā panāti ‘‘anulomiko’’ti vuttatthaṁ dīpeti.",
  "tika-vin06t0:147": "Paṭhamamahāsaṅgītikathāvaṇṇanānayo.",
  "tika-vin06t0:148": "Dutiyasaṅgītikathāvaṇṇanā",
  "tika-vin06t0:149": "Pannabhārāti patitakkhandhabhārā. ‘‘Bhārā have pañcakkhandhā’’ti (saṁ. ni. 3.22) hi vuttaṁ. ‘‘Sammukhā bhavissāma na bhavissāmā’’ti vattāro. Tesu daharā kira. Jamminti lāmakaṁ.",
  "tika-vin06t0:150": "Dutiyasaṅgītikathāvaṇṇanānayo.",
  "tika-vin06t0:151": "Tatiyasaṅgītikathāvaṇṇanā",
  "tika-vin06t0:152": "Brahmalokācavitvāti ettha cattāro maggā pañcānantariyāni niyatamicchādiṭṭhīti imeyeva niyatā, na mahaggatā, tasmā paṇidhivasena heṭṭhupapattipi hoti. Aticchathāti aticca icchatha, gantvā bhikkhaṁ pariyesathāti adhippāyo. Keṭubhaṁ nāma kabyakaraṇavidhiyuttaṁ satthaṁ. Kiriyākappaṁ ityeke, kattākhyādilakkhaṇayuttasatthaṁ. Asandhimittāti tassā nāmaṁ. Tassā kira sarīre sandhayo na paññāyanti, madhusitthakena kataṁ viya sarīraṁ hoti. Tasmā ‘‘evaṁnāmikā jātā’’tipi vadanti. Māgadhakena patthena cattāro patthā āḷhakaṁ, cattāri āḷhakāni doṇaṁ, catudoṇā mānikā, catumānikā khārikā, vīsatikhāriko vāhoti. Kethumālāti ‘‘sīsato uṭṭhahitvā ṭhito obhāsapuñjo’’ti vadanti. Rājiddhiadhikārappasaṅgenetaṁ vatthu vuttaṁ, nānukkamena. Anukkamena pana buddhasāsanāvahāraṁ vatthuṁ dīpento ‘‘rājā kirā’’tiādimāha. Kilesadamanena dantaṁ. Kāyavācāhi guttaṁ. ‘‘Pācīnamukho’’tipi pāṭho atthi. Pubbe jeṭṭhabhātikattā teneva paricayena pattaggahaṇatthāya ākāraṁ dasseti. Abhāsīti ‘‘bhāsissāmī’’ti vitakkesi. Apare ‘‘aññātanti vuttepi sabbaṁ abhaṇī’’ti vadanti. Amatanti nibbānasaṅkhātāya nivattiyā saguṇādhivacanaṁ, tassā appamādo padaṁ maggo. Maccūti pavattiyā sadosādhivacanaṁ, tassā pamādo padaṁ maggoti evaṁ cattāri saccāni sandassitāni honti. Saṅghasaraṇagatattā saṅghanissitā pabbajjā, bhaṇḍukammassa vā tadāyattattā. Nigrodhattherassānubhāvakittanādhikārattā pubbe vuttampi pacchā vattabbampi sampiṇḍetvā āha ‘‘puna rājā asokārāmaṁ nāma mahāvihāraṁ kāretvā saṭṭhisahassāni…pe… caturāsītivihārasahassāni kārāpesī’’ti. ‘‘Puthujjanakalyāṇakassa vā paccavekkhitaparibhogo’’ti vacanato sekkhāva paramatthato dāyādā, tathāpi thero mahindakumārassa pabbajjatthaṁ ekena pariyāyena lokadhammasiddhena evamāha ‘‘yo koci mahārāja…pe… orasaṁ putta’’nti. Vuttañhi vede –",
  "tika-vin06t0:153": "‘‘Aṅgā aṅgā sambhavasi, hadayā adhijāyase;",
  "tika-vin06t0:154": "Attā ve putto nāmāsi, sa jīva saradosata’’nti.",
  "tika-vin06t0:155": "Tasmā iminā pariyāyena oraso putto mātāpitūhi pabbajito ce, atthato te sayaṁ pabbajitā viya honti. Dhammakathikā kasmā nārocenti? Rājā ‘‘theraṁ gaṇhitvā āgacchathā’’ti amacce pesesi, dhammakathikā therassa āgamanakāle parivāratthāya pesitā, tasmā. Apica tena vuttavidhināva vadanti caṇḍattā, caṇḍabhāvo cassa ‘‘ambaṁ chinditvā veḷuyā vatiṁ karohī’’ti vuttaamaccavatthunā vibhāvetabbo. Kasmā pana dhammakathikā rājāṇāpanaṁ karontīti? ‘‘Sāsanaṁ paggahetuṁ samattho’’ti vuttattā. Dīpakatittiroti kūṭatittiro. Ayaṁ pana kūṭatittirakamme niyuttopi suddhacitto, tasmā tāpasaṁ pucchi. Sāṇipākāranti sāṇipākārena. Vibhajitvā vadatīti vibhajjavādī ‘‘atthi khvesa brāhmaṇa pariyāyo’’tiādinā (pārā. 5). Apica sassatavādī ca bhagavā ‘‘atthi, bhikkhave, ajātaṁ abhūtaṁ asaṅkhata’’ntiādi (itivu. 43)-vacanato. Ekaccasassatiko ca ‘‘sappaccayā dhammā, appaccayā dhammā’’ti (dha. sa. dukamātikā 7) vacanato. Antānantiko ca –",
  "tika-vin06t0:156": "‘‘Gamanena na pattabbo, lokassanto kudācanaṁ;",
  "tika-vin06t0:157": "Na ca appatvā lokantaṁ, dukkhā atthi pamocanaṁ’’. (saṁ. ni. 1.107; a. ni. 4.45);",
  "tika-vin06t0:158": "‘‘Anamataggoyaṁ, bhikkhave, saṁsāro pubbakoṭi na paññāyatī’’ti (saṁ. ni. 2.124; cūḷani. kappamāṇavapucchāniddesa 61) vacanato. Amarāvikkhepikapakkhampi īsakaṁ bhajati bhagavā ‘‘sassato lokoti abyākatametaṁ asassato lokoti abyākatameta’’ntiādiabyākatavatthudīpanato sammutisaccadīpanato ca. Tañhi ajjhattabahiddhādivasena na vattabbaṁ. Yathāha ‘‘ākiñcaññāyatanaṁ na vattabbaṁ ajjhattārammaṇantipī’’tiādi (dha. sa. 1437). Tathā adhiccasamuppannikapakkhampi bhajati ‘‘laddhā mudhā nibbutiṁ bhuñjamānā’’ti (khu. pā. 6.7; su. ni. 230) vacanato. Tattha hi mudhāti adhiccasamuppannavevacanaṁ. Saññīvādādiko ca bhagavā saññībhavaasaññībhavanevasaññīnāsaññībhavavasena. Ucchedavādī ca ‘‘ahañhi, brāhmaṇa, ucchedaṁ vadāmi rāgassā’’ti (pārā. 6) vacanato. Diṭṭhadhammanibbānavādī ca ‘‘khīṇā jāti, vusitaṁ brahmacariya’’nti (mahāva. 23; dī. ni. 2.215; saṁ. ni. 3.35) vacanato, ‘‘natthi dāni punabbhavo’’ti (mahāva. 16) vacanato, diṭṭheva dhamme nirodhasamāpattidīpanato ca. Evaṁ tena tena pariyāyena tathā tathā veneyyajjhāsayānurūpaṁ vibhajitvā vadatīti vibhajjavādī bhagavāti.",
  "tika-vin06t0:159": "Tatiyasaṅgītikathāvaṇṇanānayo.",
  "tika-vin06t0:160": "Pupphanāmo sumanatthero. Mahāpadumattheroti eke. Mahiṁsakamaṇḍalaṁ andharaṭṭhanti vadanti. Dhammacakkhu nāma tayo maggā. Sotāpattimagganti ca eke. Pañcapi raṭṭhāni pañca cīnaraṭṭhāni nāma. Rājagaheti deviyā katavihāre. Silakūṭamhīti pabbatakūṭe. Vaḍḍhamānanti alaṅkaraṇacuṇṇaṁ. Ariyadese atīva sammataṁ kira. Ekarasena nāthakaraṇā iti damiḷā. Sārapāmaṅganti uttamaṁ pāmaṅgaṁ. Petavatthuādinā saṁvejetvā abhisamayatthaṁ saccasaṁyuttañca. Meghavanuyyānaṁ nāma mahāvihāraṭṭhānaṁ. ‘‘Dvāsaṭṭhiyā leṇesū’’ti pāṭho. Dasabhātikanti abhayakumārādayo dasa, te idha na vuttā. Vutthavasso pavāretvāti cātumāsiniyā pavāraṇāyāti attho. Paṭhamapavāraṇāya vā pavāretvā ekamāsaṁ tattheva vasitvā kattikapuṇṇamāsiyaṁ avoca, aññathā ‘‘puṇṇamāyaṁ mahāvīro’’ti vuttattā na sakkā gahetuṁ. Mahāvīroti buddhopacārena dhātuyo vadati. Jaṅghappamāṇanti ‘‘thūpassa jaṅghappamāṇa’’nti vadanti. Mātulabhāgineyyā cūḷodaramahodarā. Dharamānassa viya buddhassa rasmi sarasarasmi, rañño lekhāsāsanaṁ appesi, evañca mukhasāsanamavoca. Doṇamattā magadhanāḷiyā dvādasanāḷimattā kira. ‘‘Paricchinnaṭṭhāne chijjitvā’’ti pāṭho. Sabbadisāhi pañca rasmiyo āvaṭṭetvāti pañcahi phalehi nikkhantattā pañca, tā pana chabbaṇṇāva. Kattikajuṇhapakkhassa pāṭipadadivaseti juṇhapakkhassa paṭhamadivaseti attho. Mahābodhiṭṭhāne parivāretvā ṭhitanāgayakkhādidevatākulāni. Gopakā nāma rājaparikammino tathābhāvakiccā. Tesaṁ kulānaṁ nāmantipi keci. Udakādivāhā kāliṅgā. Kāliṅgesu janapadesu jātisampannaṁ kulaṁ kāliṅgakulanti keci.",
  "tika-vin06t0:161": "Paṭhamapāṭipadadivaseti dutiyauposathassa pāṭipadadivaseti attho. Tattha ṭhitehi samuddassa diṭṭhattā taṁ ṭhānaṁ samuddasālavatthu. Soḷasa jātisampannakulāni aṭṭha brāhmaṇāmaccakulāni. Mahāariṭṭhatthero cetiyagirimhi pabbajito. Amaccassa pariveṇaṭṭhāneti sampatikālavasenāha. Mahindatthero dvādasavassiko hutvā tambapaṇṇidīpaṁ sampatto, tattha dve vassāni vasitvā vinayaṁ patiṭṭhāpesi, dvāsaṭṭhivassiko hutvā parinibbuto. Vinayo saṁvaratthāyāti vinayapiṭakaṁ, tassa pariyāpuṇanaṁ vā. Yathābhūtañāṇadassanaṁ sappaccayanāmarūpapariggaho. Maggādipaccavekkhaṇe asati antarā parinibbānaṁ nāma natthi sekkhassa maraṇaṁ vā, satiyeva hoti. Tasmā āha ‘‘vimuttiñāṇadassana’’nti. Anupādāparinibbānatthāyāti kañci dhammaṁ anupādāya aggahetvā īsakampi anavasesetvā parinibbānatthāyāti attho. Upanisāti ‘‘vinayo saṁvaratthāyā’’tiādikā kāraṇaparamparā. Ettāvatā attahitanipphattiṁ dassetvā idāni parahitanipphattiṁ dassetuṁ ‘‘etadatthaṁ sotāvadhāna’’nti āha. Tassattho – attano vinayakathanaṁ vinayamantanañca uggahetuṁ paresaṁ sotassa odahanaṁ sotāvadhānaṁ. Tato uggahitavinayakathāmantanānaṁ tesaṁ upanisā yathāvuttakāraṇaparamparā siddhāyevāti na puna dassitāti veditabbā. Aññathā etadatthā upanisāti iminā vacaneneva anupādāparinibbānassa saṅgahitattā anupādāparinibbānato uddhaṁ sotāvadhānāsambhavato etadatthaṁ sotāvadhānanti ante na sambhavatīti niratthakaṁ bhaveyya, na ca niratthakaṁ parahitanipphattiyā mūlakāraṇadassanatthattāti veditabbaṁ.",
  "tika-vin06t0:162": "Evaṁ yathā yathā yaṁ yaṁ, sambhaveyya padaṁ idha;",
  "tika-vin06t0:163": "Taṁ taṁ tathā tathā sabbaṁ, payojeyya vicakkhaṇoti.",
  "tika-vin06t0:164": "Bāhiranidānakathāvaṇṇanā niṭṭhitā."
}