{
  "tika-vin01t23:0": "4. Nissaggiyakaṇḍaṁ",
  "tika-vin01t23:1": "1. Cīvaravaggo",
  "tika-vin01t23:2": "1. Paṭhamakathinasikkhāpadavaṇṇanā",
  "tika-vin01t23:3": "459.Samitāvināti samitapāpena. Gotamake cetiyeti gotamayakkhassa cetiyaṭṭhāne katavihāro vuccati. Paribhuñjituṁ anuññātaṁ hotīti bhagavatā gahapaticīvare anuññāte bahūni cīvarāni labhitvā bhaṇḍikaṁ katvā sīsepi khandhepi kaṭiyāpi ṭhapetvā āgacchante bhikkhū disvā cīvare sīmaṁ bandhantena ticīvaraṁ paribhogatthāya anuññātaṁ, na pana adhiṭṭhānavasena. Nahāyanti etthāti nahānaṁ, nahānatitthaṁ.",
  "tika-vin01t23:4": "460. Eko kira brāhmaṇo cintesi ‘‘buddharatanassa ca saṅgharatanassa ca pūjā paññāyati, kathaṁ nu kho dhammaratanaṁ pūjitaṁ nāma hotī’’ti. So bhagavantaṁ upasaṅkamitvā etamatthaṁ pucchi. Bhagavā āha ‘‘sacepi brāhmaṇa dhammaratanaṁ pūjetukāmo, ekaṁ bahussutaṁ pūjehī’’ti. Bahussutaṁ bhante ācikkhathāti. Bhikkhusaṅghaṁ pucchāti. So bhikkhū upasaṅkamitvā ‘‘bahussutaṁ bhante ācikkhathā’’ti āha. Ānandatthero brāhmaṇāti. Brāhmaṇo theraṁ sahassagghanakena cīvarena pūjesi. Tena vuttaṁ ‘‘paṭilābhavasena uppanna’’nti. Uppanna-saddo nipphannapariyāyopi hotīti taṁ paṭikkhipanto āha ‘‘no nipphattivasenā’’ti. Paṭhamameva hi taṁ tantavāyakammena nipphannaṁ.",
  "tika-vin01t23:5": "Therassa santike upajjhaṁ gāhāpetvā sayaṁ anussāvanakammaṁ karotīti ettha sāriputtattheropi tatheva karotīti daṭṭhabbaṁ. Evaṁ ekamekena attano pattacīvaraṁ datvā pabbājetvā upajjhaṁ gaṇhāpitāni pañca pañca bhikkhusatāni ahesuṁ. Āyasmantaṁ ānandaṁ ativiya mamāyatīti ānandatthero tāva mamāyatu akhīṇāsavabhāvato, sāriputtatthero kathanti? Na idaṁ mamāyanaṁ gehassitapemavasena, atha kho guṇasambhāvanāvasenāti nāyaṁ doso. Navamaṁ vā divasaṁ dasamaṁ vāti bhummatthe upayogavacanaṁ , navame vā dasame vā divaseti attho. Sace bhaveyyāti sace kassaci evaṁ siyā. Vuttasadisamevāti ettha ‘‘vuttadivasamevā’’tipi paṭhanti. Dhāretunti ettha ‘‘āhā’’ti pāṭhaseso daṭṭhabbo.",
  "tika-vin01t23:6": "462-463.Niṭṭhitacīvarasminti bhummavacanassa lopaṁ katvā niddesoti āha ‘‘niṭṭhite cīvarasmi’’nti, cīvarassa karaṇapalibodhe upacchinneti vuttaṁ hoti. Pāsapaṭṭagaṇṭhikapaṭṭapariyosānaṁ yaṁ kiñci kātabbaṁ, taṁ katvāti yojetabbaṁ. Sūciyā paṭisāmananti idaṁ sūcikammassa sammā pariniṭṭhitabhāvadassanatthaṁ vuttaṁ, sūcikammaniṭṭhānamevettha pamāṇaṁ. Etesampīti vinaṭṭhādiṁ parāmasati.",
  "tika-vin01t23:7": "Kathine ca ubbhatasminti yaṁ saṅghassa kathinaṁ atthataṁ, tasmiṁ kathine ca ubbhateti attho. Dutiyassa palibodhassa abhāvaṁ dassetīti āvāsapalibodhassa abhāvaṁ dasseti. Ettha ca ‘‘niṭṭhitacīvarasmiṁ ubbhatasmiṁ kathine’’ti imehi dvīhi padehi dvinnaṁ palibodhānaṁ abhāvadassanena atthatakathinassa pañcamāsabbhantare yāva cīvarapalibodho āvāsapalibodho ca na upacchijjati, tāva anadhiṭṭhitaṁ avikappitaṁ atirekacīvaraṁ dasāhato parampi ṭhapetuṁ vaṭṭatīti dīpeti. Atthatakathinassa hi yāva kathinassa ubbhārā anāmantacāro asamādānacāro yāvadatthacīvaraṁ gaṇabhojanaṁ yo ca tattha cīvaruppādoti ime pañcānisaṁsā labbhanti. Pakkamanaṁ anto assāti pakkamanantikā. Evaṁ sesāpi veditabbā. Vitthāro panettha āgataṭṭhāneyeva āvi bhavissati.",
  "tika-vin01t23:8": "Khomanti khomasuttehi vāyitaṁ khomapaṭacīvaraṁ, tathā sesāni. Sāṇanti sāṇavākasuttehi katacīvaraṁ. Bhaṅganti khomasuttādīni sabbāni ekaccāni vā missetvā katacīvaraṁ. Bhaṅgampi vākamayamevāti keci. Dukūlaṁ paṭṭuṇṇaṁ somārapaṭaṁ cīnapaṭaṁ iddhijaṁ devadinnanti imāni pana cha cīvarāni etesaṁyeva anulomānīti visuṁ na vuttāni. Dukūlañhi sāṇassa anulomaṁ vākamayattā. Paṭṭuṇṇadese sañjātavatthaṁ paṭṭuṇṇaṁ. ‘‘Paṭṭuṇṇakoseyyaviseso’’ti hi abhidhānakose vuttaṁ. Somāradese cīnadese ca jātavatthāni somāracīnapaṭāni. Paṭṭuṇṇādīni tīṇi koseyyassa anulomāni pāṇakehi katasuttamayattā. Iddhijaṁ ehibhikkhūnaṁ puññiddhiyā nibbattacīvaraṁ, taṁ khomādīnaṁ aññataraṁ hotīti tesaṁ eva anulomaṁ. Devatāhi dinnaṁ cīvaraṁ devadinnaṁ, taṁ kapparukkhe nibbattaṁ jāliniyā devakaññāya anuruddhattherassa dinnavatthasadisaṁ, tampi khomādīnaṁyeva anulomaṁ hoti tesu aññatarabhāvato.",
  "tika-vin01t23:9": "Majjhimassa purisassa vidatthiṁ sandhāya ‘‘dve vidatthiyo’’tiādi vuttaṁ. Iminā dīghato vaḍḍhakīhatthappamāṇaṁ vitthārato tato upaḍḍhappamāṇaṁ vikappanupaganti dasseti. Tathā hi ‘‘sugatavidatthi nāma idāni majjhimassa purisassa tisso vidatthiyo, vaḍḍhakīhatthena diyaḍḍho hattho hotī’’ti kuṭikārasikkhāpadaṭṭhakathāyaṁ (pārā. aṭṭha. 2.348-349) vuttaṁ, tasmā sugataṅgulena dvādasaṅgulaṁ vaḍḍhakīhatthena diyaḍḍho hatthoti siddhaṁ. Evañca katvā sugataṅgulena aṭṭhaṅgulaṁ vaḍḍhakīhatthappamāṇanti idaṁ āgatamevāti.",
  "tika-vin01t23:10": "Taṁ atikkāmayatoti ettha tanti cīvaraṁ kālaṁ vā parāmasati. Tassa yo aruṇoti tassa cīvaruppādadivasassa yo atikkanto aruṇo. Cīvaruppādadivasena saddhinti cīvaruppādadivasassa atikkantaaruṇena saddhinti attho. Divasasaddena hi taṁdivasanissito aruṇo vutto. Bandhitvāti rajjuādīhi bandhitvā. Veṭhetvāti vatthādīti veṭhetvā.",
  "tika-vin01t23:11": "Vacanīyoti saṅghaṁ apekkhitvā vuttaṁ. Aññathāpi vattabbanti ettha ‘‘yāya kāyaci bhāsāya padapaṭipāṭiyā avatvāpi atthamatte vutte vaṭṭatī’’ti vadanti. Tenāti āpattiṁ paṭiggaṇhantena. Paṭiggāhakena ‘‘passasī’’ti vutte desakena vattabbavacanaṁ dasseti ‘‘āma passāmī’’ti. Puna paṭiggāhakena vattabbavacanamāha ‘‘āyatiṁ saṁvareyyāsī’’ti. Evaṁ vutte puna desakena vattabbavacanaṁ ‘‘sādhu suṭṭhu saṁvarissāmī’’ti. Iminā attano āyatiṁ saṁvare patiṭṭhitabhāvaṁ dasseti. Dvīsu pana sambahulāsu vāti dvīsu sambahulāsu vā āpattīsu purimanayeneva vacanabhedo veditabbo. Ñattiyaṁ āpattiṁ sarati vivaratīti ettha dve āpattiyoti vā sambahulā āpattiyoti vā vattabbanti adhippāyo. Cīvaradānepīti nissaṭṭhacīvarassa dānepi. Vatthuvasenāti cīvaragaṇanāya. Gaṇassa vuttā pāḷiyevettha pāḷīti dvīsu imāhaṁ āyasmantānaṁ nissajjāmīti vacane visesābhāvato vuttaṁ. Evaṁ…pe… vattuṁ vaṭṭatīti vatvā tattha kāraṇamāha ‘‘itogarukatarānī’’tiādi. Tattha itoti ito nissaṭṭhacīvaradānato. Ñattikammato ñattidutiyakammaṁ garukataranti āha ‘‘ito garukatarānī’’ti. Imāhaṁ cīvaranti ettha ‘‘imaṁ cīvara’’ntipi paṭhanti.",
  "tika-vin01t23:12": "468.Naidha saññā rakkhatīti idaṁ vematikaṁ anatikkantasaññañca sandhāya vuttaṁ. Yopi evaṁsaññī, tassapīti na kevalaṁ atikkante atikkantasaññissa, atha kho vematikassa anatikkantasaññissapīti attho. ‘‘Na idha saññā rakkhatī’’tiādinā vuttamatthaṁ sesattikepi atidisati. Esa nayo sabbatthāti esa nayo avinaṭṭhādīsupīti aññesaṁ cīvaresu upacikādīhi khāyitesu ‘‘mayhampi cīvaraṁ khāyita’’nti evaṁsaññī hotītiādinā yojetabbanti dasseti. Anaṭṭhato aviluttassa visesamāha ‘‘pasayhāvahāravasenā’’ti. Theyyāvahāravasena gahitañhi naṭṭhanti adhippetaṁ, pasayhāvahāravasena gahitaṁ viluttanti. Anāpatti aññena kataṁ paṭilabhitvā paribhuñjatīti idaṁ nisīdanasanthataṁ sandhāya vuttaṁ. Yaṁ yena hi purāṇasanthatassa sāmantā sugatavidatthiṁ anādiyitvā aññaṁ navaṁ nisīdanasanthataṁ kataṁ, tassa taṁ nissaggiyaṁ hoti. Tasmā ‘‘anāpatti aññena kataṁ paṭilabhitvā paribhuñjatī’’ti idaṁ parassa nissaggiyaṁ aparassa paribhuñjituṁ vaṭṭatīti imamatthaṁ sādheti. Paribhogaṁ sandhāya vuttanti anatikkante atikkantasaññissa vematikassa ca paribhuñjantasseva dukkaṭaṁ, na pana aparibhuñjitvā ṭhapentassāti adhippāyo.",
  "tika-vin01t23:13": "469.Ticīvaraṁ adhiṭṭhātunti nāmaṁ vatvā adhiṭṭhātuṁ. Na vikappetunti nāmaṁ vatvā na vikappetuṁ. Esa nayo sabbattha. Tasmā ticīvarādīni adhiṭṭhahantena ‘‘imaṁ saṅghāṭiṁ adhiṭṭhāmī’’tiādinā nāmaṁ vatvā adhiṭṭhātabbaṁ. Vikappentena pana ‘‘imaṁ saṅghāṭi’’ntiādinā tassa tassa cīvarassa nāmaṁ aggahetvāva ‘‘imaṁ cīvaraṁ tuyhaṁ vikappemī’’ti vikappetabbaṁ. Ticīvaraṁ vā hotu aññaṁ vā, yadi taṁ taṁ nāmaṁ gahetvā vikappeti, avikappitaṁ hoti, atirekacīvaraṭṭhāneyeva tiṭṭhati. Tato paraṁ vikappetunti ‘‘catumāsato paraṁ vikappetvā paribhuñjituṁ anuññāta’’nti tīsupi gaṇṭhipadesu vuttaṁ. Keci pana ‘‘tato paraṁ vikappetvā yāva āgāmisaṁvacchare vassānaṁ cātumāsaṁ, tāva ṭhapetuṁ anuññāta’’ntipi vadanti. ‘‘Tato paraṁ vikappetuṁ anujānāmīti ettāvatā vassikasāṭikaṁ kaṇḍuppaṭicchādiñca taṁ taṁ nāmaṁ gahetvā vikappetuṁ anuññātanti evamattho na gahetabbo tato paraṁ vassikasāṭikādināmasseva abhāvato. Tasmā tato paraṁ vikappentenapi nāmaṁ gahetvā na vikappetabbaṁ. Ubhinnampi tato paraṁ vikappetvā paribhogassa anuññātattā tathā vikappitaṁ aññanāmena adhiṭṭhahitvā paribhuñjitabba’’nti tīsupi gaṇṭhipadesu vuttaṁ.",
  "tika-vin01t23:14": "Paccuddharāmīti ṭhapemi, pariccajāmīti vā attho. Imaṁ saṅghāṭiṁ adhiṭṭhāmīti ettha ‘‘imaṁ cīvaraṁ saṅghāṭiṁ adhiṭṭhāmīti evampi vattuṁ vaṭṭatī’’ti gaṇṭhipadesu vuttaṁ, tampi ‘‘imaṁ cīvaraṁ parikkhāracoḷaṁ adhiṭṭhāmī’’ti iminā sameti. Kāyavikāraṁ karontenāti hatthena cīvaraṁ parāmasantena vā cālentena vā. Duvidhanti sammukhaparammukhabhedesu duvidhaṁ. Hatthapāseti idaṁ dvādasahatthaṁ sandhāya vuttaṁ, tasmā dvādasahatthabbhantare ṭhitaṁ ‘‘ima’’nti vatvā adhiṭṭhātabbaṁ. Tato paraṁ ‘‘eta’’nti vatvā adhiṭṭhātabbanti keci vadanti. Gaṇṭhipadesu panettha na kiñci vuttaṁ. Pāḷiyaṁ aṭṭhakathāyañca sabbattha ‘‘hatthapāso’’ti aḍḍhateyyahattho vuccati, tasmā idha visesavikappanāya kāraṇaṁ gavesitabbaṁ. Sāmantavihāro nāma yattha tadaheva gantvā nivattituṁ sakkā. ‘‘Sāmantavihāre’’ti idaṁ desanāsīsamattaṁ, tasmā ṭhapitaṭṭhānaṁ sallakkhetvā dūre ṭhitampi adhiṭṭhātabbanti vadanti. Ṭhapitaṭṭhānaṁ sallakkhetvāti ca idaṁ ṭhapitaṭṭhānasallakkhaṇaṁ anucchavikanti katvā vuttaṁ, cīvarasallakkhaṇamevettha pamāṇaṁ.",
  "tika-vin01t23:15": "Adhiṭṭhahitvā ṭhapitavatthehīti parikkhāracoḷanāmena adhiṭṭhahitvā ṭhapitavatthehi. Adhiṭṭhānato pubbe saṅghāṭiādivohārassa abhāvato ‘‘imaṁ paccuddharāmī’’ti parikkhāracoḷassa visuṁ paccuddhāravidhiṁ dasseti. Parikkhāracoḷanāmena pana adhiṭṭhitattā ‘‘imaṁ parikkhāracoḷaṁ paccuddharāmī’’ti vuttepi nevatthi dosoti viññāyati. Paccuddharitvā puna adhiṭṭhātabbānīti idañca saṅghāṭiādicīvaranāmena adhiṭṭhahitvā paribhuñjitukāmaṁ sandhāya vuttaṁ. Parikkhāracoḷanāmeneva adhiṭṭhahitvā paribhuñjantassa pana pubbekataadhiṭṭhānameva adhiṭṭhānaṁ. Adhiṭṭhānakiccaṁ natthīti iminā kappabindudānakiccampi natthīti dasseti. Muṭṭhipañcakāditicīvarappamāṇayuttaṁ sandhāya ‘‘ticīvaraṁ panā’’tiādi vuttaṁ. Parikkhāracoḷaṁ adhiṭṭhātunti parikkhāracoḷaṁ katvā adhiṭṭhātuṁ. Baddhasīmāyaṁ avippavāsasīmāsammutisabbhāvato cīvaravippavāsepi nevatthi dosoti na tattha dupparihāratāti āha ‘‘abaddhasīmāyaṁ dupparihāra’’nti.",
  "tika-vin01t23:16": "Anatirittappamāṇāti sugatavidatthiyā dīghaso cha vidatthiyo tiriyaṁ aḍḍhateyyavidatthiñca anatikkantappamāṇāti attho. Nanu ca vassikasāṭikā vassānātikkamena, kaṇḍuppaṭicchādi ābādhavūpasamena adhiṭṭhānaṁ vijahati. Teneva mātikāṭṭhakathāyaṁ (kaṅkhā. aṭṭha. kathinasikkhāpadavaṇṇanā) ‘‘vassikasāṭikā vassānamāsātikkamenapi, kaṇḍuppaṭicchādi ābādhavūpasamenapi adhiṭṭhānaṁ vijahatī’’ti vuttaṁ. Tasmā ‘‘tato paraṁ paccuddharitvā vikappetabbā’’ti kasmā vuttaṁ. Sati hi adhiṭṭhāne paccuddhāro yuttoti? Ettha tāva tīsupi gaṇṭhipadesu idaṁ vuttaṁ ‘‘paccuddharitvāti idaṁ paccuddharaṇaṁ sandhāya na vuttaṁ, paccuddharitvāti pana vassikasāṭikabhāvato apanetvāti evamattho gahetabbo. Tasmā hemantassa paṭhamadivasato paṭṭhāya antodasāhe vassikasāṭikabhāvato apanetvā vikappetabbāti imamatthaṁ dassetuṁ ‘tato paraṁ paccuddharitvā vikappetabbā’ti vutta’’nti.",
  "tika-vin01t23:17": "Keci pana ‘‘yathā kathinamāsabbhantare uppannacīvaraṁ kathinamāsātikkame nissaggiyaṁ hoti, evamayaṁ vassikasāṭikāpi vassānamāsātikkame nissaggiyā hoti, tasmā kattikapuṇṇamadivase paccuddharitvā tato paraṁ hemantassa paṭhamadivase vikappetabbāti evamattho gahetabbo. Paccuddharitvā tato paraṁ vikappetabbāti padayojanā veditabbā’’ti ca vadanti, taṁ na yuttaṁ. Kathinamāse uppannañhi cīvaraṁ atirekacīvaraṭṭhāne ṭhitattā avasānadivase anadhiṭṭhitaṁ kathinamāsātikkame nissaggiyaṁ hoti. Ayaṁ pana vassikasāṭikā adhiṭṭhahitvā ṭhapitattā na tena sadisāti vassānātikkame kathaṁ nissaggiyā hoti. Anadhiṭṭhitaavikappitameva hi taṁtaṁkālātikkame nissaggiyaṁ hoti, tasmā hemantepi vassikasāṭikā dasāhaṁ parihāraṁ labhatiyeva. Evaṁ kaṇḍuppaṭicchādipi ābādhavūpasamena adhiṭṭhānaṁ vijahati, tasmā tato paraṁ dasāhaṁ parihāraṁ labhati, dasāhaṁ pana anatikkamitvā vikappetabbāti.",
  "tika-vin01t23:18": "Keci pana ‘‘adhiṭṭhānabhedalakkhaṇe avuttattā vassikasāṭikā vassānamāsātikkamepi, kaṇḍuppaṭicchādi ābādhe vūpasantepi adhiṭṭhānaṁ na vijahati, tasmā ‘tato paraṁ paccuddharitvā vikappetabbā’ti idaṁ vutta’’nti vadanti, taṁ mātikāṭṭhakathāya na sameti, samantapāsādikāya pana sameti. Tathā hi ‘‘vassikasāṭikā vassānamāsātikkamenapi, kaṇḍuppaṭicchādi ābādhavūpasamenapi adhiṭṭhānaṁ vijahatī’’ti idaṁ samantapāsādikāyaṁ natthi, parivāraṭṭhakathāyañca ‘‘atthāpatti hemante āpajjati, no gimhe’’ti ettha idaṁ vuttaṁ ‘‘kattikapuṇṇamāsiyā pacchime pāṭipadadivase vikappetvā ṭhapitaṁ vassikasāṭikaṁ nivāsento hemante āpajjati. Kurundiyaṁ pana ‘kattikapuṇṇamadivase apaccuddharitvā hemante āpajjatī’ti vuttaṁ, tampi suvuttaṁ. Cātumāsaṁ adhiṭṭhātuṁ, tato paraṁ vikappetunti hi vutta’’nti (pari. aṭṭha. 323).",
  "tika-vin01t23:19": "Tattha mahāaṭṭhakathāyaṁ nivāsanapaccayā dukkaṭaṁ vuttaṁ, kurundaṭṭhakathāyaṁ pana apaccuddhārapaccayā. Tasmā kurundiyaṁ vuttanayeneva vassikasāṭikā vassānamāsātikkamepi adhiṭṭhānaṁ na vijahatīti paññāyati. Kurundiyañhi ‘‘vassānaṁ cātumāsaṁ adhiṭṭhātuṁ, tato paraṁ vikappetu’’nti vacanato yadi kattikapuṇṇamāyaṁ na paccuddhareyya, avijahitādhiṭṭhānā vassikasāṭikā hemantaṁ sampattā vikappanakkhette adhiṭṭhānasabbhāvato dukkaṭaṁ janeti, tasmā kattikapuṇṇamāyaṁ eva paccuddharitvā hemante vikappetabbāti iminā adhippāyena ‘‘kattikapuṇṇamadivase apaccuddharitvā hemante āpajjatī’’ti vuttaṁ, tasmā vīmaṁsitvā yuttataraṁ gahetabbaṁ.",
  "tika-vin01t23:20": "Nahānatthāya anuññātattā ‘‘vaṇṇabhedamattarattāpi cesā vaṭṭatī’’ti vuttaṁ. Dve pana na vaṭṭantīti dvinnaṁ adhiṭṭhānābhāvato vuttaṁ. ‘‘Sace vassāne aparā vassikasāṭikā uppannā hoti, purimavassikasāṭikaṁ paccuddharitvā vikappetvā ca adhiṭṭhātabbā’’ti vadanti. Pamāṇayuttanti dīghaso sugatavidatthiyā dve vidatthiyo, vitthārato diyaḍḍhā, dasā vidatthīti iminā pamāṇena yuttaṁ. Pamāṇikāti sugatavidatthiyā dīghaso catasso vidatthiyo, tiriyaṁ dve vidatthiyoti evaṁ vuttappamāṇayuttā. Paccuddharitvā vikappetabbāti ettha yaṁ vattabbaṁ, taṁ heṭṭhā vuttameva. ‘‘Sakiṁ adhiṭṭhitaṁ adhiṭṭhitameva hoti, puna na paccuddharīyati kālaparicchedābhāvato’’ti vadanti. Apare pana ‘‘ekavacanenapi vaṭṭatīti dassanatthaṁ ‘sakiṁ adhiṭṭhitaṁ adhiṭṭhitamevā’ti vutta’’nti vadanti. Ubhayatthāpi assa vacanassa idha vacane apubbaṁ payojanaṁ na dissati, teneva mātikāṭṭhakathāyaṁ imasmiṁ ṭhāne ‘‘sakiṁ adhiṭṭhitaṁ adhiṭṭhitameva hotī’’ti idaṁ padaṁ na vuttaṁ.",
  "tika-vin01t23:21": "‘‘Attano santakabhāvato mocetvā ṭhapitaṁ sandhāya mahāpaccariyaṁ anāpatti vuttā’’ti vadanti. Iminā bhesajjaṁ cetāpessāmi, idaṁ mātuyā dassāmīti ṭhapentena adhiṭṭhātabbaṁ, idaṁ bhesajjassa, idaṁ mātuyāti vissajjetvā sakasantakabhāvato mocite adhiṭṭhānakiccaṁ natthīti adhippāyo. Senāsanaparikkhāratthāya dinnapaccattharaṇeti ettha ‘‘anivāsetvā apārupitvā ca kevalaṁ mañcapīṭhesuyeva attharitvā paribhuñjiyamānaṁ paccattharaṇaṁ attano santakampi anadhiṭṭhātuṁ vaṭṭatī’’ti vadanti. Heṭṭhā pana ‘‘paccattharaṇampi adhiṭṭhātabbamevā’’ti avisesena vuttattā attano santakaṁ adhiṭṭhātabbamevāti amhākaṁ khanti, vīmaṁsitvā gahetabbaṁ.",
  "tika-vin01t23:22": "‘‘Hīnāyāvattanenāti sikkhaṁ appaccakkhāya gihibhāvūpagamanenā’’ti tīsupi gaṇṭhipadesu vuttaṁ, taṁ yuttaṁ aññassa dāne viya cīvare nirālayabhāveneva pariccattattā. Keci pana ‘‘hīnāyāvattanenāti bhikkhuniyā gihibhāvūpagamanenā’’ti evamatthaṁ gahetvā ‘‘bhikkhu pana vibbhamantopi yāva sikkhaṁ na paccakkhāti, tāva bhikkhuyevāti adhiṭṭhānaṁ na vijahatī’’ti vadanti, taṁ na gahetabbaṁ ‘‘bhikkhuniyā hīnāyāvattanenā’’ti visesetvā avuttattā. Bhikkhuniyā hi gihibhāvūpagamane adhiṭṭhānavijahanaṁ visuṁ vattabbaṁ natthi tassā vibbhamaneneva assamaṇībhāvato. Sikkhāpaccakkhānenāti pana idaṁ sace bhikkhuliṅge ṭhitova sikkhaṁ paccakkhāti , tassa kāyalaggampi cīvaraṁ adhiṭṭhānaṁ vijahatīti dassanatthaṁ vuttaṁ. Kaniṭṭhaṅgulinakhavasenāti heṭṭhimaparicchedaṁ dasseti. Pamāṇacīvarassāti pacchimappamāṇaṁ sandhāya vuttaṁ. Dve cīvarāni pārupantassāti antaragharappavesanatthāya suppaṭicchannasikkhāpade vuttanayena saṅghāṭiṁ uttarāsaṅgañca ekato katvā pārupantassa. Saṅgharitaṭṭhāneti dvīsupi antesu saṅgharitaṭṭhāne. Esa nayoti iminā pamāṇayuttesu yattha katthaci chiddaṁ adhiṭṭhānaṁ vijahati, mahantesu pana tato parena chiddaṁ adhiṭṭhānaṁ na vijahatīti ayamattho dassito. Sabbesūti ticīvarādibhedesu sabbacīvaresu.",
  "tika-vin01t23:23": "Aññaṁ pacchimappamāṇaṁ nāma natthīti sutte āgataṁ natthīti adhippāyo. Idāni tameva vibhāvetuṁ ‘‘yañhī’’tiādi vuttaṁ. ‘‘Taṁ atikkamayato chedanakaṁ pācittiya’’nti vuttattā āha ‘‘tato uttari paṭisiddhattā’’ti. Taṁ na sametīti parikkhāracoḷassa vikappanupagapacchimaṁ pacchimappamāṇanti gahetvā itaresaṁ ticīvarādīnaṁ muṭṭhipañcakādibhedaṁ pacchimappamāṇaṁ sandhāya ‘‘esa nayo’’tiādivacanaṁ na sameti tādisassa pacchimappamāṇassa sutte abhāvatoti adhippāyo. Andhakaṭṭhakathāyaṁ vuttavacanaṁ na sametīti imināva paṭikkhepena vikappanupagapacchimassa anto yattha katthaci chiddaṁ adhiṭṭhānaṁ vijahatīti ayampi nayo paṭikkhittoyevāti daṭṭhabbaṁ. Ticīvarañhi ṭhapetvā sesacīvaresu chiddena adhiṭṭhānavijahanaṁ nāma natthi, tasmā adhiṭṭhahitvā ṭhapitesu sesacīvaresu vikappanupagapacchimaṁ appahontaṁ katvā khaṇḍākhaṇḍikaṁ chinnesupi adhiṭṭhānavijahanaṁ natthi. Sace pana adhiṭṭhānato pubbeyeva tādisaṁ hoti, acīvarattā adhiṭṭhānakiccaṁ natthi. Khuddakaṁ cīvaranti muṭṭhipañcakādibhedappamāṇato anūnameva khuddakacīvaraṁ. Mahantaṁ vā khuddakaṁ karotīti ettha tiṇṇaṁ cīvarānaṁ catūsu passesu yasmiṁ padese chiddaṁ adhiṭṭhānaṁ na vijahati, tasmiṁ padese samantato chinditvā khuddakaṁ karontassa adhiṭṭhānaṁ na vijahatīti adhippāyo.",
  "tika-vin01t23:24": "Sammukhāvikappanā parammukhāvikappanāti ettha sammukhena vikappanā parammukhena vikappanāti evamattho gahetabbo. Sannihitāsannihitabhāvanti āsannadūrabhāvaṁ. Āsannadūrabhāvo ca adhiṭṭhāne vuttanayeneva veditabbo. Paribhogādayopi vaṭṭantīti ettha adhiṭṭhānassapi antogadhattā sace saṅghāṭiādināmena adhiṭṭhahitvā paribhuñjitukāmo hoti, adhiṭṭhānaṁ kātabbaṁ. No ce, na kātabbaṁ, vikappanameva pamāṇaṁ, tasmā atirekacīvaraṁ nāma na hoti. Mittoti daḷhamitto. Sandiṭṭhoti diṭṭhamitto nātidaḷhamitto. Vikappitavikappanā nāmesā vaṭṭatīti adhiṭṭhitaadhiṭṭhānaṁ viyāti adhippāyo avisesena vuttavacananti ticīvarādiṁ adhiṭṭheti, vassikasāṭikaṁ kaṇḍuppaṭicchādiñca vikappetīti avatvā sabbacīvarānaṁ avisesena vikappetīti vuttavacanaṁ. Ticīvarasaṅkhepenāti ticīvaranīhārena, saṅghāṭiādiadhiṭṭhānavasenāti vuttaṁ hoti.",
  "tika-vin01t23:25": "Tuyhaṁ demītiādīsu ‘‘tasmiṁ kāle na gaṇhitukāmopi sace na paṭikkhipati, puna gaṇhitukāmatāya sati gahetuṁ vaṭṭatī’’ti vadanti. Itthannāmassāti parammukhe ṭhitaṁ sandhāya vadati. ‘‘Tuyhaṁ gaṇhāhī’’ti vutte ‘‘mayhaṁ gaṇhāmī’’ti vadati, sudinnaṁ suggahitañcāti ettha ‘‘yathā parato ‘tava santakaṁ karohī’ti vutte duddinnampi ‘sādhu, bhante, mayhaṁ gaṇhāmī’ti vacanena ‘suggahitaṁ hotī’ti vuttaṁ, evamidhāpi ‘tuyhaṁ gaṇhāhī’ti vutte sudinnattā ‘mayhaṁ gaṇhāmī’ti avuttepi ‘sudinnamevā’’’ti vadanti. ‘‘Gaṇhāhīti ca āṇattiyā gahaṇassa tappaṭibaddhatākaraṇavasena pavattattā tadā gaṇhāmīti citte anuppādite pacchā gahetuṁ na labhatī’’ti vadanti.",
  "tika-vin01t23:26": "Taṁ na yujjatīti vinayakammassa karaṇavasena gahetvā dinnattā vuttaṁ. Sace pana paro saccatoyeva vissāsaṁ gaṇhāti, puna kenaci kāraṇena tena dinnaṁ tassa na vaṭṭatīti natthi. Nissaggiyaṁ pana cīvaraṁ jānitvā vā ajānitvā vā gaṇhantaṁ ‘‘mā gaṇhāhī’’ti nivāraṇatthaṁ vuttaṁ. Kāyavācāhi kattabbaadhiṭṭhānavikappanānaṁ akatattā hotīti āha ‘‘kāyavācāto samuṭṭhātī’’ti. Cīvarassa attano santakatā, jātippamāṇayuttatā, chinnapalibodhabhāvo, atirekacīvaratā, dasāhātikkamoti imānettha pañca aṅgāni.",
  "tika-vin01t23:27": "Paṭhamakathinasikkhāpadavaṇṇanā niṭṭhitā.",
  "tika-vin01t23:28": "2. Udositasikkhāpadavaṇṇanā",
  "tika-vin01t23:29": "471-473. Dutiye athānandatthero kathaṁ okāsaṁ paṭilabhati, kiṁ karonto ca āhiṇḍatīti āha ‘‘thero kirā’’tiādi. Avippavāseti nimittatthe bhummaṁ, avippavāsatthanti attho, vippavāsapaccayā yā āpatti, tadabhāvatthanti vuttaṁ hoti.",
  "tika-vin01t23:30": "475-476.Evaṁ chinnapalibodhoti evaṁ imehi cīvaraniṭṭhānakathinubbhārehi chinnapalibodho. Adhiṭṭhitesūti ticīvarādhiṭṭhānanayena adhiṭṭhitesu. Ticīvarena vippavuttho hotīti ‘‘rukkho chinno, paṭo daḍḍho’’tiādīsu viya avayavepi samudāyavohāro labbhatīti vuttaṁ.",
  "tika-vin01t23:31": "477-478.Parikhāyavā parikkhittoti iminā ca samantā nadītaḷākādiudakena parikkhittopi parikkhittoyevāti dasseti. Ettāvatāti ‘‘parikkhitto’’ti iminā vacanena. Ākāse aruṇaṁ uṭṭhāpetīti gharassa upari ākāse aḍḍhateyyaratanappamāṇaṁ atikkamitvā aruṇaṁ uṭṭhāpeti. Gharaṁ nivesanudositādilakkhaṇameva, na pana pāṭiyekkaṁ gharaṁ nāma atthīti āha ‘‘ettha cā’’tiādi.",
  "tika-vin01t23:32": "479. Pāḷiyaṁ vuttanayena ‘‘sabhāye’’ti avatvā ‘‘sabhāya’’nti paccattavacanaṁ sabhāya-saddassa napuṁsakaliṅgatāvibhāvanatthaṁ vuttaṁ. Sabhā-saddapariyāyopi hi sabhāya-saddo napuṁsakaliṅgayutto idha vuttoti imamatthaṁ dassento ‘‘liṅgabyattayena sabhā vuttā’’ti āha. Cīvarahatthapāse vasitabbaṁ natthīti cīvarahatthapāseyeva vasitabbanti natthi. Yaṁ tassā…pe… na vijahitabbanti ettha tassā vīthiyā sammukhaṭṭhāne sabhāyadvārānaṁ gahaṇeneva tattha sabbānipi gehāni sā ca antaravīthi gahitāyeva hoti. Atiharitvā ghare nikkhipatīti taṁ vīthiṁ muñcitvā ṭhite aññasmiṁ ghare nikkhipati. Purato vā pacchato vā hatthapāseti gharassa hatthapāsaṁ sandhāya vadati.",
  "tika-vin01t23:33": "Nivesanādīsu parikkhittatāya ekūpacāratā, aparikkhittatāya nānūpacāratā ca veditabbāti dassento ‘‘etenevupāyenā’’tiādimāha. Nivesanādīni gāmato bahi sanniviṭṭhāni gahitānīti veditabbaṁ. Antogāme ṭhitānañhi gāmaggahaṇena gahitattā gāmaparihāroyevāti. Sabbatthāpīti gāmādīsu ajjhokāsapariyantesu pannarasasu. Parikkhepādivasenāti ettha ādi-saddena aparikkhepasseva gahaṇaṁ veditabbaṁ, na ekakulādīnampi.",
  "tika-vin01t23:34": "480-487.Ovarako nāma gabbhassa abbhantare añño gabbhotipi vadanti. Muṇḍacchadanapāsādoti candikaṅgaṇayutto pāsādo.",
  "tika-vin01t23:35": "489.Satthoti jaṅghasattho sakaṭasattho vā. Pariyādiyitvāti vinivijjhitvā. Vuttamevatthaṁ vibhāveti ‘‘antopaviṭṭhena…pe… ṭhito hotī’’ti. Tattha antopaviṭṭhenāti gāmassa nadiyā vā antopaviṭṭhena. Nadīparihāro ca labbhatīti ettha ‘‘visuṁ nadīparihārassa avuttattā gāmādīhi aññattha viya cīvarahatthapāsoyeva nadīparihāro’’ti tīsupi gaṇṭhipadesu vuttaṁ. Vihārasīmanti avippavāsasīmaṁ sandhāyāha. Vihāraṁ gantvā vasitabbanti antosīmāya yattha katthaci vasitabbaṁ. Satthasamīpeyevāti idaṁ yathāvuttaabbhantaraparicchedavasena vuttaṁ. Pāḷiyaṁ nānākulassasattho hoti, satthe cīvaraṁ nikkhipitvā hatthapāsā na vijahitabbanti ettha hatthapāso nāma satthassa hatthapāsoti veditabbaṁ.",
  "tika-vin01t23:36": "490.Ekakulassa khetteti aparikkhittaṁ sandhāya vadati. Yasmā ‘‘nānākulassa parikkhitte khette cīvaraṁ nikkhipitvā khettadvāramūle vā tassa hatthapāse vā vatthabba’’nti vuttaṁ, tasmā dvāramūlato aññattha antokhettepi vasantena cīvaraṁ hatthapāse katvāyeva vasitabbaṁ.",
  "tika-vin01t23:37": "491-494.‘‘Vihāro nāma saparikkhitto vā aparikkhitto vā sakalo āvāso’’ti vadanti. Yasmiṁ vihāreti ettha pana ekaṁ gehameva vuttaṁ. Ekakulanānākulasantakatā cettha kārāpakānaṁ vasena veditabbā. Chāyāya phuṭṭhokāsassa anto evāti yadā mahāvīthiyaṁ ujukameva gacchantaṁ sūriyamaṇḍalaṁ majjhanhikaṁ pāpuṇāti, tadā yaṁ okāsaṁ chāyā pharati, taṁ sandhāya vuttaṁ. Agamanapatheti yaṁ tadaheva gantvā puna āgantuṁ sakkā na hoti, tādisaṁ sandhāya vuttaṁ.",
  "tika-vin01t23:38": "495.Nadiṁ otaratīti hatthapāsaṁ muñcitvā otarati. Na āpajjatīti paribhogapaccayā dukkaṭaṁ nāpajjati. Tenāha ‘‘so hī’’tiādi. Aparibhogārahattāti imināva nissaggiyacīvaraṁ anissajjetvā paribhuñjantassa dukkaṭaṁ acittakanti siddhaṁ. Ekaṁ pārupitvā ekaṁ aṁsakūṭe ṭhapetvā gantabbanti idaṁ bahūnaṁ sañcāraṭṭhāne evaṁ akatvā gamanaṁ na sāruppanti katvā vuttaṁ. Bahigāme ṭhapetvā…pe… vinayakammaṁ kātabbanti vuttattā adhiṭṭhāne viya parammukhā ṭhitampi nissaggiyaṁ cīvaraṁ nissajjituṁ nissaṭṭhacīvarañca dātuṁ vaṭṭatīti veditabbaṁ.",
  "tika-vin01t23:39": "Gamane saussāhattā ‘‘nissayo pana na paṭippassambhatī’’ti vuttaṁ. Muhuttaṁ sayitvā…pe… nissayo ca paṭippassambhatīti ettha ‘‘ussāhe apariccattepi gamanassa upacchinnattā puna uṭṭhāya saussāhaṁ gacchantānampi antarā aruṇe uṭṭhite nissayo paṭippassambhatiyevā’’ti vadanti. Parato muhuttaṁ ṭhatvāti etthāpi eseva nayo. Aññamaññassa vacanaṁ aggahetvā gatāti ettha sace evaṁ gacchantā ‘‘purāruṇā aññamaññaṁ passissāmā’’ti ussāhaṁ vināva gatā honti, aruṇuggamane nissayapaṭippassaddhi na vattabbā paṭhamataraṁyeva paṭippassambhanato. Atha ‘‘purāruṇā passissāmā’’ti saussāhāva gacchanti, nissayapaṭippassaddhiyeva na vattabbā. Evañca sati ‘‘saha aruṇuggamanā nissayo paṭippassambhatī’’ti kasmā vuttaṁ? Vuccate – saussahattā paṭhamataraṁ paṭippassaddhi na vuttā. Satipi ca ussāhabhāve ekato gamanassa upacchinnattā ‘‘muhuttaṁ ṭhatvā’’ti ettha viya saha aruṇuggamanā paṭippassaddhiyeva vuttā.",
  "tika-vin01t23:40": "Antosīmāyaṁ gāmanti avippavāsasīmāsammutiyā pacchā patiṭṭhāpitagāmaṁ sandhāya vadati gāmaṁ anto katvā avippavāsasīmāsammutiyā abhāvato. Neva cīvarāni nissaggiyāni hontīti avippavāsasīmābhāvato vuttaṁ, na nissayo paṭippassambhatīti saussāhabhāvato. Antarāmaggeyeva ca nesaṁ aruṇaṁ uggacchatīti dhammaṁ sutvā āgacchantānaṁ aruṇaṁ uggacchati. Assatiyā gacchatīti assatiyā attano cīvaraṁ apaccuddharitvā therassa cīvaraṁ apaccuddharāpetvā gacchati. Evaṁ gate tasmiṁ pacchā therena saritvā paṭipajjitabbavidhiṁ dasseti ‘‘attano cīvaraṁ paccuddharitvā daharassa cīvaraṁ vissāsena gahetvā ṭhapetabba’’nti. Gantvā vattabboti āgatakiccaṁ niṭṭhapetvā vihāraṁ gatena paṭipajjitabbavidhiṁ dasseti. Anadhiṭṭhitacīvaratā, anatthatakathinatā, aladdhasammutitā, rattivippavāsoti imānettha cattāri aṅgāni.",
  "tika-vin01t23:41": "Udositasikkhāpadavaṇṇanā niṭṭhitā.",
  "tika-vin01t23:42": "3. Tatiyakathinasikkhāpadavaṇṇanā",
  "tika-vin01t23:43": "497-499. Tatiye pāḷiyaṁ cīvarapaccāsā nikkhipitunti ettha cīvarapaccāsāya satiyā nikkhipitunti evamattho gahetabbo. Bhaṇḍikābaddhāni bhaṇḍikabaddhānītipi paṭhanti, bhaṇḍikaṁ katvā baddhānīti attho. Niṭṭhitacīvarasmiṁ bhikkhunāti ettha purimasikkhāpade viya sāmivaseneva karaṇavacanassa attho veditabbo.",
  "tika-vin01t23:44": "500. Anatthate kathine cīvaramāse bhikkhuno uppannacīvaraṁ anadhiṭṭhitaṁ avikappitaṁ tasmiṁ māse ṭhapetuṁ vaṭṭatīti āha ‘‘ekaṁ pacchimakattikamāsaṁ ṭhapetvā’’ti. Keci pana ‘‘kālepi ādissa dinnaṁ, etaṁ akālacīvaranti vacanato anatthate kathine pacchimakattikamāsasaṅkhāte cīvaramāse uppannacīvarassapi paccāsācīvare asati dasāhaparihāroyeva, tato paraṁ ṭhapetuṁ na vaṭṭatī’’ti vadanti, taṁ aṭṭhakathāya na sameti. Tathā hi accekacīvarasikkhāpadaṭṭhakathāyaṁ (pārā. aṭṭha. 2.646-649 ādayo) ‘‘pavāraṇamāsassa juṇhapakkhapañcamiyaṁ uppannassa accekacīvarassa anatthate kathine ekādasadivasādhiko māso, atthate kathine ekādasadivasādhikā pañca māsā parihāro’’ti vuttaṁ. Tameva ca parihāraṁ sandhāya ‘‘chaṭṭhito paṭṭhāya pana uppannaṁ anaccekacīvarampi paccuddharitvā ṭhapitacīvarampi etaṁ parihāraṁ labhatiyevā’’ti (pārā. aṭṭha. 2.646-649) vuttaṁ. Tasmā cīvaramāse dasāhato parampi anadhiṭṭhitaṁ avikappitampi ṭhapetuṁ vaṭṭati.",
  "tika-vin01t23:45": "Yadi evaṁ ‘‘kālepi ādissa dinnaṁ, etaṁ akālacīvara’’nti idaṁ kasmā vuttanti ce? Akālacīvarasāmaññato atthuddhāravasena vuttaṁ paṭhamāniyate sotassa raho viya. Ekādasamāse sattamāse ca uppannañhi cīvaraṁ vutthavassehi sesehi ca sammukhībhūtehi bhājetuṁ labbhatīti akālacīvaraṁ nāma jātaṁ. Kāle pana ‘‘saṅghassa idaṁ akālacīvaraṁ dammī’’ti anuddisitvā ‘‘saṅghassa dammī’’ti dinnaṁ vutthavassehiyeva bhājetabbaṁ, na aññehīti kālacīvaranti vuccati. Ādissa dinnaṁ pana sammukhībhūtehi sabbehiyeva bhājetabbanti akālacīvaraṁ, tasmā kālepi ādissa dinnassa vutthavassehi sesehi ca sampattehi bhājanīyattā akālacīvarasāmaññato ‘‘kālepi ādissa dinnaṁ, etaṁ akālacīvara’’nti atthuddhāravasena vuttaṁ. Yadi evaṁ ‘‘ekapuggalassa vā idaṁ tuyhaṁ dammīti dinna’’nti kasmā vuttaṁ. Na hi puggalassa ādissa dinnaṁ kenaci bhājanīyaṁ hotīti? Nāyaṁ virodho ādissa vacanasāmaññato labbhamānamatthaṁ dassetuṁ tathā vuttattā.",
  "tika-vin01t23:46": "Evaṁ pana avatvāti ‘‘tato ce uttari’’nti imassa ‘‘māsaparamato uttari’’nti padabhājanaṁ avatvā. Tāva uppannaṁ paccāsācīvaranti paccattavacanaṁ ‘‘attano gatikaṁ karotī’’ti karaṇakiriyāya kattubhāvato. Antarā uppannañhi paccāsācīvaraṁ māsaparamaṁ mūlacīvaraṁ ṭhapetuṁ adatvā attano dasāhaparamatāya eva paricchindatīti attano gatikaṁ karoti. Tato uddhaṁ mūlacīvaranti ettha pana mūlacīvaranti paccattavacanaṁ. Vīsatimadivasato uddhañhi uppannaṁ paccāsācīvaraṁ dasāhaparamaṁ gantuṁ adatvā mūlacīvaraṁ attanā saddhiṁ karaṇasambandhatāmattena sakakālavasena paricchindatīti attano gatikaṁ karoti. Paccāsācīvare pana labhitvā visuṁ ṭhapentassa dasāhaṁ anatikkante natthi tappaccayā āpatti. Pāḷiyaṁ dasāhā kāretabbanti ettha dasāhāti karaṇatthe nissakkavacanaṁ, dasāhenāti attho. Pañcāhuppannetiādiṁ rassaṁ katvāpi paṭhanti. Ekavīse uppanne…pe… navāhā kāretabbantiādi paccāsācīvarassa uppannadivasaṁ ṭhapetvā vuttaṁ.",
  "tika-vin01t23:47": "Aññaṁ paccāsācīvaraṁ…pe… kāretabbanti idaṁ satiyā eva paccāsāya vuttanti veditabbaṁ. Sace pana ‘‘ito paṭṭhāya cīvaraṁ na labhissāmī’’ti paccāsā upacchinnā, mūlacīvarampi dasāhaṁ ce sampattaṁ, tadaheva adhiṭṭhātabbaṁ. Paccāsācīvarampi parikkhāracoḷaṁ adhiṭṭhātabbanti paṭhamataraṁ uppannaṁ visabhāgapaccāsācīvaraṁ sandhāya vadati. Aññamaññanti aññaṁ aññaṁ, ayameva vā pāṭho. Aṅgaṁ panettha paṭhamakathine vuttasadisameva. Kevalañhi tattha dasāhātikkamo, idha māsātikkamoti ayaṁ viseso.",
  "tika-vin01t23:48": "Tatiyakathinasikkhāpadavaṇṇanā niṭṭhitā.",
  "tika-vin01t23:49": "4. Purāṇacīvarasikkhāpadavaṇṇanā",
  "tika-vin01t23:50": "503. Catutthe bhattavissagganti pāḷipadassa bhattakiccanti attho veditabbo, ‘‘bhattasaṁvidhāna’’ntipi keci. Tattha nāma tvanti imassapi so nāma tvanti attho veditabbo, ‘‘tāya nāma tva’’nti keci.",
  "tika-vin01t23:51": "505. Pitā ca mātā ca pitaro, pitūnaṁ pitaro pitāmahā, tesaṁyeva yugo pitāmahayugo, tasmā yāva sattamā pitāmahayugā pitāmahadvandāti evamettha attho daṭṭhabbo. Evañhi pitāmahaggahaṇeneva mātāmahopi gahitoti. ‘‘Yāva sattamā pitāmahayugā’’ti vacanato heṭṭhā ca uddhañca aṭṭhamayugo ñāti nāma na hoti. Desanāmukhameva cetanti pitāmahayugāti pitāmaha-ggahaṇaṁ desanāmukhaṁ pitāmahīmātāmahīādīnampi adhippetattā. Pitu mātā pitāmahī. Mātu pitā mātāmaho. Mātu mātā mātāmahī. Ettha kiñcāpi pañcasatasākiyānīnaṁ vasena bhikkhubhāve ṭhatvā parivattaliṅgāya bhikkhuniyā ca vasena ekatoupasampannā bhikkhunī labbhati, tathāpi pakatiniyāmeneva dassetuṁ ‘‘bhikkhunī nāma ubhatosaṅghe upasampannā’’ti vuttaṁ. ‘‘Kappaṁ katvāti vacanato dinnakappameva pācittiyaṁ janetī’’ti vadanti. ‘‘Purāṇacīvaraṁ nāma sakiṁ nivatthampi sakiṁ pārutampī’’ti idaṁ nidassanamattanti āha ‘‘antamaso paribhogasīsenā’’tiādi. ‘‘Kāyena phusitvā paribhogoyeva paribhogo nāmā’’ti kurundiyaṁ adhippāyo.",
  "tika-vin01t23:52": "506.Kāyavikāraṁ katvāti idaṁ yāva ‘‘orato ṭhapetī’’ti padaṁ, tāva sabbapadesu sambandhitabbaṁ. Yathā sā ‘‘dhovāpetukāmo aya’’nti jānāti, evaṁ kāyavikāraṁ katvāti attho. ‘‘Kāyavikāraṁ katvā’’ti vacanato kāyavācāhi kañci vikāraṁ akatvā hatthena hatthe dentassapi anāpatti. Antodvādasahatthe okāseti idaṁ visesanaṁ yathāsambhavaṁ yojetabbaṁ. Tathā hi hatthena hatthe dentassa pādamūle ca ṭhapetvā dentassa ‘‘antodvādasahatthe okāse’’ti idaṁ vattabbanti natthi aññathā asambhavato. Sati hi sambhave byabhicāre ca visesanaṁ sātthakaṁ hoti. Upari ‘‘khipatī’’tiādīni pana sandhāya idaṁ visesanaṁ vuttaṁ, tasmā antodvādasahatthe okāse ṭhatvā upari khipantassa aññassa hatthe pesentassa ca āpatti. Upacāraṁ pana muñcitvā kāyavācāhi vikāraṁ katvā āṇāpentassapi anāpatti. Upacāreti antodvādasahatthameva okāsaṁ vadati. Upacāraṁ muñcitvāti dvādasahatthūpacāraṁ muñcitvā.",
  "tika-vin01t23:53": "Ekena vatthunāti paṭhamaṁ katvā niṭṭhāpitaṁ sandhāya vuttaṁ. Rajane anāpattīti rajanaṁ paccāsīsantassapi ‘‘dhovitvā ānehī’’ti vuttattā anāpatti anāṇattiyā katattā. ‘‘Avuttā dhovatī’’ti iminā ‘‘avuttā rajati, avuttā ākoṭetī’’ti idampi vuttameva hotīti āha – ‘‘avuttā dhovatīti iminā lakkhaṇena anāpattī’’ti. Sambahulā āpattiyo āpajjatīti pācittiyena saddhiṁ dve dukkaṭāni āpajjati. Yathāvatthukamevāti nissaggiyamevāti attho. Pañca satāni parimāṇametāsanti pañcasatā.",
  "tika-vin01t23:54": "507.Cīvaraṁdhovāti…pe… āṇāpentassāti ettha tāya dhovanaṁ paccāsīsantassapi anāpatti. Purāṇacīvaratā, upacāre ṭhatvā aññātikāya bhikkhuniyā āṇāpanaṁ, tassā dhovanādīni cāti imānettha tīṇi aṅgāni.",
  "tika-vin01t23:55": "Purāṇacīvarasikkhāpadavaṇṇanā niṭṭhitā.",
  "tika-vin01t23:56": "5. Cīvarapaṭiggahaṇasikkhāpadavaṇṇanā",
  "tika-vin01t23:57": "508. Pañcame apaññatte sikkhāpadeti gaṇamhā ohīyanasikkhāpade apaññatte. Vihāravāranti vihārapaṭijagganavāraṁ. Koṭṭhāsasampattīti sakalā aṅgapaccaṅgasampatti. Sabbapariyantanti chaṭṭhassa aññacīvarassa abhāvā pañcannaṁ cīvarānaṁ ekamekaṁ sabbesaṁ pariyantanti sabbapariyantaṁ. Antaravāsakādīsu hi pañcasu ekamekaṁ aññassa chaṭṭhassa abhāvā pañcannaṁ antameva hoti. Athavā pañcasu cīvaresu ekamekaṁ attano aññassa dutiyassa abhāvā antameva hotīti sabbameva pariyantanti sabbapariyantaṁ, sabbaso vā pariyantanti sabbapariyantaṁ. Tenāha – ‘‘aññaṁ…pe… natthī’’ti. Yathā tassa manoratho na pūratīti ‘‘sarīrapāripūriṁ passissāmī’’ti tassa uppanno manoratho yathā na pūrati. Evaṁ hatthataleyeva dassetvāti sarīraṁ adassetvāva dātabbacīvaraṁ hatthatale ‘‘handā’’ti dassetvā.",
  "tika-vin01t23:58": "510.Vihatthatāyāti vihatahatthatāya, agaṇatāya appaccayatāya appaṭisaraṇatāyāti vuttaṁ hoti. Samabhitunnattāti pīḷitattā. Parivattetabbaṁ parivattaṁ, parivattameva pārivattakaṁ, parivattetvā dīyamānanti attho.",
  "tika-vin01t23:59": "512.Upacāreti dvādasahatthūpacāraṁ sandhāya vadati. Upacāraṁ vā muñcitvā khipantīti dvādasahatthaṁ muñcitvā orato ṭhapenti, na purimasikkhāpade viya dvādasahatthabbhantareyevāti adhippāyo. Aññatra pārivattakāti yaṁ antamaso harītakakhaṇḍampi datvā vā dassāmīti ābhogaṁ katvā vā pārivattakaṁ gaṇhāti, taṁ ṭhapetvā. Acittakabhāvena na sametīti yathā aññātikāya ñātikasaññissa vematikassa ca gaṇhato acittakattā āpatti , evamidhāpi ‘‘bhikkhuniyā santakaṁ ida’’nti ajānitvā gaṇhatopi āpattiyevāti adhippāyo. Vassāvāsikaṁ detīti puggalikaṁ katvā deti. Paṁsukūlaṁ attano atthāya ṭhapitabhāvaṁ jānitvā gaṇhantenapi aññassa santakaṁ gahitaṁ nāma na hotīti āha – ‘‘sace pana saṅkārakūṭādīsū’’tiādi. Asāmikañhi paṁsukūlanti vuccati. Paṁsukūlaṁ adhiṭṭhahitvāti ‘‘asāmikaṁ ida’’nti saññaṁ uppādetvā. Evaṁ pana paṁsukūlasaññaṁ anuppādetvā gaṇhituṁ na vaṭṭati.",
  "tika-vin01t23:60": "513.Aññātikāya aññātikasaññīti tikapācittiyanti ettha iti-saddo ādiattho. Tīṇi parimāṇamassāti tikaṁ, tikañca taṁ pācittiyañcāti tikapācittiyaṁ, tīṇi pācittiyānīti attho.",
  "tika-vin01t23:61": "514.Pattatthavikādiṁ yaṁkiñcīti anadhiṭṭhānupagaṁ sandhāya vadati. ‘‘Cīvaraṁ nāma channaṁ cīvarānaṁ aññataraṁ cīvaraṁ vikappanupagaṁ pacchima’’nti hi vuttattā adhiṭṭhānupagaṁ yaṁkiñci na vaṭṭati. Tenevāha – ‘‘vikappanupagapacchimacīvarappamāṇa’’ntiādi. Yasmā bhisicchavi mahantāpi senāsanasaṅgahitattā cīvarasaṅkhyaṁ na gacchatīti neva adhiṭṭhānupagā na vikappanupagā ca, tasmā anadhiṭṭhānupagasāmaññato vuttaṁ. Sacepi mañcappamāṇā bhisicchavi hoti, vaṭṭatiyevāti. Ko pana vādo pattatthavikādīsūti mahatiyāpi tāva bhisicchaviyā anadhiṭṭhānupagattā anāpatti, tato khuddakataresu anadhiṭṭhānupagesu pattatthavikādīsu kimeva vattabbanti adhippāyo. Paṭiggahaṇaṁ kiriyā, aparivattanaṁ akiriyā. Vikappanupagacīvaratā, pārivattakābhāvo, aññātikāya hatthato gahaṇanti imānettha tīṇi aṅgāni.",
  "tika-vin01t23:62": "Cīvarapaṭiggahaṇasikkhāpadavaṇṇanā niṭṭhitā.",
  "tika-vin01t23:63": "6. Aññātakaviññattisikkhāpadavaṇṇanā",
  "tika-vin01t23:64": "515. Chaṭṭhe patikiṭṭhoti nihīno, lāmakoti attho. Lolajātikoti lolasabhāvo. Paṭuyeva paṭṭo. Tenāha ‘‘cheko’’tiādi. Kismiṁ viyāti ettha ‘‘kismiṁ viyā’’ti nipātavasena samānatthaṁ ‘‘kiṁsu viyā’’ti nipātapadanti āha ‘‘kiṁsu viyā’’ti, kiṁ viyāti attho, dukkhaṁ viyāti adhippāyo. Tenāha ‘‘kileso viyā’’tiādi. Dhammavasena upacāravasena nimantanā dhammanimantanāti pāḷipadassa attho veditabbo. Sace pana ‘‘vadeyyātha, bhante, yenattho’’ti idaṁ saccameva vuttaṁ siyā, pavāritoyeva hoti. Yasmā pana pavāretvāpi adātukāmo appavāritaṭṭhāneyeva tiṭṭhati, tasmā bhagavā pavāritāpavāritabhāvaṁ avicāretvā ‘‘ñātako te, upananda, aññātako’’ti ñātakaaññātakabhāvaṁyeva vicāresi. Musiṁsūti vilumpiṁsu.",
  "tika-vin01t23:65": "517.Anupubbakathāti anupubbena vinicchayakathā. Sesaparikkhārānaṁ saddhivihārikehi gahitattā nivāsanapārupanamattameva avasiṭṭhanti āha ‘‘nivāsanapārupanamattaṁyeva haritvā’’ti. Saddhivihārikānaṁ tāva āgamanassa vā anāgamanassa vā ajānanatāya vuttaṁ ‘‘therehi neva tāva…pe… bhañjitabba’’nti. Paresampi atthāya labhantīti attano cīvaraṁ dadamānā sayaṁ sākhābhaṅgena paṭicchādentīti tesaṁ atthāyapi bhañjituṁ labhanti. ‘‘Tiṇena vā paṇṇena vā paṭicchādetvā āgantabba’’nti vacanato īdisesu bhūtagāmapātabyatāpi anuññātāyeva hotīti āha – ‘‘neva bhūtagāmapātabyatāya pācittiyaṁ hotī’’ti. Na tesaṁ dhāraṇe dukkaṭanti tesaṁ titthiyaddhajānaṁ dhāraṇepi dukkaṭaṁ natthi.",
  "tika-vin01t23:66": "Yāni ca nesaṁ vatthāni dentīti sambandho. Therānaṁ sayameva dinnattā vuttaṁ ‘‘acchinnacīvaraṭṭhāne ṭhitattā’’ti. Yadi laddhiṁ gaṇhāti, titthiyapakkantako nāma hoti, tasmā vuttaṁ ‘‘laddhiṁ aggahetvā’’ti. ‘‘No ce hoti saṅghassa vihāracīvaraṁ vā…pe… āpatti dukkaṭassā’’ti iminā antarāmagge paviṭṭhavihārato nikkhamitvā aññattha attano abhirucitaṭṭhānaṁ gacchantassa dukkaṭaṁ vuttaṁ. Iminā ca ‘‘yaṁ āvāsaṁ paṭhamaṁ upagacchatī’’ti vuttaṁ antarāmagge ṭhitavihārampi sace naggo hutvā gacchati, dukkaṭamevāti veditabbaṁ. Yadi evaṁ tattha kasmā na vuttanti ce? Anokāsattā. Tattha hi ‘‘anujānāmi, bhikkhave, acchinnacīvarassa vā…pe… cīvaraṁ viññāpetu’’nti iminā sambandhena saṅghikampi cīvaraṁ nivāsetuṁ pārupituñca anujānanto ‘‘yaṁ āvāsaṁ paṭhamaṁ…pe… gahetvā pārupitu’’nti āha, tasmā tattha anokāsattā dukkaṭaṁ na vuttaṁ.",
  "tika-vin01t23:67": "Vihāracīvaranti senāsanacīvaraṁ. Cimilikāhīti paṭapilotikāhi. Tassa uparīti bhūmattharaṇassa upari. Videsagatenāti aññaṁ cīvaraṁ alabhitvā videsagatena. Ekasmiṁ…pe… ṭhapetabbanti ettha ‘‘lesena gahetvā agatattā ṭhapentena ca saṅghikaparibhogeneva ṭhapitattā aññasmiṁ senāsane niyamitampi aññattha ṭhapetuṁ vaṭṭatī’’ti vadanti. Paribhogenevāti aññaṁ cīvaraṁ alabhitvā paribhuñjanena.",
  "tika-vin01t23:68": "519-521.Paribhogajiṇṇanti yathā tena cīvarena sarīraṁ paṭicchādetuṁ na sakkā, evaṁ jiṇṇaṁ. Kappiyavohārenāti kayavikkayāpattito mocanatthaṁ vuttaṁ. ‘‘Viññāpentassā’’ti imasseva atthaṁ vibhāveti ‘‘cetāpentassa parivattāpentassā’’ti. Attano dhanena hi viññāpanaṁ nāma parivattanamevāti adhippāyo. Saṅghavasena pavāritānaṁ viññāpane vattaṁ dasseti ‘‘pamāṇameva vaṭṭatī’’ti. Saṅghavasena hi pavārite sabbesaṁ sādhāraṇattā adhikaṁ viññāpetuṁ na vaṭṭati. Yaṁ yaṁ pavāretīti yaṁ yaṁ cīvarādiṁ dassāmīti pavāreti. Viññāpanakiccaṁ natthīti vinā viññattiyā dīyamānattā viññāpetvā kiṁ karissatīti adhippāyo. Aññassatthāyāti etthāpi ‘‘ñātakānaṁ pavāritāna’’nti idaṁ anuvattatiyevāti āha ‘‘attano ñātakapavārite’’tiādi. Vikappanupagacīvaratā, samayābhāvo, aññātakaviññatti, tāya ca paṭilābhoti imānettha cattāri aṅgāni.",
  "tika-vin01t23:69": "Aññātakaviññattisikkhāpadavaṇṇanā niṭṭhitā.",
  "tika-vin01t23:70": "7. Tatuttarisikkhāpadavaṇṇanā",
  "tika-vin01t23:71": "522. Sattame pāḷiyaṁ paggāhikasālanti dussavāṇijakānaṁ āpaṇaṁ. ‘‘Paggāhitasāla’’ntipi paṭhanti.",
  "tika-vin01t23:72": "523-524.Abhītiupasaggoti tassa visesatthābhāvaṁ dasseti. Tenāha ‘‘haritunti attho’’ti. Vara-saddassa icchāyaṁ vattamānattā āha ‘‘icchāpeyyā’’ti. Daṭṭhu khematoti ettha gāthābandhavasena anunāsikalopo daṭṭhabbo. Saantaranti antaravāsakasahitaṁ. Uttaranti uttarāsaṅgaṁ. Assa cīvarassāti sāditabbacīvarassa. Acchinnasabbacīvarenāti acchinnāni sabbāni tīṇi cīvarāni assāti acchinnasabbacīvaro, tenāti attho. Yassa hi acchindanasamaye tīṇi cīvarāni sannihitāni honti, tāni sabbāni acchinnānīti so ‘‘acchinnasabbacīvaro’’ti vuccati. Teneva ‘‘acchinnasabbacīvarena ticīvarakenā’’ti vuttaṁ. Ticīvarakenāti hi acchindanasamaye ticīvarassa sannihitabhāvaṁ sandhāya vuttaṁ, na pana vinayatecīvarikabhāvaṁ dhutaṅgatecīvarikabhāvaṁ vā sandhāya. Evaṁ paṭipajjitabbanti ‘‘santaruttaraparamaṁ tena bhikkhunā tato cīvaraṁ sāditabba’’nti vuttavidhinā paṭipajjitabbaṁ. Aññenāti acchinnaasabbacīvarena. Yassa tīsu cīvaresu ekaṁ vā dve vā cīvarāni acchinnāni honti, tenāti attho. Aññathāpīti ‘‘santaruttaraparama’’nti vuttavidhānato aññathāpi. Yassa hi tīsu dve cīvarāni acchinnāni honti, ekaṁ sāditabbaṁ. Ekasmiṁ acchinne na sāditabbanti na tassa santaruttaraparamasādiyanaṁ sambhavati, ayameva ca attho padabhājanena vibhāvito. Tenāha ‘‘taṁ vibhāgaṁ dassetu’’nti.",
  "tika-vin01t23:73": "Keci pana ‘‘ticīvarakenāti vuttattā ticīvaraṁ parikkhāracoḷavasena adhiṭṭhahitvā paribhuñjato tasmiṁ naṭṭhe bahūnipi gahetuṁ labhatī’’ti vadanti, taṁ na gahetabbaṁ. Padabhājanassa hi adhippāyaṁ dassentena yasmā pana ‘‘acchinnasabbacīvarena…pe… taṁ vibhāgaṁ dassetu’’nti vuttaṁ, padabhājane ca na tādiso attho upalabbhati, tasmā taṁ na gahetabbameva. Yampi mātikāṭṭhakathāyaṁ (kaṅkhā. aṭṭha. tatuttarisikkhāpadavaṇṇanā) vuttaṁ ‘‘yassa adhiṭṭhitacīvarassa tīṇi naṭṭhānī’’ti, tatthāpi adhiṭṭhitaggahaṇaṁ sarūpakathanamattanti gahetabbaṁ, na pana ticīvarādhiṭṭhānena adhiṭṭhitacīvarassevāti evamattho gahetabbo pāḷiyaṁ aṭṭhakathāyañca tathā atthassa asambhavato. Na hi ticīvarādhiṭṭhānena adhiṭṭhitacīvarasseva idaṁ sikkhāpadaṁ paññattanti sakkā viññātuṁ. Purimasikkhāpadena hi acchinnacīvarassa aññātakaviññattiyā anuññātattā pamāṇaṁ ajānitvā viññāpanavatthusmiṁ pamāṇato sādiyanaṁ anujānantena bhagavatā idaṁ sikkhāpadaṁ paññattaṁ, tasmā ‘‘parikkhāracoḷikassa bahumpi sādituṁ vaṭṭatī’’ti ayamattho neva pāḷiyā sameti, na ca bhagavato adhippāyaṁ anulometi.",
  "tika-vin01t23:74": "Yassa tīṇi naṭṭhāni, tena dve sāditabbānīti ettha yassa ticīvarato adhikampi cīvaraṁ aññattha ṭhitaṁ atthi, tadātassa cīvarassa alabbhanīyabhāvato tenapi sādituṁ vaṭṭatīti veditabbaṁ. Pakatiyāva santaruttarena caratīti sāsaṅkasikkhāpadavasena vā avippavāsasammutivasena vā tatiyassa alābhena vā carati. ‘‘Dve naṭṭhānī’’ti adhikārattā vuttaṁ ‘‘dve sāditabbānī’’ti. Ekaṁ sādiyanteneva samo bhavissatīti tiṇṇaṁ cīvarānaṁ dvīsu naṭṭhesu ekaṁ sādiyantena samo bhavissati ubhinnampi santaruttaraparamatāya avaṭṭhānato. Yassa ekaṁyeva hotīti aññena kenaci kāraṇena vinaṭṭhasesacīvaraṁ sandhāya vuttaṁ.",
  "tika-vin01t23:75": "526. ‘‘Sesakaṁ tuyheva hotūti dentī’’ti vuttattā ‘‘pamāṇayuttaṁ gaṇhissāma, sesakaṁ āharissāmā’’ti vatvā gahetvā gamanasamayepi ‘‘sesakampi tumhākaññeva hotū’’ti vadanti, laddhakappiyameva. Pavāritānanti acchinnakālato pubbeyeva pavāritānaṁ. Pāḷiyā na sametīti santaruttaraparamato uttari sādiyane anāpattidassanatthaṁ ‘‘anāpatti ñātakānaṁ pavāritāna’’nti vuttattā na sameti. Santaruttaraparamaṁ sādiyantassa hi āpattippasaṅgoyeva natthi, sati ca sikkhāpadena āpattippasaṅge anāpatti yuttā dassetunti adhippāyo. Keci pana ‘‘pamāṇameva vaṭṭatīti idaṁ sallekhadassanatthaṁ vutta’’nti vadanti.",
  "tika-vin01t23:76": "Yasmā panidaṁ…pe… na vuttanti etthāyamadhippāyo – ‘‘aññassatthāyā’’ti vuccamāne aññesaṁ atthāya pamāṇaṁ atikkamitvāpi gaṇhituṁ vaṭṭatīti āpajjati, tañca aññassatthāya viññāpanavatthusmiṁ paññattattā vatthunā saṁsandiyamānaṁ na sameti. Na hi yaṁ vatthuṁ nissāya sikkhāpadaṁ paññattaṁ, tasmiṁyeva anāpattivacanaṁ yuttanti. Gaṇṭhipadesu pana tīsupi ‘‘imassa sikkhāpadassa attano sādiyanapaṭibaddhatāvasena pavattattā ‘aññassatthāyā’ti vattuṁ okāsoyeva natthi, tasmā na vutta’’nti kathitaṁ. Idha ‘‘aññassatthāyā’’ti avuttattā aññesaṁ atthāya ñātakapavāritesu adhikaṁ viññāpentassa āpattīti ce? Na, tattha purimasikkhāpadeneva anāpattisiddhito. Tatuttaritā, acchinnādikāraṇatā, aññātakaviññatti, tāya ca paṭilābhoti imānettha cattāri aṅgāni.",
  "tika-vin01t23:77": "Tatuttarisikkhāpadavaṇṇanā niṭṭhitā.",
  "tika-vin01t23:78": "8. Paṭhamaupakkhaṭasikkhāpadavaṇṇanā",
  "tika-vin01t23:79": "527. Aṭṭhame api mayyāti pāṭhepi soyevattho. Ayyāti pana bahuvacanena āmantanaṁ kataṁ.",
  "tika-vin01t23:80": "528-529.Apadissāti ‘‘itthannāmassa bhikkhuno dassāmī’’ti evaṁ apadisitvā. Paccayaṁ katvāti kāraṇaṁ katvā. Uddissāti ettha yo kattāti ‘‘uddissā’’ti iminā vuttauddisanakiriyāya yo kattā. Cīvaraṁ cetāpenti parivattenti etenāti cīvaracetāpannaṁ. Na-kārāgamaṁ katvā cīvaracetāpannanti vuttaṁ, ‘‘cīvaracetāpana’’ntipi paṭhanti. Pacuravohāravasenāti yebhuyyavohāravasena. Yebhuyyavasena hi gharasāmikaṁ daṭṭhukāmā tassa gharaṁ gacchantīti tatheva bahulaṁ vohāro. Byañjanamattamevāti attho netabbo natthīti adhippāyo.",
  "tika-vin01t23:81": "531.Samakepi pana anāpattīti yadagghanakaṁ so dātukāmo hoti, tadagghanake anāpatti mūlaṁ vaḍḍhetvā adhikavidhānaṁ anāpannattā. Ettha ca ‘‘dātukāmomhī’’ti attano santike avuttepi dātukāmataṁ sutvā yadagghanakaṁ so dātukāmo hoti, tadagghanakaṁ āharāpetuṁ vaṭṭati. Agghavaḍḍhanakañhi idaṁ sikkhāpadanti ettha agghavaḍḍhanaṁ etassa atthīti agghavaḍḍhanakaṁ, agghavaḍḍhanaṁ sandhāya idaṁ sikkhāpadaṁ paññattanti adhippāyo. Cīvaraṁ dehīti saṅghāṭiādīsu yaṁkiñci cīvaraṁ sandhāya vadati. Cīvare bhiyyokamyatā, aññātakaviññatti, tāya ca paṭilābhoti imānettha tīṇi aṅgāni.",
  "tika-vin01t23:82": "Paṭhamaupakkhaṭasikkhāpadavaṇṇanā niṭṭhitā.",
  "tika-vin01t23:83": "532. Dutiyaupakkhaṭe vattabbaṁ natthi.",
  "tika-vin01t23:84": "10. Rājasikkhāpadavaṇṇanā",
  "tika-vin01t23:85": "537-539. Rājasikkhāpade pana ‘‘ajjaṇho’’ti pāṭhe ‘‘ajjuṇho’’tipi paṭhanti. Bhogoti bhuñjitabbo. Yaṁ vuttaṁ mātikāṭṭhakathāyaṁ ‘‘iminā cīvaracetāpannena cīvaraṁ cetāpetvā itthannāmaṁ bhikkhuṁ cīvarena acchādehīti idaṁ āgamanasuddhiṁ dassetuṁ vuttaṁ. Sace hi ‘idaṁ itthannāmassa bhikkhuno dehī’ti peseyya, āgamanassa asuddhattā akappiyavatthuṁ ārabbha bhikkhunā kappiyakārakopi niddisitabbo na bhaveyyā’’ti, tattha āgamanassa suddhiyā vā asuddhiyā vā visesappayojanaṁ na dissati. Satipi hi āgamanassa asuddhabhāve dūto attano kusalatāya kappiyavohārena vadati, ‘‘kappiyakārako na niddisitabbo’’ti idaṁ natthi, na ca dūtena kappiyavohāravasena vutte dāyakena idaṁ kathaṁ pesitanti īdisī vicāraṇā upalabbhati, avicāretvā ca taṁ na sakkā jānituṁ, yadi pana āgamanassa asuddhattā kappiyakārako niddisitabbo na bhaveyya, cīvarānaṁ atthāya dūtassa hatthe akappiyavatthusmiṁ pesite sabbattha dāyakena kathaṁ pesitanti pucchitvāva kappiyakārako niddisitabbo bhaveyya. Tasmā asatipi āgamanasuddhiyaṁ sace so dūto attano kusalatāya kappiyavohāravasena vadati, dūtasseva vacanaṁ gahetabbaṁ. Yadi hi āgamanasuddhiyevettha pamāṇaṁ, mūlasāmikena kappiyavohāravasena pesitassa dūtassa akappiyavohāravasena vadatopi kappiyakārako niddisitabbo bhaveyya, tasmā sabbattha dūtavacanameva pamāṇanti gahetabbaṁ.",
  "tika-vin01t23:86": "Iminā cīvaracetāpannenātiādinā pana imamatthaṁ dasseti – kappiya vasena āgatampi cīvaramūlaṁ īdisena dūtavacanena akappiyaṁ hoti, tasmā taṁ paṭikkhipitabbanti. Tenevāha – ‘‘tena bhikkhunā so dūto evamassa vacanīyo’’tiādi. Suvaṇṇaṁ, rajataṁ, kahāpaṇo, māsakoti imāni hi cattāri nissaggiyavatthūni, muttā, maṇi, veḷuriyo, saṅkho, silā, pavāḷaṁ, lohitaṅko, masāragallaṁ, satta dhaññāni, dāsidāsaṁ, khettaṁ, vatthu, pupphārāmaphalārāmādayoti imāni dukkaṭavatthūni ca attano vā cetiyasaṅghagaṇapuggalānaṁ vā atthāya sampaṭicchituṁ na vaṭṭanti, tasmā taṁ sādituṁ na vaṭṭatīti dassanatthaṁ ‘‘na kho mayaṁ, āvuso, cīvaracetāpannaṁ paṭiggaṇhāmā’’ti vuttaṁ, ‘‘cīvarañca kho mayaṁ paṭiggaṇhāmā’’ti idaṁ pana attānaṁ uddissa ābhatattā vattuṁ vaṭṭati, tasmā vuttaṁ. ‘‘Veyyāvaccakaro niddisitabbo’’ti idaṁ ‘‘atthi panāyasmato koci veyyāvaccakaro’’ti kappiyavacanena vuttattā anuññātaṁ. Sace pana dūto ‘‘ko imaṁ gaṇhātī’’ti vā ‘‘kassa demī’’ti vā vadati, na niddisitabbo. ‘‘Ārāmiko vā upāsako vā’’ti idaṁ sāruppatāya vuttaṁ, ṭhapetvā pana pañca sahadhammike yo koci kappiyakārako vaṭṭati. ‘‘Eso kho, āvuso, bhikkhūnaṁ veyyāvaccakaro’’ti idaṁ bhikkhussa kappiyavacanadassanatthaṁ vuttaṁ. Evameva hi vattabbaṁ, ‘‘etassa dehī’’tiādi na vattabbaṁ. So vā cetāpessati vāti ettha eko vā-saddo padapūraṇo, ‘‘saññatto so mayā’’tiādi pana dūtena evaṁ ārociteyeva taṁ codetuṁ vaṭṭati, nevāssa hatthe datvā gatamattakāraṇenāti dassanatthaṁ vuttaṁ.",
  "tika-vin01t23:87": "Etānihi vacanāni…pe… na vattabboti ettha ‘‘evaṁ vadanto paṭikkhittassa katattā vattabhede dukkaṭaṁ āpajjati, codanā pana hotiyevā’’ti mahāgaṇṭhipade majjhimagaṇṭhipade ca vuttaṁ. Uddiṭṭhacodanāparicchedaṁ dassetvāti ‘‘dutiyampi vattabbo’’tiādinā dassetvā. Pucchiyamānoti ettha pucchiyamānenāti attho gahetabboti āha ‘‘karaṇatthe paccattavacana’’nti. Āgatakāraṇaṁ bhañjatīti āgatakāraṇaṁ vināseti.",
  "tika-vin01t23:88": "Ettha keci vadanti ‘‘āgatakāraṇaṁ nāma cīvaraggahaṇaṁ, taṁ bhañjatīti vuttattā puna taṁ cīvaraṁ yena kenaci ākārena gahetuṁ na vaṭṭatī’’ti. Keci pana ‘‘āgatakāraṇaṁ nāma kāyavācāhi codanā, taṁ bhañjatīti vuttattā puna taṁ yena kenaci ākārena codetuṁ na labhati. Sace sayameva deti, mūlasāmiko vā dāpeti, gahetuṁ vaṭṭatī’’ti vadanti. Apare pana ‘‘āgatakāraṇaṁ nāma ṭhānaṁ, taṁ bhañjatīti vuttattā yathā ‘attho me, āvuso, cīvarenā’ti ekāya codanāya dve ṭhānāni bhañjati, evamidhāpi sace āsane nisīdati, ekāya nisajjāya dve ṭhānāni bhañjati. Āmisaṁ ce paṭiggaṇhāti, ekena paṭiggahaṇena dve ṭhānāni bhañjati. Dhammaṁ ce bhāsati, dhammadesanāsikkhāpade vuttaparicchedāya ekāya vācāya dve ṭhānāni bhañjatī’’ti vadanti. Imesaṁ pana sabbesampi vādaṁ ‘‘ayutta’’nti paṭikkhipitvā tīsupi gaṇṭhipadesu idaṁ vuttaṁ ‘‘āgatakāraṇaṁ nāma ṭhānameva, tasmā ‘na kattabba’nti vāritassa katattā nisajjādīsu katesu chasu ṭhānesu ekaṁ ṭhānaṁ bhañjatī’’ti.",
  "tika-vin01t23:89": "Tatratatra ṭhāne tiṭṭhatīti idaṁ codakassa ṭhitaṭṭhānato apakkamma tatra tatra uddissa ṭhānaṁyeva sandhāya vuttaṁ. ‘‘Sāmaṁ vā gantabbaṁ, dūto vā pāhetabbo’’ti idaṁ sabhāvato codetuṁ anicchantenapi kātabbamevāti vadanti. Mukhaṁ vivaritvā sayameva kappiyakārakattaṁ upagatoti mukhavevaṭikakappiyakārako. Avicāretukāmatāyāti imasmiṁ pakkhe ‘‘natthamhākaṁ kappiyakārako’’ti idaṁ ‘‘tādisaṁ karonto kappiyakārako natthī’’ti iminā adhippāyena vuttaṁ.",
  "tika-vin01t23:90": "‘‘Meṇḍakasikkhāpade vuttanayena paṭipajjitabba’’nti vatvā idāni taṁ meṇḍakasikkhāpadaṁ dassento ‘‘vuttañheta’’ntiādimāha. Idameva hi ‘‘santi, bhikkhave, saddhā pasannā’’tiādivacanaṁ bhesajjakkhandhake meṇḍakavatthusmiṁ (mahāva. 299) vuttattā ‘‘meṇḍakasikkhāpada’’nti vuttaṁ. Tattha hi meṇḍakena nāma seṭṭhinā –",
  "tika-vin01t23:91": "‘‘Santi , bhante, maggā kantārā appodakā appabhakkhā, na sukarā apātheyyena gantuṁ, sādhu, bhante, bhagavā bhikkhūnaṁ pātheyyaṁ anujānātū’’ti –",
  "tika-vin01t23:92": "Yācitena bhagavatā –",
  "tika-vin01t23:93": "‘‘Anujānāmi, bhikkhave, pātheyyaṁ pariyesituṁ. Taṇḍulo taṇḍulatthikena, muggo muggatthikena, māso māsatthikena, loṇaṁ loṇatthikena, guḷo guḷatthikena, telaṁ telatthikena, sappi sappitthikenā’’ti –",
  "tika-vin01t23:94": "Vatvā idaṁ vuttaṁ –",
  "tika-vin01t23:95": "‘‘Santi, bhikkhave, manussā saddhā pasannā, te kappiyakārakānaṁ hatthe hiraññaṁ upanikkhipanti ‘iminā ayyassa yaṁ kappiyaṁ, taṁ dethā’ti. Anujānāmi, bhikkhave, yaṁ tato kappiyaṁ, taṁ sādituṁ, na tvevāhaṁ bhikkhave kenaci pariyāyena jātarūparajataṁ sāditabbaṁ pariyesitabbanti vadāmī’’ti.",
  "tika-vin01t23:96": "Hiraññaṁupanikkhipantīti etthāpi bhikkhussa ārocanaṁ atthiyevāti gahetabbaṁ. Aññathā aniddiṭṭhakappiyakārakattaṁ bhajatīti na codetabbo siyā. Yadi mūlaṁ sandhāya codeti, taṁ sāditameva siyāti āha ‘‘mūlaṁ asādiyantenā’’ti.",
  "tika-vin01t23:97": "‘‘Aññātakaappavāritesu viya paṭipajjitabbanti idaṁ attanā codanāṭhānañca na kātabbanti dassanatthaṁ vuttaṁ. Aññaṁ pana kappiyakārakaṁ pesetvā lokacārittavasena anuyuñjitvāpi kappiyavatthuṁ āharāpetuṁ vaṭṭati attānaṁ uddissa nikkhittassa attano santakattā’’ti keci vadanti, taṁ aṭṭhakathāyaṁ ‘‘aññātakaappavāritesu viya paṭipajjitabbaṁ. Sace sayameva cīvaraṁ ānetvā denti, gahetabbaṁ. No ce, kiñci na vattabbā’’ti daḷhaṁ katvā vuttattā na gahetabbanti amhākaṁ khanti. Na hi aññātakaappavāritaṁ sayaṁ aviññāpetvā aññena viññāpetuṁ vaṭṭati, na ca yattha aññaṁ pesetvā āharāpetuṁ vaṭṭati, tattha sayaṁ gantvā na āharāpetabbanti sakkā vatthuṁ. Yadi cettha aññena āharāpetuṁ vaṭṭati, ‘‘aññātakaappavāritesu viya paṭipajjitabba’’ntiādivacanameva niratthakaṁ siyā. ‘‘Dūtenā’’ti imassa byabhicāraṁ dasseti ‘‘sayaṁ āharitvāpī’’ti. Dadantesūti iminā sambandho . Piṇḍapātādīnaṁ atthāyāti iminā pana ‘‘cīvaracetāpanna’’nti imassa byabhicāraṁ dasseti. ‘‘Eseva nayo’’ti vuttattā piṇḍapātādīnaṁ atthāya dinnepi ṭhānacodanādi sabbaṁ heṭṭhā vuttanayeneva kātabbaṁ.",
  "tika-vin01t23:98": "Paṭiggahaṇepi paribhogepi āpattīti paṭiggahaṇe pācittiyaṁ, paribhoge dukkaṭaṁ. Sveva sāpattikoti dukkaṭāpattiṁ sandhāya vadati. Idañca aṭṭhakathāpamāṇeneva gahetabbaṁ. ‘‘Parassa niddosabhāvadassanatthaṁ sveva sāpattiko sadosoti vuttaṁ hotī’’tipi vadanti. ‘‘Codetīti vuttattā pana āpattiyā codetīti katvā sveva sāpattikoti idaṁ dukkaṭaṁyeva sandhāya vattuṁ yutta’’nti tīsupi gaṇṭhipadesu vuttaṁ. Paṭiggahaṇepi paribhogepi āpattiyevāti dukkaṭameva sandhāya vuttaṁ. Taḷākassapi khettasaṅgahitattā tassa paṭiggahaṇepi āpatti vuttā. Cattāro paccaye saṅgho paribhuñjatūti detīti ettha ‘‘bhikkhusaṅgho cattāro paccaye paribhuñcatu, taḷākaṁ dammī’’ti vā ‘‘catupaccayaparibhogatthaṁ taḷākaṁ dammī’’ti vā vadati, vaṭṭatiyeva. ‘‘Ito taḷākato uppanne cattāro paccaye dammī’’ti vutte pana vattabbameva natthi.",
  "tika-vin01t23:99": "Amhākaṁ ekaṁ kappiyakārakaṁ ṭhapethāti vutteti idaṁ īdisaṁyeva sandhāya vuttaṁ. Kappiyakkamena sampaṭicchitesu khettataḷākādīsu pana avuttepi kappiyakārakaṁ ṭhapetuṁ labbhatiyeva. Yasmā parasantakaṁ nāsetuṁ bhikkhūnaṁ na vaṭṭati, tasmā ‘‘na sassakāle’’ti vuttaṁ. ‘‘Janapadassa sāmikoti imināva yo taṁ janapadaṁ vicāreti, tenapi acchinditvā dinnaṁ vaṭṭatiyevā’’ti vadanti. Udakavāhakanti udakamātikaṁ. Kappiyavohārepīti ettha ‘‘vidhānaṁ vakkhāmā’’ti pāṭhaseso. Udakavasenāti udakaparibhogatthaṁ. Suddhacittānanti kevalaṁ udakaparibhogatthamevāti adhippāyo. Alajjinā kārāpite vattabbameva natthīti āha ‘‘lajjībhikkhunā’’ti. Pakatibhāgo nāma imasmiṁ raṭṭhe catuambaṇamattaṁ. Akaṭṭhapubbaṁ navasassaṁ nāma. Aparicchinnabhāgeti ‘‘ettake bhūmibhāge ettako bhāgo dātabbo’’ti evaṁ aparicchinnabhāge.",
  "tika-vin01t23:100": "Rajjuyā vā daṇḍena vāti ettha ‘‘pādehipi minituṁ na vaṭṭatī’’ti vadanti. Khale vā ṭhatvā rakkhatīti ettha pana thenetvā gaṇhante disvā ‘‘mā gaṇhathā’’ti nivārento rakkhati nāma. Sace pana avicāretvā kevalaṁ tuṇhībhūtova rakkhaṇatthāya olokento tiṭṭhati, vaṭṭati. Sacepi tasmiṁ tuṇhībhūte corikāya haranti, ‘‘mayaṁ bhikkhusaṅghassa ārocessāmā’’ti evaṁ vattuṁ vaṭṭatīti vadanti. Nīharāpeti paṭisāmetīti etthāpi ‘‘sace pariyāyena vadati, vaṭṭatī’’ti vadanti. Apubbassa anuppāditattā aññesaṁ vaṭṭatīti āha ‘‘tasseva taṁ akappiya’’nti.",
  "tika-vin01t23:101": "Nanu ca dubbicāritamattena tasseva taṁ akappiyaṁ, na sabbesaṁ rūpiyasaṁvohāre catutthapatto viya. Vuttañhi tattha (pārā. aṭṭha. 2.589) ‘‘yo pana rūpiyaṁ asampaṭicchitvā ‘therassa pattaṁ kiṇitvā dehī’ti pahitakappiyakārakena saddhiṁ kammārakulaṁ gantvā pattaṁ disvā ‘ime kahāpaṇe gahetvā imaṁ dehī’ti kahāpaṇe dāpetvā gahito, ayaṁ patto etasseva bhikkhuno na vaṭṭati dubbicāritattā, aññesaṁ pana vaṭṭati mūlassa asampaṭicchitattā’’ti. Tasmā yaṁ te āharanti, sabbesaṁ akappiyaṁ. Kasmā? Kahāpaṇānaṁ vicāritattāti idaṁ kasmā vuttanti? Ettha keci vadanti ‘‘kahāpaṇe sādiyitvā vicāritaṁ sandhāya evaṁ vutta’’nti. Saṅghikattā ca nissajjituṁ na sakkā, tasmā sabbesaṁ na kappatīti tesaṁ adhippāyo. Keci pana ‘‘asādiyitvāpi kahāpaṇānaṁ vicāritattā rūpiyasaṁvohāro kato hoti, saṅghikattā ca nissajjituṁ na sakkā, tasmā sabbesaṁ na kappatī’’ti vadanti. Gaṇṭhipadesu pana tīsupi idaṁ vuttaṁ ‘‘catutthapatto gihisantakānaṁyeva kahāpaṇānaṁ vicāritattā aññesaṁ kappati, idha pana saṅghikānaṁ vicāritattā sabbesaṁ na kappatī’’ti. Sabbesampi vādo tena tena pariyāyena yujjatiyeva.",
  "tika-vin01t23:102": "Catusāladvāreti bhojanasālaṁ sandhāya vuttaṁ. Pariyāyena kathitattāti ‘‘gaṇhā’’ti avatvā ‘‘sīmā gatā’’ti pariyāyena kathitattā. Pakatibhūmikaraṇatthaṁ ‘‘heṭṭhā gahitaṁ paṁsu’’ntiādi vuttaṁ. Dāsaṁ dammīti ettha ‘‘manussaṁ dammīti vutte vaṭṭatī’’ti vadanti. Kukkuṭasūkarā…pe… vaṭṭatīti ettha kukkuṭasūkaresu dīyamānesu ‘‘imehi amhākaṁ attho natthi, sukhaṁ jīvantu, araññe vissajjethā’’ti vattuṁ vaṭṭati. ‘‘Khettavatthupaṭiggahaṇā paṭivirato hotī’’tiādivacanato (dī. ni. 1.10, 194) khettādīnaṁ paṭiggahaṇe ayaṁ sabbo vinicchayo vutto. Kappiyakārakassa bhikkhunā niddiṭṭhabhāvo, dūtena appitatā, tatuttari vāyāmo, tena vāyāmena paṭilābhoti imānettha cattāri aṅgāni.",
  "tika-vin01t23:103": "Rājasikkhāpadavaṇṇanā niṭṭhitā.",
  "tika-vin01t23:104": "Niṭṭhito cīvaravaggo paṭhamo.",
  "tika-vin01t23:105": "2. Kosiyavaggo",
  "tika-vin01t23:106": "1. Kosiyasikkhāpadavaṇṇanā",
  "tika-vin01t23:107": "542. Pāḷiyaṁ ‘‘kosiyakārake’’ti ettha kosaṁ karontīti kosakārakāti laddhavohārānaṁ pāṇakānaṁ kosato nibbattaṁ kosiyaṁ, taṁ karontīti kosiyakārakā, tantavāyā. Saṁhananaṁ saṅghāto, vināsoti attho. Kosiyamissakanti kosiyatantunā missaṁ. ‘‘Avāyima’’nti vuttattā vāyitvā ce karonti, anāpatti. Anāpatti vitānaṁ vātiādinā vitānādīnaṁ atthāya karaṇepi tenākārena paribhogepi anāpatti vuttā.",
  "tika-vin01t23:108": "Evampi missetvā katameva hotīti iminā vātena āharitvā pātitepi acittakattā āpattiyevāti dasseti. Kosiyamissakatā, attano atthāya santhatassa karaṇaṁ kārāpanaṁ, paṭilābho cāti imānettha tīṇi aṅgāni.",
  "tika-vin01t23:109": "Kosiyasikkhāpadavaṇṇanā niṭṭhitā.",
  "tika-vin01t23:110": "547. Suddhakāḷakasikkhāpadaṁ uttānatthameva.",
  "tika-vin01t23:111": "3. Dvebhāgasikkhāpadavaṇṇanā",
  "tika-vin01t23:112": "552. Dvebhāgasikkhāpade pana dve bhāgāti ukkaṭṭhaparicchedo kāḷakānaṁ adhikaggahaṇassa paṭikkhepavasena sikkhāpadassa paññattattā. Tatiyaṁ odātānaṁ catutthaṁ gocariyānanti ayaṁ heṭṭhimaparicchedo tesaṁ adhikaggahaṇe paṭikkhepābhāvato, tasmā kāḷakānaṁ bhāgadvayato adhikaṁ na vaṭṭati, sesānaṁ pana vuttappamāṇato adhikampi vaṭṭati. ‘‘Kāḷakānaṁyeva ca adhikaggahaṇassa paṭikkhittattā kāḷakānaṁ upaḍḍhaṁ odātānaṁ vā gocariyānaṁ vā upaḍḍhaṁ gahetvāpi kātuṁ vaṭṭatī’’ti vadanti, ‘‘anāpatti bahutaraṁ odātānaṁ bahutaraṁ gocariyānaṁ ādiyitvā karoti, suddhaṁ odātānaṁ suddhaṁ gocariyānaṁ ādiyitvā karotī’’ti iminā taṁ sameti. ‘‘Kāḷake odāte ca ṭhapetvā sesā gocariyesuyeva saṅgahaṁ gacchantī’’ti vadanti. Dvekoṭṭhāsā kāḷakānanti ettha pana ‘‘ekassapi kāḷakalomassa atirekabhāve nissaggiyaṁ hotī’’ti mātikāṭṭhakathāyaṁ (kaṅkhā. aṭṭha. dvebhāgasikkhāpadavaṇṇanā) ttaṁ, taṁ ‘‘dhārayitvā dve tulā ādātabbā’’ti vacanato tulādhāraṇāya na sameti . Na hi lome gaṇetvā tulādhāraṇā karīyati, atha gaṇetvāva dhārayitabbaṁ siyā, kiṁ tulādhāraṇāya, tasmā evamettha adhippāyo yutto siyā – acittakattā sikkhāpadassa pubbe tulāya dhārayitvā ṭhapitesu ekampi lomaṁ tattha pateyya, nissaggiyanti. Aññathā dubbiññeyyabhāvato dve tulā nādātabbā, ūnakatarāva ādātabbā siyuṁ.",
  "tika-vin01t23:113": "Dvebhāgasikkhāpadavaṇṇanā niṭṭhitā.",
  "tika-vin01t23:114": "4. Chabbassasikkhāpadavaṇṇanā",
  "tika-vin01t23:115": "557. Chabbassasikkhāpade pana ‘‘yesaṁ no santhate dārakā uhadantipi ummihantipi, yesaṁ no santhatā undūrehipi khajjantī’’ti evaṁ pāḷipadānaṁ sambandho veditabbo. Hada karīsossagge, miha secaneti panimassatthaṁ sandhāyāha ‘‘vaccampi passāvampi karontī’’ti. Pavāraṇāuposathapāṭipadadivasesu santhataṁ karitvā puna chaṭṭhe vasse paripuṇṇe pavāraṇāuposathapāṭipadadivasesu karonto ‘‘chabbassāni karotī’’ti vuccati. Dutiyadivasato paṭṭhāya karonto pana atirekachabbassāni karoti nāma.",
  "tika-vin01t23:116": "Chabbassasikkhāpadavaṇṇanā niṭṭhitā.",
  "tika-vin01t23:117": "5. Nisīdanasanthatasikkhāpadavaṇṇanā",
  "tika-vin01t23:118": "565-6. Nisīdanasanthatasikkhāpade pana paññāyissatīti sace sā katikā manāpā bhavissati, manāpatāya bhikkhusaṅgho sandississati. Sace amanāpā, amanāpatāya sandississatīti adhippāyo, āraññakaṅgādīni tīṇi pāḷiyaṁ padhānaṅgavasena vuttāni, sesānipi te samādiyiṁsuyevāti veditabbaṁ. Tenevāha ‘‘santhate catutthacīvarasaññitāyā’’ti. Ujjhitvāti vissajjetvā.",
  "tika-vin01t23:119": "567. Nisīdanasanthatattā nivāsanapārupanakiccaṁ natthīti āha ‘‘sakiṁ nisinnañceva nipannañcā’’ti . Vidatthimattanti sugatavidatthiṁ sandhāya vadati. Idañca heṭṭhimaparicchedadassanatthaṁ vuttaṁ. ‘‘Vitānādīnaṁyeva atthāya karaṇe anāpattivacanato sace nipajjanatthāya karonti, āpattiyevā’’ti tīsupi gaṇṭhipadesu vuttaṁ. Akappiyattā pana ‘‘paribhuñjituṁ na vaṭṭatī’’ti vuttaṁ. Idañca nisīdanasanthataṁ nāma nisīdanacīvarameva, nāññanti vadanti. Nisīdanasikkhāpadepi nisīdanaṁ nāma sadasaṁ vuccatīti ca aṭṭhakathāyañcassa ‘‘santhatasadisaṁ santharitvā ekasmiṁ ante sugatavidatthiyā vidatthimatte padese dvīsu ṭhānesu phāletvā tisso dasā karīyanti, tāhi dasāhi sadasaṁ nāma vuccatī’’ti (pāci. aṭṭha. 531) vacanato idhāpi ‘‘nisīdanaṁ nāma sadasaṁ vuccatī’’ti ca ‘‘santhate catutthacīvarasaññitāyā’’ti ca vacanato taṁ yuttaṁ viya dissati. Keci pana ‘‘nisīdanasanthataṁ eḷakalomāni santharitvā santhataṁ viya karonti, taṁ avāyimaṁ anadhiṭṭhānupagaṁ, nisīdanacīvaraṁ pana channaṁ cīvarānaṁ aññatarena karoti adhiṭṭhānupagaṁ, taṁ karontā ca nantakāni santharitvā santhatasadisaṁ karontī’’ti vadanti, vīmaṁsitvā yuttataraṁ gahetabbaṁ.",
  "tika-vin01t23:120": "Nisīdanasanthatasikkhāpadavaṇṇanā niṭṭhitā.",
  "tika-vin01t23:121": "6. Eḷakalomasikkhāpadavaṇṇanā",
  "tika-vin01t23:122": "571. Eḷalomasikkhāpade pana āsumbhīti ettha ‘‘asumbhī’’ti paṭhanti. Kilantāti iminā kilantatāya te onamitvā pātetuṁ na sakkontīti dasseti. Addhānamaggappaṭipannassāti idaṁ vatthumattadīpanavasena pāḷiyaṁ vuttaṁ. Yattha katthaci pana dhammena labhitvā gaṇhituṁ vaṭṭatiyeva. Tiyojanaparamanti ca gahitaṭṭhānato tiyojanappamāṇaṁ desanti evamattho gahetabbo.",
  "tika-vin01t23:123": "572.Sahatthāti karaṇatthe nissakkavacananti āha ‘‘sahatthenā’’ti. Asante hāraketi pāḷiyaṁ bhikkhuno anurūpatādassanatthaṁ vuttaṁ, na pana hārake vijjamāne tiyojanabbhantare sahatthā harantassa āpattidassanatthaṁ. Tiyojanato bahi bahitiyojananti āha ‘‘tiyojanato bahi pātetī’’ti. Tena haritepi āpattiyevāti saussāhattā anāṇattiyā haṭattā ca. Satipi hi saussāhabhāve āṇattiyā ce harati, anāpatti ‘‘aññaṁ harāpetī’’ti vacanato. Añño harissatīti adhippāyābhāvato ‘‘suddhacittena ṭhapita’’nti vuttaṁ. Saussāhattāti tiyojanātikkamane saussāhattā. Idañca ‘‘añño harissatī’’ti asuddhacittena ṭhapitaṁ sandhāya vuttaṁ, acittakattāti idaṁ pana suddhacittena ṭhapitaṁ sandhāya. Anāpatti pāḷiyā na sametīti ‘‘tiyojanaṁ haratī’’tiādipāḷiyā, visesato ‘‘aññaṁ harāpetī’’ti pāḷiyā ca na sameti.",
  "tika-vin01t23:124": "Sace sāmikaṁ jānāpetvā ṭhapeti, āṇattiyā harāpeti nāmāti āha ‘‘sāmikassa ajānantassevā’’ti. Agacchantepīti gamanaṁ upacchinditvā ṭhitayānepi. Heṭṭhā vā gacchantoti bhūmiyaṁ gacchanto. Aññaṁ harāpetīti ettha añña-ggahaṇena sāmaññato tiracchānagatāpi saṅgahitāti āha – ‘‘aññaṁ harāpetīti vacanato anāpattī’’ti. Suṅkaghāte āpatti hotīti aññaṁ harāpentassa āpatti. Tattha anāpattīti aññavihitassa theyyacittābhāvato anāpatti.",
  "tika-vin01t23:125": "575.‘‘Taṁ harantassāti puna tiyojanaṁ harantassā’’ti mahāgaṇṭhipade vuttaṁ. Taṁ pana mātikāṭṭhakathāyaṁ aṅgesu ‘‘paṭhamappaṭilābho sati iminā vacanena na sameti. ‘‘Paṭhamappaṭilābho’’ti hi idaṁ dutiyappaṭilābho āpattiyā aṅgaṁ na hotīti dīpeti, tasmā pāḷiyaṁ aṭṭhakathāyañca visesābhāvato acchinnaṁ paṭilabhitvā harantassa puna tiyojanātikkamepi anāpatti vuttāti amhākaṁ khanti. Aññathā acchinnaṁ paṭilabhitvā puna tiyojanaṁ haratīti vadeyya. Vīmaṁsitvā yuttataraṁ gahetabbaṁ. Anāpatti katabhaṇḍanti ettha ‘‘kambalakojavādikatabhaṇḍampi. Pakaticīvare laggalomāni āpattiṁ janentiyevā’’ti vadanti. Tanukapattatthavikantare aghaṭṭanatthaṁ pakkhipanti. Pakkhittanti kaṇṇacchidde pakkhittaṁ. Nidhānamukhaṁ nāmāti iminā katabhaṇḍasaṅkhyaṁ na gacchatīti dasseti. Eḷakalomānaṁ akatabhaṇḍatā, paṭhamappaṭilābho, attanā ādāya vā aññassa ajānantassa yāne pakkhipitvā vā tiyojanātikkamanaṁ, āharaṇapaccāharaṇaṁ, avāsādhippāyatāti imānettha pañca aṅgāni.",
  "tika-vin01t23:126": "Eḷakalomasikkhāpadavaṇṇanā niṭṭhitā.",
  "tika-vin01t23:127": "576. Eḷakalomadhovāpanasikkhāpadaṁ uttānatthameva.",
  "tika-vin01t23:128": "8. Rūpiyasikkhāpadavaṇṇanā",
  "tika-vin01t23:129": "583-584. Rūpiyasikkhāpade pana satthuvaṇṇoti satthunā samānavaṇṇo. Satthuno vaṇṇo satthuvaṇṇo, satthuvaṇṇo viya vaṇṇo assāti satthuvaṇṇoti majjhapadalopīsamāso daṭṭhabbo. Pākatiko nāma etarahi pakatikahāpaṇo. Rukkhaphalabījamayoti tintiṇikādirukkhānaṁ phalabījena kato. Iccetaṁ sabbampīti yathāvuttabhedaṁ sabbampi catubbidhaṁ nissaggiyavatthu hotīti sambandho. Jātarūpamāsakoti suvaṇṇakahāpaṇo.",
  "tika-vin01t23:130": "Gaṇheyyāti attano atthāya dīyamānaṁ vā katthaci ṭhitaṁ vā nippariggahaṁ disvā sayaṁ gaṇheyya. ‘‘Idaṁ ayyassa hotū’’ti evaṁ sammukhā vā ‘‘asukasmiṁ nāma ṭhāne mama hiraññasuvaṇṇaṁ atthi, taṁ tuyhaṁ hotū’’ti evaṁ parammukhā ṭhitaṁ vā kevalaṁ vācāya vā hatthamuddāya vā ‘‘tuyha’’nti vatvā pariccattassa kāyavācāhi appaṭikkhipitvā cittena sādiyanaṁ upanikkhittasādiyanaṁ nāma. ‘‘Sādiyatī’’ti vuttamevatthaṁ vibhāveti ‘‘gaṇhitukāmo hotī’’ti. ‘‘Idaṁ guttaṭṭhāna’’nti ācikkhitabbanti paccayaparibhogaṁyeva sandhāya ācikkhitabbaṁ. ‘‘Idha nikkhipāhī’’ti vutte ‘‘uggaṇhāpeyya vā’’ti vuttalakkhaṇena nissaggiyaṁ hotīti āha – ‘‘idha nikkhipāhīti na vattabba’’nti. Parato ‘‘imaṁ gaṇhā’’ti na vattabbanti etthāpi eseva nayo. Kappiyañca akappiyañca nissāya ṭhitameva hotīti yasmā tato uppannapaccayaparibhogo kappati, tasmā kappiyaṁ nissāya ṭhitaṁ. Yasmā pana dubbicāraṇāya tato uppannapaccayaparibhogopi na kappati, tasmā akappiyaṁ nissāya ṭhitanti veditabbaṁ.",
  "tika-vin01t23:131": "Na tena kiñci kappiyabhaṇḍaṁ cetāpitanti ettha cetāpitaṁ ce, natthi paribhogupāyo, tasmā evaṁ vuttaṁ. Akappiyañhi nissaggiyaṁ vatthuṁ uggaṇhitvā taṁ anissajjitvāva cetāpitaṁ kappiyabhaṇḍaṁ saṅghassa nissaṭṭhampi sabbesaṁ na kappati. Keci pana ‘‘yasmā nissaggiyaṁ vatthuṁ paṭiggahetvā cetāpitaṁ kappiyabhaṇḍaṁ saṅghassa nissajjāmīti nissaṭṭhaṁ vināva upāyaṁ paribhuñjituṁ vaṭṭati, tasmā ‘na tena kiñci kappiyabhaṇḍaṁ cetāpita’nti vutta’’nti vadanti. ‘‘Ārāmikānaṁ vā pattabhāganti idaṁ gihīnaṁ hatthagatopi soyeva bhāgoti katvā vuttaṁ. Sace pana tena aññaṁ parivattetvā ārāmikā denti, paribhuñjituṁ vaṭṭatī’’ti majjhimagaṇṭhipade cūḷagaṇṭhipade ca vuttaṁ. Tato haritvāti aññesaṁ pattabhāgato haritvā. Kasiṇaparikammanti ālokakasiṇaparikammaṁ. Mañcapīṭhādīni vāti ettha ‘‘tato gahitamañcapīṭhādīni parivattetvā aññaṁ ce gahitaṁ, vaṭṭatī’’ti vadanti. Chāyāpīti bhojanasālādīnaṁ chāyāpi. Paricchedātikkantāti gehaparicchedaṁ atikkantā, chāyāya gatagataṭṭhānaṁ gehaṁ nāma na hotīti adhippāyo. Maggenapīti ettha ‘‘sace añño maggo natthi, maggaṁ adhiṭṭhahitvā gantuṁ vaṭṭatī’’ti vadanti. Kītāyāti tena vatthunā kītāya. Upanikkhepaṁ ṭhapetvā saṅgho paccaye paribhuñjatīti sace upāsako ‘‘atibahu etaṁ hiraññaṁ, idaṁ, bhante, ajjeva na vināsetabba’’nti vatvā sayaṁ upanikkhepaṁ ṭhapeti, aññena vā ṭhapāpeti, etaṁ upanikkhepaṁ ṭhapetvā tato udayaṁ paribhuñjanto saṅgho paccaye paribhuñjati, tena vatthunā gahitattā ‘‘akappiya’’nti vuttaṁ.",
  "tika-vin01t23:132": "585.Patitokāsaṁ asamannāharantena pātetabbanti idaṁ nirapekkhabhāvadassanaparanti veditabbaṁ, tasmā patitaṭṭhāne ñātepissa gūthaṁ chaḍḍentassa viya nirapekkhabhāvoyevettha pamāṇanti veditabbaṁ. Asantasambhāvanāyāti attani avijjamānauttarimanussadhammārocanaṁ sandhāya vuttaṁ. Theyyaparibhogo nāma anarahassa paribhogo. Bhagavatā hi attano sāsane sīlavato paccayā anuññātā, na dussīlassa. Dāyakānampi sīlavato eva pariccāgo, na dussīlassa attano kārānaṁ mahapphalabhāvassa paccāsīsanato. Iti satthārā ananuññātattā dāyakehi ca apariccattattā dussīlassa paribhogo theyyaparibhogo. Iṇavasena paribhogo iṇaparibhogo, paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho. Tasmāti ‘‘sīlavato’’tiādinā vuttamevatthaṁ kāraṇabhāvena paccāmasati. Cīvaraṁ paribhoge paribhogeti kāyato mocetvā mocetvā paribhoge. Purebhatta…pe… pacchimayāmesu paccavekkhitabbanti sambandho. Tathā asakkontena yathāvuttakālavisesavasena ekasmiṁ divase catukkhattuṁ tikkhattuṁ dvikkhattuṁ sakiṁyeva vā paccavekkhitabbaṁ.",
  "tika-vin01t23:133": "Sacassaapaccavekkhatova aruṇo uggacchati, iṇaparibhogaṭṭhāne tiṭṭhatīti ettha ‘‘hiyyo yaṁ mayā cīvaraṁ paribhuttaṁ, taṁ yāvadeva sītassa paṭighātāya…pe… hirikopīnappaṭicchādanatthaṁ, hiyyo yo mayā piṇḍapāto paribhutto, so neva davāyātiādinā sace atītaparibhogapaccavekkhaṇaṁ na kareyya, iṇaparibhogaṭṭhāne tiṭṭhatī’’ti vadanti, vīmaṁsitabbaṁ. Senāsanampi paribhoge paribhogeti pavese pavese. Evaṁ pana asakkontena purebhattādīsu paccavekkhitabbaṁ. Taṁ heṭṭhā vuttanayeneva sakkā viññātunti idha visuṁ na vuttaṁ. Satipaccayatāti satiyā paccayabhāvo, paṭiggahaṇassa paribhogassa ca paccavekkhaṇasatiyā paccayabhāvo yujjati, paccavekkhitvāva paṭiggahetabbaṁ paribhuñjitabbañcāti attho. Tenevāha ‘‘satiṁ katvā’’tiādi. Evaṁ santepīti yadipi dvīsupi ṭhānesu paccavekkhaṇā yuttā, evaṁ santepi. Apare panāhu ‘‘satipaccayatāti satibhesajjaparibhogassa paccayabhāve paccayeti attho. Evaṁ santepīti paccaye satipī’’ti, taṁ tesaṁ matimattaṁ. Tathā hi paccayasannissitasīlaṁ paccavekkhaṇāya visujjhati, na paccayasabbhāvamattena.",
  "tika-vin01t23:134": "Nanu ca ‘‘paribhoge karontassa anāpattī’’ti iminā pātimokkhasaṁvarasīlaṁ vuttaṁ, tasmā paccayasannissitasīlassa pātimokkhasaṁvarasīlassa ca ko visesoti? Vuccate – purimesu tāva tīsu paccayesu viseso pākaṭoyeva, gilānapaccaye pana yathā vatiṁ katvā rukkhamūle gopite tassa phalānipi rakkhitāniyeva honti, evameva paccavekkhaṇāya paccayasannissitasīle rakkhite tappaṭibaddhaṁ pātimokkhasaṁvarasīlampi nipphannaṁ nāma hoti. Gilānapaccayaṁ apaccavekkhitvā paribhuñjantassa sīlaṁ bhijjamānaṁ pātimokkhasaṁvarasīlameva bhijjati, paccayasannissitasīlaṁ pana pacchābhattapurimayāmādīsu yāva aruṇuggamanā apaccavekkhantasseva bhijjati. Purebhattañhi apaccavekkhitvāpi gilānapaccayaṁ paribhuñjantassa anāpatti, idametesaṁ nānākaraṇaṁ.",
  "tika-vin01t23:135": "Evaṁ paccayasannissitasīlassa visuddhiṁ dassetvā teneva pasaṅgena sabbāpi suddhiyo dassetuṁ ‘‘catubbidhā hi suddhī’’tiādimāha. Tattha sujjhati etāyāti suddhi, yathādhammaṁ desanāva suddhi desanāsuddhi. Vuṭṭhānassapi cettha desanāya eva saṅgaho daṭṭhabbo. Chinnamūlāpattīnaṁ pana abhikkhutāpaṭiññāva desanā. Adhiṭṭhānavisiṭṭho saṁvarova suddhi saṁvarasuddhi. Dhammena samena paccayānaṁ pariyeṭṭhi eva suddhi pariyeṭṭhisuddhi. Catūsu paccayesu vuttavidhinā paccavekkhaṇāva suddhi paccavekkhaṇasuddhi. Esa tāva suddhīsu samāsanayo. Suddhimantesu sīlesu desanā suddhi etassāti desanāsuddhi. Sesesupi eseva nayo. Na puna evaṁ karissāmīti ettha evanti saṁvarabhedaṁ sandhāyāha. Pahāyāti vajjetvā, akatvāti attho. Dātabbaṭṭhena dāyaṁ, taṁ ādiyantīti dāyādā, ananuññātesu sabbena sabbaṁ paribhogābhāvato anuññātesuyeva ca paribhogasabbhāvabhāvato bhikkhūhi paribhuñjitabbapaccayā bhagavato santakā. Dhammadāyādasuttañcettha sādhakanti –",
  "tika-vin01t23:136": "‘‘Dhammadāyādā me, bhikkhave, bhavatha, mā āmisadāyādā. Atthi me tumhesu anukampā, ‘kinti me sāvakā dhammadāyādā bhaveyyuṁ, no āmisadāyādā’’’ti (ma. ni. 1.29) –",
  "tika-vin01t23:137": "Evaṁ pavattaṁ dhammadāyādasuttañca ettha etasmiṁ atthe sādhakaṁ.",
  "tika-vin01t23:138": "Avītarāgānaṁ taṇhāparavasatāya paccayaparibhoge sāmibhāvo natthi, tadabhāvena vītarāgānaṁ tattha sāmibhāvo yathāruci paribhogasabbhāvato. Tathā hi te paṭikūlampi appaṭikūlākārena appaṭikūlampi paṭikūlākārena tadubhayampi vajjetvā ajjhupekkhanākārena paccaye paribhuñjanti, dāyakānañca manorathaṁ paripūrenti. Tenāha – ‘‘te hi taṇhāya dāsabyaṁ atītattā sāmino hutvā paribhuñjantī’’ti. Yo panāyaṁ sīlavato paccavekkhitaparibhogo, so iṇaparibhogassa paccanīkattā āṇaṇyaparibhogo nāma hoti. Yathā hi iṇāyiko attano ruciyā icchitadesaṁ gantuṁ na labhati, evaṁ iṇaparibhogayutto lokato nissarituṁ na labhatīti tappaṭipakkhattā sīlavato paccavekkhitaparibhogo āṇaṇyaparibhogoti vuccati, tasmā nippariyāyato catuparibhogavinimutto visuṁyevāyaṁ paribhogoti veditabbo. So idha visuṁ na vutto, dāyajjaparibhogeyeva vā saṅgahaṁ gacchatīti. Sīlavāpi hi imāya sikkhāya samannāgatattā sekkhotveva vuccati. Sabbesanti ariyānaṁ puthujjanānañca.",
  "tika-vin01t23:139": "Kathaṁ puthujjanānaṁ ime paribhogā sambhavantīti? Upacāravasena. Yo hi puthujjanassapi sallekhappaṭipattiyaṁ ṭhitassa paccayagedhaṁ pahāya tattha anupalittena cittena paribhogo, so sāmiparibhogo viya hoti. Sīlavato pana paccavekkhitaparibhogo dāyajjaparibhogo viya hoti dāyakānaṁ manorathassa avirādhanato. Teneva vuttaṁ ‘‘dāyajjaparibhogeyeva vā saṅgahaṁ gacchatī’’ti. Kalyāṇaputhujjanassa paribhoge vattabbameva natthi tassa sekkhasaṅgahato. Sekkhasuttañhetassa atthassa sādhakaṁ.",
  "tika-vin01t23:140": "Lajjinā saddhiṁ paribhogo nāma lajjissa santakaṁ gahetvā paribhogo. Alajjinā saddhinti etthāpi eseva nayo. Ādito paṭṭhāya hi alajjī nāma natthīti iminā diṭṭhadiṭṭhesuyeva āsaṅkā na kātabbāti dasseti. Attano bhārabhūtā saddhivihārikādayo. Sopi nivāretabboti yo passati, tena nivāretabbo. Yasmā alajjīparibhogo nāma lajjino vuccati, tasmā āpatti nāma natthi ubhinnampi alajjībhāvato, ‘‘alajjīparibhogo’’ti idaṁ nāmamattameva na labbhatīti vuttaṁ hoti. ‘‘Āpatti pana atthiyevāti vadantī’’ti tīsupi gaṇṭhipadesu vuttaṁ.",
  "tika-vin01t23:141": "Adhammiyoti anesanādīhi uppanno. Dhammiyoti bhikkhācariyādīhi uppanno. Saṅghasseva detīti bhattaṁ aggahetvā attanā laddhasalākaṁyeva deti. Sace pana lajjī alajjiṁ paggaṇhāti…pe… antaradhāpetīti ettha kevalaṁ paggaṇhitukāmatāya evaṁ kātuṁ na vaṭṭati, dhammassa pana sāsanassa sotūnañca anuggahatthāya vaṭṭatīti veditabbaṁ. Purimanayena ‘‘so āpattiyā kāretabbo’’ti vuttattā imassa āpattiyevāti vadanti. Uddesaggahaṇādinā dhammassa paribhogo dhammaparibhogo. Dhammānuggahena gaṇhantassa āpattiyā abhāvepi thero tassa alajjibhāvaṁyeva sandhāya ‘‘pāpo kirāya’’ntiādimāha. Tassa pana santiketi mahārakkhitattherassa santike.",
  "tika-vin01t23:142": "586.Rājorodhādayotiādi ‘‘idaṁ gaṇhissāmī’’ti cetanāmattasambhavato vuttaṁ. Assatiyā dinnanti ettha assatiyā dinnaṁ nāma apariccattaṁ hoti, tasmā dasante baddhakahāpaṇādi assatiyā dinnaṁ bhikkhunā vatthasaññāya paṭiggahitañca, tato neva rūpiyaṁ dinnaṁ, nāpi paṭiggahitañca hotīti ettha āpattidesanākiccaṁ natthi, taṁ pana dāyakānameva paṭidātabbaṁ. Tena akappiyavatthunā te ce dāyakā sappiādīni kiṇitvāna saṅghassa tassa ca bhikkhuno denti, sabbesaṁ kappati dāyakānaṁyeva santakattā. Aṭṭhakathāyaṁ pana puññakāmehi pariccajitvā dinnameva sandhāya ‘‘puññakāmā…pe… rūpiye arūpiyasaññī rūpiyaṁ paṭiggaṇhātīti veditabbo’’ti vuttaṁ, tasmā pariccajitvā dinnaṁ vatthasaññāya gaṇhatopi nissaggiyameva. Tena yadi te dāyakā no āgantvā gaṇhanti, dāyake pucchitvā attano atthāya ce pariccattaṁ, saṅghe nissajjitvā āpatti desetabbā. Tava coḷakaṁ passāhīhi iminā gihisantakepi ‘‘idaṁ gaṇhathā’’tiādiakappiyavohārena vidhānaṁ bhikkhuno na kappatīti dīpeti. Ekaparicchedānīti kiriyākiriyabhāvato ekaparicchedāni. Jātarūparajatabhāvo, attuddesikatā, kahāpaṇādīsu aññatarabhāvoti imānettha tīṇi aṅgāni.",
  "tika-vin01t23:143": "Rūpiyasikkhāpadavaṇṇanā niṭṭhitā.",
  "tika-vin01t23:144": "9. Rūpiyasaṁvohārasikkhāpadavaṇṇanā",
  "tika-vin01t23:145": "587. Rūpiyasaṁvohārasikkhāpade jātarūpādicatubbidhampi nissaggiyavatthu idha rūpiyaggahaṇeneva gahitanti āha ‘‘jātarūparajataparivattana’’nti. Paṭiggahitaparivattaneti sāditarūpiyassa parivattane, asādiyitvā vā kappiyena gāhena paṭiggahitarūpiyaparivattane.",
  "tika-vin01t23:146": "589.Ga-kārassa ka-kāraṁ katvā ‘‘sīsūpaka’’nti likhitaṁ, padabhājane ghanakatanti piṇḍaṁ kataṁ. Satthuvaṇṇotiādīsu ‘‘satthuvaṇṇo ca kahāpaṇo ca…pe… ye ca vohāraṁ gacchantī’’ti evaṁ sabbattha samuccayo veditabbo. Rūpiye rūpiyasaññīti sakasantakaṁ vadati. Rūpiyaṁ cetāpetīti parasantakaṁ vadati. ‘‘Nissaggiyavatthunā dukkaṭavatthuṁ vā kappiyavatthuṁ vā cetāpentassapi eseva nayo’’ti idaṁ kasmā vuttaṁ. Na hi ‘‘rūpiye rūpiyasaññī arūpiyaṁ cetāpeti , nissaggiyaṁ pācittiya’’ntiādittiko pāḷiyaṁ vuttoti āha ‘‘yo hī’’tiādi. Tassānulomattāti etthāyamadhippāyo – rūpiyasaṁvohāro nāma na kevalaṁ rūpiyena rūpiyaparivattanameva, atha kho ‘‘arūpiye rūpiyasaññī rūpiyaṁ cetāpetī’’ti vuttattā arūpiyena rūpiyacetāpanampi rūpiyasaṁvohāro nāma hotīti etasmiṁ pakkhepi rūpiye sati rūpiyasaṁvohāroyeva hotīti ayamattho avuttopi viññāyatīti. Arūpiyaṁ nāma dukkaṭavatthukappiyavatthūni. Ekantena rūpiyapakkheti ekena antena rūpiyapakkheti ayaṁ attho gahetabbo. ‘‘Ekato rūpiyapakkhe’’ti vā pāṭho veditabbo. ‘‘Ekarūpiyapakkhe’’tipi paṭhanti, tatthāpi ekato rūpiyapakkheti ayamevattho gahetabbo.",
  "tika-vin01t23:147": "Kappiyavatthunā kappiyavatthuno kayavikkayepi tāva nissaggiyaṁ hoti, dukkaṭavatthunā dukkaṭavatthuno kayavikkaye kasmā na hotīti andhakaṭṭhakathāya adhippāyo. Idaṁ sikkhāpadaṁ…pe… arūpiyena ca rūpiyacetāpanaṁ sandhāya vuttanti sambandho. Idhāti imasmiṁ rūpiyasaṁvohārasikkhāpade. Tatthāti kayavikkayasikkhāpade. Tenevāti kappiyavatthunāyeva.",
  "tika-vin01t23:148": "Puna kappiyabhāvaṁ netuṁ asakkuṇeyyattā ‘‘mahāakappiyo nāmā’’ti vuttaṁ. ‘‘Na sakkā kenaci upāyena kappiyo kātunti idaṁ pañcannaṁyeva sahadhammikānaṁ antare parivattanaṁ sandhāya vuttaṁ, gihīhi pana gahetvā attano santakaṁ katvā dinnaṁ sabbesaṁ kappatī’’ti vadanti. ‘‘Na sakkā kenaci upāyena kappiyo kātu’’nti pana imināva paṭiggahitarūpiyaṁ anissajjitvāva tena cetāpitaṁ kappiyabhaṇḍampi saṅghassa nissaṭṭhaṁ paribhuñjituṁ na vaṭṭatīti siddhaṁ.",
  "tika-vin01t23:149": "Ye pana ‘‘paṭiggahitarūpiyaṁ anissajjitvāpi tena parivattitaṁ kappiyabhaṇḍaṁ saṅghassa nissaṭṭhaṁ paribhuñjituṁ vaṭṭatī’’ti vadanti, tesaṁ ‘‘na sakkā kenaci upāyena kappiyo kātu’’nti idaṁ na yujjati. Te panettha evaṁ vadanti ‘‘yasmā nissajjitabbavatthuṁ anissajjitvāva uparūpari aññaṁ aññaṁyeva kataṁ, tasmā paricchedābhāvato idha nissajjituṁ avatvā ‘na sakkā kenaci upāyena kappiyo kātu’nti vuttaṁ, paricchedābhāvatoyeva ‘mūle mūlasāmikānaṁ , patte ca pattasāmikānaṁ dinne kappiyo hotī’ti ca na vutta’’nti. Yadi paṭiggahitarūpiyaṁ anissajjitvā cetāpitaṁ kappiyabhaṇḍampi saṅghassa nissaṭṭhaṁ paribhuñjituṁ vaṭṭati, evaṁ sante idhāpi avasānavatthuṁ gahetvā saṅghassa nissaṭṭhaṁ kasmā na vaṭṭati, ‘‘yo pana rūpiyaṁ uggaṇhitvā…pe… patte ca pattasāmikānaṁ dinne kappiyo hotī’’ti imināpi paṭiggahitarūpiyaṁ anissajjitvā cetāpitaṁ kappiyabhaṇḍampi saṅghassa nissaṭṭhaṁ paribhuñjituṁ na vaṭṭatīti siddhaṁ. Yadi taṁ nissaṭṭhaṁ paribhuñjituṁ vaṭṭeyya, ‘‘mūle mūlasāmikānaṁ, patte ca pattasāmikānaṁ dinne kappiyo hotī’’ti na vadeyya. Apare panettha evaṁ vadanti ‘‘yadi saṅghassa nissaṭṭhaṁ hoti, rūpiyapaṭiggāhakassa na vaṭṭati, tasmā tassapi yathā vaṭṭati, tathā dassanatthaṁ ‘mūle mūlasāmikāna’ntiādi vutta’’nti.",
  "tika-vin01t23:150": "Dutiyapattasadisoyevāti iminā pañcannampi sahadhammikānaṁ na kappatīti dasseti. Tattha kāraṇamāha ‘‘mūlassa sampaṭicchitattā’’ti. Atha mūlassa sampaṭicchitattā rūpiyapaṭiggāhakassa tāva akappiyo hotu, sesānaṁ pana kasmā na kappatīti maññamāno pucchati ‘‘kasmā sesānaṁ na kappatī’’ti. Kāraṇamāha ‘‘mūlassa anissaṭṭhattā’’ti. Pattassa kappiyabhāvepi sampaṭicchitamūlassa nissajjitabbassa anissaṭṭhattā tena gahitapatto sesānampi na kappati. Yadi hi tena sampaṭicchitamūlaṁ saṅghamajjhe nissaṭṭhaṁ siyā, tena kappiyena kammena ārāmikādīhi gahetvā dinnapatto rūpiyapaṭiggāhakaṁ ṭhapetvā sesānaṁ vaṭṭati. Apare pana ‘‘mūlaṁ sampaṭicchitvā gahitapattopi yadi saṅghassa nissaṭṭho, sesānaṁ kappatī’’ti vadanti. Evaṁ sante ‘‘mūlassa anissaṭṭhattā’’ti na vattabbaṁ, ‘‘saṅghassa anissaṭṭhattā’’ti evameva vattabbaṁ.",
  "tika-vin01t23:151": "Dubbicāritattāti iminā rūpiyasaṁvohāro anena katoti dasseti. Aññesaṁ pana vaṭṭatīti yasmānena rūpiyasaṁvohāramattameva kataṁ, na mūlaṁ sampaṭicchitaṁ, tasmā vinayakammavasena saṅghassa nissaṭṭhakālato paṭṭhāya aññesaṁ vaṭṭati. Imasmiṁyeva ca atthe pamāṇaṁ dassento ‘‘mahāsumattherassa kirā’’tiādimāha. Apare pana ‘‘dubbicāritattāti iminā kevalaṁ gihisantakabhāvena ṭhite dubbicāritamattaṁ vuttaṁ, na rūpiyasaṁvohārāpajjanaṁ, tasmā rūpiyasaṁvohārābhāvato so patto nissajjituṁ na sakkāti tassa na kappati, anissaṭṭhopi aññesaṁ kappati. Anissaṭṭhasseva ca aññesaṁ kappiyabhāvadassanatthaṁ ‘mahāsumattherassa kirā’tiādivatthūni udāhaṭāni. Saṅghassa nissajjīti idañca aññesaṁ kappiyattā kevalaṁ saṅghassa pariccattabhāvaṁ sandhāya vuttaṁ, na pana vinayakammavasena saṅghassa nissaṭṭhabhāvaṁ. Imassa ca atthassa sappissa pūretvāti idaṁ vacanaṁ sādhaka’’nti vadanti.",
  "tika-vin01t23:152": "591. Rūpiyapaṭiggahaṇarūpiyasaṁvohāresu yena ekekameva kataṁ, tena tattha tattha vuttanayeneva nissajjitabbaṁ. Yena pana paṭiggahitarūpiyeneva saṁvohāro kato, tena kathaṁ nissajjitabbanti? Nayidaṁ dukkaraṁ, ‘‘ahaṁ, bhante, nānappakārakaṁ rūpiyasaṁvohāraṁ samāpajji’’nti evameva nissajjitabbaṁ. ‘‘Imasmiṁ sikkhāpadepi ‘arūpiye rūpiyasaññī, āpatti dukkaṭassā’tiādittikassa avasānapade anāpattiyā vuttattā kappiyavatthuvaseneva idaṁ tikaṁ vutta’’nti tīsupi gaṇṭhipadesu vuttaṁ. Keci pana ‘‘arūpiyaggahaṇena kappiyavatthudukkaṭavatthūnaṁ saṅgahoti purimapadadvayaṁ kappiyavatthudukkaṭavatthūnaṁ vasena vuttaṁ, avasānapadameva kappiyavatthuvasena vutta’’nti vadanti, taṁ na yujjati anāpattimissite avasānattike saññānānattaṁ ṭhapetvā vatthunānattassa abhāvato. Dukkaṭavatthunā pana dukkaṭavatthuno cetāpanaṁ neva idha, na tattha pāḷiyaṁ vuttanti vacanamettha sādhakaṁ. Yaṁ attano dhanena parivattati, tassa vā dhanassa vā rūpiyabhāvo ceva, parivattanañcāti imānettha dve aṅgāni.",
  "tika-vin01t23:153": "Rūpiyasaṁvohārasikkhāpadavaṇṇanā niṭṭhitā.",
  "tika-vin01t23:154": "10. Kayavikkayasikkhāpadavaṇṇanā",
  "tika-vin01t23:155": "593. Kayavikkayasikkhāpade pāḷiyaṁ jānāhīti ettha upadhārehīti attho, suṭṭhu upadhāretvā gaṇha, idaṁ na manāpanti puna dātuṁ na sakkhissasīti adhippāyo.",
  "tika-vin01t23:156": "594-595.Kayanti parabhaṇḍassa gahaṇaṁ. Vikkayanti attano bhaṇḍassa dānaṁ. Tenāha ‘‘iminā imaṁ dehī’’tiādi. Yasmā kayitaṁ nāma parassa hatthato gahitaṁ vuccati, vikkītañca parassa hatthe dinnaṁ, tasmā ‘‘kayitañca hoti parabhaṇḍaṁ attano hatthagataṁ karontena, vikkītañca attano bhaṇḍaṁ parahatthagataṁ karontenā’’ti vuttaṁ. Yadi evaṁ pāḷiyaṁ parato ‘‘kayitañca hoti vikkayitañcā’’ti vatvā ‘‘attano bhaṇḍaṁ parahatthagataṁ parabhaṇḍaṁ attano hatthagata’’nti kasmā vuttanti āha ‘‘iminā imantiādivacanānurūpato panā’’tiādi. Imināti hi sakasantakaṁ vuttaṁ. Tadanurūpato pāḷiyaṁ paṭhamaṁ attano bhaṇḍaṁ dassitaṁ, na kayavikkayapadānurūpato. Tañhi viparītato parasantakaggahaṇaṁ purakkhatvā ṭhitaṁ.",
  "tika-vin01t23:157": "Kāmaṁ sesañātakepi ‘‘imaṁ dehī’’ti vadato viññatti na hoti, saddhādeyyavinipātanassapi pana abhāvaṁ dassetukāmo ‘‘mātaraṁ pana pitaraṁ vā’’ti āha. Viññatti na hotīti idaṁ visuṁ viññāpanaṁ sandhāya vuttaṁ. Aññaṁ kiñci avatvā evaṁ vadanto aññātakaṁ viññāpeti nāmāti āha – ‘‘aññātakaṁ ‘imaṁ dehī’ti vadato viññattī’’ti. Aññaṁ kiñci avatvā ‘‘imaṁ gaṇhāhī’’ti dinnaṁ aññātakassa dinnaṁ nāma hotīti vuttaṁ ‘‘saddhādeyyavinipātana’’nti. Tisso āpattiyoti aññātakaviññattisaddhādeyyavinipātanakayavikkayāpattisaṅkhātā tisso āpattiyo.",
  "tika-vin01t23:158": "Imaṁ nāma karohīti vadati, vaṭṭatīti ettha bhuttosi, idāni kasmā na karosīti vatthumpi vaṭṭati. ‘‘Nissaggiyaṁ pācittiya’’nti kiñcāpi satiyeva nissaggiyavatthumhi pācittiyaṁ vuttaṁ, asatipi pana tasmiṁ pācittiyanti idaṁ aṭṭhakathāpamāṇena gahetabbanti dassetuṁ ‘‘kiñcāpī’’tiādi vuttaṁ. Paribhutteti sappiādiṁ sandhāya vuttaṁ. Yaṁ attano dhanena parivatteti, yena ca parivatteti, tesaṁ kappiyavatthutā, asahadhammikatā, kayavikkayāpajjanañcāti imānettha tīṇi aṅgāni.",
  "tika-vin01t23:159": "Kayavikkayasikkhāpadavaṇṇanā niṭṭhitā.",
  "tika-vin01t23:160": "Niṭṭhito kosiyavaggo dutiyo.",
  "tika-vin01t23:161": "3. Pattavaggo",
  "tika-vin01t23:162": "1. Pattasikkhāpadavaṇṇanā",
  "tika-vin01t23:163": "598-602. Pattavaggassa paṭhame bhaṇḍanti vikketabbabhaṇḍaṁ. Yasmā vaṇṇasaddo saṇṭhānajātirūpāyatanakāraṇapamāṇaguṇapasaṁsādīsu dissati. ‘‘Mahantaṁ sapparājavaṇṇaṁ abhinimminitvā’’tiādīsu (saṁ. ni. 1.142) hi saṇṭhānaṁ vuccati. ‘‘Brāhmaṇova seṭṭho vaṇṇo, hīno añño vaṇṇo’’tiādīsu (ma. ni. 2.402) jāti. ‘‘Paramāya vaṇṇapokkharatāya samannāgato’’tiādīsu (dī. ni. 1.303) rūpāyatanaṁ.",
  "tika-vin01t23:164": "‘‘Na harāmi na bhañjāmi, ārā siṅghāmi vārijaṁ;",
  "tika-vin01t23:165": "Atha kena nu vaṇṇena, gandhatthenoti vuccatī’’ti. (saṁ. ni. 1.234; jā. 1.6.116) –",
  "tika-vin01t23:166": "Ādīsu kāraṇaṁ. ‘‘Tayo pattassa vaṇṇā’’tiādīsu (pārā. 602) pamāṇaṁ. ‘‘Kadā saññuḷhā pana te gahapati ime samaṇassa gotamassa vaṇṇā’’tiādīsu (ma. ni. 2.77) guṇo. ‘‘Vaṇṇārahassa vaṇṇaṁ bhāsatī’’tiādīsu (a. ni. 4.3) pasaṁsā. Tasmā vuttaṁ ‘‘tayo pattassa vaṇṇāti tīṇi pattassa pamāṇānī’’ti.",
  "tika-vin01t23:167": "Aḍḍhaterasapalā hotīti ettha ‘‘māsānaṁ aḍḍhaterasapalāni gaṇhātī’’ti vadanti. ‘‘Magadhanāḷi nāma chapasatā nāḷī’’ti keci. ‘‘Aṭṭhapasatā’’ti apare. Tattha purimānaṁ matena tipasatāya nāḷiyā dve nāḷiyo ekā magadhanāḷi hoti, pacchimānaṁ catupasatāya nāḷiyā dve nāḷiyo ekā magadhanāḷi. Ācariyadhammapālattherena pana ‘‘pakatiyā catumuṭṭhikaṁ kuḍuvaṁ, catukuḍuvaṁ nāḷikaṁ, tāya nāḷiyā soḷasa nāḷiyo doṇaṁ, taṁ pana magadhanāḷiyā dvādasa nāḷiyo hontī’’ti vuttaṁ, tasmā tena nayena ‘‘magadhanāḷi nāma pañca kuḍuvāni ekañca muṭṭhiṁ ekāya muṭṭhiyā tatiyañca bhāgaṁ gaṇhātī’’ti veditabbaṁ.",
  "tika-vin01t23:168": "Sabbasambhārasaṅkhatoti jīrakādisabbasambhārehi saṅkhato. Ālopassa ālopassa anurūpanti ettha ‘‘byañjanassa mattā nāma odanacatuttho bhāgo’’ti brahmāyusuttassa aṭṭhakathāyaṁ (ma. ni. aṭṭha. 2.387) vuttattā ālopassa catutthabhāgappamāṇaṁ byañjanaṁ ālopassa anurūpanti gahetabbaṁ. Idha pana sūpasseva odanacatutthabhāgappamāṇataṁ dassetvā etassa lakkhaṇe dassite itarassapi dassitameva hotīti byañjanassa tathā visesetvā pamāṇaṁ na dassitaṁ.",
  "tika-vin01t23:169": "Magadhanāḷiyā upaḍḍhappamāṇo idha patthoti āha ‘‘patthodananti magadhanāḷiyā upaḍḍhanāḷikodana’’nti. Iminā ca ‘‘patthadvayaṁ magadhanāḷī’’ti dassitaṁ hoti. Pattho ca ‘‘catupalo kuḍuvo, catukuḍuvo pattho’’ti iminā lokiyavohārena veditabbo. Bhājanaparibhogenāti udakāharaṇādinā bhājanaparibhogena.",
  "tika-vin01t23:170": "607.Dhoteti paribhogāvasānadassanatthaṁ vuttaṁ, na pana dhoteyeva dukkaṭaṁ āpajjati tato puretaraṁ paribhogakāleyeva āpajjanato.",
  "tika-vin01t23:171": "608.Pañcahi dvīhīti idaṁ ‘‘ettāvatā kāḷavaṇṇatā sampajjatī’’ti dassanatthaṁ vuttaṁ. ‘‘Yadi pana ekenapi pākena kāḷavaṇṇo hoti, adhiṭṭhānupagoyevā’’ti vadanti. Hatthānāgatassapi adhiṭṭhātabbabhāvadassanatthaṁ ‘‘yadihī’’tiādi vuttaṁ. Iminā ca dūre ṭhitampi adhiṭṭhātuṁ vikappetuñca labhati, ṭhapitaṭṭhānasallakkhaṇañca na pamāṇanti veditabbaṁ. Sutvā vāti pattakārakena pesitabhikkhunā anāṇatto kevalaṁ tassa kathentassa vacanamattaṁ sutvā. Na pamāṇanti tena apesitattā. Sāmantavihāreti idaṁ upacāramattaṁ, tato dūre ṭhitampi adhiṭṭhātuṁ vaṭṭatiyeva. Ṭhapitaṭṭhānaṁ sallakkhetvāti idampi upacāramattaṁ, pattasallakkhaṇamevettha pamāṇaṁ. Patte vā chiddaṁ hotīti mukhavaṭṭito heṭṭhā dvaṅgulamattokāsato paṭṭhāya yattha katthaci chiddaṁ hoti. Sesamettha paṭhamakathine vuttanayameva.",
  "tika-vin01t23:172": "Pattasikkhāpadavaṇṇanā niṭṭhitā.",
  "tika-vin01t23:173": "2. Ūnapañcabandhanasikkhāpadavaṇṇanā",
  "tika-vin01t23:174": "610. Dutiyasikkhāpade hatthesu piṇḍāya caratīti pāḷipadassa hatthesu labhitabbapiṇḍatthāya caratīti attho veditabbo.",
  "tika-vin01t23:175": "612-613.‘‘Tassaso apattoti vacanato so patto adhiṭṭhānampi vijahati apattattā. Apattabhāvatoyeva hi ‘pañcabandhanaṁ pattaṁ cetāpetī’ti pāḷiyaṁ na vutta’’nti tīsupi gaṇṭhipadesu vuttaṁ. Keci pana ‘‘apattoti idaṁ ‘aññaṁ pattaṁ viññāpetuṁ vaṭṭatī’ti dassanatthaṁ vuttaṁ, so pana patto adhiṭṭhānaṁ na vijahatī’’ti vadanti, taṁ yuttaṁ viya dissati ‘‘yassa pañca ekāyeva vā dasaṅgulā, so baddhopi abaddhopi apattoyevā’’ti vakkhamānattā. Na hi mukhavaṭṭiyā pañcasu ṭhānesu dvaṅgulamattāhi rājīhi adhiṭṭhānaṁ vijahatīti sakkā vattuṁ, ekāya pana rājiyā dasaṅgulāya sace tattha vuttappamāṇo chiddo paññāyati, chiddeneva adhiṭṭhānavijahanaṁ siyāti yuttaṁ vattuṁ. Bandhanokāse sati asati vā bandhanavirahito patto abandhanoti vutto, bandhanokāsavirahitoyeva pana abandhanokāsoti vutto.",
  "tika-vin01t23:176": "Tipusuttakena vā bandhitvāti ettha ‘‘bandhitabbo’’ti pāṭho gahetabbo. Purāṇapotthakepi hi ayameva pāṭho dissati. Suddhehi…pe… na vaṭṭatīti idaṁ uṇhabhojane pakkhitte vilīyamānattā vuttaṁ. Phāṇitaṁ jhāpetvā pāsāṇacuṇṇena bandhituṁ vaṭṭatīti pāsāṇacuṇṇena saddhiṁ phāṇitaṁ pacitvā tathāpakkena pāsāṇacuṇṇena bandhituṁ vaṭṭati.",
  "tika-vin01t23:177": "615.Anukampāya na gaṇhantassa dukkaṭanti vuttattā yassa so patto na ruccati, tassapi agaṇhantassa anāpatti. Teneva mātikāṭṭhakathāyaṁ (kaṅkhā. aṭṭha. ūnapañcabandhanasīkkhāpadavaṇṇanā) vuttaṁ ‘‘sace therassa patto na ruccati, appicchatāya vā na gaṇhāti, vaṭṭatī’’ti. Pattapariyantoti pariyantapatto, avasānapattoti attho. ‘‘Saṅghamajjhe pattaṁ gāhāpentena alajjiṁ agāhāpetuṁ vaṭṭatī’’ti vadanti. ‘‘Anujānāmi bhikkhave ādhārakanti vuttattā pīṭhādīsu yattha katthaci ādhāraṁ ṭhapetvā tattha pattaṁ ṭhapetuṁ vaṭṭati ādhāraṭhapanokāsassa aniyamitattā’’ti vadanti. Aparibhogenāti ayuttaparibhogena.",
  "tika-vin01t23:178": "616. Pāḷiyaṁ ‘‘abandhanena pattena abandhanaṁ pattaṁ. Ekabandhanaṁ pattaṁ… dvibandhanaṁ pattaṁ… tibandhanaṁ… catubandhanaṁ… abandhanokāsaṁ… eka… dvi… ti… catubandhanokāsaṁ pattaṁ cetāpetī’’ti evaṁ ekekena pattena dasadhā dasavidhaṁ pattaṁ cetāpanavasena ekanissaggiyapācittiyasataṁ vuttaṁ. Imasmiṁ sikkhāpade pamāṇayuttaṁ aggahitakāḷavaṇṇampi pattaṁ viññāpentassa āpattiyevāti daṭṭhabbaṁ. Adhiṭṭhānupagapattassa ūnapañcabandhanatā, attuddesikatā, akataviññatti, tāya ca paṭilābhoti imānettha cattāri aṅgāni.",
  "tika-vin01t23:179": "Ūnapañcabandhanasikkhāpadavaṇṇanā niṭṭhitā.",
  "tika-vin01t23:180": "3. Bhesajjasikkhāpadavaṇṇanā",
  "tika-vin01t23:181": "622. Tatiyasikkhāpade yesaṁ maṁsaṁ kappatīti idaṁ nissaggiyavatthudassanatthaṁ vuttaṁ, na pana yesaṁ maṁsaṁ na kappati, tesaṁ sappiādīni na kappantīti dassanatthaṁ. Manussakhīrādīnipi hi no na kappanti, kuto sasassa sappīti āha ‘‘yesañhi khīraṁ atthi, sappipi tesaṁ atthiyevā’’ti. ‘‘Idañca yebhuyyena vutta’’nti vadanti. Uggahitakaṁ katvā nikkhittanti appaṭiggahitaṁ sayameva gahetvā nikkhittaṁ. Sayaṁkataṁ nirāmisameva vaṭṭatīti tadahupurebhattameva sandhāya vuttaṁ. Atha sayaṁkataṁ nirāmisaṁ bhuñjantassa kasmā sāmaṁpāko na hotīti āha – ‘‘navanītaṁ tāpentassa hi sāmaṁpāko na hotī’’ti. Savatthukapaṭiggahitassa vatthugatikattā āha – ‘‘savatthukassa paṭiggahitattā’’ti. Pacchābhattaṁ paṭiggahitehīti pacchābhattaṁ paṭiggahitakhīradadhīhi. Purebhattampi ca uggahitakehi kataṁ abbhañjanādīsu upanetabbanti sambandho. Ubhayesampīti pacchābhattaṁ paṭiggahitakhīradadhīhi ca purebhattaṁ uggahitakehi ca katānaṁ. Eseva nayoti nissaggiyaṁ hotīti attho. Akappiyamaṁsasappimhīti akappiyamaṁsasattānaṁ sappimhi. Kāraṇapatirūpakaṁ vatvāti sajātiyānaṁ sappibhāvatoti kāraṇapatirūpakaṁ vatvā.",
  "tika-vin01t23:182": "Sappinayeneva veditabbanti nirāmisameva sattāhaṁ vaṭṭatīti attho. Etthāti navanīte. Dhotaṁ vaṭṭatīti adhotaṁ ce, savatthukapaṭiggahitaṁ hoti, tasmā dhotaṁ paṭiggahetvā sattāhaṁ nikkhipituṁ vaṭṭatīti therānaṁ adhippāyo. Takkato uddhaṭamattameva khādiṁsūti ettha takkato uddhaṭamattaṁ adhotampi paṭiggahetvā paribhuñjantā dhovitvā pacitvā vā paribhuñjiṁsūti evamattho gahetabbo. Therassa hi dadhiguḷikādisahitampi paṭiggahitaṁ pacchā dhovitvā pacitvā vā paribhuñjantassa savatthukapaṭiggahaṇe doso natthīti adhippāyo, teneva therassa adhippāyaṁ dassentena ‘‘tasmā navanītaṁ paribhuñjantena…pe… ayamettha adhippāyo’’ti vuttaṁ. Keci pana ‘‘takkato uddhaṭamattameva khādiṁsū’’ti vacanassa adhippāyaṁ ajānantā ‘‘takkato uddhaṭamattaṁ adhotampi dadhiguḷikādisahitaṁ vikālepi paribhuñjituṁ vaṭṭatī’’ti vadanti, taṁ na gahetabbaṁ. Na hi dadhiguḷikādiāmisena saṁsaṭṭharasaṁ navanītaṁ paribhuñjituṁ vaṭṭatīti sakkā vattuṁ. Navanītaṁ paribhuñjantenāti adhovitvā paṭiggahitanavanītaṁ paribhuñjantena. Dadhi eva dadhigataṁ yathā ‘‘gūthagataṁ muttagata’’nti (ma. ni. 2.119). Khayaṁ gamissatīti vacanato khīraṁ pakkhipitvā pakkasappiādipi vikāle kappatīti veditabbaṁ. Kukkuccāyanti kukkuccakāti iminā attanāpi tattha kukkuccasabbhāvaṁ dīpeti. Teneva mātikāṭṭhakathāyaṁ (kaṅkhā. aṭṭha. bhesajjasikkhāpadavaṇṇanā) ‘‘nibbaṭṭitasappi vā navanītaṁ vā pacituṁ vaṭṭatī’’ti vuttaṁ. Tāni paṭiggahetvāti tāni khīradadhīni paṭiggahetvā.",
  "tika-vin01t23:183": "Paṭiggahetvā ṭhapitabhesajjehīti paṭiggahetvā ṭhapitayāvajīvikabhesajjehi. Vuttanayena yathā taṇḍulādīni na paccanti, tathā lajjīyeva sampādetvā detīti lajjīsāmaṇeraggahaṇaṁ, apica alajjinā ajjhoharitabbaṁ yaṁ kiñci abhisaṅkharāpetuṁ na vaṭṭati, tasmāpi evamāha. Tile paṭiggahetvā katatelanti attanā bhajjanādīni akatvā gahitatelaṁ. Teneva ‘‘sāmisampi vaṭṭatī’’ti vuttaṁ. Nibbaṭṭitattāti yāvakālikavatthuto vivecitattā. Ubhayampīti attanā ca parena ca kataṁ. Yāva aruṇassa uggamanā tiṭṭhati, nissaggiyanti sattamadivase katatelaṁ sace yāva aruṇuggamanā tiṭṭhati, nissaggiyaṁ.",
  "tika-vin01t23:184": "623.Acchavasanti dukkaṭavatthuno vasāya anuññātattā taṁsadisānaṁ dukkaṭavatthūnaṁyeva akappiyamaṁsasattānaṁ vasā anuññātā, na thullaccayavatthūnaṁ manussānaṁ vasāti āha ‘‘ṭhapetvā manussavasa’’nti . Saṁsaṭṭhanti parissāvitaṁ. ‘‘Kāle paṭiggahitaṁ vikāle anupasampannenapi nippakkaṁ saṁsaṭṭhañca paribhuñjantassa dvepi dukkaṭāni hontiyevā’’ti vadanti. Yasmā khīradadhiādīni pakkhipitvā telaṁ pacanti, tasmā kasaṭaṁ na vaṭṭati, telameva vaṭṭati. Tena vuttaṁ ‘‘pakkatelakasaṭe viya kukkuccāyatī’’ti. ‘‘Sace vasāya saddhiṁ pakkattā na vaṭṭati, idaṁ kasmā vaṭṭatī’’ti pucchantā ‘‘bhante’’tiādimāhaṁsu. Etaṁ vaṭṭatīti nanu etaṁ dadhiguḷikādīhi pakkaṁ navanītaṁ vaṭṭatīti attho.",
  "tika-vin01t23:185": "‘‘Madhukarīhi nāma madhumakkhikāhīti ayaṁ khuddakamakkhikānaṁ bhamaramakkhikānañca sāmaññaniddeso’’ti tīsupi gaṇṭhipadesu vuttaṁ. Keci pana ‘‘daṇḍakesu madhukarā madhukarī makkhikā nāmā’’ti vatvā ‘‘tāhi madhukarīādīhi tīhi makkhikāhi kataṁ madhu nāmā’’ti vadanti. Bhamaramakkhikāhīti mahābhamaramakkhikāhi. Silesasadisanti ghanapakkaṁ vuttaṁ. Itaranti tanukamadhu. Madhupaṭalanti madhurahitaṁ kevalaṁ madhupaṭalaṁ. ‘‘Sace madhusahitaṁ paṭalaṁ paṭiggahetvā nikkhipanti, paṭalassa bhājanaṭṭhāniyattā madhuno vasena sattāhātikkame nissaggiyaṁ hotī’’ti vadanti, ‘‘madhumakkhitaṁ pana madhugatikamevā’’ti iminā taṁ na sameti.",
  "tika-vin01t23:186": "‘‘Phāṇitaṁ nāma ucchumhā nibbatta’’nti pāḷiyaṁ avisesena vuttattā aṭṭhakathāyañca ‘‘ucchurasaṁ upādāya…pe… avatthukā ucchuvikati ‘phāṇita’nti veditabbā’’ti vacanato ucchurasopi nikkasaṭo sattāhakālikoti veditabbo. Kenaci pana ‘‘madhumhi cattāro kālikā yathāsambhavaṁ yojetabbā, ucchumhi cā’’ti vatvā ‘‘samakkhikaṇḍaseḷakaṁ yāvakālikaṁ, aneḷakaṁ udakasambhinnaṁ yāmakālikaṁ, asambhinnaṁ sattāhakālikaṁ, madhusitthaṁ parisuddhaṁ yāvajīvikaṁ, tathā ucchu vā raso vā sakasaṭo yāvakāliko, nikkasaṭo udakasambhinno yāmakāliko, asambhinno sattāhakāliko, suddhakasaṭaṁ yāvajīvika’’nti ca vatvā uttaripi bahudhā papañcitaṁ. Tattha ‘‘udakasambhinnaṁ madhu vā ucchuraso vā udakasambhinno yāmakāliko’’ti idaṁ neva pāḷiyaṁ, na aṭṭhakathāyaṁ dissati. ‘‘Yāvakālikaṁ samānaṁ garutarampi muddikājātirasaṁ attanā saṁsaṭṭhaṁ lahukaṁ yāmakālikabhāvaṁ upanentaṁ udakaṁ lahutaraṁ sattāhakālikaṁ attanā saṁsaṭṭhaṁ garutaraṁ yāmakālikabhāvaṁ upanetī’’ti ettha kāraṇaṁ soyeva pucchitabbo, sabbattha pāḷiyaṁ aṭṭhakathāyañca udakasambhedena garutarassapi lahubhāvopagamanaṁyeva dassitaṁ. Pāḷiyampi hi ‘‘anujānāmi, bhikkhave, gilānassa guḷaṁ, agilānassa guḷodaka’’nti (mahāva. 284) vadantena agilānena paribhuñjituṁ ayuttopi guḷo udakasambhinno agilānassapi vaṭṭatīti anuññāto.",
  "tika-vin01t23:187": "Yampi ca ‘‘ucchu ce yāvakāliko, ucchuraso ce yāmakāliko, phāṇitaṁ ce sattāhakālikaṁ, taco ce yāvajīviko’’ti aṭṭhakathāvacanaṁ dassetvā ‘‘ucchuraso udakasambhinno yāmakāliko’’ti aññena kenaci vuttaṁ, tampi tathāvidhassa aṭṭhakathāvacanassa imissā samantapāsādikāya vinayaṭṭhakathāya abhāvato na sārato paccetabbaṁ. Tatoyeva ca ‘‘ucchuraso udakena sambhinnopi asambhinnopi sattāhakālikoyevā’’ti keci ācariyā vadanti. Bhesajjakkhandhake ca ‘‘anujānāmi, bhikkhave, ucchurasa’’nti (mahāva. 300) ettha tīsupi gaṇṭhipadesu avisesena vuttaṁ ‘‘ucchuraso sattāhakāliko’’ti.",
  "tika-vin01t23:188": "Sayaṁkataṁ nirāmisameva vaṭṭatīti ettha aparissāvitaṁ paṭiggahitampi karaṇasamaye parissāvetvā kasaṭaṁ apanetvāva attanā katanti gahetabbaṁ. Jhāmaucchuphāṇitanti agginā daḍḍhe ucchukhette jhāmaucchunā kataphāṇitaṁ. Koṭṭitaucchuphāṇitanti khuddānukhuddakaṁ chinditvā koṭṭetvā nippīḷetvā pakkaṁ yebhuyyena ca sakasaṭaṁ phāṇitaṁ. Tādisassa ca kasaṭassa abbohārikattā ‘‘taṁ yutta’’nti vuttaṁ. Sītudakena katanti madhukapupphāni sītodake pakkhipitvā madditvā puppharase udakagate sati taṁ udakaṁ gahetvā pacitvā kataphāṇitaṁ. Khīraṁ pakkhipitvā kataṁ madhukaphāṇitaṁ yāvakālikanti ettha khīraṁ pakkhipitvā pakkatelaṁ kasmā vikāle vaṭṭatīti ce? Tele pakkhittakhīraṁ telameva hoti, aññaṁ pana khīraṁ pakkhipitvā kataṁ khīrabhāvaṁ gaṇhātīti idamettha kāraṇaṁ. Yadi evaṁ khaṇḍasakkharampi khīraṁ pakkhipitvā karonti, taṁ kasmā vaṭṭatīti āha ‘‘khaṇḍasakkharaṁ panā’’tiādi. Tattha khīrajallikanti khīrapheṇaṁ.",
  "tika-vin01t23:189": "Bhesajjodissaṁ dassentena ‘‘sattavidhañhi odissaṁ nāmā’’tiādinā itarānipi atthuddhāravasena vuttāni. Vikaṭānīti apakatibhesajjattā vikaṭāni, virūpānīti attho. Dukkaṭavatthūnampi akappiyamaṁsānaṁ vasāya anuññātattā ‘‘vasodissa’’nti vuttaṁ. Oḷārikānampi āhāratthaṁ pharituṁ samatthānaṁ sappiādīnaṁ bhesajjanāmena anuññātattā ‘‘bhesajjodissa’’nti vuttaṁ . ‘‘Pacchābhattato paṭṭhāya sati paccayeti vuttattā paṭiggahitabhesajjāni dutiyadivasato paṭṭhāya purebhattampi sati paccaye paribhuñjitabbāni, na āhāratthaṁ bhesajjatthāya paṭiggahitattā’’ti vadanti.",
  "tika-vin01t23:190": "624.Dvāravātapānakavāṭesūti mahādvārassa vātapānānañca kavāṭaphalakesu. Kasāve pakkhittāni tāni attano sabhāvaṁ pariccajanti, tasmā ‘‘makkhetabbānī’’ti vuttaṁ, ghuṇapāṇakādiparihāratthaṁ makkhetabbānīti attho. Adhiṭṭhetīti ‘‘idāni mayhaṁ ajjhoharaṇīyaṁ na bhavissati , bāhiraparibhogatthāya gamissatī’’ti cittaṁ uppādetīti attho. Tenevāha – ‘‘sappiñca telañca vasañca muddhani telaṁ vā abbhañjanaṁ vā’’tiādi. ‘‘Evaṁ adhiṭṭhitañca paṭiggahaṇaṁ vijahatī’’ti vadanti.",
  "tika-vin01t23:191": "625.Sace dvinnaṁ santakaṁ ekena paṭiggahitaṁ avibhattaṁ hoti, paribhuñjituṁ pana na vaṭṭatīti ettha majjhe pāṭho parihīno, evaṁ panettha pāṭho veditabbo ‘‘sace dvinnaṁ santakaṁ ekena paṭiggahitaṁ avibhattaṁ hoti, sattāhātikkame dvinnampi anāpatti, paribhuñjituṁ pana na vaṭṭatī’’ti. Aññathā pana saddappayogopi na saṅgacchati. Gaṇṭhipadepi ca ayameva pāṭho dassito. Tattha dvinnampi anāpattīti yathā aññassa santakaṁ ekena paṭiggahitaṁ sattāhātikkamena nissaggiyaṁ na hoti parasantakabhāvato, evamidampi avibhattattā ubhayasādhāraṇampi avinibbhogabhāvato nissaggiyaṁ na hotīti adhippāyo. Paribhuñjituṁ pana na vaṭṭatīti bhikkhunā paṭiggahitattā sattāhātikkame yassa kassaci bhikkhuno paribhuñjituṁ na vaṭṭati paṭiggahitasappiādīnaṁ paribhogassa sattāheneva paricchinnattā. ‘‘Tāni paṭiggahetvā sattāhaparamaṁ sannidhikārakaṁ paribhuñjitabbānī’’ti hi vuttaṁ. Gaṇṭhipadesu pana tīsupi idha pāṭhassa parihīnabhāvaṁ asallakkhetvā ‘‘paribhuñjituṁ pana na vaṭṭatīti idaṁ antosattāhe paribhogaṁ sandhāya vuttanti saññāya vissāsaggāhābhāvato paribhuñjituṁ na vaṭṭatī’’ti evamattho vutto, so na gahetabbo.",
  "tika-vin01t23:192": "Āvuso, imaṁ telaṁ sattāhamattaṁ paribhuñja tvanti iminā yena paṭiggahitaṁ, tena antosattāheyeva parassa vissajjitabhāvaṁ dasseti. Kassa āpattīti paṭhamaṁ tāva ubhinnaṁ sādhāraṇattā anāpatti vuttā. Idāni pana ekena itarassa vissaṭṭhabhāvato ubhayasādhāraṇatā natthīti vibhattasadisaṁ hutvā ṭhitaṁ, tasmā ettha paṭiggahitassa sattāhātikkame ekassa āpattiyā bhavitabbanti maññamāno ‘‘kiṁ paṭiggahaṇapaccayā paṭiggāhakassa āpatti, udāhu yassa santakaṁ jātaṁ, tassā’’ti pucchati. Nissaṭṭhabhāvatoyeva ca idha ‘‘avibhattabhāvato’’ti kāraṇaṁ avatvā ‘‘yena paṭiggahitaṁ, tena vissajjitattā’’ti vuttaṁ. Idañca vissaṭṭhabhāvato ubhayasādhāraṇataṁ pahāya ekassa santakaṁ hontampi yena paṭiggahitaṁ, tato aññassa santakaṁ jātaṁ, tasmā parasantakapaṭiggahaṇe viya paṭiggāhakassa paṭiggahaṇapaccayā natthi āpattīti dassanatthaṁ vuttaṁ, na pana ‘‘yena paṭiggahitaṁ, tena vissajjitattā’’ti vacanato avissajjite sati avibhattepi sattāhātikkame āpattīti dassanatthaṁ avissajjite avibhattabhāvatoyeva anāpattiyā siddhattā. Sace pana itaro yena paṭiggahitaṁ, tasseva antosattāhe attano bhāgampi vissajjeti, sattāhātikkame siyā āpatti yena paṭiggahitaṁ, tasseva santakabhāvamāpannattā itarassa appaṭiggahitattā. Iminā tassa santakabhāvepi aññena paṭiggahitasakasantake viya tena appaṭiggahitabhāvato anāpattīti dīpeti. Idaṁ pana adhippāyaṁ ajānitvā ito aññathā gaṇṭhipadakārādīhi papañcitaṁ, na taṁ sārato paccetabbaṁ.",
  "tika-vin01t23:193": "Aparibhogaṁ hotīti kassaci amanuññassa patitattā paribhogārahaṁ na hoti. Yena cittenāti yena pariccajitukāmatācittena. ‘‘Antosattāhe’’ti adhikārattā ‘‘antosattāhe anapekkho datvā paṭilabhitvā paribhuñjatī’’ti imaṁ sambandhaṁ sandhāya mahāsumattherena ‘‘evaṁ antosattāhe datvā’’tiādi vuttaṁ. Mahāpadumatthero pana yadi evaṁ ‘‘vissajjetī’’ti imināva taṁ siddhaṁ, sattāhātikkantaṁ pana nissaṭṭhaṁ paṭilabhitvā paribhuñjituṁ na vaṭṭati, tasmā tassa paribhogamukhadassanamidanti āha – ‘‘nayidaṁ yācitabba’’ntiādi. Aññena bhikkhunāti ettha suddhacittena dinnattā sayampi āharāpetvā paribhuñjituṁ vaṭṭatiyeva. Sappiādīnaṁ paṭiggahitabhāvo, attano santakatā, sattāhātikkamoti imānettha tīṇi aṅgāni.",
  "tika-vin01t23:194": "Bhesajjasikkhāpadavaṇṇanā niṭṭhitā.",
  "tika-vin01t23:195": "4. Vassikasāṭikasikkhāpadavaṇṇanā",
  "tika-vin01t23:196": "627. Catutthe sibbanarajanakappapariyosānena niṭṭhāpetvāti sūcikammaniṭṭhānena sakimpi vaṇṇabhedamattarajanena kappabindukaraṇena ca niṭṭhāpetvā. Samayeti vassānasamaye.",
  "tika-vin01t23:197": "628.Kucchisamayoti antosamayo. ‘‘Ayameko aḍḍhamāso pariyesanakkhettañceva karaṇakkhettañca. Etasmiñhi antare vassikasāṭikaṁ aladdhaṁ pariyesituṁ laddhaṁ kātuñca vaṭṭati, nivāsetuṁ adhiṭṭhātuñca na vaṭṭatī’’ti potthakesu pāṭho dissati, so apāṭho. Evaṁ panettha pāṭhena bhavitabbaṁ ‘‘ayameko aḍḍhamāso pariyesanakkhettaṁ. Etasmiñhi antare vassikasāṭikaṁ aladdhaṁ pariyesituṁ vaṭṭati, laddhaṁ kātuṁ nivāsetuṁ adhiṭṭhātuñca na vaṭṭatī’’ti. Na hi gimhānaṁ pacchimamāsassa paṭhamo aḍḍhamāso karaṇakkhettaṁ hoti. ‘‘Aḍḍhamāso seso gimhānanti katvā nivāsetabba’’nti vacanato pana gimhānaṁ pacchimamāsassa pacchimo aḍḍhamāso karaṇakkhettañceva nivāsanakkhettañca hoti. Teneva mātikāṭṭhakathāyaṁ (kaṅkhā. aṭṭha. vahisakasāṭikasikkhāpadavaṇṇanā) ‘‘gimhānaṁ pacchimo māso pariyesanakkhettaṁ, pacchimo aḍḍhamāso karaṇanivāsanakkhettampī’’ti vuttaṁ. Tasmā pāḷiyā mātikāṭṭhakathāya ca avirodhaṁ icchantena vuttanayeneva pāṭho gahetabbo.",
  "tika-vin01t23:198": "‘‘Viññattiṁ katvā nipphādentassa aññātakaviññattisikkhāpadena anāpattī’’ti vadantena ‘‘piṭṭhisamayattā iminā sikkhāpadena āpattī’’ti dīpitā hoti. Na hi ñātakapavāritaṭṭhānato piṭṭhisamaye satuppādakaraṇamattenapi sambhavantī āpatti tato garukatarāya viññattiyā na hotīti sakkā vattuṁ. Teneva bhadantabuddhadattācariyena vuttaṁ –",
  "tika-vin01t23:199": "‘‘Katvā pana satuppādaṁ, vassikasāṭicīvaraṁ;",
  "tika-vin01t23:200": "Nipphādentassa bhikkhussa, samaye piṭṭhisammate.",
  "tika-vin01t23:201": "‘‘Hoti nissaggiyāpatti, ñātakāñātakādino;",
  "tika-vin01t23:202": "Tesuyeva ca viññattiṁ, katvā nipphādane tathā’’ti.",
  "tika-vin01t23:203": "Kenassahoti āpattīti assa mātaraṁ cīvaraṁ yācantassa kena sikkhāpadena āpattīti pucchati. ‘‘Pariṇataṁ viññāpentassa pariṇāmanasikkhāpadena āpattī’’ti codanābhāvaṁ dasseti no ca saṅghe pariṇatanti. Atha aññātakaviññattisikkhāpadenāti ce, etampi natthīti āha ‘‘anāpatti ca ñātake’’ti. ‘‘Ñātake viññāpentassā’’ti pāṭhaseso. Imamatthaṁ sandhāyāti piṭṭhisamaye vassikasāṭikatthaṁ ñātakapavāritaṭṭhāne satuppādakaraṇena āpattiṁ, aññātakaviññattisikkhāpadena anāpattiñca sandhāya.",
  "tika-vin01t23:204": "Aññātakaappavāritaṭṭhānato…pe… dukkaṭanti idaṁ vassikasāṭikaṁ adinnapubbe sandhāya vuttaṁ. Tenevettha vattabhede dukkaṭaṁ vuttaṁ, dinnapubbesu pana vattabhedo natthi. Tenevāha – ‘‘ye manussā…pe… vattabhedo natthī’’ti. Idanti yathāvuttanissaggiyapācittiyaṁ. Viññattiṁ katvā nipphādentassāti aññātakaappavāritaṭṭhānato viññattiṁ katvā nipphādentassa. Pakatiyā vassikasāṭikadāyakā nāma saṅghavasena vā puggalavasena vā apavāretvā anusaṁvaccharaṁ vassikasāṭikānaṁ dāyakā. Aññātakaviññattisikkhāpadena anāpattīti ettha imināpi sikkhāpadena anāpattīti veditabbaṁ. Kucchisamaye hi attano ñātakapavāritaṭṭhānato ‘‘detha me vassikasāṭika’’ntiādinā viññāpentassapi anāpatti. Tenevāha – ‘‘na vattabbā detha meti idañhi pariyesanakāle aññātakaappavārite eva sandhāya vutta’’nti. Mātikāṭṭhakathāyañhi (kaṅkhā. aṭṭha. vassikasāṭikasikkhāpadavaṇṇanā) vuttaṁ ‘‘attano ñātakapavāritaṭṭhānato pana ‘detha me vassikasāṭikacīvara’ntiādikāya viññattiyāpi pariyesitabba’’nti.",
  "tika-vin01t23:205": "629.‘‘Ākāsato patitaudakenevāti vacanato chadanakoṭiyā patitaudakena nahāyantassa anāpattī’’ti tīsupi gaṇṭhipadesu vuttaṁ.",
  "tika-vin01t23:206": "630.Cha māse parihāraṁ labhatīti etena antovassepi yāva vassānassa pacchimadivasā akatā parihāraṁ labhatīti dīpitaṁ hoti. Yasmā mūlacīvaraṁ karontena hemantassa pacchimuposathadivaseyeva kātabbaṁ, tasmā gimhānato ekūnatiṁsadivase parihāraṁ labhati, evaṁ santepi appakaṁ ūnamadhikaṁ vā gaṇanūpagaṁ na hotīti katvā ‘‘tato parampi…pe… ekamāsa’’nti vuttaṁ. Ekāhadvīhādivasena…pe… laddhā ceva niṭṭhitā cāti iminā ekāhānāgatāya vassūpanāyikāya laddhā ceva niṭṭhitā ca, dvīhānāgatāya…pe… dasāhānāgatāya vassūpanāyikāya laddhā ceva niṭṭhitā ca, antovasse vā laddhā ceva niṭṭhitā cāti ayamattho dassito. Tattha āsāḷhimāsassa juṇhapakkhapuṇṇamiyaṁ laddhā ceva niṭṭhitā ca vassikasāṭikā ‘‘ekāhānāgatāya vassūpanāyikāya laddhā ceva niṭṭhitā cā’’ti vuccati. Eteneva nayena juṇhapakkhassa chaṭṭhiyaṁ laddhā ceva niṭṭhitā ca ‘‘dasāhānāgatāya vassūpanāyikāya laddhā ceva niṭṭhitā cā’’ti vuccati. Yāva paṭhamakattikatemāsapuṇṇamī, tāva antotemāse laddhā ceva niṭṭhitā ca ‘‘antovasse laddhā ceva niṭṭhitā cā’’ti vuccati. Paṭhamakattikatemāsapuṇṇamito parañhi laddhā ceva niṭṭhitā ca yāva cīvarakālo nātikkamati, tāva anadhiṭṭhahitvā ṭhapetuṁ vaṭṭatīti na tatrāyaṁ vicāraṇā sambhavati.",
  "tika-vin01t23:207": "Tasmiṁyeva antodasāhe adhiṭṭhātabbāti avisesena vuttepi vassānato pubbe ekāhadvīhādivasena anāgatāya vassūpanāyikāya laddhā tehi divasehi saddhiṁ dasāhaṁ anatikkamantena vassūpanāyikadivasato paṭṭhāya adhiṭṭhānakkhettaṁ sampattāyeva adhiṭṭhātabbā, na tato pubbe adhiṭṭhānassa akhettattā. Antovasse pana laddhā tasmiṁyeva antovasse laddhadivasato paṭṭhāya dasāhaṁ anatikkāmetvā adhiṭṭhātabbā.",
  "tika-vin01t23:208": "Nanu ca vassānato pubbe anadhiṭṭhahitvā dasāhaṁ atikkāmetuṁ vaṭṭatiyeva, tasmā adhiṭṭhānassa akhettabhūtepi divase gahetvā ‘‘antodasāhe adhiṭṭhātabba’’nti kasmā vuttaṁ? Yathā ‘‘antovasse laddhāpi yāva na niṭṭhāti, tāva anadhiṭṭhahitvā dasāhaṁ atikkāmetuṁ vaṭṭatī’’ti akatāya anadhiṭṭhānakkhettasadisāpi atikkantadivasā dasāhaṁ atikkāmetvā niṭṭhitāya gaṇanūpagā hontīti niṭṭhitadivaseyeva adhiṭṭhātabbā, evamidhāpi vassānato pubbe anadhiṭṭhānakkhettabhūtāpi divasā laddhadivasato paṭṭhāya gaṇanūpagā hontīti dassanatthaṁ vuttaṁ. Yadi evaṁ ‘‘tasmiṁyeva antodasāhe’’ti avisesena vuttattā dasāhānāgatāya vassūpanāyikāya chaṭṭhiyaṁ laddhā puṇṇamiyaṁ adhiṭṭhātabbāti āpajjatīti? Nāpajjati ‘‘cātumāsaṁ adhiṭṭhātu’’nti vacaneneva paṭikkhittattā. Evaṁ sante ‘‘dasāhānāgatāyā’’ti iminā kiṁ payojananti ce? Vassānato pubbeyeva dasāhe atikkante vassūpanāyikadivase niṭṭhitā tadaheva adhiṭṭhātabbāti dassanatthaṁ vuttanti idamettha payojanaṁ. Tenevāha – ‘‘dasāhātikkame niṭṭhitā tadaheva adhiṭṭhātabbā’’ti.",
  "tika-vin01t23:209": "Dasāhe appahonte cīvarakālaṁ nātikkametabbāti temāsabbhantare dasāhe appahonte laddhā ceva niṭṭhitā ca cīvarakālaṁ nātikkametabbāti attho. Idaṁ vuttaṁ hoti ‘‘paṭhamakattikatemāsapuṇṇamito pubbe sattamito paṭṭhāya laddhā ceva niṭṭhitā ca vassikasāṭikā dasāhe anatikkanteyeva cīvarakālaṁ otiṇṇattā tattha anadhiṭṭhahitvāpi ṭhapetuṁ vaṭṭatī’’ti. Iminā ca imaṁ dīpeti – akatā ce vassikasāṭikā, vassānaṁ cātumāsaṁ akatattāyeva parihāraṁ labhati, katāya pana dasāhaparamasikkhāpadaṁ avikopetvā parihāro vattabboti.",
  "tika-vin01t23:210": "Yadā vā tadā vā adhiṭṭhātuṁ vaṭṭatīti cātumāsabbhantare dasāhe atikkantepi natthi dosoti adhippāyo. ‘‘Kadā adhiṭṭhātabbā…pe… yadi nappahoti, yāva kattikapuṇṇamā parihāraṁ labhatī’’ti imināpi kurundivacanena akatāya vassikasāṭikāya cātumāsaṁ parihāro, katāya dasāhameva parihāroti ayamattho dīpitoyevāti āha ‘‘apicā’’tiādi.",
  "tika-vin01t23:211": "Pāḷiyaṁ acchinnacīvarassa naṭṭhacīvarassātiādinā nissaggiyena anāpatti vuttā, udāhu naggassa nahāyato dukkaṭena anāpatti vuttāti? Kimettha pucchitabbaṁ. Sabbasikkhāpadesu hi yattha yattha mūlasikkhāpadena āpattippasaṅgo, tattha tattha anāpattidassanatthaṁ anāpattivāro ārabhīyatīti idhāpi nissaggiyena anāpattidassanatthanti yuttaṁ vattuṁ. Na hi mūlāpattiyā anāpattiṁ adassetvā antarā vuttāya eva āpattiyā anāpattidassanatthaṁ anāpattivāro ārabhīyatīti. Teneva tīsupi gaṇṭhipadesu idaṁ vuttaṁ ‘‘acchinnacīvarassa naṭṭhacīvarassa cāti ettha acchinnasesacīvarassa naṭṭhasesacīvarassa ca asamaye nivāsentassa pariyesantassa ca anāpatti . Āpadāsūti ettha anivatthaṁ corā harantīti asamaye nivāsentassa anāpattī’’ti. Mātikāṭṭhakathāyampi (kaṅkhā. aṭṭha. vassikasāṭikasikkhāpadavaṇṇanā) vuttaṁ ‘‘acchinnacīvarassa vā naṭṭhacīvarassa vā anivatthaṁ corā harantīti evaṁ āpadāsu vā nivāsayato ummattakādīnañca anāpattī’’ti. Aṭṭhakathāyaṁ pana naggassa nahāyato dukkaṭeneva anāpattiṁ sandhāya ‘‘acchinnacīvarassāti etaṁ vassikasāṭikameva sandhāya vuttaṁ. Tesañhi naggānaṁ kāyovassāpane anāpatti. Ettha ca mahagghavassikasāṭikaṁ nivāsetvā nahāyantassa corupaddavo āpadā nāmā’’ti yaṁ vuttaṁ, tattha kāraṇaṁ pariyesitabbaṁ.",
  "tika-vin01t23:212": "Atha ubhayenapi anāpattidassanatthaṁ ‘‘acchinnacīvarassā’’tiādi āraddhanti evamadhippāyo siyā, evampi ‘‘acchinnacīvarassāti etaṁ vassikasāṭikameva sandhāya vutta’’ntiādinā visesetvā na vattabbaṁ. Evañhi vattabbaṁ siyā ‘‘acchinnasesacīvarassa naṭṭhasesacīvarassa vā asamaye nivāsentassa pariyesantassa ca nissaggiyena anāpatti, acchinnavassikasāṭikassa naṭṭhavassikasāṭikassa vā naggassa nahāyato dukkaṭena anāpatti, āpadāsu anivatthaṁ corā harantīti asamaye nivāsayato nissaggiyena anāpatti, mahagghavassikasāṭikaṁ nivāsetvā nahāyantassa corā haranti, naggassa nahāyato dukkaṭena anāpattī’’ti. Sesamettha uttānameva.",
  "tika-vin01t23:213": "Aṅgesu pana vassikasāṭikāya attuddesikatā, asamaye pariyesanatā, tāya ca paṭilābhoti imāni tāva pariyesanāpattiyā tīṇi aṅgāni. Sacīvaratā, āpadābhāvo, vassikasāṭikāya sakabhāvo, asamaye nivāsananti imāni nivāsanāpattiyā cattāri aṅgāni.",
  "tika-vin01t23:214": "Vassikasāṭikasikkhāpadavaṇṇanā niṭṭhitā.",
  "tika-vin01t23:215": "5. Cīvaraacchindanasikkhāpadavaṇṇanā",
  "tika-vin01t23:216": "631. Pañcame yampi tyāhanti ettha yanti kāraṇavacanaṁ, tasmā evamettha sambandho veditabbo – mayā saddhiṁ janapadacārikaṁ pakkamissatīti yaṁ kāraṇaṁ nissāya ahaṁ te, āvuso, cīvaraṁ adāsiṁ, taṁ na karosīti kupito anattamano acchindīti. Yanti vā cīvaraṁ parāmasati, tattha ‘‘mayā saddhiṁ janapadacārikaṁ pakkamissatīti yampi te ahaṁ cīvaraṁ adāsiṁ, taṁ cīvaraṁ gaṇhissāmīti kupito anattamano acchindī’’ti sambandhitabbaṁ.",
  "tika-vin01t23:217": "633.Āṇatto bahūni gaṇhāti, ekaṁ pācittiyanti ‘‘cīvaraṁ gaṇhā’’ti āṇattiyā ekacīvaravisayattā ekameva pācittiyaṁ. Vācāya vācāya dukkaṭanti ettha acchinnesu vatthugaṇanāya pācittiyāni. Ekavācāya sambahulā āpattiyoti idaṁ acchinnesu vatthugaṇanāya āpajjitabbaṁ pācittiyāpattiṁ sandhāya vuttaṁ. Āṇattiyā āpajjitabbaṁ pana dukkaṭaṁ ekameva.",
  "tika-vin01t23:218": "634.Evanti iminā ‘‘vatthugaṇanāya dukkaṭānī’’ti idaṁ parāmasati. Eseva nayoti sithilaṁ gāḷhañca pakkhittāsu āpattiyā bahuttaṁ ekattañca atidissati.",
  "tika-vin01t23:219": "635.Āvuso, mayantiādīsu gaṇhitukāmatāya evaṁ vuttepi teneva dinnattā anāpatti. Amhākaṁ santike upajjhaṁ gaṇhissatīti idaṁ sāmaṇerassapi dānaṁ dīpeti. Tasmā kiñcāpi pāḷiyaṁ ‘‘bhikkhussa sāmaṁ cīvaraṁ datvā’’ti vuttaṁ, tathāpi anupasampannakāle datvāpi upasampannakāle acchindantassa pācittiyamevāti veditabbaṁ. Acchindanasamaye upasampannabhāvoyeva hettha pamāṇaṁ. Detīti tuṭṭho vā kupito vā deti. Rundhathāti nivāretha. Evaṁ pana dātuṁ na vaṭṭatīti ettha evaṁ dinnaṁ na tāva tassa santakanti anadhiṭṭhahitvāva paribhuñjitabbanti veditabbaṁ. Āharāpetuṁ pana vaṭṭatīti evaṁ dinnaṁ bhatisadisattā āharāpetuṁ vaṭṭati. Cajitvā dinnanti vuttanayena adatvā anapekkhena hutvā tasseva dinnaṁ. Bhaṇḍagghena kāretabboti sakasaññāya vinā gaṇhanto bhaṇḍaṁ agghāpetvā āpattiyā kāretabbo. Vikappanupagapacchimacīvaratā, sāmaṁ dinnatā, sakasaññitā, upasampannatā, kodhavasena acchindanaṁ acchindāpanaṁ vāti imānettha pañca aṅgāni.",
  "tika-vin01t23:220": "Cīvaraacchindanasikkhāpadavaṇṇanā niṭṭhitā.",
  "tika-vin01t23:221": "6. Suttaviññattisikkhāpadavaṇṇanā",
  "tika-vin01t23:222": "636. Chaṭṭhe pāḷiyaṁ cīvarakārasamayeti iminā vassaṁvutthabhikkhūnaṁ cīvarakammasamayattā cīvaramāso vutto, athaññopi pana cīvarakammakālo cīvarakārasamayoti vattuṁ vaṭṭati.",
  "tika-vin01t23:223": "638.Pañcahipimissetvāti khomādīhi pañcahi missetvā. Vītavītaṭṭhānaṁ yattha saṁharitvā ṭhapenti, tassa turīti adhivacanaṁ. Suttaṁ pavesetvā yena ākoṭentā ghanabhāvaṁ sampādenti, taṁ vemanti vuccati. Yaṁ yanti yaṁ yaṁ payogaṁ. Tantūnaṁ attano santakattā vītavītaṭṭhānaṁ paṭiladdhameva hotīti āha ‘‘dīghato…pe… vīte nissaggiyaṁ pācittiya’’nti. Pāḷiyampi hi imināva adhippāyena ‘‘paṭilābhena nissaggiya’’nti vuttaṁ, tasmā yāva cīvaraṁ vaḍḍhati, tāva iminā pamāṇena āpattiyo vaḍḍhanti.",
  "tika-vin01t23:224": "Seso kappiyoti ettha hatthakammayācanavasena. Pubbe vuttanayena nissaggiyanti dīghaso vidatthimatte tiriyaṁ hatthamatte ca vīte nissaggiyaṁ. Tenevāti akappiyatantavāyena. Tatheva dukkaṭanti paricchede paricchede dukkaṭaṁ. Kedārabaddhādīhīti ādi-saddena acchimaṇḍalabaddhādi gahitaṁ. Tante ṭhitaṁyeva adhiṭṭhātabbanti ettha ‘‘pacchā vītaṭṭhānaṁ adhiṭṭhitagatikameva hoti, puna adhiṭṭhānakiccaṁ natthi. Sace pana paricchedaṁ dassetvā antarantarā avītaṁ hoti, puna adhiṭṭhātabba’’nti vadanti. Eseva nayoti vikappanupagappamāṇamatte vīte tante ṭhitaṁyeva adhiṭṭhātabbanti attho. Cīvaratthāya viññāpitasuttaṁ, attuddesikatā, akappiyatantavāyena vāyāpananti imānettha tīṇi aṅgāni.",
  "tika-vin01t23:225": "Mātikāṭṭhakathāyaṁ (kaṅkhā. aṭṭha. suttaviññattisikkhāpadavaṇṇanā) pana vāyāpeyyāti ettha ‘‘cīvaraṁ me, āvuso, vāyathāti akappiyaviññattiyā vāyāpeyyā’’ti atthaṁ vatvā aṅgesupi ‘‘akappiyatantavāyena akappiyaviññattiyā vāyāpana’’nti visesetvā vuttaṁ, tathāvidhaṁ pana visesavacanaṁ neva pāḷiyaṁ, na aṭṭhakathāyaṁ upalabbhati. Pāḷiyampi ‘‘ñātakānaṁ pavāritāna’’nti ettakameva anāpattivāre vuttaṁ, aṭṭhakathāyañca suttatantavāyānameva kappiyākappiyabhāvena bahudhā nayo dassito , na kappiyākappiyaviññattivasenāti. ‘‘Akappiyaviññattiyā vāyāpeyyā’’ti ca visesetvā vadantena ayaṁ nāma kappiyaviññattīti visuṁ na dassitaṁ, tasmā vīmaṁsitvā gahetabbaṁ.",
  "tika-vin01t23:226": "Suttaviññattisikkhāpadavaṇṇanā niṭṭhitā.",
  "tika-vin01t23:227": "7. Mahāpesakārasikkhāpadavaṇṇanā",
  "tika-vin01t23:228": "642. Sattame kiñcimattaṁ anupadajjeyyāti idaṁ tassa kattabbākāramattadassanaṁ, dānaṁ panettha aṅgaṁ na hoti suttavaḍḍhanavaseneva āpajjitabbattā. Teneva padabhājanepi ‘‘tassa vacanena āyataṁ vā vitthataṁ vā appitaṁ vā karoti, payoge dukkaṭaṁ, paṭilābhena nissaggiya’’nti suttavaḍḍhanākārameva dassetvā āpatti vuttā. Mātikāṭṭhakathāyampi (kaṅkhā. aṭṭha. mahāpesakārasikkhāpadavaṇṇanā) vuttaṁ ‘‘na bhikkhuno piṇḍapātadānamattena taṁ nissaggiyaṁ hoti. Sace pana te tassa vacanena cīvarasāmikānaṁ hatthato suttaṁ gahetvā īsakampi āyataṁ vā vitthataṁ vā appitaṁ vā karonti, atha tesaṁ payoge bhikkhuno dukkaṭaṁ, paṭilābhena nissaggiyaṁ hotī’’ti. Āyatādīsu sattasu ākāresu ādimhi tayo ākāre suttavaḍḍhanena vinā na sakkā kātunti āha ‘‘suttavaḍḍhanaākārameva dassetī’’ti. Suvītādayo hi ākāre vināpi suttavaḍḍhanena sakkā kātuṁ. Sesamettha uttānameva. Aññātakaappavāritānaṁ tantavāye upasaṅkamitvā vikappamāpajjanatā, cīvarassa attuddesikatā, tassa vacanena suttavaḍḍhanaṁ, cīvarassa paṭilābhoti imānettha cattāri aṅgāni.",
  "tika-vin01t23:229": "Mahāpesakārasikkhāpadavaṇṇanā niṭṭhitā.",
  "tika-vin01t23:230": "8. Accekacīvarasikkhāpadavaṇṇanā",
  "tika-vin01t23:231": "646. Aṭṭhame asammohatthanti dasāhānāgatapade asammohatthaṁ. Paṭhamapadassāti dasāhānāgatapadassa. Tāni divasānīti tesu divasesu. Uppajjeyyāti saṅghato vā gaṇato vā ujukaṁ attanoyeva vā uppajjeyya. Pañcamitoti ettha vassaṁ vasantassa saṅghassa pañcamito pubbe uppannaṁ accekacīvaraṁ pañcamiyaṁ vibhajitvā gahitaṁ accekacīvaraparihārameva labhati. Ujukaṁ attanoyeva uppannaṁ ce, pañcamiyaṁ uppannameva accekacīvaraparihāraṁ labhati, na tato pubbeti daṭṭhabbaṁ.",
  "tika-vin01t23:232": "Saddhāmattakanti dhammassavanādīhi taṅkhaṇuppannaṁ saddhāmattakaṁ. Ārocitaṁ cīvaranti ārocetvā dinnacīvaraṁ. Chaṭṭhiyaṁ uppannacīvarassa ekādasamo aruṇo cīvarakāle uṭṭhātīti āha ‘‘chaṭṭhito paṭṭhāyā’’tiādi. Ṭhapitacīvarampīti padhānacīvaradassanamukhena sabbampi atirekacīvaraṁ vuttaṁ. Atha ‘‘cīvaramāsepi atirekacīvaraṁ nikkhipituṁ vaṭṭatī’’ti idaṁ kuto laddhanti ce? ‘‘Visuṁ ananuññātepi imasmiṁ sikkhāpade ‘cīvarakālasamayo nāma anatthate kathine vassānassa pacchimo māso, atthate kathine pañca māsā’ti vadantena tatiyakathinasikkhāpade ‘akālacīvaraṁ nāma anatthate kathine ekādasamāse uppannaṁ, atthate kathine sattamāse uppanna’nti vadantena ca anuññātameva hotī’’ti vadanti. ‘‘Aṭṭhakathāvacanappamāṇena gahetabba’’nti ca keci.",
  "tika-vin01t23:233": "650. Idāni paṭhamakathinādisikkhāpadehi tassa tassa cīvarassa labbhamānaṁ parihāraṁ idheva upasaṁharitvā dassento ‘‘iti atirekacīvarassa dasāhaṁ parihāro’’tiādimāha. ‘‘Anatthate kathine ekādasadivasādhiko māso, atthate kathine ekādasadivasādhikā pañca māsā’’ti ayameva pāṭho gahetabbo. Keci panettha ‘‘kāmañcesa ‘dasāhaparamaṁ atirekacīvaraṁ dhāretabba’nti imināva siddho, aṭṭhuppattivasena pana apubbaṁ viya atthaṁ dassetvā sikkhāpadaṁ ṭhapita’’nti pāṭhaṁ vatvā ‘‘dasadivasādhiko māso, dasadivasādhikā pañca māsāti pāṭhena bhavitabba’’nti vadanti, taṁ na gahetabbaṁ tassa pamādapāṭhattā. Na hi dasāhena asampattāya kattikatemāsikapuṇṇamāya cīvarakālato pubbe dasa divasā adhikā honti. Evañhi sati ‘‘navāhānāgataṁ kattikatemāsikapuṇṇama’’nti vattabbaṁ.",
  "tika-vin01t23:234": "Mātikāṭṭhakathāyampi (kaṅkhā. aṭṭha. accekacīvarasikkhāpadavaṇṇanā) ‘‘pavāraṇamāsassa juṇhapakkhapañcamito paṭṭhāya uppannassa cīvarassa nidhānakālo dassito hotī’’ti vatvā ‘‘kāmañcesa ‘dasāhaparamaṁ atirekacīvaraṁ dhāretabba’nti imināva siddho, aṭṭhuppattivasena pana apubbaṁ viya atthaṁ dassetvā sikkhāpadaṁ ṭhapita’’nti pāṭho dassito, sopi pamādapāṭhoyeva. ‘‘Juṇhapakkhapañcamito paṭṭhāyā’’ti ca vuttattā tattheva pubbāparavirodhopi siyā, chaṭṭhito paṭṭhāyāti vattabbaṁ. Evañhi sati ‘‘dasāhaparamasikkhāpadeneva siddha’’nti sakkā vattuṁ. Imameva ca pamādapāṭhaṁ gahetvā bhadantabuddhadattācariyena ca –",
  "tika-vin01t23:235": "‘‘Tassāccāyikavatthassa, kathine tu anatthate;",
  "tika-vin01t23:236": "Parihārekamāsova, dasāhaparamo mato.",
  "tika-vin01t23:237": "‘‘Atthate kathine tassa, pañca māsā pakāsitā;",
  "tika-vin01t23:238": "Parihāro munindena, dasāhaparamā panā’’ti. –",
  "tika-vin01t23:239": "Vuttaṁ.",
  "tika-vin01t23:240": "Accekacīvarakāle uppannattā ‘‘accekacīvarasadise’’ti vuttaṁ. ‘‘Pañcamiyaṁ uppannaṁ anaccekacīvaraṁ dasāhaṁ atikkāmayato cīvarakālato pubbeyeva āpatti hoti, na cīvarakālātikkame, tasmā cīvarakālātikkame puna āpajjitabbāya āpattiyā abhāvaṁ sandhāya ‘anaccekacīvare anaccekacīvarasaññī anāpattī’ti vutta’’nti tīsupi gaṇṭhipadesu vuttaṁ. Vikappanupagapacchimappamāṇassa accekacīvarassa attano santakatā, dasāhānāgatāya kattikatemāsikapuṇṇamāya uppannabhāvo, anadhiṭṭhitaavikappitatā, cīvarakālātikkamoti imānettha cattāri aṅgāni.",
  "tika-vin01t23:241": "Accekacīvarasikkhāpadavaṇṇanā niṭṭhitā.",
  "tika-vin01t23:242": "9. Sāsaṅkasikkhāpadavaṇṇanā",
  "tika-vin01t23:243": "652. Navame antaraghareti antare gharāni ettha, etassāti vā antaragharanti laddhavohāre gocaragāme. Tenāha ‘‘antogāme’’ti. Pāḷiyaṁ vippavasantīti idaṁ yasmiṁ vihāre vasantā antaraghare cīvaraṁ nikkhipiṁsu, tato aññattha vasante sandhāya vuttaṁ. Tasmiñhi vihāre antaraghare cīvaraṁ nikkhipitvā vasituṁ anuññātattā tattha vāso vippavāso nāma na hoti. Dubbalacoḷā duccoḷā virūpacoḷā vā, duccoḷattā eva lūkhacīvarā.",
  "tika-vin01t23:244": "653. ‘‘Paṭhamaṁ jhānaṁ upasampajja viharatī’’ti imassa vibhaṅge ‘‘upasampajjā’’ti uddharitabbe ‘‘upasampajja’’nti uddharitvā ‘‘yo paṭhamassa jhānassa lābho paṭilābho’’tiādi vuttaṁ, taṁ sandhāyāha ‘‘upasampajjantiādīsu viyā’’ti. Ādi-saddena ‘‘anāpucchaṁ vā pakkameyyā’’tiādīnaṁ saṅgaho daṭṭhabbo. Upagantvāti upa-saddassa atthamāha. Vasitvāti akhaṇḍaṁ vasitvā. ‘‘Yena yassa hi sambandho, dūraṭṭhampi ca tassa ta’’nti vacanato ‘‘imassa…pe… iminā sambandho’’ti vuttaṁ. Tattha imassāti ‘‘upavassa’’nti padassa. Nikkhipeyyāti ṭhapeyya.",
  "tika-vin01t23:245": "Ettāvatā ca purimikāya upagantvā akhaṇḍaṁ katvā vutthavassena āraññakesu senāsanesu viharantena sakalaṁ kattikamāsaṁ ticīvarena vippavasituṁ anuññātaṁ hoti. Anatthatakathinassa hi cīvaramāse vippavāso na vaṭṭati atthatakathinānaṁyeva asamādānacārassa anuññātattā. Keci pana ‘‘anatthatakathinānaṁ cīvaramāsepi asamādānacāro labbhatī’’ti vatvā bahudhā papañcenti, taṁ na gahetabbaṁ. Byañjanavicāraṇanti ‘‘upavassa upavassitvā’’tiādivicāraṇaṁ . Tassapīti ‘‘vutthavassāna’’nti vibhaṅgapadassa. Vutthavassānanti ca niddhāraṇe sāmivacanaṁ. Tenāha – ‘‘evarūpānaṁ bhikkhūnaṁ abbhantare’’ti. Senāsanesūti ettha tathārūpesūti sambandhitabbaṁ.",
  "tika-vin01t23:246": "Parikkhepārahaṭṭhānatoti ettha ‘‘parikkhepārahaṭṭhānaṁ nāma dve leḍḍupātā’’ti vadanti, taṁ na gahetabbaṁ. Aparikkhittassa pana gāmassa pariyante ṭhitagharūpacārato paṭṭhāya eko leḍḍupāto parikkhepārahaṭṭhānanti idamettha sanniṭṭhānaṁ. Teneva visuddhimaggepi (visuddhi. 1.31) vuttaṁ ‘‘aparikkhittassa paṭhamaleḍḍupātato paṭṭhāyā’’ti. Sabbapaṭhamanti gāmābhimukhadisābhāgato sabbapaṭhamaṁ. Taṁ paricchedaṁ katvāti taṁ paṭhamasenāsanādiṁ paricchedaṁ katvā. Idañca vinayadharānaṁ matena vuttaṁ, majjhimabhāṇakānaṁ matena pana ‘‘senāsanādīnaṁ upacāre ṭhitassa ekaleḍḍupātaṁ muñcitvā minitabba’’nti majjhimabhāṇakā vadanti. Teneva majjhimanikāyaṭṭhakathāyaṁ ‘‘vihārassapi gāmasseva upacāraṁ nīharitvā ubhinnaṁ leḍḍupātānaṁ antarā minitabba’’nti vuttaṁ. Pañcadhanusatikanti āropitena ācariyadhanunā pañcadhanusatappamāṇaṁ. Tato tato maggaṁ pidahatīti tattha tattha khuddakamaggaṁ pidahati. Dhutaṅgacoroti iminā imassapi sikkhāpadassa aṅgasampattiyā abhāvaṁ dīpeti.",
  "tika-vin01t23:247": "‘‘Sāsaṅkānī’’ti sammatānīti corānaṁ niviṭṭhokāsādidassanena ‘‘sāsaṅkānī’’ti sammatāni. Sannihitabalavabhayānīti corehi manussānaṁ hataviluttākoṭitabhāvadassanato sannihitabalavabhayānīti attho. Sace pacchimikāyātiādinā vuttamevatthaṁ byatirekamukhena vibhāveti. Yatra hi piṇḍāyātiādinā vuttappamāṇameva visesetvā dasseti. Sāsaṅkasappaṭibhayamevāti ettha sāsaṅkaṁ vā sappaṭibhayaṁ vā hotu, vaṭṭatiyeva.",
  "tika-vin01t23:248": "Pāḷiyaṁ ‘‘siyā ca tassa bhikkhuno kocideva paccayo tena cīvarena vippavāsāya, chārattaparamaṁ tena bhikkhunā tena cīvarena vippavasitabba’’nti iminā antaraghare cīvaraṁ nikkhipitvā tasmiṁ vihāre vasantassa aññattha gamanakicce sati vihārato bahi chārattaṁ vippavāso anuññāto. Vasanaṭṭhānato hi aññattha chārattaṁ vippavāso vutto, na tasmiṁ vihāre vasantassa. Tena ca ‘‘puna gāmasīmaṁ okkamitvāti ettha sace gocaragāmato puratthimāya disāya senāsanaṁ, ayañca pacchimadisaṁ gato hotī’’tiādi vuttaṁ. Tatoyeva ca mātikāṭṭhakathāyampi (kaṅkhā. aṭṭha. sāsaṅkasikkhāpadavaṇṇanā) ‘‘tato ce uttari vippavaseyyā’’ti ettha ‘‘chārattato uttari tasmiṁ senāsane sattamaṁ aruṇaṁ uṭṭhāpeyyā’’ti attho vutto. Bhadantabuddhadattācariyena pana pākaṭataraṁ katvā ayamevattho vutto. Vuttañhi tena –",
  "tika-vin01t23:249": "‘‘Yaṁ gāmaṁ gocaraṁ katvā, bhikkhu āraññake vase;",
  "tika-vin01t23:250": "Tasmiṁ gāme ṭhapetuṁ taṁ, māsamekantu vaṭṭati.",
  "tika-vin01t23:251": "‘‘Aññattheva vasantassa, chārattaparamaṁ mataṁ;",
  "tika-vin01t23:252": "Ayamassa adhippāyo, paṭicchanno pakāsito’’ti.",
  "tika-vin01t23:253": "‘‘Kosambiyaṁ aññataro bhikkhu gilāno hotī’’ti āgatattā ‘‘kosambakasammuti anuññātā’’ti vuttaṁ. Kosambakassa bhikkhuno sammuti kosambakasammuti. Senāsanaṁ āgantvāti vusitavihārasseva sandhāya vuttattā tasmiṁ gāmūpacārepi aññasmiṁ vihāre aruṇaṁ uṭṭhāpetuṁ na vaṭṭati. Vasitvāti aruṇaṁ uṭṭhāpetvā. Gataṭṭhānassa atidūrattā ‘‘evaṁ asakkontenā’’ti vuttaṁ. Tatthevāti tasmiṁyeva gataṭṭhāne.",
  "tika-vin01t23:254": "Sāsaṅkasikkhāpadavaṇṇanā niṭṭhitā.",
  "tika-vin01t23:255": "10. Pariṇatasikkhāpadavaṇṇanā",
  "tika-vin01t23:256": "657-659. Dasame uddissa ṭhapitabhāgeti attano gharepi uddisitvā visuṁ ṭhapitakoṭṭhāse. ‘‘Ekaṁ mayhaṁ, ekaṁ imassa dehī’’ti evaṁ ekavācāya āpajjitabbattā ‘‘āpajjeyya ekato’’ti vuttaṁ. Tumhākaṁ sappiādīni ābhatānīti tumhākaṁ atthāya ābhatāni sappiādīni. Pariṇatabhāvaṁ jānitvāpi vuttavidhinā viññāpentena tesaṁ santakameva viññāpitaṁ nāma hotīti āha – ‘‘mayhampi dethāti vadati, vaṭṭatī’’ti.",
  "tika-vin01t23:257": "660.Pupphampi āropetuṁ na vaṭṭatīti idaṁ pariṇataṁ sandhāya vuttaṁ. Sace pana ekasmiṁ cetiye pūjitaṁ pupphaṁ gahetvā aññasmiṁ cetiye pūjeti, vaṭṭati. Ṭhitaṁ disvāti sesakaṁ gahetvā ṭhitaṁ disvā. Imassa sunakhassa mā dehi, etassa dehīti idaṁ pariṇateyeva. Tiracchānagatassa pariccajitvā dinne pana taṁ palāpetvā aññaṁ bhuñjāpetuṁ vaṭṭati. ‘‘Kattha demātiādinā ekenākārena pāḷiyaṁ anāpatti dassitā, evaṁ pana apucchitepi apariṇataṁ idanti jānantena attano ruciyā yattha icchati, tattha dāpetuṁ vaṭṭatī’’ti tīsupi gaṇṭhipadesu vuttaṁ. Yattha icchatha, tattha dethāti etthāpi ‘‘tumhākaṁ ruciyā’’ti vuttattā yattha icchati, tattha dāpetuṁ labhati. Pāḷiyaṁ āgatanayenevāti ‘‘yattha tumhākaṁ deyyadhammo’’tiādinā nayena. Saṅghapariṇatabhāvo, taṁ ñatvā attano pariṇāmanaṁ, paṭilābhoti imānettha tīṇi aṅgāni.",
  "tika-vin01t23:258": "Pariṇatasikkhāpadavaṇṇanā niṭṭhitā.",
  "tika-vin01t23:259": "Niṭṭhito pattavaggo tatiyo.",
  "tika-vin01t23:260": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin01t23:261": "Nissaggiyavaṇṇanā niṭṭhitā.",
  "tika-vin01t23:262": "Dutiyo bhāgo niṭṭhito."
}