{
  "tika-abh02t16:0": "17. Khuddakavatthuvibhaṅgo",
  "tika-abh02t16:1": "1. Ekakamātikādivaṇṇanā",
  "tika-abh02t16:2": "832. ‘‘Tettiṁsati tikā’’ti vuttaṁ, te pana pañcatiṁsa. Tathā ‘‘purisamalādayo aṭṭha navakā’’ti vuttaṁ, te pana āghātavatthuādayo nava. Ye ‘‘dve aṭṭhārasakā’’tiādimhi vuttā, te eva ‘‘iti atītāni chattiṁsā’’tiādinā tayo chattiṁsakā katāti āha ‘‘cha aṭṭhārasakā’’ti, dvāsaṭṭhi pana diṭṭhigatāni aññattha vuttabhāveneva idha nikkhittānīti na gahitānīti daṭṭhabbāni.",
  "tika-abh02t16:3": "Ekakamātikādivaṇṇanā niṭṭhitā.",
  "tika-abh02t16:4": "(1.) Ekakaniddesavaṇṇanā",
  "tika-abh02t16:5": "843-844.Atthi paṭiccaṁ nāmāti yathā ‘‘cakkhuñca paṭiccā’’tiādīsu nissayādipaccayabhāvena paṭiccāti vuttaṁ, na tathā idha khattiyādijātīnaṁ paramatthato avijjamānānaṁ nissayādipaccayattassa abhāvā. Yesu pana khandhesu santesu khattiyādisammuti hoti, tesaṁ abbocchinnatāva khattiyādijātiyā atthitā, sā idha paṭicca-saddena vibhāvitāti attho. Ekissā seṇiyāti asambhinnāyāti attho.",
  "tika-abh02t16:6": "Pañhavissajjanādikiriyāsu purato karaṇaṁ purekkhāro. Nikkheparāsīti nidhānarāsi. Patthaṭākittinoti vitthiṇṇākittino. Rattaññumadoti purāṇaññutāmadoti vadanti. Cirarattijātena, cirarattipabbajitena vā jānitabbassa, rattīnameva vā jānanamado. Upaṭṭhāpakamānoti āṇākaraṇamāno. Āṇākaraṇañhi vicāraṇaṁ idha ‘‘yaso’’ti vuttanti. Parimaṇḍalattabhāvanissito māno pariṇāhamado. Sarīrasampattipāripūriyā mado pāripūrimado.",
  "tika-abh02t16:7": "845. Vatthunā vināpi vattabbatāya avatthukaṁ, na vatthuno abhāvā.",
  "tika-abh02t16:8": "846.Cittassa vossajjananti cittassa satito muccanaṁ, kāyaduccaritādīsu pakkhandanaṁ vā vossaggo. Patiṭṭhābhāvoti kusalakaraṇe aṭṭhānaṁ, anuṭṭhānanti attho. Pamādasaṅkhātassa atthassa kāyaduccarite cittassa vossaggo pāṇātipāte micchādiṭṭhiyaṁ kodhe upanāheti evamādiko pariyāyo apariyanto, tadatthatappariyāyappakāsako vossagganissaggādiko byañjanapariyāyo cāti sabbaṁ taṁ saṅkhipitvā evarūpoti idaṁ ākāranidassanaṁ sabbapariyāyassa vattuṁ asakkuṇeyyattā katanti dassento āha ‘‘pariyantābhāvato’’ti. Vissaṭṭhākāroti satiyā paccanīkabhūte cattāro khandhe dasseti.",
  "tika-abh02t16:9": "847.Cittassa thaddhatā tathāpavattacittamevāti vadanti, mānaviseso vā daṭṭhabbo. Upasaṅkamane vanditabbaṁ hotīti pariyanteneva carati.",
  "tika-abh02t16:10": "848. ‘‘Āpattiṁ āpannosī’’ti vutte ‘‘āvuso, tvaṁ āpannosī’’tiādinā tena vuttaṁ tasseva upari khipanavasena ‘‘paṭippharitvā’’ti vadanti. ‘‘Tasmiṁ nāma dalidde, akusale vā idaṁ karonte ahaṁ kasmā na karomī’’ti evaṁ idha paṭippharaṇaṁ yuttaṁ. Karaṇassa uttarakiriyā karaṇuttariyaṁ. Akusalapakkho esāti sārambhoti adhippāyo.",
  "tika-abh02t16:11": "849. Aticca icchatīti aticciccho, tassa bhāvo aticcicchatāti vattabbe cci-kāralopaṁ katvā ‘‘aticchatā’’ti vuttaṁ. Atricchatāti ca sā eva vuccatīti. Tatrāpi neruttikavidhānena padasiddhi veditabbā. Yathāladdhaṁ vā atikkamitvā atra atra icchanaṁ atricchatā, sā eva ra-kārassa ta-kāraṁ katvā ‘‘aticchatā’’ti vuttā.",
  "tika-abh02t16:12": "Atricchanti aticchaṁ, atra vā icchanto. Kena? Atilobhena atilobhamicchāsaṅkhātena atilobhamadena ca. Attano hitaṁ attāti vuttaṁ. Hāyati jīrati, ādiṇṇo vā attā, patto vā attā, naṁ jīrati candakinnariṁ patthayitvā asitābhūdeviyā vihīno viya.",
  "tika-abh02t16:13": "Icchāhatassāti icchāya upaddutassa, mudditassa vā.",
  "tika-abh02t16:14": "Atihīḷayānoti avamaññamāno. Malakanti evaṁnāmakaṁ janapadaṁ, abbhokāsaṁ vā. Kodaṇḍakenāti kudaṇḍakena rassadaṇḍakena. Gaddulenāti ca vadanti. Ruhiramakkhitaṅgoti ruhirasinnagatto.",
  "tika-abh02t16:15": "850. Jānantasseva bhiyyo bhiyyo codento viya sambhāvetukāmo hoti. Paccayeti upādānādipaccaye.",
  "tika-abh02t16:16": "851. Ye patirūpena vañcenti, te gaṇṭhikā, durācārena vā gaṇṭhibhūtā. Gaṇṭhikaputtā nāma gaṇṭhikā eva honti, tena saddhivihārikā gaṇṭhikabhāvena ‘‘thero…pe… dīghacaṅkame viharatī’’ti vadanti.",
  "tika-abh02t16:17": "Vaṭṭati bhanteti ayampi eko pakāro, lābhinā eva pana sakkā ñātunti attano samāpattilābhitaṁ sūcetīti attho. Pañcattayaṁ nāma uparipaṇṇāsake dutiyasuttaṁ (ma. ni. 3.21 ādayo). Tassa gambhīrattā vadati ‘‘pañcattayaṁ olokentassā’’ti.",
  "tika-abh02t16:18": "852.Siṅganti siṅgāraṁ. Tañhi kusalassa vijjhanato samāsevitatāya sīse parikkhataṁ sunikhataṁ visāṇaṁ viya, thirattā ca siṅgaṁ viyāti siṅgaṁ, taṁ panatthato rāgo.",
  "tika-abh02t16:19": "853. Temanakaraṇatthe tintiṇa-saddo daṭṭhabbo. Khīyananti ca yena lobhena paraṁ mamanti vadantaṁ khīyati, so vutto. Khīyanaṁ bhaṇḍananti ca vadanti. Tintiṇanti vā loluppamicceva vuttaṁ hoti. Saññā-saddo hi eso loluppavācakoti.",
  "tika-abh02t16:20": "854.Ūruppamāṇāpīti etena mahantaghanabhāvena apūtitaṁ dasseti. Athavātiādinā cīvaramaṇḍanādīnaṁ visesanāni ‘‘imassa vā pūtikāyassa bāhirānaṁ vā parikkhārānaṁ maṇḍanā’’tiādīnīti dasseti. Cīvarena hi maṇḍanā cīvaramaṇḍanā, cīvarassa vā maṇḍanā cīvaramaṇḍanā, evaṁ pattamaṇḍanā senāsanamaṇḍanā cāti adhippāyo. Ūnaṭṭhānapūraṇaṁ chavirāgasusaṇṭhānādikaraṇañca cīvarādīsu kāye ca yathāyogaṁ yojetabbaṁ. Tadahujātadārako viya hotīti dārakacāpalyaṁ na muñcatīti attho.",
  "tika-abh02t16:21": "855. Sadisā anurūpā bhatti sabhāgo, na sabhāgo asabhāgo, mānathaddhatā, virodho vā. Tenassa mātādīsu vattanaṁ asabhāgavuttitā. Evaṁvidhānaṁ mānādhikānaṁ akusalānamidaṁ nāmaṁ.",
  "tika-abh02t16:22": "856.Paritassitāti saṅkampanā, ukkaṇṭhitassa vā tassa tassa taṇhāyanā.",
  "tika-abh02t16:23": "857. Kusalakaraṇe kāyassa avipphārikatā līnatā jātiālasyaṁ, na rogautubhojanādīhi kāyagelaññaṁ tandī nāma, atha kho pakatiālasyanti attho. Kāyālasiyanti nāmakāyassa ālasiyaṁ, tadeva rūpakāyassāpīti daṭṭhabbaṁ.",
  "tika-abh02t16:24": "858. Accasanādīhi uppannadhātukkhobhanimittaṁ ālasiyaṁ vijambhitā.",
  "tika-abh02t16:25": "859. Bhattanimittena uppannaṁ ālasyaṁ bhattasammado.",
  "tika-abh02t16:26": "860.Imehi panāti cittassa akalyatādīhi. Sabbattha kilesavasenāti thinamiddhakāraṇānaṁ rāgādīnaṁ vasenāti daṭṭhabbaṁ.",
  "tika-abh02t16:27": "861. Sammāājīvato apeto katoti apakato. So ājīvupaddavena upaddutoti katvā āha ‘‘upaddutassāti attho’’ti.",
  "tika-abh02t16:28": "Tividhampi taṁ tattha āgataṁ tassa nissayabhūtāya imāya pāḷiyā dassetunti evamattho daṭṭhabbo.",
  "tika-abh02t16:29": "Pāpaṇikānīti āpaṇato chaḍḍitāni. Nantakānīti antarahitāni, cīrāni vā. Gilānassa paccayabhūtā bhesajjasaṅkhātā jīvitaparikkhārā gilānapaccayabhesajjaparikkhārā. Pūtimuttanti purāṇassa apurāṇassa ca sabbassa gomuttassetaṁ nāmaṁ. Pūtibhāvena chaḍḍitosadhantipi keci.",
  "tika-abh02t16:30": "Agabbhikā ekadvārā dīghasālā kira uddaṇḍo. Kucchitarajabhūtāya pāpicchatāya niratthakakāyavacīvipphandaniggahaṇaṁ korajaṁ, taṁ etassa atthīti korajiko, ativiya korajiko korajikakorajiko. Atiparisaṅkitoti keci. Mukhasambhāvitoti korajikakorajikādibhāvena pavattavacanehi attano mukhamattena aññehi sambhāvito. So evarūpo evarūpatāya eva attānaṁ paraṁ viya katvā ‘‘ayaṁ samaṇo’’tiādiṁ katheti.",
  "tika-abh02t16:31": "Paṇidhāyāti ‘‘arahāti maṁ jānantū’’ti cittaṁ ṭhapetvā, patthetvā vā. Āpāthakajjhāyīti manussānaṁ āpāthaṭṭhāne samādhiṁ samāpanno viya nisīdanto āpāthake janassa pākaṭaṭṭhāne jhāyī.",
  "tika-abh02t16:32": "Aññaṁ viya katvā attano samīpe bhaṇanaṁ sāmantajappitaṁ. Ākārassa rassattaṁ katvā ‘‘aṭhapanā’’ti vuttaṁ. Kuhanaṁ kuho, tassa ayanā pavatti kuhāyanā, kuhassa vā puggalassa ayanā gatikiriyā kuhāyanā.",
  "tika-abh02t16:33": "862.Puṭṭhassāti ‘‘ko tisso, ko rājapūjito’’ti puṭṭhassa. Nahanāti bandhanā pariveṭhanā.",
  "tika-abh02t16:34": "863. Nimittena caranto jīvanto nimittakārako nemittiko, tassa bhāvo nemittikatā. Attano icchāya pakāsanaṁ obhāso. Ko pana soti? ‘‘Ajja bhikkhūnaṁ paccayā dullabhā jātā’’tiādikā paccayapaṭisaṁyuttakathā. Icchitavatthussa samīpe kathanaṁ sāmantajappā.",
  "tika-abh02t16:35": "864. Bahi chaḍḍanaṁ ukkhepanā. Parapiṭṭhimaṁsakhādanasīlo parapiṭṭhimaṁsiko, tassa bhāvo parapiṭṭhimaṁsikatā.",
  "tika-abh02t16:36": "865. Nikattuṁ appena lābhena bahukaṁ vañcetvā gahetuṁ icchanaṁ nijigīsanaṁ, tassa bhāvo nijigīsanatā. Tasseva icchanassa pavattiākāro, taṁsahajātaṁ vā gavesanakammaṁ.",
  "tika-abh02t16:37": "866. Vaṇṇasampannaṁ pokkharaṁ vaṇṇapokkharanti uttarapadalopo pubbapadassa daṭṭhabbo, vaṇṇapāripūrī vā vaṇṇapokkharatā. ‘‘Atthajāpikā’’ti ettha viya japa-saddo uppattivācakoti āha ‘‘pavattetī’’ti.",
  "tika-abh02t16:38": "867. Seyyasadisamānā unnativasena pavattāti ubhayatthāpi ‘‘mānaṁ jappetī’’ti vuttaṁ.",
  "tika-abh02t16:39": "868. Hīnamāno pana onativasena pavattito kevalena mānasaddena niddesaṁ nārahatīti taṁniddese ‘‘omānaṁ jappetī’’ti (vibha. 874) vuttaṁ.",
  "tika-abh02t16:40": "872. Rājabhogena raṭṭhabhuñjanako rājanissito raṭṭhiyo.",
  "tika-abh02t16:41": "879.Puggalaṁ anāmasitvāti yathā seyyassa seyyamānādiniddesesu ‘‘parehi seyyaṁ attānaṁ dahatī’’ti seyyādipuggalo mānuppādako āmaṭṭho, evametassa seyyamānabhāvepi mānuppādakapuggalavisesaṁ anāmasitvā ‘‘pare atimaññati’’cceva vuttanti attho. Pare atikkamitvā maññanañhi yassa kassaci atimānoti.",
  "tika-abh02t16:42": "880. Purimamānassa uparimāno mānātimāno, ati-saddo upari-saddassa atthaṁ vadatīti daṭṭhabbo. Purimamānaṁ vā atikkanto māno mānātimāno.",
  "tika-abh02t16:43": "881. Pakkhijātīsu vāyaso anto lāmakoti katvā ‘‘kākajāti viyā’’ti vuttaṁ.",
  "tika-abh02t16:44": "882. Thero kira dosacarito ahosi, tasmā āditova ‘‘tumhe akhīṇāsavā’’ti avatvā upāyena kathesīti vadanti, dosacaritattā vā khippaṁ tatiyapadavāre virāgaṁ uppādesīti adhippāyo.",
  "tika-abh02t16:45": "883.Mānaṁanugatacchandoti mānasampayuttachando, mānasabhāvaṁ anugato mānacchando vā.",
  "tika-abh02t16:46": "884. ‘‘Vilambana’’nti ca itthipurisasammānanādikiriyādivilambanapaṭisaṁyuttaṁ kattabbaṁ daṭṭhabbaṁ. Tattha yuttamuttasiliṭṭhaṁ paṭibhānaṁ vilambanapaṭibhānaṁ.",
  "tika-abh02t16:47": "887. Amaravādapaṭisaṁyutto vitakko, attano amaraṇatthāya devabhāvatthāya vā vitakko amaravitakko.",
  "tika-abh02t16:48": "888. Paresu anuddayā rāgavasena anuddayakaraṇaṁ etassāti parānuddayo, tassa bhāvo parānuddayatā, paresu vā anuddayasseva sahananditādikassa bhāvo parānuddayatā, tādiso rāgo. Tatthāti parānuddayatāya saṁsaṭṭhavihārena dassitāyāti attho yujjati.",
  "tika-abh02t16:49": "890. Anavaññattiṁ patthento anavaññattatthameva kāmaguṇe ca patthetīti āha ‘‘pañcakāma…pe… nissito hutvā’’ti.",
  "tika-abh02t16:50": "Ekakaniddesavaṇṇanā niṭṭhitā.",
  "tika-abh02t16:51": "(2.) Dukaniddesavaṇṇanā",
  "tika-abh02t16:52": "891.Upanayhatīti bandhati. A-kāro anantaratthavācako, mariyādavācakassa vā ākārassa rassattaṁ katvā ‘‘aṭṭhapanā’’ti vuttanti ‘‘anantaraṭṭhapanā’’tiādimāha. Tattha paṭhamuppannassa pavattākāro mariyādā, taṁ anatikkamitvā tasseva daḷhīkaraṇavasena ṭhapanā mariyādaṭṭhapanā. Pakatiṭṭhapanāmattameva, visesanarahitāti attho.",
  "tika-abh02t16:53": "892. Niṭṭhuriyaṁ kheḷapātanaṁ, niṭṭhuriyaṁ viya niṭṭhuriyaṁ. Dassetvāti dantehi chinditvā. Tena pana dassanaṁ paḷāsoti dasseti. Paḷāsassa āyanāti yugaggāhappavatti. Samabhāvadahanaṁ jayo, tassa āharaṇato āhāro. Dhuraṁ na detīti pāmokkhaṁ na deti.",
  "tika-abh02t16:54": "894. Kāyena cetiyaṅgaṇādivattaṁ karoti ‘‘evaṁ vattasampanno saddho kathaṁ kāyaduccaritādīni karissatī’’ti paresaṁ ñāpanatthaṁ. Aticcāti accayaṁ katvā. Āsarantīti āgacchanti, puna paṭicchādane pavattantīti attho. Konāmevaṁ karotīti vocchindanacchādanā vā vocchādanā.",
  "tika-abh02t16:55": "Na sammā bhāsitāti yo na sammā bhāsati, so saṭhoti dasseti. Kucchi vā piṭṭhi vā jānituṁ na sakkāti asantaguṇasambhāvaneneva cittānurūpakiriyāvirahato ‘‘evaṁcitto evaṁkiriyo’’ti jānituṁ na sakkāti attho.",
  "tika-abh02t16:56": "Ajo eva ajāmigo. Nelakoti taruṇavaccho. Yathā so yakkho tādisaṁ rūpaṁ dassetvā ‘‘ajā’’ti saññāya āgatāgate khādati, evamayampi taṁtaṁsadisaguṇasambhāvanena te te vañceti. Tenetaṁ sāṭheyyaṁ māyāto balavatarā vañcanāti daṭṭhabbaṁ. Teneva ‘‘parikkhattatā’’ti vuttaṁ.",
  "tika-abh02t16:57": "908. Sakkāyadiṭṭhādīnaṁ abhāvepi yaṁ saṁyojanaṁ hoti, taṁ bahiddhā saṁyojanato bahiddhāsaṁyojanassa puggalassa visesanabhūtaṁ bahiddhāsaṁyojanaṁ nāma.",
  "tika-abh02t16:58": "Dukaniddesavaṇṇanā niṭṭhitā.",
  "tika-abh02t16:59": "(3.) Tikaniddesavaṇṇanā",
  "tika-abh02t16:60": "909. Akusalamūlāneva vaṭṭamūlānīti tehi kathitehi vaṭṭamūlasamudācāro kathito hotīti āha ‘‘tīhi…pe… kathito’’ti.",
  "tika-abh02t16:61": "919.Sassatolokotiādidassanameva brahmacariyaṁ mokkhasampāpakaṁ uttamacariyanti diṭṭhigatikehi sammatanti āha ‘‘diṭṭhigatikasammatassā’’ti. Rūpārūpāvacaravipākesu sātisayo bhavarāgoti adhippāyena vuttaṁ ‘‘mahābrahmāna’’nti.",
  "tika-abh02t16:62": "920.Kathaṁvidhanti kenākārena saṇṭhitanti atthoti katvā āha ‘‘ākārasaṇṭhāna’’nti. Mānaṭhapanāti seyyādivasena mānena ṭhapanā, mānasaṅkhātā vā ṭhapanā.",
  "tika-abh02t16:63": "921.Cetaso utrāso domanassaṁ, doso vā, taṁsampayuttā vā cetanādayo.",
  "tika-abh02t16:64": "922.Desanāsukhatāyāti tiṇṇaṁ addhānaṁ vasena vicikicchāya desanā sukhā ‘‘kaṅkhati vicikicchatī’’ti, na pana tathā mohenāti adhippāyo. Vaṇṇādibhedaṁ sutvāti keci kira vadanti ‘‘khattiyajīvo paṇḍuvaṇṇo. Kasmā? So hi pubbaṇhe ramati, pubbaṇhe ca chāyā paṇḍuvaṇṇā. Brāhmaṇavessasuddajīvā odātapītakāḷavaṇṇā. Te hi majjhanhasāyanharattīsu odātapītakāḷachāyā kāḷatamakālesu ramantī’’ti tesaṁ vaṇṇabhedaṁ, ‘‘byāpī parimaṇḍalo’’tiādinā kathentānaṁ saṇṭhānabhedañca sutvā.",
  "tika-abh02t16:65": "923.Purisapuggaloti padadvayaṁ ekapadaṁ katvā jānantānaṁ vasenāyaṁ sammutikathā pavattā, padantarameva vā idaṁ puggalavācakanti dassento ‘‘ayaṁ panā’’tiādimāha. Atha vā purisoti vutto ca puggalo eva, na purisindriyayuttovāti dassanatthampi ‘‘purisapuggalo’’ti vuttanti veditabbaṁ. Aṭṭhasu ābādhesūti pittasemhavātasamuṭṭhānautuvipariṇāmajaopakkamikavisamaparihārajasannipātajakammasamuṭṭhānesu. Pubbe katanti purāṇatarakammaṁ icchantīti upapajjavedanīyañca kira paṭikkhipanti. Āṇattimūlakena vāti yopi āṇāpetvā vadhabandhādidukkhaṁ uppādeti, tampi taṁmūlakaṁ na hoti, issaranimmānamūlamevāti adhippāyo.",
  "tika-abh02t16:66": "924.Mohassaanudahanaṁ dāhakāraṇatāya vuttaṁ, sabhāvatopi pana asampaṭivedho sampaṭivedhasukhassa paccanīkabhūto dukkho evāti anudahanatā veditabbā. Evañca katvā ‘‘upekkhā vedanā ñāṇasukhā aññāṇadukkhā’’ti (ma. ni. 1.465) vuttā.",
  "tika-abh02t16:67": "926.Puthunimittārammaṇesūti subhanimittādivasena puthunimittasabhāvesu ārammaṇesu, puthusabhāvesu vā subhanimittādiārammaṇesu. Kosajjapamādaniddesānaṁ samānattepi avipphārikatāsaṅkhātā līnavuttitā kosajjaṁ, sativossaggasaṅkhātaṁ pamajjanaṁ pamādoti ayaṁ visesoti.",
  "tika-abh02t16:68": "931.Sagaruvāsanti saottappavāsamāha, sajeṭṭhakavāsanti sahirivāsaṁ. Anādiyanā anaddā ovādaaggahaṇaṁ, acittīkāroti attho. Sukkhakaṭṭhassa viya anallatā, amudutā vā anaddā. Asīlyanti asukhasīlatā amudutā eva.",
  "tika-abh02t16:69": "934.Upārambho dosasampayuttacittuppādo siyā.",
  "tika-abh02t16:70": "936. ‘‘Idha pāsāṇaṁ karotī’’tiādinā ṭhapanatthepi karoti-saddo yujjatīti āha ‘‘karotīti ṭhapetī’’ti. Ettha cāyaṁ āvajjanā akusalānaṁ āsannakāraṇattā khuddakavatthūsu vuttāti veditabbā, tadanukūlakiccattā vā.",
  "tika-abh02t16:71": "Tikaniddesavaṇṇanā niṭṭhitā.",
  "tika-abh02t16:72": "(4.) Catukkaniddesavaṇṇanā",
  "tika-abh02t16:73": "939.Itīti nidassane nipātoti evaṁ-saddena samānatthoti dasseti. Bhavābhavahetūtipīti ettha bhavanti jāyanti etenāti bhavo, sappiādibhesajjaṁ. Bhavo eva paṇītataro abhivuddho abhavo. Bhāvanārāmatāariyavaṁsappaheyyattā vā purimataṇhāttayavajjā sabbā taṇhā ‘‘bhavābhavahetu uppajjatī’’ti vuttāti veditabbā.",
  "tika-abh02t16:74": "Etāyāti chandādiagatiyā. Na gacchantīti na pavattanti, taṁ taṁ kiriyaṁ na karontīti attho. Imināti chandādinā agatigamanena. Chandādīsu yena ninno, tena gamanaṁ yathāninnagamanaṁ.",
  "tika-abh02t16:75": "‘‘Rājā’’tiādinā rājādinimitto viya ūmiādinimitto cittutrāso ūmiādibhayaṁ, ‘‘ūmibhayanti kho, bhikkhave, kodhupāyāsassetaṁ adhivacana’’ntiādivacanato (ma. ni. 2.162; a. ni. 4.122; itivu. 109) kodhupāyāsaodarikattapañcakāmaguṇamātugāmā vā. Tattha pañcakāmaguṇamātugāmaggahaṇena tannissitachandarāgaggahaṇaṁ veditabbaṁ, odarikattañca lobhova. Ukkhepanīyādikammaṁ vinayadaṇḍaṁ.",
  "tika-abh02t16:76": "‘‘Atha kho timbaruko paribbājako yena bhagavā…pe… etadavoca ‘kiṁ nu kho, bho gotama, sayaṁkataṁ sukhadukkha’nti? Mā hevaṁ timbarukāti bhagavā avocā’’tiādinā nidānavagge (saṁ. ni. 2.18) āgatattā ‘‘timbarukadiṭṭhī’’ti vuttā.",
  "tika-abh02t16:77": "Catukkaniddesavaṇṇanā niṭṭhitā.",
  "tika-abh02t16:78": "(5.) Pañcakaniddesavaṇṇanā",
  "tika-abh02t16:79": "940.Āgantuṁ pana na dentīti āgamanassa paccayā na hontīti attho daṭṭhabbo.",
  "tika-abh02t16:80": "941.Avadehanatoti pūraṇena maṁsūpacayahetutāya ca upacayanato. Gimhakāle bhuñjitvā sayantassa sukhaṁ hotīti taṁ utusukhaṁ ‘‘seyyasukha’’nti vuttaṁ, sayaniriyāpathasukhanti attho. Vatanti dhutaṅgāni. Tapoti khandhakavattāni, vīriyaṁ vā. Sīlaggahaṇena khandhakavattamethunaviratīnaṁ gahitattā tapabrahmacariyaggahaṇaṁ na kattabbanti ce? Na, aññasīlato visesetvā tapabrahmacariyānaṁ devattakāraṇattaggahaṇassa dassanato, bāhirānañcassa vinibandhassa pavattidassanato vā. Tesañhi avihiṁsādigovatādidukkarakārikāmethunaviratiyo yathākkamaṁ sīlādīni, tāni ca te devanikāyaṁ paṇidhāya carantīti. Aññathā ca saddhāruciādīhi ‘‘yato kho bho ayaṁ attā rūpī cātumahābhūtiko mātāpettikasambhavo kāyassa bhedā ucchijjatī’’tiādinā (dī. ni. 1.85) vikappetvā.",
  "tika-abh02t16:81": "942. Byasanesu ñātibhogarogabyasanaggahaṇena taṁnimittā sokādayo gahitāti daṭṭhabbā. Dassanasavanesu paṭikūlatā dassanasavanapaṭikūlatā. Ettha ca ādīnavehi pañcahi tesaṁ kāraṇabhūtā akkhantiyeva bhinditvā kathitāti veditabbā, akkhantimūlakā vā appiyatādihetubhūtā dukkaṭadubbhāsitatādidosā.",
  "tika-abh02t16:82": "Micchājīvanimittaṁ maraṇakāle uppannabhayaṁ ‘‘ājīvakabhaya’’nti vuttaṁ. ‘‘Ājīvikābhaya’’nti pana pāṭhe paccayānuppattiṁ passato ājīvikanimitto cittutrāsoti attho daṭṭhabbo. Kittisaddo silokanti tappaṭipakkhā asilokaṁ akitti. Tenāha ‘‘garahabhaya’’nti.",
  "tika-abh02t16:83": "943.Uppilāvitanti udaggatāsaṅkhāto avūpasamabhāvo, avūpasamahetubhūto vā pītiyā ākāro.",
  "tika-abh02t16:84": "Pañcakaniddesavaṇṇanā niṭṭhitā.",
  "tika-abh02t16:85": "(6.) Chakkaniddesavaṇṇanā",
  "tika-abh02t16:86": "944. ‘‘Kodhano hoti upanāhī’’tiādinā kodhādihetukā upanāhādayo kodhādīnaṁ sahāyakāraṇabhāvena suttante vuttāti kodhādayo eva vivādamūlāni, tenettha te eva vuttā. Sandiṭṭhiparāmasitā attano diṭṭhiyaṁ abhiniviṭṭhatā.",
  "tika-abh02t16:87": "945.Appatissayoti patissayabhūtehi garūhi virahito. Appamādalakkhaṇanti satiavippavāsaṁ kusalānuyogasātaccaṁ vā.",
  "tika-abh02t16:88": "Yuttapayuttatāti tanninnatāvasena suṭṭhu yuttatā. Gaṇasaṅgaṇikā kilesavasena pavattā saṅgaṇikā. Itthipaṭisaṁyuttakathāsavane itthisaddasavane ca assādo savanasaṁsaggo. Itthiyā kassaci dānaggahaṇassādo paribhogasaṁsaggo.",
  "tika-abh02t16:89": "946.Somanassena saddhiṁ upavicarantīti somanassupavicārāti akusalasomanassasahagatā rūpavicārādayo idhādhippetāti veditabbā, tathā upekkhupavicārā ca. Taṁsampayutto vāti etena vicāraggahaṇena vitakkopi gahitoti vitakkappavattanena ‘‘upavitakketī’’ti idampi vuttaṁ hotīti dasseti.",
  "tika-abh02t16:90": "947.Aññāṇasampayuttāti vicikicchuddhaccasahagatacittesu upekkhā mohoti vadanti, lobhasampayuttupekkhāpi pana gehassitā na na hoti.",
  "tika-abh02t16:91": "948.Adhiccasamuppanniko ‘‘adhicca samuppanno attā uppanno bhavissatī’’ti gaṇhanto sassatadiṭṭhiko hotīti evarūpassa diṭṭhi viyāti dassento ‘‘adhiccasamuppannikassevā’’ti āha. Na so jātoti ettha ‘‘jātū’’ti ayaṁ nipāto u-kārassa o-kāraṁ katvā jātoti vutto, tena vā samānatthaṁ nipātantaraṁ etaṁ daṭṭhabbaṁ. Sabbāsavadiṭṭhīti sabbāsavapariyāyena āgatā diṭṭhi.",
  "tika-abh02t16:92": "Chakkaniddesavaṇṇanā niṭṭhitā.",
  "tika-abh02t16:93": "(7.) Sattakaniddesavaṇṇanā",
  "tika-abh02t16:94": "951. Dvāsaṭṭhiyā diṭṭhīsu sattakassa aññassa abhāvā satta ucchedavādā eva idha tathā avatvā ‘‘satta diṭṭhī’’ti vuttā.",
  "tika-abh02t16:95": "Sattakaniddesavaṇṇanā niṭṭhitā.",
  "tika-abh02t16:96": "(8.) Aṭṭhakaniddesavaṇṇanā",
  "tika-abh02t16:97": "952. ‘‘Kammaṁ kho me kattabbaṁ bhavissatī’’tiādinā osīdanākārena pavattacittuppādā kosajjakāraṇāni, kosajjameva vā kosajjantarakāraṇatāya kosajjakāraṇānīti daṭṭhabbāni. Māsācitaṁ maññeti ettha ācita-saddo tinta-saddassa, maññe-saddo ca viya-saddassa atthaṁ vadatīti adhippāyena ‘‘tintamāso viyā’’ti ayamattho vibhāvito, māsacayo viyāti vā attho.",
  "tika-abh02t16:98": "957.Pharatīti phusati, ghaṭṭetīti attho. Aññena kāraṇenāti ‘‘ajja tayā vikāle bhuttaṁ, tena tvaṁ āpattiṁ āpannosī’’ti vutto ‘‘hiyyo mayā kāle bhuttaṁ, tenāhaṁ anāpanno’’tiādinā aññena ayuttena kāraṇena aññaṁ yuttaṁ kāraṇaṁ paṭicchādetīti attho. Pucchitatthato bahiddhā yathā taṁ na allīyati, tathā kathāya apanayanaṁ vikkhipanaṁ bahiddhā apanāmanā.",
  "tika-abh02t16:99": "958.Asaññīvādāti puggalehi diṭṭhiyo dasseti. Yehi vā abhinivesehi asaññī attānaṁ vadanti, te asaññīvādā. Arūpasamāpattinimittanti ākāsādiṁ.",
  "tika-abh02t16:100": "Aṭṭhakaniddesavaṇṇanā niṭṭhitā.",
  "tika-abh02t16:101": "(9.) Navakaniddesavaṇṇanā",
  "tika-abh02t16:102": "960. Dasamassa avuttattā ‘‘sattesu uppattivaseneva kathitānī’’ti vuttaṁ.",
  "tika-abh02t16:103": "963.Sukhavinicchayanti sevitabbāsevitabbasukhasanniṭṭhānanti attho. Ajjhattaṁ sukhanti sevitabbaṁ nekkhammasukhaṁ. Vinicchayāti dve vinicchayāti idaṁ –",
  "tika-abh02t16:104": "‘‘Sātaṁ asātanti yamāhu loke,",
  "tika-abh02t16:105": "Tamūpanissāya pahoti chando;",
  "tika-abh02t16:106": "Rūpesu disvā vibhavaṁ bhavañca,",
  "tika-abh02t16:107": "Vinicchayaṁ kubbati jantu loke’’ti. (su. ni. 873; mahāni. 102) –",
  "tika-abh02t16:108": "Etassa niddese vuttaṁ.",
  "tika-abh02t16:109": "Idha vinicchayoti vuttoti imissā vibhaṅgapāḷiyā yo chandarāgassa paccayasabhāvena vinicchaya-saddena vutto, sakkapañhepi (dī. ni. 2.357) chandassa nidānabhāvena vitakka-saddena so eva āgatoti evaṁ vitakkassa vinicchayabhāvaṁ tasseva idha gahitatañca dasseti. Balavasanniṭṭhānanti balavatiyā taṇhāya ārammaṇassa niṭṭhapetvā gahaṇaṁ.",
  "tika-abh02t16:110": "964. Satipi aññesañca saṅkhatabhāve ahanti asmīti ca sātisayā mānassa saṅkhatatāti katvā ‘‘saṅkhata’’nti māno vutto. Seyyādivasena ‘‘ahamasmī’’ti attano saṅkharaṇaṁ vā saṅkhataṁ. Ettha ‘‘bhavissantī’’tiādikā pavatti taṇhādiṭṭhīnaṁ visesavatīti tāsampi iñjitādibhāvo vutto.",
  "tika-abh02t16:111": "Navakaniddesavaṇṇanā niṭṭhitā.",
  "tika-abh02t16:112": "(10.) Dasakaniddesavaṇṇanā",
  "tika-abh02t16:113": "970. Jālakkhipasaṁvidhānādikusalatāsaṅkappanaṁ upāyacintā, tassā micchābhāvapaṭicchādanabhāvena pavatto tadākāro moho upāyacintāvasena uppannoti daṭṭhabbo. Yathākate pana pāpe anādīnavadassanavasena pavattā saññā, saṅkappo vā paccavekkhaṇā, tassāpi micchābhāvapaṭicchādakaṁ tadākāraṁ, anādīnavadassanaṁ vā paccavekkhaṇākārena uppanno mohoti. Vimuttasaññitāti adhimānasampayuttaṁ, titthiyānaṁ vā attano diṭṭhiyā vimuttatāsañjānanaṁ. ‘‘Vimuttomhī’’ti evaṁ pavatto akusalacittuppādo micchāvimuttīti keci vadanti. Phalaṁ viya vimuttanti gahite pana diṭṭhisampayuttacitte diṭṭhi micchāñāṇaṁ, samādhi ca micchāvimuttīti yuttaṁ siyā.",
  "tika-abh02t16:114": "Dasakaniddesavaṇṇanā niṭṭhitā.",
  "tika-abh02t16:115": "Taṇhāvicaritaniddesavaṇṇanā",
  "tika-abh02t16:116": "973.Samūhagāhatoti taṇhāmānadiṭṭhīnaṁ sādhāraṇaggahaṇatoti vadanti. ‘‘Itthaṁ evaṁ aññathā’’ti pana visesaṁ akatvā gahaṇaṁ samūhagāhoti daṭṭhabbo. Aññaṁ ākāranti parasantānagataṁ ākāraṁ. Atthīti sadā saṁvijjatīti attho. Sīdatīti vinassati. Saṁsayaparivitakkavasenāti ‘‘kiṁ nu kho ahaṁ siyaṁ, na siya’’nti evaṁ parivitakkavasena. Patthanākappanavasenāti ‘‘api nāma sādhu panāhaṁ siya’’nti evaṁ patthanāya kappanavasena.",
  "tika-abh02t16:117": "Suddhasīsāti taṇhāmānadiṭṭhīnaṁ sādhāraṇasīsā visesassa anissitattā ‘‘suddhasīsā’’ti vuttā. Tattha diṭṭhisīsehi diṭṭhiyā taṇhā dassitā, sīsasīsamūlakehi mānadiṭṭhīhi sayameva cāti āha ‘‘evamete…pe… taṇhā vicaritadhammā veditabbā’’ti. Diṭṭhimānesupi ‘‘taṇhāvicaritānī’’ti vacanañca aññamaññaṁ vippayogīnaṁ diṭṭhimānānaṁ taṇhāya avippayogīnaṁ taṁmūlakattāva tappadhānatāya katanti veditabbaṁ.",
  "tika-abh02t16:118": "974.Avakkarīti nipāto nānābhāve vattatīti anānākaraṇaṁ anavakkari, taṁ katvā, avakkari vā akatvā anavakkari katvāti evaṁ dassento āha ‘‘avinibbhogaṁ katvā’’ti. ‘‘Anavakāriṁ karitvā’’ti vā pāṭho, tattha avakiraṇaṁ vikkhepanaṁ samūhassa ekadesānaṁ vinibbhujjanaṁ avakāri, taṁ avakāriṁ vinibbhogaṁ akatvā, pañcapi khandhe samūhato ekatteneva gahetvā attato avinibbhujjitvā asmīti chandamānadiṭṭhiyo paṭilabhatīti attho. Asitabyābhaṅgitāyāti dāttena kājena cāti etena parikkhārena, asitabyābhaṅgīhi lavanavahanakiriyā vā ‘‘asitabyābhaṅgī’’ti vuttā.",
  "tika-abh02t16:119": "976.Avakāriṁ karitvāti rūpādīni attato vinibbhujjitvā iminā rūpena…pe… iminā viññāṇena asmīti chandaṁ paṭilabhatīti evaṁ sabbattha imināti etassa attato avinibbhuttena rūpādināti attho daṭṭhabbo. Attato hi avinibbhuttāni abahikatāni ahamicceva gahitāni rūpādīni upādāya upagantvā pavattā taṇhā ‘‘ajjhattikassa upādāyā’’ti vuttā, attato ca vinibbhuttāni bahikatāni upagantvā pavattā ‘‘bāhirassa upādāyā’’ti. Khaggena vā chattena vā ahaṁ niccoti abhimaṅgalasammatena khaggādinā mama vināso natthīti maññatīti attho. Ekekassāti idaṁ anādimhi anante ca saṁsāre ekekassa atītānāgatesu chattiṁsāyapi sambhavadassanatthaṁ vuttaṁ, ekekassa vā puggalassa yathālābhavasenāti idampi anissitataṇhāmānadiṭṭhiṁ katvā puthujjanassa addhāpaccuppanne kassaci sambhavadassanatthaṁ.",
  "tika-abh02t16:120": "Taṇhāvicaritaniddesavaṇṇanā niṭṭhitā.",
  "tika-abh02t16:121": "Khuddakavatthuvibhaṅgavaṇṇanā niṭṭhitā."
}