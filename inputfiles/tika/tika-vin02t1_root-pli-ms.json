{
  "tika-vin02t1:0": "6. Pāṭidesanīyakaṇḍaṁ",
  "tika-vin02t1:1": "Pāṭidesanīyasikkhāpadavaṇṇanā",
  "tika-vin02t1:2": "552. Pāṭidesanīyesu paṭhame ‘‘gārayhaṁ āvusotiādi paṭidesetabbākāradassana’’nti vacanato pāḷiyaṁ āgatanayeneva āpatti desetabbā. Asappāyanti saggamokkhānaṁ ahitaṁ ananukūlaṁ. Sesamettha uttānameva. Paripuṇṇūpasampannatā, aññātikatā, antaraghare ṭhitāya hatthato sahatthā paṭiggahaṇaṁ, yāvakālikatā, ajjhoharaṇanti imāni panettha pañca aṅgāni.",
  "tika-vin02t1:3": "557-562. Dutiyatatiyacatutthesu natthi vattabbaṁ, aṅgesu pana dutiye paripuṇṇūpasampannatā, pañcabhojanatā, antaraghare ṭhitāya anuññātappakārato aññathā vosāsanā, anivāraṇā, ajjhohāroti imāni pañca aṅgāni.",
  "tika-vin02t1:4": "Tatiye sekkhasammatatā, pubbe animantitatā, agilānatā, gharūpacārokkamanaṁ, ṭhapetvā niccabhattādīni aññaṁ āmisaṁ gahetvā bhuñjananti imāni pañca aṅgāni.",
  "tika-vin02t1:5": "Catutthe yathāvuttaāraññakasenāsanatā, yāvakālikassa atatthajātakatā, agilānatā, agilānāvasesakatā, appaṭisaṁviditatā, ajjhārāme paṭiggahaṇaṁ, ajjhoharaṇanti imāni satta aṅgāni.",
  "tika-vin02t1:6": "Pāṭidesanīyasikkhāpadavaṇṇanā niṭṭhitā.",
  "tika-vin02t1:7": "Pāṭidesanīyakaṇḍaṁ niṭṭhitaṁ."
}