{
  "tika-s0102t2:0": "3. Mahāparinibbānasuttavaṇṇanā",
  "tika-s0102t2:1": "131. Pūjanīyabhāvato , buddhasampadañca pahāya pavattatā mahantañca taṁ parinibbānañcāti mahāparinibbānaṁ; savāsanappahānato mahantaṁ kilesakkhayaṁ nissāya pavattaṁ parinibbānantipi mahāparinibbānaṁ; mahatā kālena mahatā vā guṇarāsinā sādhitaṁ parinibbānantipi mahāparinibbānaṁ; mahantabhāvāya, dhātūnaṁ bahubhāvāya parinibbānantipi mahāparinibbānaṁ; mahato lokato nissaṭaṁ parinibbānantipi mahāparinibbānaṁ; sabbalokāsādhāraṇattā buddhānaṁ sīlādiguṇehi mahato buddhassa bhagavato parinibbānantipi mahāparinibbānaṁ; mahati sāsane patiṭṭhite parinibbānantipi mahāparinibbānanti buddhassa bhagavato parinibbānaṁ vuccati, tappaṭisaṁyuttaṁ suttaṁ mahāparinibbānasuttaṁ. Gijjhā ettha vasantīti gijjhaṁ, gijjhaṁ kūṭaṁ etassāti gijjhakūṭo, gijjhaṁ viya vā gijjhaṁ, kūṭaṁ, taṁ etassāti gijjhakūṭo, pabbato, tasmiṁ gijjhakūṭe. Tenāha ‘‘gijjhā’’tiādi. Abhiyātukāmoti ettha abhi-saddo abhibhavanattho, ‘‘abhivijānātū’’tiādīsu (dī. ni. 2.244; 3.85; ma. ni. 3.256) viyāti āha ‘‘abhibhavanatthāya yātukāmo’’ti. Vajjirājānoti ‘‘vajjetabbā ime’’tiādito pavattaṁ vacanaṁ upādāya ‘‘vajjī’’ti laddhanāmā rājāno, vajjīraṭṭhassa vā rājāno vajjirājāno. Vajjiraṭṭhassa pana vajjisamaññā tannivāsirājakumāravasena veditabbā. Rājiddhiyāti rājabhāvānugatena sabhāvena. So pana sabhāvo nesaṁ gaṇarājūnaṁ mitho sāmaggiyā loke pākaṭo, ciraṭṭhāyī ca ahosīti ‘‘samaggabhāvaṁ kathesī’’ti vuttaṁ. Anu anu taṁsamaṅgino bhāveti vaḍḍhetīti anubhāvo, anubhāvo eva ānubhāvo, patāpo, so pana nesaṁ patāpo hatthiassādivāhanasampattiyā, tattha ca susikkhitabhāvena loke pākaṭo jātoti ‘‘etena…pe… kathesī’’ti vuttaṁ. Tāḷacchiggalenāti kuñcikāchiddena. Asananti saraṁ. Atipātayissantīti atikkāmenti. Poṅkhānupoṅkhanti poṅkhassa anupoṅkhaṁ, purimasarassa poṅkhapadānugatapoṅkhaṁ itaraṁ saraṁ katvāti attho. Avirādhitanti avirajjhitaṁ. Ucchindissāmīti ummūlanavasena kulasantatiṁ chindissāmi. Ayanaṁ vaḍḍhanaṁ ayo, tappaṭikkhepena anayoti āha ‘‘avaḍḍhiyā etaṁ nāma’’nti. Vikkhipatīti vidūrato khipati, apanetīti attho.",
  "tika-s0102t2:2": "Gaṅgāyanti gaṅgāsamīpe. Paṭṭanagāmanti sakaṭapaṭṭanagāmaṁ. Āṇāti āṇā vattati. Aḍḍhayojananti ca tasmiṁ paṭṭane aḍḍhayojanaṭṭhānavāsino sandhāya vuttaṁ. Tatrāti tasmiṁ paṭṭane. Balavāghātajātoti uppannabalavakodho.",
  "tika-s0102t2:3": "Meti mayhaṁ. Gatenāti gamanena.",
  "tika-s0102t2:4": "Rājaaparihāniyadhammavaṇṇanā",
  "tika-s0102t2:5": "134.Sītaṁ vā uṇhaṁ vā natthi, tāyaṁ velāyaṁ puññānubhāvena buddhānaṁ sabbakālaṁ samasītuṇhāva utu hoti, taṁ sandhāya tathā vuttaṁ. Abhiṇhaṁ sannipātāti niccasannipātā, taṁ pana niccasannipātataṁ dassetuṁ ‘‘divasassā’’tiādi vuttaṁ. Sannipātabahulāti pacurasannipātā. Vosānanti saṅkocaṁ. ‘‘Yāvakīva’’nti ekamevetaṁ padaṁ aniyamato parimāṇavācī, kālo cettha adhippetoti āha ‘‘yattakaṁ kāla’’nti. ‘‘Vuddhiyevā’’tiādinā vuttamatthaṁ byatirekamukhena dassetuṁ ‘‘abhiṇhaṁ asannipatantā hī’’tiādi vuttaṁ. Ākulāti khubhitā, na pasannā. Bhijjitvāti vaggabandhato vibhajja visuṁ visuṁ hutvā.",
  "tika-s0102t2:6": "Sannipātabheriyāti sannipātārocanabheriyā. Aḍḍhabhuttā vāti sāmibhuttā ca. Osīdamāneti hāyamāne.",
  "tika-s0102t2:7": "Pubbe akatanti pubbe anibbattaṁ. Suṅkanti bhaṇḍaṁ gahetvā gacchantehi pabbatakhaṇḍa nadītitthagāmadvārādīsu rājapurisānaṁ dātabbabhāgaṁ. Balinti nipphannasassādito chabhāgaṁ, sattabhāgantiādinā laddhakaraṁ. Daṇḍanti dasavīsatikahāpaṇādikaṁ aparādhānurūpaṁ gahetabbadhanadaṇḍaṁ. Vajjidhammanti vajjirājadhammaṁ. Idāni apaññattapaññāpanādīsu tappaṭikkhepa ādīnavānisaṁse vitthārato dassetuṁ ‘‘tesaṁ apaññatta’’ntiādi vuttaṁ. Pāricariyakkhamāti upaṭṭhānakkhamā.",
  "tika-s0102t2:8": "Kulabhogaissariyādivasena mahatī mattā pamāṇaṁ etesanti mahāmattā, nītisatthavihite vinicchaye ṭhapitā mahāmattā vinicchayamahāmattā, tesaṁ. Dentīti niyyātenti. Sace coroti evaṁsaññino sace honti. Pāpabhīrutāya attanā kiñci avatvā. Daṇḍanītisaññite vohāre niyuttāti vohārikā, ye ‘‘dhammaṭṭhā’’ti vuccanti. Suttadharā nītisuttadharā , īdise vohāravinicchaye niyametvā ṭhapitā. Paramparābhatesu aṭṭhasu kulesu jātā agatigamanaviratā aṭṭhamahallakapurisā aṭṭhakulikā.",
  "tika-s0102t2:9": "Sakkāranti upakāraṁ. Garubhāvaṁ paccupaṭṭhapetvāti ‘‘ime amhākaṁ garuno’’ti tattha garubhāvaṁ pati pati upaṭṭhapetvā. Mānentīti sammānenti, taṁ pana sammānanaṁ tesu nesaṁ attamanatāpubbakanti āha ‘‘manena piyāyantī’’ti. Nipaccakāranti paṇipātaṁ. Dassentīti ‘‘ime amhākaṁ pitāmahā , mātāmahā’’tiādinā nīcacittā hutvā garucittākāraṁ dassenti. Sandhāretunti sambandhaṁ avicchinnaṁ katvā ghaṭetuṁ.",
  "tika-s0102t2:10": "Pasayhākārassāti balakkārassa. Kāmaṁ vuddhiyā pūjanīyatāya ‘‘vuddhihāniyo’’ti vuttaṁ, attho pana vuttānukkameneva yojetabbo, pāḷiyaṁ vā yasmā ‘‘vuddhiyeva pāṭikaṅkhā, no parihānī’’ti vuttaṁ, tasmā tadanukkamena ‘‘vuddhihāniyo’’ti vuttaṁ.",
  "tika-s0102t2:11": "Vipaccituṁ aladdhokāse pāpakamme, tassa kammassa vipāke vā anavasarova devatopasaggo, tasmiṁ pana laddhokāse siyā devatopasaggassa avasaroti āha ‘‘anuppannaṁ…pe… vaḍḍhentī’’ti. Eteneva anuppannaṁ sukhanti etthāpi attho veditabbo. ‘‘Balakāyassa diguṇatiguṇatādassanaṁ, paṭibhayabhāvadassana’’nti evaṁ ādinā devatānaṁ saṅgāmasīse sahāyatā veditabbā.",
  "tika-s0102t2:12": "Anicchitanti aniṭṭhaṁ. Āvaraṇatoti nisedhanato. Yassa dhammato anapetā dhammiyāti idha ‘‘dhammikā’’ti vuttā. Migasūkarādighātāya sunakhādīnaṁ kaḍḍhitvā vanacaraṇaṁ vājo, migavā, tattha niyuttā, te vā vājenti nentīti vājikā, migavadhacārino. Cittappavattiṁ pucchati. Kāyikavācasikapayogena hi sā loke pākaṭā pakāsabhūtāti.",
  "tika-s0102t2:13": "135. Devāyatanabhāvena citattā, lokassa cittīkāraṭṭhānattā ca cetiyaṁ ahosi.",
  "tika-s0102t2:14": "Kāmaṁkāravasena kiñcipi na karaṇīyāti akaraṇīyā. Kāmaṁkāro pana hatthagatakaraṇavasenāti āha ‘‘aggahetabbāti attho’’ti. Abhimukhayuddhenāti abhimukhaṁ ujukameva saṅgāmakaraṇena. Upalāpanaṁ sāmaṁ dānañcāti dassetuṁ ‘‘ala’’ntiādi vuttaṁ. Bhedopi idha upāyo evāti vuttaṁ ‘‘aññatra mithubhedāyā’’ti. Yuddhassa pana anupāyatā pageva pakāsitā. Idanti ‘‘aññatra upalāpanāya, aññatra mithubhedā’’ti ca idaṁ vacanaṁ. Kathāya nayaṁ labhitvāti ‘‘yāvakīvañca…pe… no parihānī’’ti imāya bhagavato kathāya nayaṁ upāyaṁ labhitvā.",
  "tika-s0102t2:15": "Anukampāyāti vajjirājesu anuggahena. Assāti bhagavato.",
  "tika-s0102t2:16": "Kathanti vajjīhi saddhiṁ kātabbayuddhakathaṁ. Ujuṁ karissāmīti paṭirājāno ānetvā pākāraparikhānaṁ aññathābhāvāpādanena ujubhāvaṁ karissāmi.",
  "tika-s0102t2:17": "Patiṭṭhitaguṇoti patiṭṭhitācariyaguṇo. Issarā sannipatantu, mayaṁ anissarā, tattha gantvā kiṁ karissāmāti licchavino na sannipatiṁsūti yojanā. Sūrā sannipatantūti etthāpi eseva nayo.",
  "tika-s0102t2:18": "Balabherinti yuddhāya balakāyassa uṭṭhānabheriṁ.",
  "tika-s0102t2:19": "Bhikkhuaparihāniyadhammavaṇṇanā",
  "tika-s0102t2:20": "136. Aparihānāya hitāti aparihāniyā, na parihāyanti etehīti vā aparihāniyā, te pana yasmā aparihāniyā kārakā nāma honti, tasmā vuttaṁ ‘‘aparihānikare’’ti. Yasmā pana te parihānikarānaṁ ujupaṭipakkhabhūtā, tasmā āha ‘‘vuddhihetubhūte’’ti. Yasmā bhagavato desanā uparūpari ñāṇālokaṁ pasādentī sattānaṁ hadayandhakāraṁ vidhamati, pakāsetabbe ca atthe hatthatale āmalakaṁ viya suṭṭhutaraṁ pākaṭe katvā dasseti, tasmā vuttaṁ ‘‘candasahassaṁ…pe… kathayissāmī’’ti.",
  "tika-s0102t2:21": "Yasmā bhagavā ‘‘tassa brāhmaṇassa sammukhā vajjīnaṁ abhiṇhasannipātādipaṭipattiṁ kathentoyeva ayaṁ aparihāniyakathā aniyyānikā vaṭṭanissitā, mayhaṁ pana sāsane tathārūpī kathā kathetabbā, sā hoti niyyānikā vivaṭṭanissitā, yāya sāsanaṁ mayhaṁ parinibbānato parampi addhaniyaṁ assa ciraṭṭhitika’’nti cintesi, tasmā bhikkhū sannipātāpetvā tesaṁ aparihāniye dhamme desento teneva niyāmena desesi. Tena vuttaṁ ‘‘idaṁ vajjisattake vuttasadisamevā’’ti. Evaṁ saṅkhepato vuttamatthaṁ vitthārato dassento ‘‘idhāpi cā’’tiādimāha. Tattha ‘‘tato’’tiādi disāsu āgatasāsane vuttaṁ taṁ kathanaṁ. Vihārasīmā ākulā yasmā, tasmā uposathapavāraṇā ṭhitā.",
  "tika-s0102t2:22": "Olīyamānakoti pāḷito, atthato ca vinassamāno. Ukkhipāpentāti paguṇabhāvakaraṇena, atthasaṁvaṇṇanena ca paggaṇhantā.",
  "tika-s0102t2:23": "Sāvatthiyaṁ bhikkhū viya pācittiyaṁ desāpetabboti (pārā. 565 vitthāravatthu). Vajjiputtakā viya dasavatthudīpanena (cūḷava. 446 vitthāravatthu). ‘‘Gihigatānīti gihipaṭisaṁyuttānī’’ti vadanti. Gihīsu gatāni, tehi ñātāni gihigatāni. Dhūmakālo etassāti dhūmakālikaṁ citakadhūmavūpasamato paraṁ appavattanato.",
  "tika-s0102t2:24": "Thirabhāvappattāti sāsane thirabhāvaṁ anivattitabhāvaṁ upagatā. Therakārakehīti therabhāvasādhakehi sīlādiguṇehi asekkhadhammehi. Bahū rattiyoti pabbajitā hutvā bahū rattiyo jānanti. Sīlādiguṇesu patiṭṭhāpanameva sāsane pariṇāyakatāti āha ‘‘tīsu sikkhāsu pavattentī’’ti.",
  "tika-s0102t2:25": "Ovādaṁ na denti abhājanabhāvato. Paveṇīkathanti ācariyaparamparābhataṁ sammāpaṭipattidīpanaṁ dhammakathaṁ. Sārabhūtaṁ dhammapariyāyanti samathavipassanāmaggaphalasampāpanena sārabhūtaṁ bojjhaṅgakosallaanuttarasītībhāvaadhicittasuttādidhammatantiṁ.",
  "tika-s0102t2:26": "Punabbhavadānaṁ punabbhavo uttarapadalopena. Itareti ye na paccayavasikā na āmisacakkhukā, te na gacchanti taṇhāya vasaṁ.",
  "tika-s0102t2:27": "Āraññakesūti araññabhāgesu araññapariyāpannesu. Nanu yattha katthacipi taṇhā sāvajjā evāti codanaṁ sandhāyāha ‘‘gāmantasenāsanesu hī’’tiādi, tena ‘‘anuttaresu vimokkhesu pihaṁ upaṭṭhāpayato’’ti ettha vuttasinehādayo viya āraññakesu senāsanesu sālayatā sevitabbapakkhiyā evāti dasseti.",
  "tika-s0102t2:28": "Attanāvāti sayameva, tena parehi anussāhitānaṁ saraseneva anāgatānaṁ pesalānaṁ bhikkhūnaṁ āgamanaṁ, āgatānañca phāsuvihāraṁ paccāsisantīti dasseti. Iminā nīhārenāti imāya paṭipattiyā. Aggahitadhammaggahaṇanti aggahitassa pariyattidhammassa uggahaṇaṁ. Gahitasajjhāyakaraṇanti uggahitassa suṭṭhu atthacintanaṁ. Cintanattho hi sajjhāyasaddo.",
  "tika-s0102t2:29": "Entīti upagacchanti. Nisīdanti āsanapaññāpanādinā.",
  "tika-s0102t2:30": "137. Āramitabbaṭṭhena kammaṁ ārāmo. Kamme ratā, na ganthadhure, vāsadhure vāti kammaratā, anuyuttāti tapparabhāvena punappunaṁ pasutā. Iti kātabbakammanti taṁ taṁ bhikkhūnaṁ kātabbaṁ uccāvacakammaṁ cīvaravicāraṇādi. Tenāha ‘‘seyyathida’’ntiādi. Upatthambhananti dupaṭṭatipaṭṭādikaraṇaṁ. Tañhi paṭhamapaṭalādīnaṁ upatthambhanakāraṇattā tathā vuttaṁ. Yadi evaṁ kathaṁ ayaṁ kammarāmatā paṭikkhittāti āha ‘‘ekacco hī’’tiādi.",
  "tika-s0102t2:31": "Karonto yevāti yathāvuttatiracchānakathaṁ kathentoyeva. Atiracchānakathābhāvepi tassa tattha tapparabhāvadassanatthaṁ avadhāraṇavacanaṁ. Pariyantakārīti sapariyantaṁ katvā vattā. ‘‘Pariyantavatiṁ vācaṁ bhāsitā’’ti (dī. ni. 1.9, 194) hi vuttaṁ. Appabhasso vāti parimitakathoyeva ekantena kathetabbasseva kathanato. Samāpattisamāpajjanaṁ ariyo tuṇhībhāvo.",
  "tika-s0102t2:32": "Niddāyatiyevāti niddokkamane anādīnavadassī niddāyatiyeva. Iriyāpathaparivattanādinā na naṁ vinodeti.",
  "tika-s0102t2:33": "Evaṁ saṁsaṭṭho vāti vuttanayena gaṇasaṅgaṇikāya saṁsaṭṭho eva viharati.",
  "tika-s0102t2:34": "Dussīlā pāpicchā nāmāti sayaṁ nissīlā asantaguṇasambhāvanicchāya samannāgatattā pāpā lāmakā icchā etesanti pāpicchā.",
  "tika-s0102t2:35": "Pāpapuggalehi mettikaraṇato pāpamittā. Tehi sadā saha pavattanena pāpasahāyā. Tattha ninnatādinā tadadhimuttatāya pāpasampavaṅkā.",
  "tika-s0102t2:36": "138. Saddhā etesaṁ atthīti saddhāti āha ‘‘saddhāsampannā’’ti. Āgamanīyapaṭipadāya āgatasaddhā āgamanīyasaddhā, sā sātisayā mahābodhisattānaṁ paropadesena vinā saddheyyavatthuṁ aviparītato ogāhetvā adhimuccanatoti āha ‘‘sabbaññubodhisattānaṁ hotī’’ti. Saccapaṭivedhato āgatasaddhā adhigamasaddhā surabandhādīnaṁ (dī. ni. aṭṭha. 3.118; dha. pa. aṭṭha. 1.suppabuddhakuṭṭhivatthu; udā. aṭṭha. 43) viya. ‘‘Sammāsambuddho bhagavā’’tiādinā buddhādīsu uppajjanakapasādo pasādasaddhā mahākappinarājādīnaṁ (a. ni. aṭṭha. 1.1.231; dha. pa. aṭṭha. 1.mahākappinattheravatthu; theragā. aṭṭha. 2.mahākappinattheragāthāvaṇṇanā, vitthāro) viya. ‘‘Evameta’’nti okkantitvā pakkhanditvā saddahanavasena kappanaṁ okappanaṁ. Duvidhāpīti pasādasaddhāpi okappanasaddhāpi. Tattha pasādasaddhā aparaneyyarūpā hoti savanamattena pasīdanato. Okappanasaddhā saddheyyavatthuṁ ogāhetvā anupavisitvā ‘‘evameta’’nti paccakkhaṁ karontī viya pavattati. Tenāha ‘‘saddhādhimutto vakkalittherasadiso hotī’’ti. Tassa hīti okappanasaddhāya samannāgatassa. Hirī etassa atthīti hiri, hiri mano etesanti hirimanāti āha ‘‘pāpa…pe… cittā’’ti. Pāpato ottappenti ubbijjanti bhāyantīti ottappī.",
  "tika-s0102t2:37": "Bahu sutaṁ suttageyyādi etenāti bahussuto, sutaggahaṇaṁ cettha nidassanamattaṁ dhāraṇaparicayaparipucchānupekkhanadiṭṭhinijjhānānaṁ pettha icchitabbattā. Savanamūlakattā vā tesampi taggahaṇeneva gahaṇaṁ daṭṭhabbaṁ. Atthakāmena pariyāpuṇitabbato, diṭṭhadhammikādipurisatthasiddhiyā pariyattabhāvato ca pariyatti, tīṇi piṭakāni. Saccappaṭivedho saccānaṁ paṭivijjhanaṁ. Tadapi bāhusaccaṁ yathāvuttabāhusaccakiccanipphattito. Pariyatti adhippetā saccapaṭivedhāvahena bāhusaccena bahussutabhāvassa idha icchitattā. Soti pariyattibahussuto. Catubbidho hoti pañcamassa pakārassa abhāvato. Sabbatthakabahussutoti nissayamuccanakabahussutādayo viya padesiko ahutvā piṭakattaye sabbatthakameva bāhusaccasabbhāvato sabbassa atthassa kāyanato kathanato sabbatthakabahussuto. Te idha adhippetā paṭipattipaṭivedhasaddhammānaṁ mūlabhūte pariyattisaddhamme suppatiṭṭhitabhāvato.",
  "tika-s0102t2:38": "Āraddhanti paggahitaṁ. Taṁ pana duvidhampi vīriyārambhavibhāgena dassetuṁ ‘‘tatthā’’tiādi vuttaṁ. Tattha ekakāti ekākino, vūpakaṭṭhavihārinoti attho.",
  "tika-s0102t2:39": "Pucchitvāti parato pucchitvā. Sampaṭicchāpetunti ‘‘tvaṁ asukanāmo’’ti vatvā tehi ‘‘āmā’’ti paṭijānāpetunti attho. Evaṁ cirakatādianussaraṇasamatthasatinepakkānaṁ appakasireneva satisambojjhaṅgabhāvanāpāripūriṁ gacchatīti dassanatthaṁ ‘‘evarūpe bhikkhū sandhāyā’’ti vuttaṁ. Tenevāha ‘‘apicā’’tiādi.",
  "tika-s0102t2:40": "139. Bujjhati etāyāti ‘‘bodhī’’ti laddhanāmāya sammādiṭṭhiādidhammasāmaggiyā aṅgoti bojjhaṅgo, pasattho, sundaro vā bojjhaṅgo sambojjhaṅgo. Upaṭṭhānalakkhaṇoti kāyavedanācittadhammānaṁ asubhadukkhāniccānattabhāvasallakkhaṇasaṅkhātaṁ ārammaṇe upaṭṭhānaṁ lakkhaṇaṁ etassāti upaṭṭhānalakkhaṇo. Catunnaṁ ariyasaccānaṁ pīḷanādippakārato vicayo upaparikkhā lakkhaṇaṁ etassāti pavicayalakkhaṇo. Anuppannā kusalānuppādanādivasena cittassa paggaho paggaṇhanaṁ lakkhaṇaṁ etassāti paggahalakkhaṇo. Pharaṇaṁ vipphārikatā lakkhaṇaṁ etassāti pharaṇalakkhaṇo. Upasamo kāyacittapariḷāhānaṁ vūpasamanaṁ lakkhaṇaṁ etassāti upasamalakkhaṇo. Avikkhepo vikkhepaviddhaṁsanaṁ lakkhaṇaṁ etassāti avikkhepalakkhaṇo. Līnuddhaccarahite adhicitte pavattamāne paggahaniggahasampahaṁsanesu abyāvaṭattā ajjhupekkhanaṁ paṭisaṅkhānaṁ lakkhaṇaṁ etassāti paṭisaṅkhānalakkhaṇo.",
  "tika-s0102t2:41": "Catūhi kāraṇehīti satisampajaññaṁ, muṭṭhassatipuggalaparivajjanā, upaṭṭhitassatipuggalasevanā, tadadhimuttatāti imehi catūhi kāraṇehi. Chahi kāraṇehīti paripucchakatā, vatthuvisadakiriyā, indriyasamattapaṭipādanā, duppaññapuggalaparivajjanā, paññavantapuggalasevanā, tadadhimuttatāti imehi chahi kāraṇehi. Mahāsatipaṭṭhānavaṇṇanāyaṁ pana ‘‘sattahi kāraṇehī’’ (dī. ni. aṭṭha. 2.385; ma. ni. aṭṭha. 1.118) vakkhati, taṁ gambhīrañāṇacariyāpaccavekkhaṇāti imaṁ kāraṇaṁ pakkhipitvā veditabbaṁ. Navahi kāraṇehīti apāyabhayapaccavekkhaṇā, gamanavīthipaccavekkhaṇā, piṇḍapātassa apacāyanatā, dāyajjamahattapaccavekkhaṇā, satthumahattapaccavekkhaṇā, sabrahmacārīmahattapaccavekkhaṇā, kusītapuggalaparivajjanā, āraddhavīriyapuggalasevanā, tadadhimuttatāti imehi navahi kāraṇehi. Mahāsatipaṭṭhānavaṇṇanāyaṁ (dī. ni. aṭṭha. 2.385; ma. ni. aṭṭha. 1.118) pana ānisaṁsadassāvitā, jātimahattapaccavekkhaṇāti imehi saddhiṁ ‘‘ekādasā’’ti vakkhati. Dasahi kāraṇehīti buddhānussati, dhammānussati, saṅghasīlacāgadevatāupasamānussati, lūkhapuggalaparivajjanā, siniddhapuggalasevanā, tadadhimuttatāti imehi dasahi. Mahāsatipaṭṭhānavaṇṇanāyaṁ (dī. ni. aṭṭha. 2.385; ma. ni. aṭṭha. 1.118) pana pasādaniyasuttantapaccavekkhaṇāya saddhiṁ ‘‘ekādasā’’ti vakkhati. Sattahi kāraṇehīti paṇītabhojanasevanatā , utusukhasevanatā, iriyāpathasukhasevanatā, majjhattapayogatā, sāraddhakāyapuggalaparivajjanatā , passaddhakāyapuggalasevanatā, tadadhimuttatāti imehi sattahi. Dasahi kāraṇehīti vatthuvisadakiriyā, indriyasamattapaṭipādanā, nimittakusalatā, samaye cittassa paggahaṇaṁ, samaye cittassa niggahaṇaṁ, samaye cittassa sampahaṁsanaṁ, samaye cittassa ajjhupekkhanaṁ, asamāhitapuggalaparivajjanaṁ, samāhitapuggalasevanaṁ, tadadhimuttatāti imehi dasahi kāraṇehi. Mahāsatipaṭṭhānavaṇṇanāyaṁ (dī. ni. aṭṭha. 2.385; ma. ni. aṭṭha. 1.118) pana ‘‘jhānavimokkhapaccavekkhaṇā’’ti iminā saddhiṁ ‘‘ekādasahī’’ti vakkhati. Pañcahi kāraṇehīti sattamajjhattatā, saṅkhāramajjhattatā, sattasaṅkhārakelāyanapuggalaparivajjanā, sattasaṅkhāramajjhattapuggalasevanā, tadadhimuttatāti imehi pañcahi kāraṇehi. Yaṁ panettha vattabbaṁ, taṁ mahāsatipaṭṭhānavaṇṇanāyaṁ (dī. ni. aṭṭha. 2.385; ma. ni. aṭṭha. 1.118) āgamissati. Kāmaṁ bodhipakkhiyadhammā nāma nippariyāyato ariyamaggasampayuttā eva niyyānikabhāvato. Suttantadesanā nāma pariyāyakathāti ‘‘iminā vipassanā…pe… kathesī’’ti vuttaṁ.",
  "tika-s0102t2:42": "140. Tebhūmake saṅkhāre ‘‘aniccā’’ti anupassati etāyāti aniccānupassanā, tathā pavattā vipassanā, sā pana yasmā attanā sahagatasaññāya bhāvitāya vibhāvitā eva hotīti vuttaṁ ‘‘aniccānupassanāya saddhiṁ uppannasaññā’’ti. Saññāsīsena vāyaṁ vipassanāya eva niddeso. Anattasaññādīsupi eseva nayo. Lokiyavipassanāpi honti, yasmā ‘‘anicca’’ntiādinā tā pavattantīti. Lokiyavipassanāpīti pi-saddena missakāpettha santīti atthato āpannanti atthāpattisiddhamatthaṁ niddhāretvā sarūpato dassetuṁ ‘‘virāgo’’tiādi vuttaṁ. Tattha āgatavasenāti tathā āgatapāḷivasena ‘‘virāgo nirodho’’ti hi tattha nibbānaṁ vuttanti idha ‘‘virāgasaññā, nirodhasaññā’’ti vuttasaññā nibbānārammaṇāpi siyuṁ. Tena vuttaṁ ‘‘dve lokuttarāpi hontī’’ti.",
  "tika-s0102t2:43": "141. Mettā etassa atthīti mettaṁ, cittaṁ. Taṁsamuṭṭhānaṁ kāyakammaṁ mettaṁ kāyakammaṁ. Esa nayo sesadvayepi. Imānipi mettākāyakammādīni bhikkhūnaṁ vasena āgatāni tesaṁ seṭṭhaparisabhāvato. Yathā pana bhikkhūsupi labbhanti, evaṁ gihīsupi labbhanti catuparisasādhāraṇattāti taṁ dassento ‘‘bhikkhūnañhī’’tiādimāha. Kāmaṁ ādibrahmacariyakadhammassavanenapi mettākāyakammāni labbhanti, nippariyāyato pana cārittadhammassavanena ayamattho icchitoti dassento ‘‘ābhisamācārikadhammapūraṇa’’nti āha. Tepiṭakampi buddhavacanaṁ paripucchanaatthakathanavasena pavattiyamānaṁ hitajjhāsayena pavattitabbato.",
  "tika-s0102t2:44": "Āvīti pakāsaṁ, pakāsabhāvo cettha yaṁ uddissa taṁ kāyakammaṁ karīyati, tassa sammukhabhāvatoti āha ‘‘sammukhā’’ti. Rahoti appakāsaṁ, appakāsatā ca yaṁ uddissa taṁ kāyakammaṁ karīyati, tassa paccakkhābhāvatoti āha ‘‘parammukhā’’ti. Sahāyabhāvagamanaṁ tesaṁ purato. Ubhayehīti navakehi, therehi ca.",
  "tika-s0102t2:45": "Paggayhāti paggaṇhitvā uccaṁ katvā.",
  "tika-s0102t2:46": "Kāmaṁ mettāsinehasiniddhānaṁ nayanānaṁ ummīlanā, pasannena mukhena olokanañca mettaṁ kāyakammameva, yassa pana cittassa vasena nayanānaṁ mettāsinehasiniddhatā, mukhassa ca pasannatā, taṁ sandhāya vuttaṁ ‘‘mettaṁ manokammaṁ nāmā’’ti.",
  "tika-s0102t2:47": "Lābhasaddo kammasādhano ‘‘lābhāvata, lābho laddho’’tiādīsu viya, so cettha ‘‘dhammaladdhā’’ti vacanato atītakālikoti āha ‘‘cīvarādayo laddhapaccayā’’ti. Dhammato āgatāti dhammikā. Tenāha ‘‘dhammaladdhā’’ti. Imameva hi atthaṁ dassetuṁ ‘‘kuhanādī’’tiādi vuttaṁ. Cittena vibhajanapubbakaṁ kāyena vibhajananti mūlameva dassetuṁ ‘‘evaṁ cittena vibhajana’’nti vuttaṁ, tena cittuppādamattenapi paṭivibhāgo na kātabboti dasseti. Appaṭivibhattanti bhāvanapuṁsakaniddeso, appaṭivibhattaṁ vā lābhaṁ bhuñjatīti kammaniddeso eva.",
  "tika-s0102t2:48": "Taṁtaṁ neva gihīnaṁ deti attano ājīvasodhanatthaṁ. Na attanā bhuñjatīti attanāva na paribhuñjati ‘‘mayhaṁ asādhāraṇabhogitā mā hotū’’ti. ‘‘Paṭiggaṇhanto ca…pe… passatī’’ti iminā tassa lābhassa tīsupi kālesu sādhāraṇato ṭhapanaṁ dassitaṁ. ‘‘Paṭiggaṇhanto ca saṅghena sādhāraṇaṁ hotū’’ti iminā paṭiggahaṇakālo dassito, ‘‘gahetvā…pe… passatī’’ti iminā paṭiggahitakālo, tadubhayaṁ pana tādisena pubbābhogena vinā na hotīti atthasiddho purimakālo. Tayidaṁ paṭiggahaṇato pubbe vassa hoti ‘‘saṅghena sādhāraṇaṁ hotūti paṭiggahessāmī’’ti. Paṭiggaṇhantassa hoti ‘‘saṅghena sādhāraṇaṁ hotūti paṭiggaṇhāmī’’ti. Paṭiggahetvā hoti ‘‘saṅghena sādhāraṇaṁ hotūti paṭiggahitaṁ mayā’’ti evaṁ tilakkhaṇasampannaṁ katvā laddhalābhaṁ osānalakkhaṇaṁ avikopetvā paribhuñjanto sādhāraṇabhogī, appaṭivibhattabhogī ca hoti.",
  "tika-s0102t2:49": "Imaṁ pana sāraṇīyadhammanti imaṁ catutthaṁ saritabbayuttadhammaṁ. Na hi…pe… gaṇhanti, tasmā sādhāraṇabhogitā eva dussīlassa natthīti ārambhopi tāva na sambhavati, kuto pūraṇanti adhippāyo. ‘‘Parisuddhasīlo’’ti iminā lābhassa dhammikabhāvaṁ dasseti. ‘‘Vattaṁ akhaṇḍento’’ti iminā appaṭivibhattabhogitaṁ, sādhāraṇabhogitañca dasseti. Sati pana tadubhaye sāraṇīyadhammo pūrito eva hotīti āha ‘‘pūretī’’ti. ‘‘Odissakaṁkatvā’’ti etena anodissakaṁ katvā pituno, ācariyupajjhāyādīnaṁ vā therāsanato paṭṭhāya dentassa sāraṇīyadhammoyeva hotīti. Sāraṇīyadhammo panassa na hotīti paṭijagganaṭṭhāne odissakaṁ katvā dinnattā. Tenāha ‘‘palibodhajagganaṁ nāma hotī’’tiādi. Yadi evaṁ sabbena sabbaṁ sāraṇīyadhammapūrakassa odissakadānaṁ na vaṭṭatīti? No na vaṭṭati yuttaṭṭhāneti dassento ‘‘tena panā’’tiādimāha. Gilānādīnaṁ odissakaṁ katvā dānaṁ appaṭivibhāgapakkhikaṁ ‘‘asukassa na dassāmī’’ti paṭikkhepassa abhāvato. Byatirekappadhāno hi paṭivibhāgo. Tenāha ‘‘avasesa’’ntiādi. Adātumpīti pi-saddena dātumpi vaṭṭatīti dasseti, tañca kho karuṇāyanavasena, na vattapūraṇavasena.",
  "tika-s0102t2:50": "Susikkhitāyāti sāraṇīyadhammapūraṇavidhimhi suṭṭhu sikkhitāya, sukusalāyāti attho. Idāni tassā kosallaṁ dassetuṁ ‘‘susikkhitāya hī’’tiādi vuttaṁ. ‘‘Dvādasahi vassehi pūrati, na tato ora’’nti iminā tassa duppūraṇaṁ dasseti. Tathā hi so mahapphalo mahānisaṁso, diṭṭhadhammikehipi tāva garutarehi phalānisaṁsehi ca anugato. Taṁsamaṅgī ca puggalo visesalābhī ariyapuggalo viya loke acchariyabbhutadhammasamannāgato hoti. Tathā hi so duppajahaṁ dānamayassa, sīlamayassa ca puññassa paṭipakkhadhammaṁ sudūre vikkhambhitaṁ katvā suvisuddhena cetasā loke pākaṭo paññāto hutvā viharati, tassimamatthaṁ byatirekato, anvayato ca vibhāvetuṁ ‘‘sace hī’’tiādi vuttaṁ, taṁ suviññeyyameva.",
  "tika-s0102t2:51": "Idāni ye samparāyike, diṭṭhadhammike ca ānisaṁse dassetuṁ ‘‘eva’’ntiādi vuttaṁ. Neva issā, na macchariyaṁ hoti cirakālabhāvanāya vidhutabhāvato. Manussānaṁ piyo hoti pariccāgasīlatāya visuddhattā. Tenāha ‘‘dadaṁ piyo hoti bhajanti naṁ bahū’’tiādi (a. ni. 5.34). Sulabhapaccayo hoti dānavasena uḷārajjhāsayānaṁ paccayalābhassa idhānisaṁsabhāvato dānassa. Pattagataṁ assa diyyamānaṁna khīyati pattagatavasena dvādasavassikassa mahāpattassa avicchedena pūritattā. Aggabhaṇḍaṁ labhati devasikaṁ dakkhiṇeyyānaṁ aggato paṭṭhāya dānassa dinnattā. Bhayevā…pe… āpajjanti deyyapaṭiggāhakavikappaṁ akatvā attani nirapekkhacittena cirakālaṁ dānapūratāya pasāditacittattā.",
  "tika-s0102t2:52": "Tatrāti tesu ānisaṁsesu vibhāvetabbesu. Imāni taṁ dīpanāni vatthūni kāraṇāni. Alabhantāpīti amahāpuññatāya na lābhino samānāpi. Bhikkhācāramaggasabhāganti sabhāgaṁ tabbhāgiyaṁ bhikkhācāramaggaṁ jānanti.",
  "tika-s0102t2:53": "Anuttarimanussadhammattā, therānaṁ saṁsayavinodanatthañca ‘‘sāraṇīyadhammo me bhante pūrito’’ti āha. Tathā hi dutiyavatthusmimpi therena attā pakāsito. Manussānaṁ piyatāya, sulabhapaccayatāyapi idaṁ vatthumeva. Pattagatākhīyanassa pana visesaṁ vibhāvanato ‘‘idaṁ tāva…pe… ettha vatthu’’nti vuttaṁ.",
  "tika-s0102t2:54": "Giribhaṇḍamahāpūjāyāti cetiyagirimhi sakalalaṅkādīpe, yojanappamāṇe samudde ca nāvāsaṅghāṭādike ṭhapetvā dīpapupphagandhādīhi kariyamānamahāpūjāyaṁ. Pariyāyenapīti lesenapi. Anucchavikanti sāraṇīyadhammapūraṇatopi idaṁ yathābhūtappavedanaṁ tumhākaṁ anucchavikanti attho.",
  "tika-s0102t2:55": "Anārocetvāva palāyiṁsu corabhayena. ‘‘Attano dujjīvikāyā’’ti ca vadanti.",
  "tika-s0102t2:56": "Vaṭṭissatīti kappissati. Therī sāraṇīyadhammapūrikā ahosi, therassa pana sīlatejeneva devatā ussukkaṁ āpajji.",
  "tika-s0102t2:57": "Natthi etesaṁ khaṇḍanti akhaṇḍāni. Taṁ pana nesaṁ khaṇḍaṁ dassetuṁ ‘‘yassā’’tiādi vuttaṁ. Tattha upasampannasīlānaṁ uddesakkamena ādi antā veditabbā. Tenāha ‘‘sattasū’’tiādi. Anupasampannasīlānaṁ pana samādānakkamenapi ādi antā labbhanti. Pariyante chinnasāṭako viyāti vatthante, dasante vā chinnavatthaṁ viya, visadisūdāharaṇaṁ cetaṁ ‘‘akhaṇḍānī’’ti imassa adhigatattā. Evaṁ sesānipi udāharaṇāni. Khaṇḍitabhinnatā khaṇḍaṁ, taṁ etassa atthīti khaṇḍaṁ, sīlaṁ. ‘‘Chidda’’ntiādīsupi eseva nayo. Vemajjhe bhinnaṁ vinivijjhanavasena visabhāgavaṇṇena gāvī viyāti sambandho. Sabalarahitāni asabalāni. Tathā akammāsāni. Sīlassa taṇhādāsabyato mocanaṁ vivaṭṭūpanissayabhāvāpādanaṁ. Yasmā ca taṁsamaṅgīpuggalo serī sayaṁvasī bhujisso nāma hoti, tasmāpi bhujissāni. Tenevāha ‘‘bhujissabhāvakāraṇatobhujissānī’’ti. Suparisuddhabhāvena pāsaṁsattā viññupasatthāni. Imināhaṁ sīlena devo vā bhaveyyaṁ, devaññataro vā, tattha ‘‘nicco dhuvo sassato’’ti, ‘‘sīlena suddhī’’ti ca evaṁ ādinā taṇhādiṭṭhīhi aparāmaṭṭhattā. ‘‘Ayaṁ te sīlesu doso’’ti catūsupi vipattīsu yāya kāyaci vipattiyā dassanena parāmaṭṭhuṁ anuddhaṁsetuṁ. Samādhisaṁvattanappayojanāni samādhisaṁvattanikāni.",
  "tika-s0102t2:58": "Samānabhāvūpagatasīlāti sīlasampattiyā samānabhāvaṁ upagatasīlā sabhāgavuttikā. Kāmaṁ puthujjanānañca catupārisuddhisīle nānattaṁ na siyā, taṁ pana na ekantikaṁ, idaṁ ekantikaṁ niyatabhāvatoti āha ‘‘natthi maggasīle nānatta’’nti. Taṁ sandhāyetaṁ vuttanti maggasīlaṁ sandhāya etaṁ ‘‘yāni tāni sīlānī’’tiādi vuttaṁ.",
  "tika-s0102t2:59": "Yāyanti yā ayaṁ mayhañceva tumhākañca paccakkhabhūtā . Diṭṭhīti maggasammādiṭṭhi. Niddosāti nidhutadosā, samucchinnarāgādipāpadhammāti attho. Niyyātīti vaṭṭadukkhato nissarati nigacchati. Sayaṁ niyyantasseva hi ‘‘taṁsamaṅgīpuggalaṁ vaṭṭadukkhato niyyāpetī’’ti vuccati. Yā satthu anusiṭṭhi, taṁ karotīti takkaro, tassa, yathānusiṭṭhaṁ paṭipajjanakassāti attho. Samānadiṭṭhibhāvanti sadisadiṭṭhibhāvaṁ saccasampaṭivedhena abhinnadiṭṭhibhāvaṁ. Vuddhiyevāti ariyavinaye guṇehi vuḍḍhiyeva, no parihānīti ayaṁ aparihāniyadhammadesanā attanopi sāsanassa addhaniyataṁ ākaṅkhantena bhagavatā idha desitā.",
  "tika-s0102t2:60": "142.Āsannaparinibbānattāti katipayamāsādhikena saṁvaccharamattena parinibbānaṁ bhavissatīti katvā vuttaṁ. Etaṁyevāti ‘‘iti sīla’’ntiādikaṁyeva iti sīlanti ettha iti-saddo pakārattho, parimāṇattho ca ekajjhaṁ katvā gahitoti āha ‘‘evaṁ sīlaṁ ettakaṁ sīla’’nti. Evaṁ sīlanti evaṁ pabhedaṁ sīlaṁ. Ettakanti etaṁ paramaṁ, na ito bhiyyo. Catupārisuddhisīlanti maggassa sambhārabhūtaṁ lokiyacatupārisuddhisīlaṁ. Cittekaggatā samādhīti etthāpi eseva nayo. Yasmiṁ sīle ṭhatvāti yasmiṁ lokuttarakusalassa padaṭṭhānabhūte ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431; kathā. 874) evaṁ vuttasīle patiṭṭhāya. Esoti maggaphalasamādhi. Paribhāvitoti tena sīlena sabbaso bhāvito sambhāvito. Mahapphalo hoti mahānisaṁsoti maggasamādhi tāva sāmaññaphalehi mahapphalo, vaṭṭadukkhavūpasamena mahānisaṁso. Itaro paṭippassaddhippahānena mahapphalo, nibbutisukhuppattiyā mahānisaṁso. Yamhi samādhimhiṭhatvāti yasmiṁ lokuttarakusalassa padaṭṭhānabhūte pādakajjhānasamādhimhi ceva vuṭṭhānagāminisamādhimhi ca ṭhatvā. Sāti maggaphalapaññā. Tena paribhāvitāti tena yathāvuttasamādhinā sabbaso bhāvitā paribhāvitā. Mahapphalamahānisaṁsatā samādhimhi vuttanayena veditabbā. Api ca te bojjhaṅgamaggaṅgajhānaṅgappabhedahetutāya mahapphalā sattadakkhiṇeyyapuggalavibhāgahetutāya mahānisaṁsāti veditabbā. Yāya paññāya ṭhatvāti yāyaṁ vipassanāpaññāyaṁ, samādhivipassanāpaññāyaṁ vā ṭhatvā. Samathayānikassa hi samādhisahagatāpi paññā maggādhigamāya visesapaccayo hotiyeva. Sammadevāti suṭṭhuyeva yathā āsavānaṁ lesopi nāvasissati, evaṁ sabbaso āsavehi vimuccati. Aggamaggakkhaṇañhi sandhāyetaṁ vuttaṁ.",
  "tika-s0102t2:61": "143. Lokiyatthasaddānaṁ viya abhiranta-saddassa siddhi daṭṭhabbā. Abhirantaṁ abhirataṁ abhiratīti hi atthato ekaṁ. Abhiranta-saddo cāyaṁ abhirucipariyāyo, na assādapariyāyo. Assādavasena hi katthaci vasantassa assādavatthuvigamena siyā tassa tattha anabhirati, yadidaṁ khīṇāsavānaṁ natthi, pageva buddhānanti āha ‘‘buddhānaṁ…pe… natthī’’ti. Abhirativasena katthaci vasitvā tadabhāvato aññattha gamanaṁ nāma buddhānaṁ natthi. Veneyyavinayanatthaṁ pana katthaci vasitvā tasmiṁ siddhe veneyyavinayanatthameva tato aññattha gacchanti, ayamettha yathāruci. Āyāmāti ettha ā-saddo ‘‘āgacchā’’ti iminā samānatthoti āha ‘‘ehi yāmā’’ti. Ayāmāti pana pāṭhe a-kāro nipātamattaṁ. Santikāvacarattā theraṁ ālapati, na pana tadā satthu santike vasantānaṁ bhikkhūnaṁ abhāvato. Aparicchinnagaṇano hi tadā bhagavato santike bhikkhusaṅgho . Tenāha ‘‘mahatā bhikkhusaṅghena saddhi’’nti. Ambalaṭṭhikāgamananti ambalaṭṭhikāgamanapaṭisaṁyuttapāṭhamāha. Pāṭaligamaneti etthāpi eseva nayo. Uttānameva anantaraṁ, heṭṭhā ca saṁvaṇṇitarūpattā.",
  "tika-s0102t2:62": "Sāriputtasīhanādavaṇṇanā",
  "tika-s0102t2:63": "145.‘‘Āyasmā sāriputto’’tiādi pāṭhajātaṁ. Sampasādanīyeti sampasādanīyasutte (dī. ni. 3.141) vitthāritaṁ porāṇaṭṭhakathāyaṁ, tasmā mayampi tattheva naṁ atthato vitthārayissāmāti adhippāyo.",
  "tika-s0102t2:64": "Dussīlaādīnavavaṇṇanā",
  "tika-s0102t2:65": "148. Āgantvā vasanti ettha āgantukāti āvasatho, tadeva agāranti āha ‘‘āvasathāgāranti āgantukānaṁ āvasathageha’’nti. Dvinnaṁrājūnanti licchavirājamagadharājūnaṁ. Sahāyakāti sevakā. Kulānīti kuṭumbike. Santhatanti santhari, sabbaṁ santhari sabbasanthari, taṁ sabbasanthariṁ. Bhāvanapuṁsakaniddeso cāyaṁ. Tenāha ‘‘yathā sabbaṁ santhataṁ hoti, eva’’nti.",
  "tika-s0102t2:66": "149.Dussīloti ettha du-saddo abhāvattho ‘‘duppañño’’tiādīsu (ma. ni. 1.449; a. ni. 5.10) viya, na garahatthoti āha ‘‘asīlo nissīlo’’ti. Bhinnasaṁvaroti ettha yo samādinnasīlo kenaci kāraṇena sīlabhedaṁ patto, so tāva bhinnasaṁvaro hoti. Yo pana sabbena sabbaṁ asamādinnasīlo ācārahīno, so kathaṁ bhinnasaṁvaro nāma hotīti? Sopi sādhusamācārassa parihāniyassa bheditattā bhinnasaṁvaro eva nāma. Vissaṭṭhasaṁvaro saṁvararahitoti hi vuttaṁ hoti.",
  "tika-s0102t2:67": "Taṁ taṁ sippaṭṭhānaṁ. Māghātakāleti ‘‘mā ghātetha pāṇino’’ti evaṁ māghātāti ghosanaṁ ghositadivase.",
  "tika-s0102t2:68": "Abbhuggacchati pāpako kittisaddo.",
  "tika-s0102t2:69": "Ajjhāsayena maṅku hotiyeva vippaṭisāribhāvato.",
  "tika-s0102t2:70": "Tassāti dussīlassa. Samādāya pavattiṭṭhānanti uṭṭhāya samuṭṭhāya katakāraṇaṁ. Āpāthaṁ āgacchatīti taṁ manaso upaṭṭhāti. Ummīletvā idhalokanti ummīlanakāle attano puttadārādidassanavasena idha lokaṁ passati. Nimīletvā paralokanti nimīlanakāle gatinimittupaṭṭhānavasena paralokaṁ passati. Tenāha ‘‘cattāro apāyā’’tiādi. Pañcamapadanti ‘‘kāyassa bhedā’’tiādinā vutto pañcamo ādīnavakoṭṭhāso.",
  "tika-s0102t2:71": "Sīlavantaānisaṁsavaṇṇanā",
  "tika-s0102t2:72": "150.Vuttavipariyāyenāti vuttāya ādīnavakathāya vipariyāyena. ‘‘Appamatto taṁ taṁ kasivāṇijjādiṁ yathākālaṁ sampādetuṁ sakkotī’’tiādinā ‘‘pāsaṁsaṁ sīlamassa atthīti sīlavā. Sīlasampannoti sīlena samannāgato. Sampannasīlo’’ti evamādikaṁ pana atthavacanaṁ sukaranti anāmaṭṭhaṁ.",
  "tika-s0102t2:73": "151.Pāḷimuttakāyāti saṅgītianāruḷhāya dhammikathāya. Tatthevāti āvasathāgāre eva.",
  "tika-s0102t2:74": "Pāṭaliputtanagaramāpanavaṇṇanā",
  "tika-s0102t2:75": "152.Issariyamattāyāti issariyappamāṇena, issariyena ceva vittūpakaraṇena cāti evaṁ vā attho daṭṭhabbo. Upabhogūpakaraṇānipi hi loke ‘‘mattā’’ti vuccanti. Pāṭaligāmaṁ nagaraṁ katvāti pubbe ‘‘pāṭaligāmo’’ti laddhanāmaṁ ṭhānaṁ idāni nagaraṁ katvā. Māpentīti patiṭṭhāpenti. Āyamukhapacchindanatthanti āyadvārānaṁ upacchedanāya. ‘‘Sahassasevā’’ti vā pāṭho, sahassaso eva. Tenāha ‘‘ekekavaggavasena sahassaṁ sahassaṁ hutvā’’ti. Gharavatthūnīti gharapatiṭṭhāpanaṭṭhānāni. Cittāni namantīti taṁtaṁdevatānubhāvena tattha tattheva cittāni namanti vatthuvijjāpāṭhakānaṁ, yattha yattha tāhi vatthūni pariggahitāni. Sippānubhāvenāti sippānugatavijjānubhāvena. Nāgaggāhoti nāgānaṁ nivāsappariggaho. Sesadvayesupi eseva nayo. Pāsāṇoti appalakkhaṇapāsāṇo. Khāṇukoti yo koci khāṇuko . Sippaṁ jappitvā tādisaṁ sārambhaṭṭhānaṁ pariharitvā anārambhe ṭhāne tāhi vatthupariggāhikāhi devatāhi saddhiṁ mantayamānāviya taṁtaṁgehāni māpenti upadesadānavasena. Nesanti vatthuvijjāpāṭhakānaṁ, sabbāsaṁ devatānaṁ. Maṅgalaṁ vaḍḍhāpessantīti maṅgalaṁ brūhessanti. Paṇḍitadassanādīni hi uttamamaṅgalāni. Tenāha ‘‘atha maya’’ntiādi.",
  "tika-s0102t2:76": "Saddo abbhuggacchati avayavadhammena samudāyassa apadisitabbato yathā ‘‘alaṅkato devadatto’’ti.",
  "tika-s0102t2:77": "Ariyakamanussānanti ariyadesavāsimanussānaṁ. Rāsivasenevāti ‘‘sahassaṁ satasahassa’’ntiādinā rāsivaseneva, appakassa pana bhaṇḍassa kayavikkayo aññatthāpi labbhatevāti ‘‘rāsivasenevā’’ti vuttaṁ. Vāṇijāya patho pavattiṭṭhānanti vaṇippathoti purimavikappe attho dutiyavikappe pana vāṇijānaṁ patho pavattiṭṭhānanti, vaṇippathoti imamatthaṁ dassento ‘‘vāṇijānaṁ vasanaṭṭhāna’’nti āha. Bhaṇḍapuṭe bhindanti mocenti etthāti puṭabhedananti ayamettha atthoti āha ‘‘bhaṇḍapuṭe…pe… vuttaṁ hotī’’ti.",
  "tika-s0102t2:78": "Ca-kārattho samuccayattho vā-saddo.",
  "tika-s0102t2:79": "153.Kāḷakaṇṇī sattāti attanā kaṇhadhammabahulatāya paresañca kaṇhavipākānatthanibbattinimittatāya ‘‘kāḷakaṇṇī’’ti laddhanāmā parūpaddavakarā appesakkhasattā. Tanti bhagavantaṁ. Pubbaṇhasamayanti pubbaṇhe ekaṁ samayaṁ. Gāmappavisananīhārenāti gāmappavesana nivasanākārena. Kāyapaṭibaddhaṁ katvāti cīvaraṁ pārupitvā, pattaṁ hatthena gahetvāti attho.",
  "tika-s0102t2:80": "Etthāti etasmiṁ vā sakappitappadese. Saññateti sammadeva saññate susaṁvutakāyavācācitte.",
  "tika-s0102t2:81": "Pattiṁ dadeyyāti attanā pasutaṁ puññaṁ tāsaṁ devatānaṁ anuppadajjeyya. ‘‘Pūjitā’’tiādīsu tadeva pattidānaṁ pūjā, anāgate eva upaddave ārakkhasaṁvidhānaṁ paṭipūjā. ‘‘Yebhuyyena ñātimanussā ñātipetānaṁ pattidānādinā pūjanamānanādīni karonti ime pana aññātakāpi samānā tathā karonti, tasmā nesaṁ sakkaccaṁ ārakkhā saṁvidhātabbā’’ti aññamaññaṁ sampavāretvā devatā tattha ussukkaṁ āpajjantīti dassento ‘‘ime’’tiādimāha. Balikammakaraṇaṁ mānanaṁ, sampati uppannaparissayaharaṇaṁ paṭimānanti dassetuṁ ‘‘ete’’tiādi vuttaṁ.",
  "tika-s0102t2:82": "Sundarāni passatīti sundarāni iṭṭhāni eva passati, na aniṭṭhāni.",
  "tika-s0102t2:83": "154.Āṇiyo koṭṭetvāti lahuke dārudaṇḍe gahetvā kavāṭaphalake viya aññamaññaṁ sambandhe kātuṁ āṇiyo koṭṭetvā. Nāvāsaṅkhepena kataṁ uḷumpaṁ, veḷunaḷādike saṅgharitvā valliādīhi kalāpavasena bandhitvā kattabbaṁ kullaṁ.",
  "tika-s0102t2:84": "Udakaṭṭhānassetaṁ adhivacananti yathāvuttassa yassa kassaci udakaṭṭhānassa etaṁ ‘‘aṇṇava’’nti adhivacanaṁ, samuddassevāti adhippāyo. Saranti idha nadī adhippetā sarati sandatīti katvā. Gambhīravitthatanti agādhaṭṭhena gambhīraṁ, sakalalokattayabyāpitāya vitthataṁ. Visajjāti anāsajja appatvā. Pallalāni tesaṁ ataraṇato. Vināyeva kullenāti īdisaṁ udakaṁ kullena īdisena vinā eva tiṇṇā medhāvino janā, taṇhāsaraṁ pana ariyamaggasaṅkhātaṁ setuṁ katvā nittiṇṇāti yojanā.",
  "tika-s0102t2:85": "Paṭhamabhāṇavāravaṇṇanā niṭṭhitā.",
  "tika-s0102t2:86": "Ariyasaccakathāvaṇṇanā",
  "tika-s0102t2:87": "155.Mahāpanādassa rañño. Pāsādakoṭiyaṁkatagāmoti pāsādassa patitathupikāya patiṭṭhitaṭṭhāne niviṭṭhagāmo. Ariyabhāvakarānanti ye paṭivijjhanti, tesaṁ ariyabhāvakarānaṁ nimittassa kattubhāvūpacāravaseneva vuttaṁ. Tacchāvipallāsabhūtabhāvena saccānaṁ. Anubodho pubbabhāgiyaṁ ñāṇaṁ, paṭivedho maggañāṇena abhisamayo, tattha yasmā anubodhapubbako paṭivedho anubodhena vinā na hoti, anubodhopi ekacco paṭivedhena sambandho, tadubhayābhāvahetukañca vaṭṭeva saṁsaraṇaṁ, tasmā vuttaṁ pāḷiyaṁ ‘‘ananubodhā…pe… tumhākañcā’’ti. Paṭisandhiggahaṇavasena bhavato bhavantarūpagamanaṁ sandhāvanaṁ, aparāparaṁ cavanupapajjanavasena sañcaraṇaṁ saṁsaraṇanti āha ‘‘bhavato’’tiādi. Sandhāvitasaṁsaritapadānaṁ kammasādhanataṁ sandhāyāha ‘‘mayā ca tumhehi cā’’ti paṭhamavikappe. Dutiyavikappe pana bhāvasādhanataṁ hadaye katvā ‘‘mamañceva tumhākañcā’’ti yathārutavaseneva vuttaṁ. Nayanasamatthāti pāpanasamatthā, dīgharajjunā baddhasakuṇaṁ viya rajjuhattho puriso desantaraṁ taṇhārajjunā baddhaṁ sattasantānaṁ abhisaṅkhāro bhavantaraṁ neti etāyāti bhavanetti, taṇhā, sā ariyamaggasatthena suṭṭhu hatā chinnāti bhavanettisamūhatā.",
  "tika-s0102t2:88": "Anāvattidhammasambodhiparāyaṇavaṇṇanā",
  "tika-s0102t2:89": "156.Dve gāmā ‘‘nātikā’’ti evaṁ laddhanāmo, ña-kārassa cāyaṁ na-kārādesena niddeso ‘‘animittā na nāyare’’tiādīsu (visuddhi. 1.174; jā. aṭṭha. 2.2.34) viya. Tenāha ‘‘ñātigāmake’’ti . Giñjakā vuccanti iṭṭhakā, giñjakāhi eva kato āvasathoti giñjakāvasatho. So kira āvāso yathā sudhāparikammena sampayojanaṁ natthi, evaṁ iṭṭhakāhi eva cinitvā chādetvā kato. Tena vuttaṁ ‘‘iṭṭhakāmaye āvasathe’’ti. Tulādaṇḍakavāṭaphalakāni pana dārumayāneva.",
  "tika-s0102t2:90": "157.Oraṁ vuccati kāmadhātu, paccayabhāvena taṁ oraṁ bhajantīti orambhāgiyāni, orambhāgassa vā hitāni orambhāgiyāni. Tenāha ‘‘heṭṭhābhāgiyāna’’ntiādi. Tīhi maggehīti heṭṭhimehi tīhi maggehi. Tehi pahātabbatāya hi nesaṁ saṁyojanānaṁ orambhāgiyatā. Orambhañjiyāni vā orambhāgiyāni vuttāni niruttinayena. Idāni byatirekamukhena nesaṁ orambhāgiyabhāvaṁ vibhāvetuṁ ‘‘tatthā’’tiādi vuttaṁ. Vikkhambhitāni samatthatāvighātena puthujjanānaṁ, samucchinnāni sabbaso abhāvena ariyānaṁ rūpārūpabhavūpapattiyā vibandhāya na hontīti vuttaṁ ‘‘avikkhambhitāni asamucchinnānī’’ti. Nibbattavasenāti paṭisandhiggahaṇavasena. Gantuṁ na denti mahaggatagāmikammāyūhanassa vinibandhanato. Sakkāyadiṭṭhiādīni tīṇi saṁyojanāni kāmacchandabyāpādā viya mahaggatūpapattiyā avinibandhabhūtānipi kāmabhavūpapattiyā visesapaccayattā tattha mahaggatabhave nibbattampi tannibbattihetukammaparikkhaye kāmabhavūpapattipaccayatāya mahaggatabhavato ānetvā puna idheva kāmabhave eva nibbattāpenti, tasmā sabbānipi pañcapi saṁyojanāni orambhāgiyāni eva. Paṭisandhivasena anāgamanasabhāvāti paṭisandhiggahaṇavasena tasmā lokā idha na āgamanasabhāvā. Buddhadassanatheradassanadhammassavanānaṁ panatthāyassa āgamanaṁ anivāritaṁ.",
  "tika-s0102t2:91": "Kadāci karahaci uppattiyā saviraḷākāratā pariyuṭṭhānamandatāya abahalatāti dvedhāpi tanubhāvo. Abhiṇhanti bahuso. Bahalabahalāti tibbatibbā. Yattha uppajjanti, taṁ santānaṁ maddantā, pharantā, sādhentā, andhakāraṁ karontā uppajjanti, dvīhi pana maggehi pahīnattā tanukatanukā mandamandā uppajjanti. ‘‘Puttadhītaro hontī’’ti idaṁ akāraṇaṁ. Tathā hi aṅgapaccaṅgaparāmasanamattenapi te honti. Idanti ‘‘rāgadosamohānaṁ tanuttā’’ti idaṁ vacanaṁ. Bhavatanukavasenāti appakabhavavasena. Tanti mahāsivattherassa vacanaṁ paṭikkhittanti sambandho. Ye bhavā ariyānaṁ labbhanti, te paripuṇṇalakkhaṇabhavā eva. Ye na labbhanti, tattha kīdisaṁ taṁ bhavatanukaṁ, tasmā ubhayathāpi bhavatanukassa asambhavo evāti dassetuṁ ‘‘sotāpannassā’’tiādi vuttaṁ. Aṭṭhame bhave bhavatanukaṁ natthi aṭṭhamasseva bhavassa sabbasseva abhāvato. Sesesupi eseva nayo.",
  "tika-s0102t2:92": "Kāmāvacaralokaṁsandhāya vuttaṁ itarassa lokassa vasena tathā vattuṁ asakkuṇeyyattā. Yo hi sakadāgāmī devamanussalokesu vomissakavasena nibbattati, sopi kāmabhavavaseneva paricchinditabbo. Bhagavatā ca kāmaloke ṭhatvā ‘‘sakideva imaṁ lokaṁ āgantvā’’ti vuttaṁ, ‘‘imaṁ lokaṁ āgantvā’’ti ca iminā pañcasu sakadāgāmīsu cattāro vajjetvā ekova gahito. Ekacco hi idha sakadāgāmiphalaṁ patvā idheva parinibbāyati, ekacco idha patvā devaloke parinibbāyati, ekacco devaloke patvā tattheva parinibbāyati, ekacco devaloke patvā idhūpapajjitvā parinibbāyati, ime cattāro idha na labbhanti. Yo pana idha patvā devaloke yāvatāyukaṁ vasitvā puna idhūpapajjitvā parinibbāyati, ayaṁ idha adhippeto. Aṭṭhakathāyaṁ pana imaṁ lokanti kāmabhavo adhippetoti imamatthaṁ vibhāvetuṁ ‘‘sace hī’’tiādinā aññaṁyeva catukkaṁ dassitaṁ.",
  "tika-s0102t2:93": "Catūsu…pe… sabhāvoti attho apāyagamanīyānaṁ pāpadhammānaṁ sabbaso pahīnattā. Dhammaniyāmenāti maggadhammaniyāmena. Niyato uparimaggādhigamassa avassaṁbhāvibhāvato. Tenāha ‘‘sambodhiparāyaṇo’’ti.",
  "tika-s0102t2:94": "Dhammādāsadhammapariyāyavaṇṇanā",
  "tika-s0102t2:95": "158.Tesaṁ tesaṁ ñāṇagatinti tesaṁ tesaṁ sattānaṁ ‘‘asuko sotāpanno, asuko sakadāgāmī’’tiādinā taṁtaṁñāṇādhigamanaṁ. Ñāṇūpapattiṁ ñāṇābhisamparāyanti tato parampi ‘‘niyato sambodhiparāyaṇo, sakideva imaṁ lokaṁ āgantvā dukkhassantaṁ karissatī’’tiādinā ca ñāṇasahitaṁ uppattipaccayabhāvaṁ. Olokentassa ñāṇacakkhunā pekkhantassa kāyakilamathova, na tena kāci veneyyānaṁ atthasiddhīti adhippāyo. Cittavihesāti cittakhedo, sā kilesūpasaṁhitattā buddhānaṁ natthi. Ādīyati ālokīyati attā etenāti ādāsaṁ, dhammabhūtaṁ ādāsaṁ dhammādāsaṁ, ariyamaggañāṇassetaṁ adhivacanaṁ, tena ariyasāvakā catūsu ariyasaccesu viddhastasammohattā attānampi yāthāvato ñatvā yāthāvato byākareyya, tappakāsanato pana dhammapariyāyassa suttassa dhammādāsatā veditabbā. Yena dhammādāsenāti idha pana maggadhammameva vadati.",
  "tika-s0102t2:96": "Avecca yāthāvato jānitvā tannimittauppannapasādo aveccapasādo, maggādhigamena uppannapasādo , so pana yasmā pāsāṇapabbato viya niccalo, na ca kenaci kāraṇena vigacchati, tasmā vuttaṁ ‘‘acalena accutenā’’ti.",
  "tika-s0102t2:97": "‘‘Pañcasīlānī’’ti gahaṭṭhavasenetaṁ vuttaṁ tehi ekantapariharaṇīyato. Ariyānaṁ pana sabbāni sīlāni kantāneva. Tenāha ‘‘sabbopi panettha saṁvaro labbhatiyevā’’ti.",
  "tika-s0102t2:98": "Sabbesanti sabbesaṁ ariyānaṁ. Sikkhāpadāvirodhenāti yathā bhūtarocanāpatti na hoti, evaṁ. Yuttaṭṭhāneti kātuṁ yuttaṭṭhāne.",
  "tika-s0102t2:99": "Ambapālīgaṇikāvatthuvaṇṇanā",
  "tika-s0102t2:100": "161. Tadā kira vesālī iddhā phītā sabbaṅgasampannā ahosi vepullappattā, taṁ sandhāyāha ‘‘khandhake vuttanayena vesāliyā sampannabhāvo veditabbo’’ti. Tasmiṁ kira bhikkhusaṅghe pañcasatamattā bhikkhū navā acirapabbajitā ahesuṁ osannavīriyā ca. Tathā hi vakkhati ‘‘tattha kira ekacce bhikkhū osannavīriyā’’tiādi (dī. ni. aṭṭha. 2.165). Satipaccupaṭṭhānatthanti tesaṁ satipaccupaṭṭhāpanatthaṁ. Saratīti kāyādike yathāsabhāvato ñāṇasampayuttāya satiyā anussarati upadhāreti. Sampajānātīti samaṁ pakārehi jānāti avabujjhati. Ayamettha saṅkhepo, vitthāro pana parato satipaṭṭhānavaṇṇanāyaṁ (dī. ni. aṭṭha. 2.373; ma. ni. aṭṭha. 1.106) āgamissati.",
  "tika-s0102t2:101": "Sabbasaṅgāhakanti sarīragatassa ceva vatthālaṅkāragatassa cāti sabbassa nīlabhāvassa saṅgāhakaṁ vacanaṁ. Tassevāti nīlāti sabbasaṅgāhakavasena vuttaatthasseva. Vibhāgadassananti pabhedadassanaṁ. Yathā te licchavirājāno apītādivaṇṇā eva keci vilepanavasena pītādivaṇṇā khāyiṁsu, evaṁ anīlādivaṇṇā eva keci vilepanavasena nīlādivaṇṇā khāyiṁsūti vuttaṁ ‘‘na tesaṁ pakativaṇṇo nīlo’’tiādi. Nīlo maṇi etesūti nīlamaṇi, indanīlamahānīlādinīlaratanavinaddhā alaṅkārā. Te kira suvaṇṇaviracite hi maṇiobhāsehi ekanīlā viya khāyanti. Nīlamaṇikhacitāti nīlaratanaparikkhittā. Nīlavatthaparikkhittāti nīlavatthanīlakampalaparikkhepā. Nīlavammikehīti nīlakaghaṭaparikkhittehi. Sabbapadesūti ‘‘pītā hontī’’tiādisabbapadesu. Parivaṭṭesīti paṭighaṭṭesi. Āharanti imasmā rājapurisā balinti āhāro, tappattajanapadoti āha ‘‘sāhāranti sajanapada’’nti. Aṅguliphoṭopi aṅguliyā cālanavaseneva hotīti vuttaṁ ‘‘aṅguliṁ cālesu’’nti. Ambakāyāti mātugāmena. Upacāravacanaṁ hetaṁ itthīsu, yadidaṁ ‘‘ambakā mātugāmo jananikā’’ti.",
  "tika-s0102t2:102": "Avalokethāti apavattitvā olokanaṁ oloketha. Taṁ pana apavattitvā olokanaṁ anu anu dassanaṁ hotīti āha ‘‘punappunaṁ passathā’’ti. Upanethāti ‘‘yathāyaṁ licchavirājaparisā sobhātisayena yuttā, evaṁ tāvatiṁsaparisā’’ti upanayaṁ karotha. Tenāha ‘‘tāvatiṁsehi samake katvā passathā’’ti.",
  "tika-s0102t2:103": "‘‘Upasaṁharatha bhikkhave licchaviparisaṁ tāvatiṁsasadisa’’nti nayidaṁ nimittaggāhe niyojanaṁ, kevalaṁ pana dibbasampattisadisā etesaṁ rājūnaṁ issariyasampattīti anupubbikathāya saggasampattikathanaṁ viya daṭṭhabbaṁ. Tesu pana bhikkhūsu ekaccānaṁ tattha nimittaggāhopi siyā, taṁ sandhāya vuttaṁ ‘‘nimittaggāhe uyyojetī’’ti. Hitakāmatāya tesaṁ bhikkhūnaṁ yathā āyasmato nandassa hitakāmatāya saggasampattidassanaṁ. Tenāha ‘‘tatra kirā’’tiādi. Osannavīriyāti sammāpaṭipattiyaṁ avasannavīriyā, ossaṭṭhavīriyā vāti attho. Aniccalakkhaṇavibhāvanatthanti tesaṁ rājūnaṁ vasena bhikkhūnaṁ aniccalakkhaṇavibhūtabhāvatthaṁ.",
  "tika-s0102t2:104": "Veḷuvagāmavassūpagamanavaṇṇanā",
  "tika-s0102t2:105": "163.Samīpe veḷuvagāmoti pubbaṇhaṁ vā sāyanhaṁ vā gantvā nivattanayogye āsannaṭṭhāne niviṭṭhā parivāragāmo. Saṅgammāti sammā gantvā. Assāti bhagavato.",
  "tika-s0102t2:106": "164.Pharusoti kakkhaḷo, garutaroti attho. Visabhāgarogoti dhātuvisabhāgatāya samuṭṭhito bahalatararogo, na ābādhamattaṁ. Ñāṇena paricchinditvāti vedanānaṁ khaṇikataṁ, dukkhataṁ, attasuññatañca yāthāvato ñāṇena paricchijja parituletvā. Adhivāsesīti tā abhibhavanto yathāparimadditākārasallakkhaṇena attani āropetvā vāsesi, na tāhi abhibhuyyamāno. Tenāha ‘‘avihaññamāno’’tiādi. Adukkhiyamānoti cetodukkhavasena adukkhiyamāno , kāyadukkhaṁ pana ‘‘natthī’’ti na sakkā vattuṁ. Asati hi tasmiṁ adhivāsanāya eva asambhavoti. Anāmantetvāti anālapitvā. Anapaloketvāti avissajjitvā. Tenāha ‘‘ovādānusāsaniṁ adatvāti vuttaṁ hotī’’ti. Pubbabhāgavīriyenāti phalasamāpattiyā parikammavīriyena. Phalasamāpattivīriyenāti phalasamāpattisampayuttavīriyena. Vikkhambhetvāti vinodetvā. Yathā nāma pupphanasamaye campakādirukkhe vekhe dinne yāva so vekho nāpanīyati, tāvassa pupphanasamatthatā vikkhambhitā vinoditā hoti, evameva yathāvuttavīriyavekhadānena tā vedanā satthu sarīre yathāparicchinnaṁ kālaṁ vikkhambhitā vinoditā ahesuṁ. Tena vuttaṁ ‘‘vikkhambhetvāti vinodetvā’’ti. Jīvitampi jīvitasaṅkhāro kammunā saṅkharīyatīti katvā. Chijjamānaṁ virodhipaccayasamāyogena payogasampattiyā ghaṭetvā ṭhapīyati. Adhiṭṭhāyāti adhiṭṭhānaṁ katvā. Tenāha ‘‘dasamāse mā uppajjitthāti samāpattiṁ samāpajjī’’ti. Taṁ pana ‘‘adhiṭṭhānaṁ, pavattana’’nti ca vattabbataṁ arahatīti vuttaṁ ‘‘adhiṭṭhahitvā pavattetvā’’ti.",
  "tika-s0102t2:107": "Khaṇikasamāpattīti tādisaṁ pubbābhisaṅkhāraṁ akatvā ṭhānaso samāpajjitabbasamāpatti. Puna sarīraṁ vedanā ajjhottharati savisesapubbābhisaṅkhārassa akatattā. Rūpasattakaarūpasattakāni visuddhimaggasaṁvaṇṇanāsu (visuddhi. ṭī. 2.706, 717) vitthāritanayena veditabbāni. Suṭṭhu vikkhambheti pubbābhisaṅkhārassa sātisayattā. Idāni tamatthaṁ upamāya vibhāvetuṁ ‘‘yathā nāmā’’tiādi vuttaṁ. Apabyūḷhoti apanīto. Cuddasahākārehi sannetvāti tesaṁyeva rūpasattakaarūpasattakānaṁ vasena cuddasahi pakārehi vipassanācittaṁ, sakalameva vā attabhāvaṁ visabhāgarogasañjanitalūkhabhāvanirogakaraṇāya sinehetvā na uppajjiyeva sammāsambuddhena sātisayasamāpattivegena suvikkhambhitattā.",
  "tika-s0102t2:108": "Gilāno hutvā puna vuṭṭhitoti pubbe gilāno hutvā puna tato gilānabhāvato vuṭṭhito. Madhurakabhāvo nāma sarīrassa thambhitattaṁ, taṁ pana garubhāvapubbakanti āha ‘‘sañjātagarubhāvo sañjātathaddhabhāvo’’ti. ‘‘Nānākārato na upaṭṭhahantī’’ti iminā disāsammohopi me ahosi sokabalenāti dasseti. Satipaṭṭhānādidhammāti kāyānupassanādayo anupassanādhammā pubbe vibhūtā hutvā upaṭṭhahantāpi idāni mayhaṁ pākaṭā na honti.",
  "tika-s0102t2:109": "165.Abbhantaraṁ karoti nāma attaniyeva ṭhapanato. Puggalaṁ abbhantaraṁ karoti nāma samānattatāvasena dhammena pubbe tassa saṅgaṇhato. Daharakāleti attano daharakāle. Kassaci akathetvāti kassaci attano antevāsikassa upanigūhabhūtaṁ ganthaṁ akathetvā. Muṭṭhiṁ katvāti muṭṭhigataṁ viya rahasibhūtaṁ katvā. Yasmiṁ vā naṭṭhe sabbo taṁmūlako dhammo vinassati, so ādito mūlabhūto dhammo, mussati vinassati dhammo etena naṭṭhenāti muṭṭhi, taṁ tathārūpaṁ muṭṭhiṁ katvā pariharitvā ṭhapitaṁ kiñci natthīti dasseti.",
  "tika-s0102t2:110": "Ahamevāti avadhāraṇaṁ bhikkhusaṅghapariharaṇassa aññasādhāraṇicchādassanatthaṁ, avadhāraṇena pana vinā ‘‘ahaṁ bhikkhusaṅgha’’ntiādi bhikkhusaṅghapariharaṇe ahaṁkāramamaṁkārābhāvadassananti daṭṭhabbaṁ. Uddisitabbaṭṭhenāti ‘‘satthā’’ti uddisitabbaṭṭhena. Mā vāahesuṁ bhikkhūti adhippāyo. ‘‘Mā vā ahosī’’ti vā pāṭho. Evaṁ na hotīti ‘‘ahaṁ bhikkhusaṅghaṁ pariharissāmī’’tiādi ākārena cittappavatti na hoti. ‘‘Pacchimavayaanuppattabhāvadīpanatthaṁ vutta’’nti iminā vayo viya buddhakiccampi pariyositakammanti dīpeti. Sakaṭassa bāhappadese daḷhībhāvāya veṭhadānaṁ bāhabandho. Cakkanemisandhīnaṁ daḷhībhāvāya veṭhadānaṁ cakkabandho.",
  "tika-s0102t2:111": "Tamatthanti veṭhamissakena maññeti vuttamatthaṁ. Rūpādayo eva dhammā saviggaho viya upaṭṭhānato rūpanimittādayo, tesaṁ rūpanimittādīnaṁ. Lokiyānaṁ vedanānanti yāsaṁ nirodhanena phalasamāpatti samāpajjitabbā, tāsaṁ nirodhā phāsu hoti, tathā bāḷhavedanābhitunnasarīrassāpi. Tadatthāyāti phalasamāpattivihāratthāya. Dvīhi bhāgehi āpo gato etthāti dīpo, oghena parigato hutvā anajjhotthaṭo bhūmibhāgo, idha pana catūhipi oghehi, saṁsāramahogheneva vā anajjhotthaṭo attā ‘‘dīpo’’ti adhippeto. Tenāha ‘‘mahāsamuddagatā’’tiādi. Attassaraṇāti attappaṭisaraṇā. Attagatikā vāti attaparāyaṇāva . Mā aññagatikāti aññaṁ kiñci gatiṁ paṭisaraṇaṁ parāyaṇaṁ mā cintayittha. Kasmā? Attā nāmettha paramatthato dhammo abbhantaraṭṭhena, so evaṁ sampādito tumhākaṁ dīpaṁ tāṇaṁ gati parāyaṇanti. Tena vuttaṁ ‘‘dhammadīpā’’tiādi. Tathā cāha ‘‘attā hi attano nātho, ko hi nātho paro siyā’’ti (dha. pa. 160, 380) upadesamattameva hi parasmiṁ paṭibaddhaṁ, aññā sabbā sampatti purisassa attādhīnā eva. Tenāha bhagavā ‘‘tumhehi kiccaṁ ātappaṁ, akkhātāro tathāgatā’’ti (dha. pa. 276). Tamaggeti tamayogassa agge tassa atikkantābhāvato. Tenevāha ‘‘ime aggatamā’’tiādi. Mamāti mama sāsane. Sabbepi te catusatipaṭṭhānagocarā vāti catubbidhaṁ satipaṭṭhānaṁ bhāvetvā brūhetvā tadeva gocaraṁ attano pavattiṭṭhānaṁ katvā ṭhitā eva bhikkhū agge bhavissanti.",
  "tika-s0102t2:112": "Dutiyabhāṇavāravaṇṇanā niṭṭhitā.",
  "tika-s0102t2:113": "Nimittobhāsakathāvaṇṇanā",
  "tika-s0102t2:114": "166. Anekavāraṁ bhagavā vesāliyaṁ viharati, tasmā imaṁ vesālippavesanaṁ niyametvā dassetuṁ ‘‘kadā pāvisī’’ti pucchitvā āgamanato paṭṭhāya taṁ dassento ‘‘bhagavā kirā’’tiādimāha. Āgatamaggenevāti pubbe yāva veḷuvagāmakā āgatamaggeneva paṭinivattento. Yathāparicchedenāti yathāparicchinnakālena. Tatoti phalasamāpattito. Ayanti idāni vuccamānākāro. Divāṭṭhānolokanādi parinibbānassa ekantikabhāvadassanaṁ. Ossaṭṭhoti vissaṭṭho āyusaṅkhāro ‘‘sattāhameva mayā jīvitabba’’nti.",
  "tika-s0102t2:115": "Jeṭṭhakaniṭṭhabhātikānanti sabbeva sabrahmacārino sandhāya vadati.",
  "tika-s0102t2:116": "Paṭipādessāmīti maggapaṭipattiyā niyojessāmi. Maṇiphalaketi maṇikhacite pamukhe atthataphalake. Taṁ paṭhamaṁdassananti yaṁ veḷuvane paribbājakarūpena āgatassa siddhaṁ dassanaṁ, taṁ paṭhamadassanaṁ. Yaṁ vā anomadassissa bhagavato vacanaṁ saddahantena tadā abhinīhārakāle paccakkhato viya tumhākaṁ dassanaṁ siddhaṁ, taṁ paṭhamadassanaṁ. Paccāgamanacārikanti paccāgamanatthaṁ cārikaṁ.",
  "tika-s0102t2:117": "Sattāhanti accantasaṁyoge upayogavacanaṁ. Therassa jātovarakagehaṁ kira itaragehato vivekaṭṭhaṁ, vivaṭaṅgaṇañca, tasmā devabrahmānaṁ upasaṅkamanayogyanti ‘‘jātovarakaṁ paṭijaggathā’’ti vuttaṁ. Soti uparevato. Taṁ pavattinti tattha vasitukāmatāya vuttaṁ taṁ.",
  "tika-s0102t2:118": "‘‘Jānantāpi tathāgatā pucchantī’’ti (pārā. 16, 165) iminā nīhārena thero ‘‘ke tumhe’’ti pucchi. ‘‘Tvaṁ catūhi mahārājehi mahantataro’’ti puṭṭho attano mahattaṁ satthu upari pakkhipanto ‘‘ārāmikasadisā ete upāsike amhākaṁ satthuno’’ti āha. Sāvakasampattikittanampi hi atthato satthu sampattiṁyeva vibhāveti.",
  "tika-s0102t2:119": "Sotāpattiphale patiṭṭhāyāti therassa desanānubhāvena, attano ca upanissayasampattiyā ñāṇassa paripakkattā sotāpattiphale patiṭṭhahitvā.",
  "tika-s0102t2:120": "Ayanti yathāvuttā. Etthāti ‘‘vesāliṁ piṇḍāya pāvisī’’ti etasmiṁ vesālīpavese. Anupubbīkathāti anupubbadīpanī kathā.",
  "tika-s0102t2:121": "167.Udenayakkhassa cetiyaṭṭhāneti udenassa nāma yakkhassa āyatanabhāvena iṭṭhakāhi cite mahājanassa cittīkataṭṭhāne. Katavihāroti bhagavantaṁ uddissa katavihāro. Vuccatīti purimavohārena ‘‘udenacetiya’’nti vuccati. Gotamakādīsupīti ‘‘gotamakacetiya’’nti evaṁ ādīsupi. Eseva nayoti cetiyaṭṭhāne katavihārabhāvaṁ atidisati. Vaḍḍhitāti bhāvanāpāripūrivasena paribrūhitā. Punappunaṁ katāti bhāvanāya bahulīkaraṇena aparāparaṁ pavattitā. Yuttayānaṁ viya katāti yathā yuttaṁ ājaññayānaṁ chekena sārathinā adhiṭṭhitaṁ yathāruci pavattati, evaṁ yathārucipavattirahataṁ gamitā. Patiṭṭhānaṭṭhenāti adhiṭṭhānaṭṭhena. Vatthu viya katāti sabbaso upakkilesavisodhanena iddhivisayatāya pavattiṭṭhānabhāvato suvisodhitaparissayavatthu viya katā. Adhiṭṭhitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya ṭhapitā . Samantato citāti sabbabhāgena bhāvanupacayaṁ gamitā. Tenāha ‘‘suvaḍḍhitā’’ti. Suṭṭhu samāraddhāti iddhibhāvanāya sikhāppattiyā sammadeva saṁsevitā.",
  "tika-s0102t2:122": "Aniyamenāti ‘‘yassa kassacī’’ti aniyamavacanena. Niyametvāti ‘‘tathāgatassā’’ti sarūpadassanena niyametvā. Āyuppamāṇanti paramāyuppamāṇaṁ vadati, tasseva gahaṇe kāraṇaṁ brahmajālasuttavaṇṇanāyaṁ (dī. ni. aṭṭha. 1.40; dī. ni. ṭī. 1.40) vuttanayeneva veditabbaṁ. Mahāsivatthero pana ‘‘mahābodhisattānaṁ carimabhave paṭisandhidāyino kammassa asaṅkhyeyyāyukatāsaṁvattanasamatthataṁ hadaye ṭhapetvā buddhānaṁ āyusaṅkhārassa parissayavikkhambhanasamatthatā pāḷiyaṁ āgatā evāti imaṁ bhaddakappameva tiṭṭheyyā’’ti avoca. ‘‘Khaṇḍiccādīhi abhibhuyyatī’’ti etena yathā iddhibalena jarāya na paṭighāto, evaṁ tena maraṇassapi na paṭighātoti atthato āpannamevāti. ‘‘Kva saro khitto, kva ca nipatito’’ti aññathā vuṭṭhitenāpi theravādena aṭṭhakathāvacanameva samatthitanti daṭṭhabbaṁ . Tenāha ‘‘so na ruccati…pe… niyamita’’nti.",
  "tika-s0102t2:123": "Pariyuṭṭhitacittoti yathā kiñci atthānatthaṁ sallakkhetuṁ na sakkā, evaṁ abhibhūtacitto. So pana abhibhavo mahatā udakoghena appakassa udakassa ajjhottharaṇaṁ viya ahosīti vuttaṁ ‘‘ajjhotthaṭacitto’’ti. Aññopīti therato, ariyehi vā aññopi yo koci puthujjano. Puthujjanaggahaṇañcettha yathā sabbena sabbaṁ appahīnavipallāso mārena pariyuṭṭhitacitto kiñci atthaṁ sallakkhetuṁ na sakkoti, evaṁ thero bhagavatā kataṁ nimittobhāsaṁ sabbaso na sallakkhesīti dassanatthaṁ. Tenāha ‘‘māro hī’’tiādi. Cattāro vipallāsāti asubhe ‘‘subha’’nti saññāvipallāso, cittavipallāso, dukkhe ‘‘sukha’’nti saññāvipallāso, cittavipallāsoti ime cattāro vipallāsā. Tenāti yadipi itare aṭṭha vipallāsā pahīnā, tathāpi yathāvuttānaṁ catunnaṁ vipallāsānaṁ appahīnabhāvena. Assāti therassa. Maddatīti phusanamattena maddanto viya hoti, aññathā tena maddite sattānaṁ maraṇameva siyā. Kiṁ sakkhissati, na sakkhissatīti adhippāyo. Kasmā na sakkhissati, nanu esa aggasāvakassa kucchiṁ paviṭṭhoti? Saccaṁ paviṭṭho, tañca kho attano ānubhāvadassanatthaṁ, na vibādhanādhippāyena. Vibādhanādhippāyena pana idha ‘‘kiṁ sakkhissatī’’ti vuttaṁ hadayamaddanassa adhigatattā. Nimittobhāsanti ettha ‘‘tiṭṭhatu bhagavā kappa’’nti sakalakappaṁ avaṭṭhānayācanāya ‘‘yassa kassaci ānanda cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvasena saññuppādanaṁ nimittaṁ, tathā pana pariyāyaṁ muñcitvā ujukaṁyeva attano adhippāyavibhāvanaṁ obhāso. Jānantoyeva vāti mārena pariyuṭṭhitabhāvaṁ jānanto eva. Attano aparādhahetuto sattānaṁ soko tanuko hoti, na balavāti āha ‘‘dosāropanena sokatanukaraṇattha’’nti. Kiṁ pana thero mārena pariyuṭṭhitacittakāle pavattiṁ pacchā jānātīti? Na jānāti sabhāvena, buddhānubhāvena pana anujānāti.",
  "tika-s0102t2:124": "Mārayācanakathāvaṇṇanā",
  "tika-s0102t2:125": "168.Anatthe niyojento guṇamāraṇena māreti, virāgavibandhanena vā jātinimittatāya tattha tattha jātaṁ jātaṁ mārento viya hotīti ‘‘māretīti māro’’ti vuttaṁ. Ativiya pāpatāya pāpimā. Kaṇhadhammehi samannāgato kaṇho. Virāgādiguṇānaṁ antakaraṇato antako. Sattānaṁ anatthāvahapaṭipattiṁ na muccatīti namuci. Attano mārapāsena pamatte bandhati, pamattā vā bandhū etassāti pamattabandhu. Sattamasattāhato paraṁ satta ahāni sandhāyāha ‘‘aṭṭhame sattāhe’’ti na pana pallaṅkasattāhādi viya niyatakiccassa aṭṭhamasattāhassa nāma labbhanato. Sattamasattāhassa hi parato ajapālanigrodhamūle mahābrahmuno, sakkassa ca devarañño paṭiññātadhammadesanaṁ bhagavantaṁ ñatvā ‘‘idāni satte dhammadesanāya mama visayaṁ atikkamāpessatī’’ti sañjātadomanasso hutvā ṭhito cintesi ‘‘handa dānāhaṁ naṁ upāyena parinibbāpessāmi, evamassa manoratho aññathattaṁ gamissati, mama ca manoratho ijjhissatī’’ti . Evaṁ pana cintetvā bhagavantaṁ upasaṅkamitvā ekaṁ antaṁ ṭhito ‘‘parinibbātu dāni bhante bhagavā’’tiādinā parinibbānaṁ yāci, taṁ sandhāya vuttaṁ ‘‘aṭṭhame sattāhe’’tiādi. Tattha ajjāti āyusaṅkhārossajjanadivasaṁ sandhāyāha. Bhagavā cassa abhisandhiṁ jānantopi taṁ anāvikatvā parinibbānassa akālabhāvameva pakāsento yācanaṁ paṭikkhipi. Tenāha ‘‘na tāvāha’’ntiādi.",
  "tika-s0102t2:126": "Maggavasena viyattāti saccasampaṭivedhaveyyattiyena byattā. Tatheva vinītāti maggavasena kilesānaṁ samucchedavinayanena vinītā. Tathā visāradāti ariyamaggādhigameneva satthusāsane vesārajjappattiyā visāradā , sārajjakarānaṁ diṭṭhivicikicchādipāpadhammānaṁ vigamena visāradabhāvaṁ pattāti attho. Yassa sutassa vasena vaṭṭadukkhato nissaraṇaṁ sambhavati, taṁ idha ukkaṭṭhaniddesena ‘‘suta’’nti adhippetanti āha ‘‘tepiṭakavasenā’’ti. Tiṇṇaṁ piṭakānaṁ samūho tepiṭakaṁ, tīṇi vā piṭakāni tipiṭakaṁ, tipiṭakameva tepiṭakaṁ, tassa vasena. Tamevāti yaṁ taṁ tepiṭakaṁ sotabbabhāvena ‘‘suta’’nti vuttaṁ, tameva. Dhammanti pariyattidhammaṁ. Dhārentīti suvaṇṇabhājane pakkhittasīhavasaṁ viya avinassantaṁ katvā suppaguṇasuppavattibhāvena dhārenti hadaye ṭhapenti. Iti pariyattidhammavasena bahussutadhammadharabhāvaṁ dassetvā idāni paṭivedhadhammavasenapi taṁ dassetuṁ ‘‘atha vā’’tiādi vuttaṁ. Ariyadhammassāti maggaphaladhammassa, navavidhassāpi vā lokuttaradhammassa. Anudhammabhūtanti adhigamāya anurūpadhammabhūtaṁ. Anucchavikapaṭipadanti ca tameva vipassanādhammamāha, chabbidhā visuddhiyo vā. Anudhammanti tassā yathāvuttapaṭipadāya anurūpaṁ abhisallekhitaṁ appicchatādidhammaṁ. Caraṇasīlāti samādāya pavattanasīlā. Anu maggaphaladhammo etissāti vā anudhammā, vuṭṭhānagāminivipassanā, tassā caraṇasīlā. Attano ācariyavādanti attano ācariyassa sammāsambuddhassa vādaṁ. Sadevakassa lokassa ācārasikkhāpanena ācariyo, bhagavā. Tassa vādo, catusaccadesanā.",
  "tika-s0102t2:127": "Ācikkhissantīti ādito kathessanti, attanā uggahitaniyāmena pare uggaṇhāpessantīti attho. Desessantīti vācessanti, pāḷiṁ sammā pabodhessantīti attho. Paññāpessantīti pajānāpessanti, saṅkāpessantīti attho. Paṭṭhapessantīti pakārehi ṭhapessanti, pakāsessantīti attho. Vivarissantīti vivaṭaṁ karissanti. Vibhajissantīti vibhattaṁ karissanti. Uttāniṁ karissantīti anuttānaṁ gambhīraṁ uttānaṁ pākaṭaṁ karissanti. Saha dhammenāti ettha dhamma-saddo kāraṇapariyāyo ‘‘hetumhi ñāṇaṁ dhammapaṭisambhidā’’tiādīsu (vibha. 270) viyāti āha ‘‘sahetukena sakāraṇena vacanenā’’ti. Sappāṭihāriyanti sanissaraṇaṁ , yathā paravādaṁ bhañjitvā sakavādo patiṭṭhahati, evaṁ hetudāharaṇehi yathādhigatamatthaṁ sampādetvā dhammaṁ kathessanti. Tenāha ‘‘niyyānikaṁ katvā dhammaṁ desessantī’’ti, navavidhaṁ lokuttaradhammaṁ pabodhessantīti attho. Ettha ca ‘‘paññāpessantī’’tiādīhi chahi padehi cha atthapadāni dassitāni, ādito pana dvīhi padehi cha byañjanapadāni. Ettāvatā tepiṭakaṁ buddhavacanaṁ saṁvaṇṇanānayena saṅgahetvā dassitaṁ hoti. Vuttañhetaṁ nettiyaṁ ‘‘dvādasapadāni suttaṁ, taṁ sabbaṁ byañjanañca attho cā’’ti (netti. saṅkhāre).",
  "tika-s0102t2:128": "Sikkhattayasaṅgahitanti adhisīlasikkhādisikkhattayasaṅgahaṇaṁ. Sakalaṁ sāsanabrahmacariyanti anavasesaṁ satthusāsanabhūtaṁ seṭṭhacariyaṁ. Samiddhanti sammadeva vaḍḍhitaṁ. Jhānassādavasenāti tehi tehi bhikkhūhi samadhigatajhānasukhavasena. Vuddhippattanti uḷārapaṇītabhāvagamanena sabbaso parivuddhiṁ upagataṁ. Sabbapāliphullaṁ viya abhiññāsampattivasena abhiññāsampadāhi sāsanābhivuddhiyā matthakappattito. Patiṭṭhitavasenāti patiṭṭhānavasena, patiṭṭhappattiyāti attho. Paṭivedhavasena bahuno janassa hitanti bāhujaññaṁ. Tenāha ‘‘bahujanābhisamayavasenā’’ti. Puthu puthulaṁ bhūtaṁ jātaṁ, puthu vā puthuttaṁ bhūtaṁ pattanti puthubhūtaṁ. Tenāha ‘‘sabbākāra…pe… patta’’nti. Suṭṭhu pakāsitanti suṭṭhu sammadeva ādikalyāṇādibhāvena paveditaṁ.",
  "tika-s0102t2:129": "Āyusaṅkhāraossajjanavaṇṇanā",
  "tika-s0102t2:130": "169.Satiṁ sūpaṭṭhitaṁ katvāti ayaṁ kāyādivibhāgo attabhāvasaññito dukkhabhāro mayā ettakaṁ kālaṁ vahito, idāni pana na vahitabbo, etassa avahanatthaṁ cirataraṁ kālaṁ ariyamaggasambhāro sambhato, svāyaṁ ariyamaggo paṭividdho, yato ime kāyādayo asubhādito sammadeva pariññātā, catubbidhampi sammāsatiṁ yathātathaṁ visaye suṭṭhu upaṭṭhitaṁ katvā. Ñāṇena paricchinditvāti yasmā imassa attabhāvasaññitassa dukkhabhārassa vahane payojanabhūtaṁ attahitaṁ tāva mahābodhimūle eva parisamāpitaṁ, parahitaṁ pana buddhaveneyyavinayanaṁ parisamāpitabbaṁ, taṁ idāni māsattayeneva parisamāpanaṁ pāpuṇissati, tasmā abhāsi ‘‘visākhapuṇṇamāyaṁ parinibbāyissāmī’’ti, evaṁ buddhañāṇena paricchinditvā sabbabhāgena nicchayaṁ katvā. Āyusaṅkhāraṁ vissajjīti āyuno jīvitassa abhisaṅkhārakaṁ phalasamāpattidhammaṁ ‘‘na samāpajjissāmī’’ti vissajji taṁvissajjaneneva tena abhisaṅkhariyamānaṁ jīvitasaṅkhāraṁ ‘‘nappavattessāmī’’ti vissajji. Tenāha ‘‘tatthā’’tiādi. Ṭhānamahantatāyapi pavattiākāramahantatāyapi mahanto pathavīkampo. Tattha ṭhānamahantatāya bhūmicālassa mahattaṁ dassetuṁ ‘‘tadā kira…pe… kampitthā’’ti vuttaṁ. Sā pana jātikkhettabhūtā dasasahassī lokadhātu eva, na yā kāci, yā mahābhinīhāramahājātiādīsupi kampittha. Tadāpi tattikāya eva kampane kiṁ kāraṇaṁ ? Jātikkhettabhāvena tasseva ādito pariggahassa katattā. Pariggahakaraṇaṁ cassa dhammatāvasena veditabbaṁ. Tathā hi purimabuddhānampi tāvatakameva jātikkhettaṁ ahosi. Tathā hi vuttaṁ ‘‘dasasahassī lokadhātū, nissaddā honti nirākulā…pe… mahāsamuddo ābhujati, dasasahassī pakampatī’’ti ca ādi (bu. vaṁ. 84-91). Udakapariyantaṁ katvā chappakārapavedhanena avītarāge bhiṁsetīti bhiṁsano, so eva bhiṁsanakoti āha ‘‘bhayajanako’’ti. Devabheriyoti devadundubhisaddassa pariyāyavacanamattaṁ. Na cettha kāci bherī ‘‘devadundubhī’’ti adhippetā, atha kho uppātabhāvena labbhamāno ākāsagato nigghosasaddo. Tenāha ‘‘devo’’tiādi. Devoti megho. Tassa hi acchabhāvena ākāsassa vassābhāvena sukkhagajjitasaññite sadde niccharante devadundubhisamaññā. Tenāha ‘‘devo sukkhagajjitaṁ gajjī’’ti.",
  "tika-s0102t2:131": "Pītivegavissaṭṭhanti ‘‘evaṁ cirataraṁ kālaṁ vahito ayaṁ attabhāvasaññito dukkhabhāro, idāni na cirasseva nikkhipissatī’’ti sañjātasomanasso bhagavā sabhāveneva pītivegavissaṭṭhaṁ udānaṁ udānesi. Evaṁ pana udānentena ayampi attho sādhito hotīti dassanatthaṁ aṭṭhakathāyaṁ ‘‘kasmā’’tiādi vuttaṁ.",
  "tika-s0102t2:132": "Tulīyatīti tulanti tula-saddo kammasādhanoti dassetuṁ ‘‘tulita’’nti vuttaṁ. Appānubhāvatāya paricchinnaṁ. Tathā hi taṁ parito khaṇḍitabhāvena ‘‘paritta’’nti vuccati. Paṭipakkhavikkhambhanato dīghasantānatāya, vipulaphalatāya ca na tulaṁ na paricchinnaṁ. Yehi kāraṇehi pubbe avisesato mahaggataṁ ‘‘atula’’nti vuttaṁ, tāni kāraṇāni rūpāvacarato āruppassa sātisayāni vijjantīti ‘‘arūpāvacaraṁ atula’’nti vuttaṁ, itarañca ‘‘tula’’nti, appavipākaṁ tīsupi kammesu yaṁ tanuvipākaṁ hīnaṁ, taṁ tulaṁ. Bahuvipākanti yaṁ mahāvipākaṁ paṇītaṁ, taṁ atulaṁ. Yaṁ panettha majjhimaṁ, taṁ hīnaṁ, ukkaṭṭhanti dvidhā bhinditvā dvīsu bhāgesu pakkhipitabbaṁ. Hīnattikavaṇṇanāyaṁ vuttanayeneva appabahuvipākataṁ niddhāretvā tassa vasena tulātulabhāvo veditabbo. Sambhavati etasmāti sambhavoti āha ‘‘sambhavassa hetubhūta’’nti. Niyakajjhattaratoti sasantānadhammesu vipassanāvasena, gocarāsevanāya ca nirato. Savipākaṁ samānaṁ pavattivipākamattadāyikammaṁ savipākaṭṭhena sambhavaṁ. Na ca taṁ kāmādibhavābhisaṅkhārakanti tato visesanatthaṁ ‘‘sambhava’’nti vatvā ‘‘bhavasaṅkhāra’’nti vuttaṁ. Ossajjīti ariyamaggena avassajji . Kavacaṁ viya attabhāvaṁ pariyonandhitvā ṭhitaṁ attani sambhūtattā attasambhavaṁ kilesañca abhindīti kilesabhedasahabhāvikammossajjanaṁ dassento tadubhayassa kāraṇaṁ avoca ‘‘ajjhattarato samāhito’’ti.",
  "tika-s0102t2:133": "Tīrentoti ‘‘uppādo bhayaṁ, anuppādo khema’’ntiādinā vīmaṁsanto. ‘‘Tulento tīrento’’tiādinā saṅkhepato vuttamatthaṁ vitthārato dassetuṁ ‘‘pañcakkhandhā’’ti ādiṁ vatvā bhavasaṅkhārassa avassajjanākāraṁ sarūpato dassesi. ‘‘Eva’’ntiādinā pana udānavaṇṇanāyaṁ ādito vuttamatthaṁ nigamanavasena dassesi.",
  "tika-s0102t2:134": "Mahābhūmicālavaṇṇanā",
  "tika-s0102t2:135": "171. Yanti karaṇe vā adhikaraṇe vā paccattavacananti adhippāyena āha ‘‘yena samayena, yasmiṁ vā samaye’’ti. Ukkhepakavātāti udakasandhārakavātaṁ upacchinditvā ṭhitaṭṭhānato khepakavātā. ‘‘Saṭṭhi…pe… bahala’’nti idaṁ tassa vātassa ubbedhappamāṇameva gahetvā vuttaṁ, āyāmavitthārato pana dasasahassacakkavāḷappamāṇampi udakasandhārakavātaṁ upacchindatiyeva. Ākāseti pubbe vātena patiṭṭhitokāse. Puna vātoti ukkhepakavāte tathākatvā vigate udakasandhārakavāto puna ābandhitvāgaṇhāti yathā taṁ udakaṁ na bhassati, evaṁ utthambhentaṁ ābandhanavitānavasena bandhitvā gaṇhāti. Tato udakaṁ uggacchatīti tato ābandhitvā gahaṇato tena vātena utthambhitaṁ udakaṁ uggacchati upari gacchati. Hotiyevāti antarantarā hotiyeva. Bahalabhāvenāti mahāpathaviyā mahantabhāvena. Sakalā hi mahāpathavī tadā oggacchati, uggacchati ca, tasmā kampanaṁ na paññāyati.",
  "tika-s0102t2:136": "Ijjhanassāti icchitatthasijjhanassa. Anubhavitabbassaissariyasampattiādikassa. Parittāti paṭiladdhamattā nātisubhāvitā. Tathā ca bhāvanā balavatī na hotīti āha ‘‘dubbalā’’ti. Saññāsīsena hi bhāvanā vuttā. Appamāṇāti paguṇā subhāvitā. Sā hi thirā daḷhatarā hotīti āha ‘‘balavā’’ti. ‘‘Parittā pathavīsaññā, appamāṇā āposaññā’’ti desanāmattameva, āposaññāya pana subhāvitāya pathavīkampo sukheneva ijjhatīti ayamettha adhippāyo veditabbo. Saṁvejento dibbasampattiyā pamattaṁ sakkaṁ devarājānaṁ. Vīmaṁsanto vā tāvadeva samadhigataṁ attano iddhibalaṁ. Mahāmoggallānattherassa pāsādakampanaṁ pākaṭanti taṁ anāmasitvā saṅgharakkhitasāmaṇerassa pāsādakampanaṁ dassetuṁ ‘‘so kirāyasmā’’tiādi vuttaṁ. Pūtimisso gandho etassāti pūtigandho, tena pūtigandheneva adhigatamātukucchisambhavaṁ viya gandheneva sīsena, ativiya dārako evāti attho.",
  "tika-s0102t2:137": "Ācariyanti ācariyūpadesaṁ. Iddhābhisaṅkhāro nāma iddhividhappaṭipakkhādībhāvena icchitabbo, so ca upāye kosallassa attanā na sammā uggahitattā na tāva sikkhitoti āha ‘‘asikkhitvāva yuddhaṁ paviṭṭhosī’’ti. ‘‘Pilavanta’’nti iminā sakalameva pāsādavatthuṁ udakaṁ katvā adhiṭṭhātabbapāsādova tattha pilavatīti dasseti. Adhiṭṭhānakkamaṁ pana upamāya dassento ‘‘tāta…pe… jānāhī’’ti āha. Tattha kapallakapūvanti āsittakapūvaṁ, taṁ pacantā kapāle paṭhamaṁ kiñci piṭṭhaṁ ṭhapetvā anukkamena vaḍḍhetvā antantena paricchindanti pūvaṁ samantato paricchinnaṁ katvā ṭhapenti, evaṁ ‘‘āpokasiṇavasena ‘pāsādena patiṭṭhitaṭṭhānaṁ udakaṁ hotū’ti adhiṭṭhahanto samantato pāsādassa yāva pariyantā yathā udakaṁ hoti, tathā adhiṭṭhātabba’’nti upamāya upadisati.",
  "tika-s0102t2:138": "Mahāpadānevuttamevāti ‘‘dhammatā esā, bhikkhave, yadā bodhisatto tusitā kāyā cavitvā mātukucchiṁ okkamatī’’ti (dī. ni. 2.18) vatvā ‘‘ayañca dasasahassī lokadhātu saṅkampati sampakampati sampavedhatī’’ti (dī. ni. 2.18), tathā ‘‘dhammatā esā, bhikkhave, yadā bodhisatto mātukucchimhā nikkhamatī’’ti (dī. ni. 2.30) vatvā ‘‘ayañca dasasahassī lokadhātu saṅkampati sampakampati sampavedhatī’’ti (dī. ni. 2.32) ca mahābodhisattassa gabbhokkantiyaṁ, abhijātiyañca dhammatāvasena mahāpadānepathavīkampassa vuttattā itaresupi catūsu ṭhānesu pathavīkampo dhammatāvasenevāti mahāpadāneatthato vuttaṁ evāti adhippāyo.",
  "tika-s0102t2:139": "Idāni nesaṁ pathavīkampanaṁ kāraṇato, pavattiākārato ca vibhāgaṁ dassetuṁ ‘‘iti imesū’’tiādi vuttaṁ. Dhātukopenāti ukkhepakadhātusaṅkhātāya vāyodhātuyā pakopena. Iddhānubhāvenāti ñāṇiddhiyā vā kammavipākajiddhiyā vā pabhāvena, tejenāti attho. Puññatejenāti puññānubhāvena, mahābodhisattassa puññabalenāti attho. Ñāṇatejenāti paṭivedhañāṇānubhāvena. Sādhukāradānavasenāti yathā anaññasādhāraṇena paṭivedhañāṇānubhāvena abhihatā mahāpathavī abhisambodhiyaṁ akampittha, evaṁ anaññasādhāraṇena desanāñāṇānubhāvena abhihatā mahāpathavī akampittha, taṁ panassā sādhukāradānaṁ viya hotīti ‘‘sādhukāradānavasenā’’ti vuttaṁ.",
  "tika-s0102t2:140": "Yena pana bhagavā asītianubyañjanapaṭimaṇḍitadvattiṁsamahāpurisalakkhaṇa- (dī. ni. 2.33; 3.198; ma. ni. 2.385) vicitrarūpakāyo sabbākāraparisuddhasīlakkhandhādiguṇaratanasamiddhidhammakāyo puññamahattathāmamahattayasamahaāiddhimahattapaññāmahattānaṁ paramukkaṁsagato asamo asamasamo appaṭipuggalo arahaṁ sammāsambuddho attano attabhāvasaññitaṁ khandhapañcakaṁ kappaṁ vā kappāvasesaṁ vā ṭhapetuṁ samatthopi saṅkhatadhammaṁ paṭijigucchanākārappavattena ñāṇavisesena tiṇāyapi amaññamāno āyusaṅkhārossajjanavidhinā nirapekkho ossajji. Tadanubhāvābhihatā mahāpathavī āyusaṅkhārossajjane akampittha, taṁ panassā kāruññasabhāvasaṇṭhitā viya hotīti vuttaṁ ‘‘kāruññasabhāvenā’’ti . Yasmā bhagavā parinibbānasamaye catuvīsatikoṭisatasahassasaṅkhyā samāpattiyo samāpajji antarantarā phalasamāpattisamāpajjanena, tassa pubbabhāge sātisayaṁ tikkhaṁ sūraṁ vipassanāñāṇañca pavattesi, ‘‘yadatthañca mayā evaṁ sucirakālaṁ anaññasādhāraṇo paramukkaṁsagato ñāṇasambhāro sambhato, anuttaro ca vimokkho samadhigato, tassa vata me sikhāppattaphalabhūtā accantaniṭṭhā anupādisesanibbānadhātu ajja samijjhatī’’ti bhiyyo ativiya somanassappattassa bhagavato pītivipphārādiguṇavipulatarānubhāvo parehi asādhāraṇañāṇātisayo udapādi, yassa samāpattibalasamupabrūhitassa ñāṇātisayassa ānubhāvaṁ sandhāya idaṁ vuttaṁ ‘‘dveme piṇḍapātā samasamaphalā samasamavipākā’’tiādi (udā. 75), tasmā tassa ānubhāvena samabhihatā mahāpathavī akampittha. Taṁ panassā tassaṁ velāyaṁ ārodanākārappatti viya hotīti ‘‘aṭṭhamo ārodanenā’’ti vuttaṁ.",
  "tika-s0102t2:141": "Idāni saṅkhepato vuttamatthaṁ vivaranto ‘‘mātukucchiṁ okkamante’’tiādimāha. Ayaṁ panatthoti ‘‘sādhukāradānavasenā’’tiādinā vutto attho. Pathavīdevatāya vasenāti ettha samuddadevatā viya mahāpathaviyā adhidevatā kira nāma atthi. Tādise kāraṇe sati tassā cittavasena ayaṁ mahāpathavī saṅkampati sampakampati sampavedhati, yathā vātavalāhakadevatānaṁ cittavasena vātā vāyanti, sītuṇhaabbhavassavalāhakadevatānaṁ cittavasena sītādayo bhavanti. Tathā hi visākhapuṇṇamāyaṁ abhisambodhiatthaṁ bodhirukkhamūle nisinnassa lokanāthassa antarāyakaraṇatthaṁ upaṭṭhitaṁ mārabalaṁ vidhamituṁ –",
  "tika-s0102t2:142": "‘‘Acetanāyaṁ pathavī, aviññāya sukhaṁ dukhaṁ;",
  "tika-s0102t2:143": "Sāpi dānabalā mayhaṁ, sattakkhattuṁ pakampathā’’ti. (cariyā. 1.124) –",
  "tika-s0102t2:144": "Vacanasamanantaraṁ mahāpathavī bhijjitvā saparisaṁ māraṁ parivattesi. Etanti sādhukāradānādi. Yadipi natthi acetanattā, dhammatāvasena pana vuttanayena siyāti sakkā vattuṁ. Dhammatā pana atthato dhammasabhāvo, so puññadhammassa vā ñāṇadhammassa vā ānubhāvasabhāvoti. Tayidaṁ sabbaṁ vicāritameva, evañca katvā –",
  "tika-s0102t2:145": "‘‘Ime dhamme sammasato, sabhāvasarasalakkhaṇe;",
  "tika-s0102t2:146": "Dhammatejena vasudhā, dasasahassī pakampathā’’ti. (bu. vaṁ. 1.166);",
  "tika-s0102t2:147": "Ādi vacanañca samatthitaṁ hoti.",
  "tika-s0102t2:148": "Niddiṭṭhanidassananti niddiṭṭhassa atthassa niyyātanaṁ, nigamananti attho. Ettāvatāti pathavīkampādiuppādajananena ceva pathavīkampassa bhagavato hetunidassanena ca. ‘‘Addhā ajja bhagavatā āyusaṅkhāro ossaṭṭho’’ti sallakkhesi pārisesañāyena. Evañhi tadā thero tamatthaṁ vīmaṁseyya nāyaṁ bhūmikampo dhātuppakopahetuko tassa apaññāyamānarūpattā, bāhirakopi isi evaṁ mahānubhāvo buddhakāle natthi, sāsanikopi satthu anārocetvā evaṁ karonto nāma natthi, sesānaṁ pañcannaṁ idāni asambhavo, evaṁ bhūmikampo cāyaṁ mahābhiṁsanako salomahaṁso ahosi, tasmā pārisesato āha ‘‘ajja bhagavatā āyusaṅkhāro ossaṭṭhoti sallakkhesī’’ti.",
  "tika-s0102t2:149": "Aṭṭhaparisavaṇṇanā",
  "tika-s0102t2:150": "172.Okāsaṁ adatvāti ‘‘tiṭṭhatu bhante bhagavā kappa’’ntiādi (dī. ni. 2.178) nayappavattāya therassa āyācanāya avasaraṁ adatvā. Aññānipi aṭṭhakāni sampiṇḍento hetuaṭṭhakato aññāni parisābhibhāyatanavimokkhavasena tīṇi aṭṭhakāni saṅgahetvā dassento ‘‘aṭṭha kho imā’’tiādimāha. ‘‘Āyasmato ānandassa sokuppattiṁ pariharanto vikkhepaṁ karonto’’ti keci sahasā bhaṇite balavasoko uppajjeyyāti.",
  "tika-s0102t2:151": "Samāgantabbato, samāgacchatīti vā samāgamo, parisā. Bimbisārapamukho samāgamo bimbisārasamāgamo. Sesadvayepi eseva nayo. Bimbisāra…pe… samāgamādisadisaṁ khattiyaparisanti yojanā. Aññesu cakkavāḷesupi labbhateyeva satthu khattiyaparisādiupasaṅkamanaṁ. Ādito tehi saddhiṁ satthu bhāsanaṁ ālāpo. Kathanapaṭikathanaṁ sallāpo. Dhammupasañhitā pucchā paṭipucchā dhammasākacchā. Saṇṭhānaṁ paṭicca kathanaṁ saṇṭhānapariyāyattā vaṇṇa-saddassa ‘‘mahantaṁ hatthirājavaṇṇaṁ abhinimminitvā’’tiādīsu (saṁ. ni. 1.138) viya. ‘‘Tesa’’nti padaṁ ubhayapadāpekkhaṁ ‘‘tesampi lakkhaṇasaṇṭhānaṁ viya satthu sarīrasaṇṭhānaṁ, tesaṁ kevalaṁ paññāyati evā’’ti. Nāpi āmukkamaṇikuṇḍalo bhagavā hotīti yojanā. Chinnassarāti dvidhābhūtassarā. Gaggarassarāti jajjaritassarā. Bhāsantaranti tesaṁ sattānaṁ bhāsato aññaṁ bhāsaṁ. Vīmaṁsāti cintanā. ‘‘Kimatthaṁ…pe… desetī’’ti idaṁ nanu attānaṁ jānāpetvā dhamme kathite tesaṁ sātisayo pasādo hotīti iminā adhippāyena vuttaṁ? Yesaṁ attānaṁ ajānāpetvāva dhamme kathite pasādo hoti, na jānāpetvā, tādise sandhāya satthā tathā karoti. Tattha payojanamāha ‘‘vāsanatthāyā’’ti. Evaṁ sutopīti evaṁ aviññātadesako aviññātāgamanopi suto dhammo attano dhammasudhammatāyeva anāgate paccayo hoti suṇantassa.",
  "tika-s0102t2:152": "‘‘Ānandā’’tiādiko saṅgītianāruḷho pāḷidhammo eva tathā dassito. Esa nayo ito paresupi evarūpesu ṭhānesu.",
  "tika-s0102t2:153": "Aṭṭhaabhibhāyatanavaṇṇanā",
  "tika-s0102t2:154": "173. Abhibhavatīti abhibhu, parikammaṁ, ñāṇaṁ vā. Abhibhu āyatanaṁ etassāti abhibhāyatanaṁ, jhānaṁ. Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ. Ārammaṇābhibhavanato abhibhu ca taṁ āyatanañca yogino sukhavisesānaṁ adhiṭṭhānabhāvato, manāyatanadhammāyatanabhāvato vātipi sasampayuttaṁ jhānaṁ abhibhāyatanaṁ. Tenāha ‘‘abhibhavanakāraṇānī’’tiādi. Tāni hīti abhibhāyatanasaññitāni jhānāni. ‘‘Puggalassa ñāṇuttariyatāyā’’ti idaṁ ubhayatthāpi yojetabbaṁ. Kathaṁ? Paṭipakkhabhāvena paccanīkadhamme abhibhavanti puggalassa ñāṇuttariyatāya ārammaṇāni abhibhavanti. Ñāṇabaleneva hi ārammaṇābhibhavanaṁ viya paṭipakkhābhibhavo pīti.",
  "tika-s0102t2:155": "Parikammavasena ajjhattaṁ rūpasaññī, na appanāvasena. Na hi paṭibhāganimittārammaṇā appanā ajjhattavisayā sambhavati, taṁ pana ajjhattaparikammavasena laddhaṁ kasiṇanimittaṁ avisuddhameva hoti, na bahiddhāparikammavasena laddhaṁ viya visuddhaṁ.",
  "tika-s0102t2:156": "Parittānīti yathāladdhāni suppasarāvamattāni. Tenāha ‘‘avaḍḍhitānī’’ti. Parittavasenevāti vaṇṇavasena ābhoge vijjamānepi parittavaseneva idaṁ abhibhāyatanaṁ vuttaṁ. Parittatā hettha abhibhavanassa kāraṇaṁ. Vaṇṇābhoge satipi asatipi abhibhāyatanabhāvanā nāma tikkhapaññasseva sambhavati, na itarassāti āha ‘‘ñāṇuttariko puggalo’’ti. Abhibhavitvā samāpajjatīti ettha abhibhavanaṁ, samāpajjanañca upacārajjhānādhigamasamanantarameva appanājhānuppādananti āha ‘‘saha nimittuppādenevettha appanaṁ pāpetī’’ti. Saha nimittuppādenāti ca appanāparivāsābhāvassa lakkhaṇaṁ vacanametaṁ. Yo ‘‘khippābhiñño’’ti vuccati, tatopi ñāṇuttarasseva abhibhāyatanabhāvanā. Etthāti etasmiṁ nimitte. Appanaṁ pāpetīti bhāvanaṁ appanaṁ neti.",
  "tika-s0102t2:157": "Ettha ca keci ‘‘uppanne upacārajjhāne taṁ ārabbha ye heṭṭhimantena dve tayo javanavārā pavattanti, te upacārajjhānapakkhikā eva, tadanantarañca bhavaṅgaparivāsena, upacārāsevanāya ca vinā appanā hoti, saha nimittuppādeneva appanaṁ pāpetī’’ti vadanti, taṁ tesaṁ matimattaṁ. Na hi parivāsitaparikammena appanāvāro icchito, nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā, tasmā upacārajjhānādhigamanato paraṁ katipayabhavaṅgacittāvasāne appanaṁ pāpuṇanto ‘‘saha nimittuppādenevettha appanaṁ pāpetī’’ti vutto. Saha nimittuppādenevāti ca adhippāyikamidaṁ vacanaṁ, na nītatthaṁ, adhippāyo vuttanayeneva veditabbo, na antosamāpattiyaṁ tadā tathārūpassa ābhogassa asambhavato. Samāpattito vuṭṭhitassa ābhogo pubbabhāgabhāvanāyavasena jhānakkhaṇe pavattaṁ abhibhavanākāraṁ gahetvā pavattoti daṭṭhabbaṁ. Abhidhammaṭṭhakathāyaṁ pana ‘‘iminā tassa pubbābhogo kathito’’ti (dha. sa. aṭṭha. 204) vuttaṁ. Antosamāpattiyaṁ tathā ābhogābhāve kasmā ‘‘jhānasaññāyapī’’ti vuttanti āha ‘‘abhibhavana…pe… atthī’’ti.",
  "tika-s0102t2:158": "Vaḍḍhitappamāṇānīti vipulappamāṇānīti attho, na ekaṅguladvaṅgulādivasena vaḍḍhiṁ pāpitānīti tathā vaḍḍhanassevettha asambhavato. Tenāha ‘‘mahantānī’’ti. Bhattavaḍḍhitakanti bhuñjanabhājanaṁ vaḍḍhetvā dinnabhattaṁ, ekāsane purisena bhuñjitabbabhattato upaḍḍhabhattanti attho.",
  "tika-s0102t2:159": "Rūpe saññā rūpasaññā, sā assa atthīti rūpasaññī, na rūpasaññī arūpasaññī, saññāsīsena jhānaṁ vadati. Rūpasaññāya anuppādanaṁ evettha alābhitā.",
  "tika-s0102t2:160": "Bahiddhāvauppannanti bahiddhā vatthusmiṁyeva uppannaṁ. Abhidhamme pana ‘‘ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni…pe… appamāṇāni suvaṇṇadubbaṇṇānī’’ti (dha. sa. 220) evaṁ catunnaṁ abhibhāyatanānaṁ āgatattā abhidhammaṭṭhakathāyaṁ (dha. sa. aṭṭha. 204) ‘‘kasmā pana ‘yathā suttante ajjhattaṁ rūpasaññī eko bahiddhā rūpāni passati parittānītiādi vuttaṁ, evaṁ avatvā idha catūsupi abhibhāyatanesu ajjhattaṁ arūpasaññitāva vuttā’ti codanaṁ katvā ‘ajjhattarūpānaṁ anabhibhavanīyato’ti kāraṇaṁ vatvā, tattha vā hi idha vā bahiddhā rūpāneva abhibhavitabbāni, tasmā tāni niyamato vattabbānīti tatrāpi idhāpi vuttāni. ‘Ajjhattaṁ rūpasaññī’ti idaṁ pana satthu desanāvilāsamattamevā’’ti vuttaṁ. Ettha ca vaṇṇābhogarahitāni, sahitāni ca sabbāni parittāni ‘‘parittāni suvaṇṇadubbaṇṇānī’’ti vuttāni, tathā appamāṇāni ‘‘appamāṇāni suvaṇṇadubbaṇṇānī’’ti. Atthi hi so pariyāyo parittāni abhibhuyya tāni ce kadāci vaṇṇavasena ābhujitāni honti, suvaṇṇadubbaṇṇāni abhibhuyyāti. Pariyāyakathā hi suttantadesanāti. Abhidhamme (dha. sa. 222) pana nippariyāyadesanattā vaṇṇābhogarahitāni visuṁ vuttāni, tathā sahitāni. Atthi hi ubhayattha abhibhavanavisesoti. Tathā idha pariyāyadesanattā vimokkhānampi abhibhavanapariyāyo atthīti ‘‘ajjhattaṁ rūpasaññī’’tiādinā paṭhamadutiyaabhibhāyatanesu paṭhamavimokkho, tatiyacatutthaabhibhāyatanesu dutiyavimokkho, vaṇṇābhibhāyatanesu tatiyavimokkho ca abhibhavanappavattito saṅgahito. Abhidhamme pana nippariyāyadesanattā vimokkhābhibhāyatanāni asaṅkarato dassetuṁ vimokkhe vajjetvā abhibhāyatanāni kathitāni ; sabbāni ca vimokkhakiccāni jhānāni vimokkhadesanāyaṁ vuttāni. Tadetaṁ ‘‘ajjhattaṁ rūpasaññī’’ti āgatassa abhibhāyatanadvayassa abhidhamme abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato vavatthānaṁ katanti viññāyati. ‘‘Ajjhattarūpānaṁ anabhibhavanīyato’’ti idaṁ katthacipi ‘‘ajjhattaṁ rūpāni passatī’’ti avatvā sabbattha yaṁ vuttaṁ ‘‘bahiddhā rūpāni passatī’’ti, tassa kāraṇavacanaṁ, tena yaṁ aññahetukaṁ, taṁ tena hetunā vuttaṁ. Yaṁ pana desanāvilāsahetukaṁ ajjhattaṁ arūpasaññitāya eva abhidhamme (dha. sa. 223) vacanaṁ, na tassa aññaṁ kāraṇaṁ maggitabbanti dasseti. Ajjhattarūpānaṁ anabhibhavanīyatā ca tesaṁ bahiddhā rūpānaṁ viya abhūtattā. Desanāvilāso ca yathāvuttavavatthānavasena veditabbo veneyyajjhāsayavasena vijjamānapariyāyakathābhāvato. ‘‘Suvaṇṇadubbaṇṇānī’’ti eteneva siddhattā na nīlādi abhibhāyatanāni vattabbānīti ce? Taṁ na, nīlādīsu katādhikārānaṁ nīlādibhāvasseva abhibhavanakāraṇattā. Na hi tesaṁ parisuddhāparisuddhavaṇṇānaṁ parittatā, appamāṇatā vā abhibhavanakāraṇaṁ, atha kho nīlādibhāvo evāti. Etesu ca parittādikasiṇarūpesu yaṁ yaṁ caritassa imāni abhibhāyatanāni ijjhanti, taṁ dassetuṁ ‘‘imesu panā’’tiādi vuttaṁ.",
  "tika-s0102t2:161": "Sabbasaṅgāhakavasenāti sakalanīlavaṇṇanīlanidassananīlanibhāsānaṁ sādhāraṇavasena. Vaṇṇavasenāti sabhāvavaṇṇavasena. Nidassanavasenāti passitabbatāvasena cakkhuviññāṇādiviññāṇavīthiyā gahetabbatāvasena. Obhāsavasenāti sappabhāsatāya avabhāsanavasena. Umāpupphanti atasipupphaṁ. Nīlameva hoti vaṇṇasaṅkarābhāvato. Bārāṇasisambhavanti bārāṇasiyaṁ samuṭṭhitaṁ.",
  "tika-s0102t2:162": "Ekaccassa ito bāhirakassa appamāṇaṁ ativitthāritaṁ kasiṇanimittaṁ olokentassa bhayaṁ uppajjeyya ‘‘kiṁ nu kho idaṁ sakalaṁ lokaṁ abhibhavitvā ajjhottharitvā gaṇhātī’’ti, tathāgatassa pana tādisaṁ bhayaṁ vā sārajjaṁ vā natthīti abhītabhāvadassanatthameva ānītāni.",
  "tika-s0102t2:163": "Aṭṭhavimokkhavaṇṇanā",
  "tika-s0102t2:164": "174.Uttānatthāyeva heṭṭhā atthato vibhattattā. Ekaccassa vimokkhoti ghosopi bhayāvaho vaṭṭābhiratabhāvato, tathāgatassa pana vimokkhe upasampajja viharatopi taṁ natthīti abhītabhāvadassanatthameva ānītāni.",
  "tika-s0102t2:165": "Ānandayācanakathāvaṇṇanā",
  "tika-s0102t2:166": "178.Bodhīti sabbaññutaññāṇaṁ. Tañhi ‘‘catumaggañāṇapaṭivedha’’ntveva vuttaṁ sabbaññutaññāṇappaṭivedhassa taṁmūlakattā. Evaṁ vuttabhāvanti ‘‘ākaṅkhamāno ānanda tathāgato kappaṁ vā tiṭṭheyyā’’ti (dī. ni. 2.166) evaṁ vuttabhāvaṁ.",
  "tika-s0102t2:167": "179.Tampi oḷārikanimittaṁ kataṁ tassa mārena pariyuṭṭhitacetaso na paṭividdhaṁ na sallakkhitaṁ.",
  "tika-s0102t2:168": "183.Ādikehīti evamādīhi mittāmaccasuhajjāhi. Piyāyitabbato piyehi. Manavaḍḍhanato manāpehi. Jātiyāti jātianurūpagamanena. Nānābhāvo visuṁbhāvo asambaddhabhāvo. Maraṇena vinābhāvoti cutiyā tenattabhāvena apunarāvattanato vippayogo. Bhavena aññathābhāvoti bhavantaraggahaṇena purimākārato aññākāratā ‘‘kāmāvacarasatto rūpāvacaro hotī’’tiādinā, tatthāpi ‘‘manusso devo hotī’’tiādināpi yojetabbo. Kutettha labbhāti kuto kuhiṁ kismiṁ nāma ṭhāne ettha etasmiṁ khandhappavatte ‘‘yaṁ taṁ jātaṁ…pe… mā palujjī’’ti laddhuṁ sakkā. Na sakkā eva tādisassa kāraṇassa abhāvatoti āha ‘‘netaṁ ṭhānaṁ vijjatī’’ti. Evaṁ acchariyabbhutadhammaṁ tathāgatassāpi sarīraṁ, kimaṅgaṁ pana aññesanti adhippāyo. ‘‘Paccāvamissatī’’ti netaṁ ṭhānaṁ vijjati satiṁ sūpaṭṭhitaṁ katvā ñāṇena paricchinditvā āyusaṅkhārānaṁ ossaṭṭhattā, buddhakiccassa ca pariyosāpitattā. Na hettha māsattayato paraṁ buddhaveneyyā labbhantīti.",
  "tika-s0102t2:169": "184. Sāsanassa ciraṭṭhiti nāma sasambhārehi ariyamaggadhammehi kevalehīti āha ‘‘sabbaṁ lokiyalokuttaravaseneva kathita’’nti lokiyāhi sīlasamādhipaññāhi vinā lokuttaradhammasamadhigamassa asambhavato.",
  "tika-s0102t2:170": "Tatiyabhāṇavāravaṇṇanā niṭṭhitā.",
  "tika-s0102t2:171": "Nāgāpalokitavaṇṇanā",
  "tika-s0102t2:172": "186.Nāgāpalokitanti nāgassa viya apalokitaṁ, hatthināgassa apalokanasadisaṁ apalokananti attho. Āhaccāti phusitvā. Aṅkusakalaggāni viyāti aṅkusakāni viya aññamaññasmiṁ laggāni āsattāni hutvā ṭhitāni. Ekābaddhānīti aññamaññaṁ ekato ābaddhāni. Tasmāti gīvaṭṭhīnaṁ ekagghanānaṁ viya ekābaddhabhāvena, na kevalaṁ gīvaṭṭhīnaṁyeva, atha kho sabbānipi tāni buddhānaṁ ṭhapetvā bāhusandhiādikā dvādasa mahāsandhiyo, aṅgulisandhiyo ca itarasandhīsu ekābaddhāni hutvā ṭhitāni, yato nesaṁ pakatihatthīnaṁ koṭisahassabalappamāṇaṁ kāyabalaṁ hoti. Vesālinagarābhimukhaṁ akāsi kaṇṭakaparivattane viya kapilanagarābhimukhaṁ. Yadi evaṁ kathaṁ taṁ nāgāpalokitaṁ nāma jātaṁ? Tadajjhāsayaṁ upādāya. Bhagavā hi nāgāpalokitavaseneva apaloketukāmo jāto, puññānubhāvena panassa patiṭṭhitaṭṭhānaṁ parivatti, tena taṁ ‘‘nāgāpalokitaṁ’’ tveva vuccati.",
  "tika-s0102t2:173": "‘‘Idaṁ pacchimakaṁ ānanda tathāgatassa vesāliyā dassana’’nti nayidaṁ vesāliyā apalokanassa kāraṇavacanaṁ anekantikattā, bhūtakathanamattaṁ panetaṁ. Maggasodhanavasena taṁ dassetvā aññadevettha apalokanakāraṇaṁ dassetukāmo ‘‘nanu cā’’tiādimāha. Taṁ taṁ sabbaṁ pacchimadassanameva anukkamena kusināraṁ gantvā parinibbātukāmatāya tato tato nikkhantattā. ‘‘Anacchariyattā’’ti iminā yathāvuttaṁ anekantikattaṁ pariharati, tayidaṁ sodhanamattaṁ. Idaṁ panettha aviparītaṁ kāraṇanti dassetuṁ ‘‘apicā’’tiādi vuttaṁ. Na hi bhagavā sāpekkho vesāliṁ apalokesi, ‘‘idaṁ pana me gamanaṁ apunarāgamana’’nti dassanamukhena bahujanahitāya bahujanasukhāya lokānukampāya apalokesi. Tenāha ‘‘apica vesālirājāno’’tiādi.",
  "tika-s0102t2:174": "Antakaroti sakalavaṭṭadukkhassa sakasantāne, parasantāne ca vināsakaro abhāvakaro. Buddhacakkhudhammacakkhudibbacakkhumaṁsacakkhusamantacakkhusaṅkhātehi pañcahi cakkhūhi cakkhumā. Savāsanānaṁ kilesānaṁ samucchinnattā sātisayaṁ kilesaparinibbānena parinibbuto.",
  "tika-s0102t2:175": "Catumahāpadesavaṇṇanā",
  "tika-s0102t2:176": "187.Mahāokāseti mahante okāse. Mahantāni dhammassa patiṭṭhāpanaṭṭhānāni. Yesu patiṭṭhāpito dhammo nicchīyati asandehato, kāni pana tāni? Āgamanavisiṭṭhāni suttotaraṇādīni. Dutiyavikappe apadisantīti apadesā, ‘‘sammukhā metaṁ āvuso bhagavato suta’’ntiādinā kenaci ābhatassa ‘‘dhammo’’ti vinicchinane kāraṇaṁ. Kiṁ pana tanti? Tassa yathābhatassa suttotaraṇādi eva. Yadi evaṁ kathaṁ cattāroti? Yasmā dhammassa dve samparāyā satthā, sāvakā ca, tesu ca sāvakā saṅghagaṇapuggalavasena tividhā , evaṁ ‘‘tumhākaṁ mayā yaṁ dhammo paṭiggahito’’ti apadisitabbānaṁ bhedena cattāro. Tenāha ‘‘sammukhā me taṁ āvuso bhagavato suta’’ntiādi. Tathā ca vuttaṁ nettiyaṁ ‘‘cattāro mahāpadesā buddhāpadeso saṅghāpadeso sambahulattherāpadeso ekattherāpadeso. Ime cattāro mahāpadesā’’ti (netti. 18) buddho apadeso etassāti buddhāpadeso. Esa nayo sesesupi. Tenāha ‘‘buddhādayo…pe… mahākāraṇānī’’ti.",
  "tika-s0102t2:177": "188.Nevaabhinanditabbanti na sampaṭicchitabbaṁ. Ganthassa sampaṭicchanaṁ nāma savananti āha ‘‘na sotabba’’nti. Padabyañjanānīti padāni ca byañjanāni ca, atthapadāni, byañjanapadāni cāti attho. Pajjati attho etehīti padāni, akkharādīni byañjanapadāni. Pajjitabbato padāni, saṅkāsanādīni atthapadāni. Aṭṭhakathāyaṁpana ‘‘‘padasaṅkhātāni byañjanānī’ti byañjanapadāneva vuttānī’’ti keci, taṁ na, atthaṁ byañjentīti byañjanāni, byañjanapadāni, tehi byañjitabbato byañjanāni, atthapadānīti ubhayasaṅgahato. Imasmiṁ ṭhāneti tenābhatasuttassa imasmiṁ padese. Pāḷi vuttāti kevalo pāḷidhammo pavatto. Attho vuttoti pāḷiyā attho pavatto niddiṭṭho. Anusandhi kathitoti yathāraddhadesanāya, upari desanāya ca anusandhānaṁ kathitaṁ sambandho kathito . Pubbāparaṁ kathitanti pubbenāparaṁ avirujjhanañceva visesādhānañca kathitaṁ pakāsitaṁ. Evaṁ pāḷidhammādīni sammadeva sallakkhetvā gahaṇaṁ sādhukaṁ uggahaṇanti āha ‘‘suṭṭhu gahetvā’’ti. Sutte otāretabbānīti ñāṇena sutte ogāhetvā tāretabbāni, taṁ pana ogāhetvā taraṇaṁ tattha otaraṇaṁ anuppavesanaṁ hotīti vuttaṁ ‘‘sutte otāretabbānī’’ti. Saṁsandetvā dassanaṁ sandassananti āha ‘‘vinaye saṁsandetabbānī’’ti.",
  "tika-s0102t2:178": "Kiṁ pana taṁ suttaṁ, ko vā vinayoti vicāraṇāya ācariyānaṁ matibhedamukhena tamatthaṁ dassetuṁ ‘‘ettha cā’’tiādi vuttaṁ. Vinayoti vibhaṅgapāṭhamāha. So hi mātikāsaññitassa suttassa atthasūcanato ‘‘sutta’’nti vattabbataṁ arahati. Vividhanayattā, visiṭṭhanayattā ca vinayo, khandhakapāṭho. Evanti evaṁ suttavinayesu pariggayhamānesu vinayapiṭakampi na pariyādīyati parivārapāḷiyā asaṅgahitattā. Suttantābhidhammapiṭakāni vā suttaṁ atthasūcanādiatthasambhavato. Evampīti ‘‘suttantābhidhammapiṭakāni suttaṁ, vinayapiṭakaṁ vinayo’’ti evaṁ suttavinayavibhāge vuccamānepi. Na tāva pariyādīyantīti na tāva anavasesato pariggayhanti, kasmāti āha ‘‘asuttanāmakañhī’’tiādi. Yasmā ‘‘sutta’’nti imaṁ nāmaṁ anāropetvā saṅgītampi jātakādibuddhavacanaṁ atthi, tasmā vuttanayena tīṇi piṭakāni na pariyādiṇṇānīti. Suttanipātaudānaitivuttakādīni dīghanikāyādayo viya suttanāmaṁ āropetvā asaṅgītānīti adhippāye panettha jātakādīhi saddhiṁ tānipi gahitāni. Buddhavaṁsacariyāpiṭakānaṁ panettha aggahaṇe kāraṇaṁ maggitabbaṁ, kiṁ vā tena magganena? Sabbopāyaṁ vaṇṇanānayo theravādaṁ dassanamukhena paṭikkhitto evāti.",
  "tika-s0102t2:179": "Atthīti kiṁ atthi, asuttanāmakaṁ buddhavacanaṁ natthi evāti dasseti. Tathā hi nidānavaṇṇanāyaṁ (dī. ni. ṭī. 1.paṭhamamahāsaṅgītikathāvaṇṇanā; sārattha. ṭī. 1.paṭhamamahāsaṅgītikathāvaṇṇanā) amhehi vuttaṁ ‘‘suttanti sāmaññavidhi, visesavidhayo pare’’ti. Taṁ sabbaṁ paṭikkhipitvā ‘‘suttanti vinayo’’tiādinā vuttaṁ saṁvaṇṇanānayaṁ ‘‘nāyamattho idhādhippeto’’ti paṭisodhetvā. Vineti etena kileseti vinayo, kilesavinayanūpāyo, so eva ca naṁ karotīti kāraṇanti āha ‘‘vinayo pana kāraṇa’’nti.",
  "tika-s0102t2:180": "Dhammeti pariyattidhamme. Sarāgāyāti sarāgabhāvāya kāmarāgabhavarāgaparibrūhanāya. Saññogāyāti bhavasaṁyojanāya. Ācayāyāti vaṭṭassa vaḍḍhanatthāya. Mahicchatāyāti mahicchabhāvāya. Asantuṭṭhiyāti asantuṭṭhibhāvāya. Saṅgaṇikāyāti kilesasaṅgaṇagaṇasaṅgaṇavihārāya. Kosajjāyāti kusītabhāvāya. Dubbharatāyāti dupposatāya. Virāgāyāti sakalavaṭṭato virajjanatthāya. Visaññogāyāti kāmabhavādīhi visaṁyujjanatthāya. Apacayāyāti sabbassāpi vaṭṭassa apacayanāya, nibbānāyāti attho. Appicchatāyāti paccayappicchatādivasena sabbaso icchāpagamāya. Santuṭṭhiyāti dvādasavidhasantuṭṭhibhāvāya. Pavivekāyāti pavivittabhāvāya, kāyavivekāditadaṅgavivekādivivekasiddhiyā. Vīriyārambhāyāti kāyikassa ceva, cetasikassa ca vīriyassa paggahaṇatthāya. Subharatāyāti sukhaposanatthāya. Evaṁ yo pariyattidhammo uggahaṇadhāraṇaparipucchāmanasikāravasena yoniso paṭipajjantassa sarāgādibhāvaparivajjanassa kāraṇaṁ hutvā virāgādibhāvāya saṁvattati, ekaṁsato eso dhammo. Eso vinayo, sammadeva apāyādīsu apatanavasena dhāraṇato, kilesānaṁ vinayanato, satthu sammāsambuddhassa ovādānusiṭṭhibhāvato etaṁ satthusāsananti dhāreyyāsi jāneyyāsi, avabujjheyyāsīti attho. Catusaccassa sūcanaṁ suttanti āha ‘‘sutteti tepiṭake buddhavacane’’ti. Tepiṭakañhi buddhavacanaṁ saccavinimuttaṁ natthi. Rāgādivinayanakāraṇaṁ tathāgatena suttapadena pakāsitanti āha ‘‘vinayeti etasmiṁ rāgādivinayakāraṇe’’ti.",
  "tika-s0102t2:181": "Sutte osaraṇañcettha tepiṭake buddhavacane pariyāpannatāvaseneva veditabbaṁ, na aññathāti āha ‘‘suttapaṭipāṭiyā katthaci anāgantvā’’ti. Challiṁ uṭṭhapetvāti arogassa mahato rukkhassa tiṭṭhato upakkamena challiyā sakalikāya, papaṭikāya vā uṭṭhapanaṁ viya arogassa sāsanadhammassa tiṭṭhato byañjanamattena tappariyāpannaṁ viya hutvā challisadisaṁ pubbāparaviruddhatādidosaṁ uṭṭhapetvā paridīpetvā, tādisāni pana ekaṁsato guḷhavessantarādipariyāpannāni hontīti āha ‘‘guḷhavessantara…pe…paññāyantīti attho’’ti . Rāgādivinayeti rāgādīnaṁ vinayanatthe. Tadākāratāya na paññāyamānāni na dissamānāni chaḍḍetabbāni vajjitabbāni na gahetabbāni. Sabbatthāti sabbavāresu.",
  "tika-s0102t2:182": "Imasmiṁpana ṭhāneti imasmiṁ mahāpadesaniddesaṭṭhāne. ‘‘Sutte cattāro mahāpadesā’’tiādinā vuttampi avuttena saddhiṁ gahetvā pakiṇṇakakathāya mātikaṁ uddisati. Ñātuṁ icchito attho pañho, tassa vissajjanāni pañhābyākaraṇāni, atthasūcanādiatthena suttaṁ, pāḷi, taṁ suttaṁ anulometi anukūletīti suttānulomaṁ, mahāpadeso. Ācariyā vadanti saṁvaṇṇenti pāḷiṁ etenāti ācariyavādo aṭṭhakathā. Tassa tassa therassa attano eva mati adhippāyoti attanomati. Dhammavinicchaye patteti dhamme vinicchinitabbe upaṭṭhite. Imeti anantaraṁ vuttā cattāro mahāpadesā. Pamīyati dhammo paricchijjati vinicchīyati etenāti pamāṇaṁ. Tenāha ‘‘yaṁ ettha sametī’’tiādi. Itaranti mahāpadesesu asamentaṁ. Puna itaranti akappiyaṁ anulomentaṁ kappiyaṁ paṭibāhantaṁ sandhāyāha.",
  "tika-s0102t2:183": "Ekaṁseneva byākātabbo vissajjetabboti ekaṁsabyākaraṇīyo. Vibhajjāti pucchitamatthaṁ avadhāraṇādibhedena vibhajitvā. Paṭipucchāti pucchantaṁ puggalaṁ paṭipucchitvā. Ṭhapanīyoti tidhāpi avissajjanīyattā ṭhapanīyo byākaraṇaṁ akatvā ṭhapetabbo. ‘‘Cakkhuṁ anicca’’nti pañhe uttarapadāvadhāraṇaṁ sandhāya ‘‘ekaṁseneva byākātabba’’nti vuttaṁ niccatāya lesassāpi tattha abhāvato. Purimapadāvadhāraṇe pana vibhajjabyākaraṇīyatā cakkhusotesu visesatthasāmaññatthānaṁ asādhāraṇabhāvato. Dvinnaṁ tesaṁ sadisatācodanā paṭipucchanamukheneva byākaraṇīyā paṭikkhepavasena, anuññātavasena ca vissajjitabbatoti āha ‘‘yathā cakkhu, tathā sotaṁ…pe… ayaṁ paṭipucchābyākaraṇīyo pañho’’ti. Taṁ jīvaṁ taṁ sarīranti jīvasarīrānaṁ anaññatāpañho. Yassa yena anaññatācoditā, so eva paramatthato nupalabbhatīti vañjhātanayassa matteyyatākittanasadisoti abyākātabbatāya ṭhapanīyo vuttoti. Imāni cattāri pañhabyākaraṇāni pamāṇaṁ teneva nayena tesaṁ pañhānaṁ byākātabbato.",
  "tika-s0102t2:184": "Vinayamahāpadeso kappiyānulomavidhānato nippariyāyato anulomakappiyaṁ nāma, mahāpadesabhāvena pana taṁsadisatāya suttantamahāpadesesupi ‘‘anulomakappiya’’nti ayaṁ aṭṭhakathāvohāro. Yadipi tattha tattha bhagavatā pavattitapakiṇṇakadesanāva aṭṭhakathā, sā pana dhammasaṅgāhakehi paṭhamaṁ tīṇi piṭakāni saṅgāyitvā tassa atthavaṇṇanānurūpeneva vācanāmaggaṁ āropitattā ‘‘ācariyavādo’’ti vuccati ācariyā vadanti saṁvaṇṇenti pāḷiṁ etenāti. Tenāha ‘‘ācariyavādo nāma aṭṭhakathā’’ti. Tisso saṅgītiyo āruḷho eva ca buddhavacanassa atthasaṁvaṇṇanābhūto kathāmaggo mahindattherena tambapaṇṇidīpaṁ ābhato pacchā tambapaṇṇiyehi mahātherehi sīhaḷabhāsāya ṭhapito nikāyantaraladdhisaṅkarapariharaṇatthaṁ. Attanomati nāma theravādo. Nayaggāhenāti suttādito labbhamānanayaggahaṇena. Anubuddhiyāti suttādīniyeva anugatabuddhiyā. Attano paṭibhānanti attano eva tassa atthassa vuttanayena upaṭṭhānaṁ, yathāupaṭṭhitā atthā eva tathā vuttā. Samentameva gahetabbanti yathā suttena saṁsandati, evaṁ mahāpadesato atthā uddharitabbāti dasseti. Pamādapāṭhavasena ācariyavādassa kadāci pāḷiyā asaṁsandanāpi siyā, so na gahetabboti dassento āha ‘‘ācariyavādopi suttena samentoyevagahetabbo’’ti. Sabbadubbalā puggalassa sayaṁ paṭibhānabhāvato. Tathā ca sāpi gahetabbā, kīdisī? Suttena samentā yevāti yojanā. Tāsūti tīsu saṅgītīsu. ‘‘Āgatameva pamāṇa’’nti iminā mahākassapādīhi saṅgītameva ‘‘sutta’’nti idhādhippetanti tadaññassa suttabhāvameva paṭikkhipati. Tadatthā eva hi tisso saṅgītiyo. Tatthāti gārayhasutte. Na ceva sutte osaranti, na ca vinaye sandissantīti veditabbāni tassa asuttabhāvato tena ‘‘anulomakappiyaṁ suttena samentameva gahetabba’’nti vuttaṁ evatthaṁ nigamanavasena nidasseti. Sabbattha ‘‘na itara’’nti vacanaṁ tattha tattha gahitāvadhāraṇaphaladassanaṁ daṭṭhabbaṁ.",
  "tika-s0102t2:185": "Kammāraputtacundavatthuvaṇṇanā",
  "tika-s0102t2:186": "189.Sūkaramaddavanti vanavarāhassa mudumaṁsaṁ. Yasmā cundo ariyasāvako sotāpanno, aññe ca bhagavato, bhikkhusaṅghassa ca āhāraṁ paṭiyādentā anavajjameva paṭiyādenti, tasmā vuttaṁ ‘‘pavattamaṁsa’’nti. Taṁ kirāti ‘‘nātitaruṇassā’’tiādinā vuttavisesaṁ. Tathā hi taṁ ‘‘mudu ceva siniddhañcā’’ti vuttaṁ. Mudumaṁsabhāvato hi abhisaṅkharaṇavisesena ca ‘‘maddava’’nti vuttaṁ. Ojaṁ pakkhipiṁsu ‘‘ayaṁ bhagavato pacchimako āhāro’’ti puññavisesāpekkhāya, taṁ pana tathāpakkhittadibbojatāya garutaraṁ jātaṁ.",
  "tika-s0102t2:187": "Aññe yaṁ dujjīraṁ, taṁ ajānantā ‘‘kassaci adatvā vināsita’’nti upavadeyyunti parūpavādamocanatthaṁ bhagavā ‘‘nāhaṁ ta’’ntiādinā sīhanādaṁ nadati.",
  "tika-s0102t2:188": "190. Kathaṁ panāyaṁ sīhanādo nanu taṁ bhagavatopi sammāpariṇāmaṁ na gatanti? Nayidaṁ evaṁ daṭṭhabbaṁ, yasmā ‘‘sammadeva taṁ bhagavato pariṇāmaṁ gata’’nti vattuṁ arahati tappaccayā uppannassa vikārassa abhāvato, aññapaccayassa ca vikārassa mudubhāvaṁ āpāditattā. Tenāha ‘‘na pana bhuttappaccayā’’tiādi. Na hi bhagavā, aññe vā pana khīṇāsavā navavedanuppādanavasena āhāraṁ paribhuñjanti aṭṭhaṅgasamannāgatameva katvā āhārassa upabhuñjanato. Yadi evaṁ kasmā pāḷiyaṁ ‘‘bhattaṁ bhuttāvissa kharo ābādho uppajjī’’tiādi vuttaṁ? Taṁ bhojanuttarakālaṁ uppannattā vuttaṁ. ‘‘Na pana bhuttapaccayā’’ti vutto vāyamattho aṭṭhakathāyaṁ. Katupacitassa laddhokāsassa kammassa vasena balavatipi roge uppanne garusiniddhabhojanappaccayā vedanāniggaho jāto, tenāha ‘‘yadi hī’’tiādi. Patthitaṭṭhāneti icchitaṭṭhāne, icchā cassa tattha gantvā vinetabbaveneyyāpekkhā daṭṭhabbā. Gāthāyampi ‘‘suta’’nti iminā sutamattaṁ, paresaṁ vacanamattametaṁ, na pana bhojanappaccayā ābādhaṁ phusi dhīroti dasseti.",
  "tika-s0102t2:189": "Pānīyāharaṇavaṇṇanā",
  "tika-s0102t2:190": "191. Pasannabhāvena udakassa acchabhāvo veditabboti āha ‘‘acchodakāti pasannodakā’’ti. Sādurasattā sātatāti āha ‘‘madhurodakā’’ti. Tanukameva salilaṁ visesato sītalaṁ, na bahalanti āha ‘‘tanusītalasalilā’’ti. Nikkaddamāti setabhāvassa kāraṇamāha. Paṅkacikkhallādivasena hi udakassa vivaṇṇatā, sabhāvato pana taṁ setavaṇṇaṁ evāti.",
  "tika-s0102t2:191": "Pukkusamallaputtavatthuvaṇṇanā",
  "tika-s0102t2:192": "192.Dhuravāteti paṭimukhavāte. Dīghapiṅgaloti dīgho hutvā piṅgalacakkhuko. Piṅgalakkhiko hi so ‘‘āḷāro’’ti paññāyittha. Evarūpanti dakkhati karissati bhavissatīti īdisaṁ. Īdisesūti yatra yaṁcāti evarūpanipātasaddayuttaṭṭhānesu.",
  "tika-s0102t2:193": "193. Vicarantiyo meghagabbhato niccharantiyo viya hontīti vuttaṁ ‘‘niccharantīsūti vicarantīsū’’ti. Navavidhāyāti navappakārāya. Navasu hi pakāresu ekavidhāpi asani tappariyāpannatāya ‘‘navavidhā’’ tveva vuccati. Īdisī hi esā ruḷhi aṭṭhavimokkhapattipi samaññā viya. Asaññaṁ karoti, yo tassā saddena , tejasā ca ajjhotthaṭo. Ekaṁ cakkanti ekaṁ maṇḍalaṁ. Saṅkāraṁ tīrentī paricchijjantī viya dassetīti saterā. Gaggarāyamānāti gaggarātisaddaṁ karontī, anuravadassanañhetaṁ. Kapisīsāti kapisīsākāravatī. Macchavilolikāti udake paripphandamānamaccho viya viluḷitākārā. Kukkuṭasadisāti pasāritapakkhakukkuṭākārā. Naṅgalassa kassanakāle kassakānaṁ hatthena gahetabbaṭṭhāne maṇikā hoti, taṁ upādāya naṅgalaṁ ‘‘daṇḍamaṇikā’’ti vuccati, tasmā daṇḍamaṇikākārā daṇḍamaṇikā. Tenāha ‘‘naṅgalasadisā’’ti. Deve vassantepi sajotibhūtatāya udakena atemetabbato mahāsani ‘‘sukkhāsanī’’ti vuttā. Tenāha ‘‘patitaṭṭhānaṁ samugghāṭetī’’ti.",
  "tika-s0102t2:194": "Bhusāgāraketi bhusamaye agārake. Tattha kira mahantaṁ palālapuñjaṁ abbhantarato palālaṁ nikkaḍḍhitvā sālāsadisaṁ pabbajitānaṁ vasanayoggaṭṭhānaṁ kataṁ, tadā bhagavā tattha vasi, taṁ pana khalamaṇḍalaṁ sālāsadisanti āha ‘‘khalasālāya’’nti. Etthāti hetumhi bhummavacananti āha ‘‘etasmiṁ kāraṇe’’ti, asanipātena channaṁ janānaṁ hatakāraṇeti attho. So tvaṁ bhanteti ayameva vā pāṭho.",
  "tika-s0102t2:195": "194. Siṅgī nāma kira uttamaṁ ativiya pabhassaraṁ buddhānaṁ chavivaṇṇobhāsaṁ devalokato āgatasuvaṇṇaṁ. Tenevāha ‘‘siṅgīsuvaṇṇavaṇṇa’’nti. ‘‘Kiṁ pana thero taṁ gaṇhī’’ti sayameva pucchaṁ samuṭṭhāpetvā tattha kāraṇaṁ dassento ‘‘kiñcāpī’’tiādimāha. Teneva kāraṇenāti upaṭṭhākaṭṭhānassa matthakappatti, paresaṁ vacanokāsapacchedanaṁ, tena vatthena satthu pūjanaṁ, satthu ajjhāsayānuvattananti iminā teneva yathāvuttena catubbidhena kāraṇena.",
  "tika-s0102t2:196": "195. Thero ca tāvadeva taṁ siṅgīvaṇṇaṁ maṭṭhadussaṁ bhagavato upanāmesi ‘‘paṭiggaṇhatu me bhante bhagavā imaṁ maṭṭhadussaṁ, taṁ mamassa dīgharattaṁ hitāya sukhāyā’’ti. Paṭiggahesi bhagavā, paṭiggahetvāva naṁ paribhuñji . Tena vuttaṁ ‘‘bhagavāpi tato ekaṁ nivāsesi, ekaṁ pārupī’’ti. Tāvadeva kira taṁ bhikkhū ovaṭṭikaraṇamattena tunnakammaṁ niṭṭhāpetvā therassa upanesuṁ, thero bhagavato upanāmesi. Hataccikaṁ viyāti paṭihatappabhaṁ, viya-saddo nipātamattaṁ. Bhagavato hi sarīrappabhāhi abhibhuyyamānā tassa vatthayugassa pabhassaratā nāhosi. Antantenevāti anto anto eva, abbhantarato evāti attho. Tenāha ‘‘bahipanassa pabhā natthī’’ti.",
  "tika-s0102t2:197": "‘‘Pasannarūpaṁ samuṭṭhāpetī’’ti etenetassa āhārassa bhuttappaccayā na so rogoti ayamattho dīpito. Dvīsu kālesu evaṁ hoti dvinnaṁ nibbānadhātūnaṁ samadhigamasamayabhāvato. Upavattane antarena yamakasālānanti ettha vattabbaṁ parato āgamissati.",
  "tika-s0102t2:198": "196.Sabbaṁsuvaṇṇavaṇṇameva ahosi ativiya parisuddhāya pabhassarāya ekagghanāya bhagavato sarīrappabhāya nirantaraṁ abhibhūtattā.",
  "tika-s0102t2:199": "Dhammeti pariyattidhamme. Pavattāti pāvacanabhāvena desetā. Puratova nisīdi ovādappaṭikaraṇabhāvato.",
  "tika-s0102t2:200": "197.Dānānisaṁsasaṅkhātālābhāti vaṇṇadānabaladānādibhedā dānassa ānisaṁsasaññitā diṭṭhadhammikā, samparāyikā ca lābhā icchitabbā. Te alābhāti te sabbe tuyhaṁ alābhā, lābhā eva na honti. Diṭṭheva dhamme paccakkhabhūte imasmiṁyeva attabhāve bhavā diṭṭhadhammikā. Samparetabbato pecca gantabbato ‘‘samparāyo’’ti laddhanāme paraloke bhavā samparāyikā. Diṭṭhadhammikā ca samparāyikā ca diṭṭhadhammikasamparāyikā. Dānānisaṁsasaṅkhātā lābhāti dānānisaṁsabhūtā lābhā. Sabbathā samameva hutvā samaṁ phalaṁ etesaṁ na ekadesenāti samasamaphalā. Piṇḍapātāti tabbisayaṁ dānamayaṁ puññamāha.",
  "tika-s0102t2:201": "Yadi khettavasena nesaṁ samaphalatā adhippetā, satipi ekasantānabhāve puthujjanaarahantabhāvasiddhaṁ nanu tesaṁ khettaṁ visiṭṭhanti dassetuṁ ‘‘nanu cā’’tiādimāha. Parinibbānasamatāyāti kilesaparinibbānakhandhaparinibbānabhāvena parinibbānasamatāya. ‘‘Paribhuñjitvā parinibbuto’’ti etena yathā paṇītapiṇḍapātaparibhogūpatthambhitarūpakāyasannissayo dhammakāyo sukheneva kilese pariccaji, bhojanasappāyasaṁsiddhiyā evaṁ sukheneva khandhe pariccajīti evaṁ kilesapariccāgassa, khandhapariccāgassa ca sukhasiddhinimittatāya ubhinnaṁ piṇḍapātānaṁ samaphalatā jotitā. ‘‘Piṇḍapātasīsena ca piṇḍapātadānaṁ jotita’’nti vutto vāyamattho. Yathā hi sujātāya ‘‘imaṁ āhāraṁ nissāya mayhaṁ devatāya vaṇṇasukhabalādiguṇā sammadeva sampajjeyyu’’nti uḷāro ajjhāsayo tadā ahosi, evaṁ cundassapi kammāraputtassa ‘‘imaṁ āhāraṁ nissāya bhagavato vaṇṇasukhabalādiguṇā sammadeva sampajjeyyu’’nti uḷāro ajjhāsayoti evampi nesaṁ ubhinnaṁ samaphalatā veditabbā. Satipi catuvīsatikoṭisatasahassasamāpattīnaṁ devasikaṁ vaḷañjanasamāpattibhāve yathā pana abhisambujjhanadivase abhinavavipassanaṁ paṭṭhapento rūpasattakādi (visuddhi. ṭī. 2.707 vitthāro) vasena cuddasahākārehi sannetvā mahāvipassanāmukhena tā samāpattiyo samāpajji, evaṁ parinibbānadivasepi sabbā tā samāpajjīti evaṁ samāpattisamatāyapi tesaṁ samaphalatā. Cundassa tāva anussaraṇaṁ uḷārataraṁ hotu bhagavato dinnabhāvena aññathattābhāvato, sujātāya pana kathaṁ devatāya dinnanti? Evaṁsaññibhāvatoti āha ‘‘sujātā cā’’tiādi. Aparabhāgeti abhisambodhito aparabhāge. Puna aparabhāgeti parinibbānato parato. Dhammasīsanti dhammānaṁ matthakabhūtaṁ nibbānaṁ. Me gahitanti mama vasena gahitaṁ. Tenāha ‘‘mayhaṁ kirā’’tiādi.",
  "tika-s0102t2:202": "Adhipatibhāvo ādhipateyyanti āha ‘‘jeṭṭhabhāvasaṁvattaniyaka’’nti.",
  "tika-s0102t2:203": "Saṁvareti sīlasaṁvare. Veranti pāṇātipātādipañcavidhaṁ veraṁ. Tañhi veridhammabhāvato, verahetutāya ca ‘‘vera’’nti vuccati. Kosallaṁ vuccati ñāṇaṁ, tena yutto kusaloti āha ‘‘kusalo pana ñāṇasampanno’’ti. Ñāṇasampadā nāma ñāṇapāripūrī, sā ca aggamaggavasena veditabbā, aggamaggo ca niravasesato kilese pajahatīti āha ‘‘ariyamaggena…pe… jahātī’’ti. Imaṁ pāpakaṁ jahitvāti dānena tāva lobhamacchariyādipāpakaṁ, sīlena pāṇātipātādipāpakaṁ jahitvā tadaṅgavasena pahāya tato samathavipassanādhammehi vikkhambhanavasena, tato maggapaṭipāṭiyā samucchedavasena anavasesaṁ pāpakaṁ pahāya. Tathā pahīnattā eva rāgādīnaṁ khayā kilesanibbānena sabbaso kilesavūpasamena nibbuto parinibbutoti saupādisesāya nibbānadhātuyā desanāya kūṭaṁ gaṇhanto ‘‘iti cundassa…pe… sampassamāno udānaṁ udānesī’’ti.",
  "tika-s0102t2:204": "Catutthabhāṇavāravaṇṇanā niṭṭhitā.",
  "tika-s0102t2:205": "Yamakasālavaṇṇanā",
  "tika-s0102t2:206": "198.Evaṁtaṁ kusinārāyaṁ hotīti yathā anurādhapurassa thūpārāmo dakkhiṇapacchimadisāyaṁ, evaṁ taṁ uyyānaṁ kusinārāya dakkhiṇapacchimadisāyaṁ hoti. Tasmāti yasmā nagaraṁ pavisitukāmā uyyānato upecca vattanti gacchanti etenāti ‘‘upavattana’’nti vuccati, taṁ sālapantibhāvena ṭhitaṁ sālavanaṁ. Antarenāti vemajjhe. Tassa kira mañcakassāti tattha paññapiyamānassa tassa mañcakassa. Tatrāpi…pe… eko pādabhāgassa, tasmā ‘‘antarena yamakasālāna’’nti vuttaṁ. Saṁsibbitvāti aññamaññaāsattaviṭapasākhatāya saṁsibbitvā viya. ‘‘Ṭhitasākhā’’tipi vuttaṁ aṭṭhakathāyaṁ. Yaṁ pana pāḷiyaṁ ‘‘uttarasīsakaṁ mañcakaṁ paññapehī’’ti vuttaṁ, taṁ pacchimadassanaṁ daṭṭhuṁ āgatānaṁ devatānaṁ daṭṭhuṁ yogyatāvasena vuttaṁ. Keci pana ‘‘uttaradisāvilokanamukhaṁ pubbadisāsīsakaṁ katvā mañcakaṁ paññapehīti attho’’ti vadanti, taṁ tesaṁ matimattaṁ.",
  "tika-s0102t2:207": "Ete nāgānamuttamāti ete gottato gocariādināmakā hatthināgesu balena seṭṭhatamā. Majjhimaṭṭhakathāyaṁ (ma. ni. aṭṭha. 1.148) pana keci hatthino ito aññathā āgatā, so pana nesaṁ nāmamattakato bhedo daṭṭhabbo.",
  "tika-s0102t2:208": "Paribhuttakālato paṭṭhāya…pe… parikkhayaṁ gataṁ, ‘‘na pana paribhuttappaccayā’’ti heṭṭhā vuttanayeneva attho daṭṭhabbo. Caṅgavāreti ūmiyaṁ. Katokāsassa kammassa vasena yathāsamuṭṭhito rogo ārogyaṁ abhimaddatīti katvā etamatthaṁ dassento ‘‘viyā’’ti vuttaṁ. Yasmā bhagavā heṭṭhā vuttanayena kappaṁ, kappāvasesaṁ vā ṭhātuṁ samattho eva, tattakaṁ kālaṁ ṭhāne payojanābhāvato āyusaṅkhāre ossajjitvā tādisassa kammassa okāsaṁ adāsi, tasmā etamatthaṁ dassento ‘‘viyā’’tipi vattuṁ yujjatiyeva.",
  "tika-s0102t2:209": "Kusalaṁ kātabbaṁ maññissanti ‘‘evaṁ mahapphalaṁ, evaṁ mahānisaṁsaṁ, mahānubhāvañca taṁ kusala’’nti.",
  "tika-s0102t2:210": "Ekassāpi sattassa vaṭṭadukkhavūpasamo buddhānaṁ garutaro hutvā upaṭṭhāti atidullabhabhāvato, tasmā ‘‘aparampi passatī’’tiādi vuttaṁ, svāyamattho māgaṇḍiyasuttena (su. ni. 841) dīpetabbo.",
  "tika-s0102t2:211": "Tatiyaṁ pana kāraṇaṁ sattānaṁ uppajjanakaanatthapariharaṇanti taṁ dassento puna ‘‘aparampi passatī’’tiādimāha.",
  "tika-s0102t2:212": "Sīhaseyyanti. Ettha sayanaṁ seyyā, sīhassa viya seyyā sīhaseyyā, taṁ sīhaseyyaṁ. Atha vā sīhaseyyanti seṭṭhaseyyaṁ, yadidaṁ atthadvayaṁ parato āgamissati.",
  "tika-s0102t2:213": "‘‘Vāmena passena sentī’’ti evaṁ vuttā kāmabhogiseyyā,dakkhiṇapassena sayāno nāma natthi dakkhiṇahatthassa sarīraggahaṇādiyogakkhamato, purisavasena cetaṁ vuttaṁ.",
  "tika-s0102t2:214": "Ekenapassena sayituṁ na sakkonti dukkhuppattito.",
  "tika-s0102t2:215": "Ayaṁ sīhaseyyāti ayaṁ evaṁ vuttā sīhaseyyā. ‘‘Tejussadattā’’ti iminā sīhassa abhīrubhāvaṁ dasseti. Bhīrukā hi sesamigā attano āsayaṁ pavisitvā santāsapubbakaṁ yathā tathā sayanti, sīho pana abhīrubhāvato satokārī bhikkhu viya satiṁ upaṭṭhāpetvāva sayati. Tenāha ‘‘purimapāde’’tiādi. Dakkhiṇe purimapāde vāmassa purimapādassa ṭhapanavasena dve purimapāde ekasmiṁ ṭhāne ṭhapetvā. Pacchimapādeti dve pacchimapāde. Vuttanayeneva idhāpi ekasmiṁ ṭhāne pādaṭṭhapanaṁ veditabbaṁ, ṭhitokāsasallakkhaṇaṁ abhīrubhāveneva. ‘‘Sīsaṁ pana ukkhipitvā’’tiādinā vuttā sīhakiriyā anutrāsapabujjhanaṁ viya abhīrubhāvasiddhā dhammatāvasenevāti veditabbā. Sīhavijambhitavijambhanaṁ ativelaṁ ekākārena ṭhapitānaṁ sarīrāvayavānaṁ gamanādikiriyāsu yogyabhāvāpādanatthaṁ. Tikkhattuṁ sīhanādanadanaṁ appesakkhamigajātapariharaṇatthaṁ.",
  "tika-s0102t2:216": "Seti abyāvaṭabhāvena pavattati etthāti seyyā, catutthajjhānameva seyyā catutthajjhānaseyyā. Kiṁ pana taṁ catutthajjhānanti? Ānāpānacatutthajjhānaṁ, tato hi vuṭṭhahitvā vipassanaṁ vaḍḍhetvā bhagavā anukkamena aggamaggaṁ adhigantvā tathāgato jātoti. ‘‘Tayidaṁ padaṭṭhānaṁ nāma, na seyyā, tathāpi yasmā ‘catutthajjhānā vuṭṭhahitvā samanantarā bhagavā parinibbāyī’ti (dī. ni. 2.219) vakkhati, tasmā lokiyacatutthajjhānasamāpatti eva tathāgataseyyā’’ti keci, evaṁ sati parinibbānakālikāva tathāgataseyyāti āpajjati, na ca bhagavā lokiyacatutthajjhānasamāpajjanabahulo vihāsi. Aggaphalavasena pavattaṁ panettha catutthajjhānaṁ veditabbaṁ. Tattha yathā sattānaṁ niddupagamanalakkhaṇā seyyā bhavaṅgacittavasena hoti, sā ca nesaṁ paṭhamajātisamanvayā yebhuyyavuttikā, evaṁ bhagavato ariyajātisamanvayaṁ yebhuyyavuttikaṁ aggaphalabhūtaṁ catutthajjhānaṁ ‘‘tathāgataseyyā’’ti veditabbaṁ. Sīhaseyyā nāma seṭṭhaseyyāti āha ‘‘uttamaseyyā’’ti.",
  "tika-s0102t2:217": "Natthi etissā uṭṭhānanti anuṭṭhānā, seyyā, taṁ anuṭṭhānaseyyaṁ. ‘‘Ito uṭṭhahissāmī’’ti manasikārassa abhāvato ‘‘uṭṭhānasaññaṁ manasi karitvā’’ti na vuttaṁ.Etthāti etasmiṁ anuṭṭhānaseyyupagamane. Kāyavasena anuṭṭhānaṁ, na cittavasena, cittavasena ca anuṭṭhānaṁ nāma niddupagamananti tadabhāvaṁ dassetuṁ ‘‘niddāvasenā’’tiādi vuttaṁ. Bhavaṅgassāti niddupagamanalakkhaṇassa bhavaṅgassa.",
  "tika-s0102t2:218": "Sabbapāliphullāti sabbatthakameva vikasanavasena phullā, na ekadesavikasanavasena. Tenāha ‘‘sabbe samantato pupphitā’’ti. Ekacchannāti samphullapupphehi ekākārena sabbattheva chāditā. Ullokapadumānīti heṭṭhā olokentāni viya tiṭṭhanapadumāni. Morapiñchakalāpo viya pañcavaṇṇapupphasañchāditattā.",
  "tika-s0102t2:219": "Nandapokkharaṇīsambhavānīti nandapokkharaṇītīrasambhavāni. Mahātumbamattanti āḷhakamattaṁ. Paviṭṭhānīti khittāni. Sarīrameva okirantīti sarīrameva ajjhokiranti.",
  "tika-s0102t2:220": "Devatānaṁupakappanacandanacuṇṇānīti saṭṭhipi paññāsampi yojanāni vāyanakasetavaṇṇacandanacuṇṇāni. Dibbagandhajālacuṇṇānīti dibbagandhadibbacuṇṇāni. Haritālaañjanacuṇṇādīnipi dibbāni paramasugandhāni evāti veditabbāni. Tenevāha ‘‘sabbadibbagandhavāsavikatiyo’’ti.",
  "tika-s0102t2:221": "Ekacakkavāḷe sannipatitvā antalikkhe vajjanti mahābhinikkhamanakāle viya.",
  "tika-s0102t2:222": "Tāti devatā. Ganthamānā vāti mālaṁ racantiyo eva. Apariniṭṭhitā vāti yathādhippāyaṁ pariyositā eva. Hatthena hatthanti attano hatthena parassa hatthaṁ. Gīvāya gīvanti kaṇṭhagāhavasena attano gīvāya parassa gīvaṁ. Gahetvāti āmasitvā. Mahāyaso mahāyasoti āmeḍitavasena aññamaññaṁ ālāpavacanaṁ.",
  "tika-s0102t2:223": "199.Mahantaṁ ussāhanti tathāgatassa pūjāsakkāravasena pavattiyamānaṁ mahantaṁ ussāhaṁ disvā.",
  "tika-s0102t2:224": "Sāyevapana paṭipadāti pubbabhāgapaṭipadā eva. Anucchavikattāti adhigantabbassa navavidhalokuttaradhammassa anurūpattā.",
  "tika-s0102t2:225": "Sīlanti cārittasīlamāha. Ācārapaññattīti cārittasīlaṁ. Yāva gotrabhutoti yāva gotrabhuñāṇaṁ, tāva pavattetabbā samathavipassanā sammāpaṭipadā. Idāni taṁ sammāpaṭipadaṁ byatirekato, anvayato ca vibhāvetuṁ ‘‘tasmā’’tiādi vuttaṁ. Jinakāḷasuttanti jinamahāvaḍḍhakinā ṭhapitaṁ vajjetabbagahetabbadhammasandassanakāḷasuttaṁ sikkhāpadamariyādaṁ, upāsakopāsikāvāresu ‘‘gandhapūjaṁ mālāpūjaṁ karotī’’ti vacanaṁ cārittasīlapakkhe ṭhapetvā karaṇaṁ sandhāya vuttaṁ, tena bhikkhubhikkhunīnampi tathākaraṇaṁ anuññātamevāti daṭṭhabbaṁ.",
  "tika-s0102t2:226": "Ayañhīti dhammānudhammapaṭipadaṁ sandhāya vadati.",
  "tika-s0102t2:227": "Upavāṇattheravaṇṇanā",
  "tika-s0102t2:228": "200.Apanesīti ṭhitappadesato yathā apagacchati, evamakāsi, na pana nibbhacchi. Tenāha ‘‘ānando’’tiādi. Vuttasadisā vāti samacittapariyāyadesanāyaṁ (a. ni. 2.37) vuttasadisā eva. Āvārentoti chādento.",
  "tika-s0102t2:229": "Yasmā kassapassabuddhassa cetiye ārakkhadevatā ahosi, tasmā therova tejussado, na aññe arahantoti ānetvā yojanā.",
  "tika-s0102t2:230": "Idāni āgamanato paṭṭhāya tamatthaṁ vitthārato dassetuṁ ‘‘vipassimhi kira sammāsambuddhe’’tiādi āraddhaṁ. ‘‘Cātumahārājikā devatā’’ti idaṁ gobalībaddañāyena gahetabbaṁ bhummadevatādīnampi tappariyāpannattā. Tesaṁ manussānaṁ.",
  "tika-s0102t2:231": "Tatthāti kassapassa bhagavato cetiye.",
  "tika-s0102t2:232": "201.Adhivāsentīti rocenti.",
  "tika-s0102t2:233": "Chinnapāto viya chinnapāto, taṁ chinnapātaṁ, bhāvanapuṁsakaniddeso yaṁ. Āvaṭṭantīti abhimukhabhāvena vaṭṭanti. Yattha patitā, tato katipayaratanaṭṭhānaṁ vaṭṭanavaseneva gantvā puna yathāpatitameva ṭhānaṁ vaṭṭanavasena āgacchanti. Tenāha ‘‘āvaṭṭantiyopatitaṭṭhānameva āgacchantī’’ti. Vivaṭṭantīti yattha patitā, tato vinivaṭṭanti. Tenāha ‘‘patitaṭṭhānato parabhāgaṁ vaṭṭamānā gacchantī’’ti. Purato vaṭṭanaṁ āvaṭṭanaṁ, itaraṁ tividhampi vivaṭṭananti dassetuṁ ‘‘apicā’’tiādi vuttaṁ. Devatā dhāretuṁ na sakkoti udakaṁ viya osīdanato. Tenāha ‘‘tatthā’’tiādi. Tatthāti pakatipathaviyaṁ. Devatā osīdanti dhātūnaṁ saṇhasukhumālabhāvato. Pathaviyaṁpathaviṁ māpesunti pakatipathaviyaṁ attano sarīraṁ dhāretuṁ samatthaṁ iddhānubhāvena pathaviṁ māpesuṁ.",
  "tika-s0102t2:234": "Kāmaṁ domanasse asatipi ekacco rāgo hotiyeva, rāge pana asati domanassassa asambhavo evāti tadekaṭṭhabhāvatoti āha ‘‘vītarāgāti pahīnadomanassā’’ti. Silāthambhasadisā iṭṭhāniṭṭhesu nibbikāratāya.",
  "tika-s0102t2:235": "Catusaṁvejanīyaṭṭhānavaṇṇanā",
  "tika-s0102t2:236": "202.Apāragaṅgāyāti gaṅgāya orambhāge. ‘‘Saṅkārachaḍḍakasammajjaniyo gahetvā’’tiādi attano attano vasanaṭṭhāne vattakaraṇākāradassanaṁ. ‘‘Evaṁ dvīsu kālesū’’tiādi nidassanatthaṁ paccāmasanaṁ, taṁ heṭṭhā adhigataṁ.",
  "tika-s0102t2:237": "Kammasādhano sambhāvanattho bhāvanīya-saddoti āha ‘‘manasā bhāvite sambhāvite’’ti. Dutiyavikappe pana bhāvanaṁ, vaḍḍhanañca paṭipakkhapahānatoti āha ‘‘ye vā’’tiādi.",
  "tika-s0102t2:238": "Buddhādīsu tīsu vatthūsu pasannacittassa, na kammaphalasaddhāmattena. Sā cassa saddhāsampadā evaṁ veditabbāti phalena hetuṁ dassento ‘‘vattasampannassā’’ti āha. Saṁvego nāma sahottappañāṇaṁ, abhijātiṭṭhānādīnipi tassa uppattihetūni bhavantīti āha ‘‘saṁvegajanakānī’’ti.",
  "tika-s0102t2:239": "Cetiyapūjanatthaṁ cārikā cetiyacārikā. Sagge patiṭṭhahissantiyeva buddhaguṇārammaṇāya kusalacetanāya saggasaṁvattaniyabhāvato.",
  "tika-s0102t2:240": "Ānandapucchākathāvaṇṇanā",
  "tika-s0102t2:241": "203.Etthāti mātugāme. Ayaṁ uttamā paṭipatti,yadidaṁ adassanaṁ, dassanamūlakattā tappaccayānaṁ sabbānatthānaṁ. Lobhoti kāmarāgo. Cittacalanā paṭipattiantarāyakaro cittakkhobho. Murumurāpetvāti saaṭṭhikaṁ katvā khādane anuravadassanaṁ. Aparimitaṁ kālaṁ dukkhānubhavanaṁ aparicchinnadukkhānubhavanaṁ. Vissāsoti visaṅgo ghaṭṭanābhāvo. Otāroti tattha cittassa anuppaveso. Asihatthena verīpurisena, pisācenāpi khāditukāmena. Āsīdeti akkamanādivasena bādheyya. Assāti mātugāmassa. Pabbajitehi kattabbakammanti āmisapaṭiggahaṇādi pabbajitehi kātabbaṁ kammaṁ. Satīti vā kāyagatāsati upaṭṭhāpetabbā.",
  "tika-s0102t2:242": "204.Atantibaddhāti abhāravahā. Pesitacittāti nibbānaṁ pati pesitacittā.",
  "tika-s0102t2:243": "205.Vihatenāti kappāsavihananadhanunā pabbajaṭānaṁ vijaṭanavasena hatena. Tenāha ‘‘supothitenā’’ti, asaṅkaraṇavasena suṭṭhu pothitenāti attho, dassanīyasaṁvejanīyaṭṭhānakittanena ca vasanaṭṭhānaṁ kathitaṁ.",
  "tika-s0102t2:244": "Ānandaacchariyadhammavaṇṇanā",
  "tika-s0102t2:245": "207.Theraṁ adisvā āmantesīti tattha adisvā āvajjanto therassa ṭhitaṭṭhānaṁ, pavattiñca ñatvā āmantesi.",
  "tika-s0102t2:246": "Kāyakammassa hitabhāvo hitajjhāsayena pavattitattāti āha ‘‘hitavuddhiyā katenā’’ti. Sukhabhāvo kāyikadukkhābhāvo, cetasikasukhabhāvo cetasikasukhasamuṭṭhitattā cāti vuttaṁ ‘‘sukhasomanasseneva katenā’’ti. Āvirahovibhāgato advayabhāvato advayenāti imamatthaṁ dassetuṁ ‘‘yathā’’tiādi vuttaṁ. Satthu khettabhāvasampattiyā, therassa ajjhāsayasampattiyā ca ‘‘ettakamida’’nti pamāṇaṁ gahetuṁ asakkuṇeyyatāya pamāṇavirahitattā tassa kammassāti āha ‘‘cakkavāḷampī’’tiādi.",
  "tika-s0102t2:247": "Evaṁ pavattitenāti evaṁ odissakamettābhāvanāya vasena pavattitena. Vivaṭṭūpanissayabhūtaṁ kataṁ upacitaṁ puññaṁ etenāti katapuñño, arahattādhigamāya katādhikāroti attho. Tenāha ‘‘abhinīhārasampannosīti dassetī’’ti.",
  "tika-s0102t2:248": "208. Katthaci saṅkucitaṁ hutvā ṭhitaṁ mahāpathaviṁ pattharanto viya, paṭisaṁhaṭaṁ hutvā ṭhitaṁ ākāsaṁ vitthārento viya, catusaṭṭhādhikayojanasatasahassubbedhaṁ cakkavāḷagiriṁ adho osārento viya, aṭṭhasaṭṭhādhikasahassayojanasatasahassubbedhaṁ sineruṁ ukkhipento viya, satayojanāyāmavitthāraṁ mahājambuṁ khandhe gahetvā cālento viyāti pañca hi upamā hi therassa guṇakathā mahantabhāvadassanatthañceva aññesaṁ dukkaṭabhāvadassanatthañca āgatāva. Eteneva cāti ca-saddena ‘‘ahaṁ etarahi arahaṁ sammāsambuddho’’ (dī. ni. 2.4), ‘‘sadevakasmiṁ lokasmiṁ natthi me paṭipuggalo’’ti (ma. ni. 1.285; 2.341; mahāva. 11; kathā. 405; mi. pa. 5.11) ca evaṁ ādīnaṁ saṅgaho daṭṭhabbo. Byattoti khandhakosallādisaṅkhātena veyyattiyena samannāgato. Medhāvīti medhāsaṅkhātāya sammābhāvitāya paññāya samannāgato.",
  "tika-s0102t2:249": "209.Paṭisanthāradhammanti pakaticārittavasena vuttaṁ, upagatānaṁ pana bhikkhūnaṁ bhikkhunīnañca pucchāvissajjanavasena ceva cittarucivasena ca yathākālaṁ dhammaṁ desetiyeva, upāsakopāsikānaṁ pana upanisinnakathāvasena.",
  "tika-s0102t2:250": "Mahāsudassanasuttadesanāvaṇṇanā",
  "tika-s0102t2:251": "210.Khuddaka-saddo patirūpavācī, ka-saddo appatthoti āha ‘‘khuddakanagaraketi nagarapatirūpake sambādhe khuddakanagarake’’ti. Dhuparavisālasaṇṭhānatāya taṁ ‘‘ujjaṅgalanagaraka’’nti vuttanti āha ‘‘visamanagarake’’ti. Aññesaṁ mahānagarānaṁ ekadesappamāṇatāya sākhāsadise. Ettha ca ‘‘khuddakanagarake’’ti iminā tassa nagarassa appakabhāvo vutto, ‘‘ujjaṅgalanagarake’’ti iminā bhūmivipattiyā nihīnabhāvo, ‘‘sākhānagarake’’ti iminā appadhānabhāvo. Sārappattāti vibhavasārādinā sāramahattaṁ pattā.",
  "tika-s0102t2:252": "Kahāpaṇasakaṭanti ettha ‘‘dvikumbhaṁ sakaṭaṁ. Kumbho pana dasambaṇo’’ti vadanti. Dve pavisantīti dve kahāpaṇasakaṭāni dve āyavasena pavisanti.",
  "tika-s0102t2:253": "Subhikkhāti sulabhāhārā, sundarāhārā ca. Tenāha ‘‘khajjabhojjasampannā’’ti. Saddaṁ karonteti ravasārinā tuṭṭhabhāvena koñcanādaṁ karonte. Avivittāti asuññā, kadāci ratho paṭhamaṁ gacchati, taṁ añño anubandhanto gacchati, kadāci dutiyaṁ vuttaratho paṭhamaṁ gacchati, itaro taṁ anubandhati evaṁ aññamaññaṁ anubandhamānā. Etthāti kusāvatīnagare. Tassa mahantabhāvato ceva iddhādibhāvato ca niccaṁ payojitāneva bheriādīni tūriyāni, samma sammāti vā aññamaññaṁ piyālāpasaddo samma-saddo. Kaṁsatāḷādisabbatāḷāvacarasaddo tāḷa-saddo, kūṭabheri-saddo kumbhathūṇasaddo.",
  "tika-s0102t2:254": "Evarūpāsaddā honti kacavarākiṇṇavīthitāya, araññe kandamūlapaṇṇādiggahaṇāya, tattha dukkhajīvikatāya cāti yathākkamaṁ yojetabbaṁ. Idha na evaṁ ahosi devaloke viya sabbaso paripuṇṇasampattikatāya.",
  "tika-s0102t2:255": "Mahantaṁ kolāhalanti saddhāsampannānaṁ devatānaṁ, upāsakānañca vasena purato purato mahatī ugghosanā hoti. Tattha bhagavantaṁ uddissa katassa vihārassa abhāvato, bhikkhusaṅghassa ca mahantabhāvato te āgantvā…pe… pesesi. Pesento ca ‘‘kathañhi nāma bhagavā pacchime kāle attano pavattiṁ amhākaṁ nārocesi, nesaṁ domanassaṁ mā ahosī’’ti ‘‘ajja kho vāseṭṭhā’’tiādinā sāsanaṁ pesesi.",
  "tika-s0102t2:256": "Mallānaṁ vandanāvaṇṇanā",
  "tika-s0102t2:257": "211. Aghaṁ dukkhaṁ āventi pakāsentīti aghāvino, pākaṭībhūtadukkhāti āha ‘‘uppannadukkhā’’ti. Ñātisālohitabhāvena kulaṁ parivattati etthāti kulaparivattaṁ. Taṁ taṁkulīnabhāgena ṭhito sattanikāyo ‘‘kulaparivattaso’’ti vuttanti āha ‘‘kulaparivatta’’nti. Te pana taṁtaṁkulaparivattaparicchinnā mallarājāno tasmiṁ nagare vīthiādisabhāgena vasantīti vuttaṁ ‘‘vīthisabhāgena ceva racchāsabhāgena cā’’ti.",
  "tika-s0102t2:258": "Subhaddaparibbājakavatthuvaṇṇanā",
  "tika-s0102t2:259": "212. Kaṅkhā eva kaṅkhādhammo. Ekato vāti bhūmiṁ avibhajitvā sādhāraṇatova. Bījato ca aggaṁ gahetvā āhāraṁ sampādetvā dānaṁ bījaggaṁ. Gabbhakāleti gabbhadhāraṇato paraṁ khīraggahaṇakāle. Tenāha ‘‘gabbhaṁ phāletvā khīraṁ niharitvā’’tiādi. Puthukakāleti sassānaṁ nātipakke puthukayogyaphalakāle. Lāyanagganti pakkassa sassassa lavane lavanārambhe dānaṁ adāsi. Lunassa sassassa veṇivasena bandhitvā ṭhapanaṁ veṇikaraṇaṁ. Tassa ārambhe dānaṁ veṇaggaṁ. Veṇiyo pana ekato katvā rāsikaraṇaṁ kalāpo. Tattha aggadānaṁ kalāpaggaṁ. Kalāpato nīharitvā maddane aggadānaṁ khalaggaṁ. Madditaṁ ophuṇitvā dhaññassa rāsikaraṇe aggadānaṁ khalabhaṇḍaggaṁ. Dhaññassa khalato koṭṭhe pakkhipane aggadānaṁ koṭṭhaggaṁ. Uddharitvāti koṭṭhato uddharitvā.",
  "tika-s0102t2:260": "‘‘Navaaggadānāni adāsī’’ti iminā ‘‘kathaṁ nu kho ahaṁ satthu santike aggatova mucceyya’’nti aggaggadānavasena vivaṭṭūpanissayassa kusalassa katūpacitattā, ñāṇassa ca tathā paripākaṁ gatattā aggadhammadesanāya tassa bhājanabhāvaṁ dasseti. Tenāha ‘‘imaṁ aggadhammaṁ tassa desessāmī’’tiādi. Ohīyitvā saṅkocaṁ āpajjitvā.",
  "tika-s0102t2:261": "213.Aññātukāmova na sandiṭṭhiṁ parāmāsī. Abbhaññiṁsūti sandehajātassa pucchāvacananti katvā jāniṁsūti atthamāha. Tenāha pāḷiyaṁ ‘‘sabbeva na abbhaññiṁsū’’ti. Nesanti pūraṇādīnaṁ. Sā paṭiññāti ‘‘karoto kho mahārāja kārayato’’tiādinā (dī. ni. 1.166) paṭiññātā, sabbaññupaṭiññā eva vā. Niyyānikāti sappāṭihāriyā, tesaṁ vā siddhantasaṅkhātā paṭiññā vaṭṭato nissaraṇaṭṭhena niyyānikāti. Sāsanassa sampattiyā tesaṁ sabbaññutaṁ, tabbipariyāyato ca asabbaññutaṁ gacchatīti daṭṭhabbaṁ. Tenāha ‘‘tasmā’’tiādi. Atthābhāvatoti subhaddassa sādhetabbaatthābhāvato. Okāsābhāvatoti tathā vitthāritaṁ katvā dhammaṁ desetuṁ avasarābhāvato. Idāni tameva okāsābhāvaṁ dassetuṁ ‘‘paṭhamayāmasmi’’ntiādi vuttaṁ.",
  "tika-s0102t2:262": "214. Yesaṁ samaṇabhāvakarānaṁ dhammānaṁ sampādanena samaṇo, te pana ukkaṭṭhaniddesena ariyamaggadhammāti catumaggasaṁsiddhiyā pāḷiyaṁ cattāro samaṇā vuttāti te bāhirasamaye sabbena sabbaṁ natthīti dassento ‘‘paṭhamo sotāpannasamaṇo’’tiādimāha. Purimadesanāyāti ‘‘yasmiñca kho, subhadda, dhammavinaye’’tiādinā vuttāya desanāya. Byatirekato, anvayato ca adhippeto attho vibhāvīyatīti paṭhamanayopettha ‘‘purimadesanāyā’’ti padena saṅgahito vāti daṭṭhabbo. Attano sāsanaṁ niyamento āha ‘‘imasmiṁ kho’’ti yojanā. Āraddhavipassakehīti samādhikammikavipassakehi, sikhāppattavipassake sandhāya vuttaṁ, na paṭṭhapitavipassane. Apare pana ‘‘bāhirakasamaye vipassanārambhassa ganthopi natthevāti avisesavacanameta’’nti vadanti. Adhigataṭṭhānanti adhigatassa kāraṇaṁ, tadatthaṁ pubbabhāgapaṭipadanti attho, yena sotāpattimaggo adhigato, na uparimaggo, so sotāpattimagge ṭhito akuppadhammatāya tassa, tattha vā siddhito ṭhitapubbo bhūtapubbagatiyāti sotāpattimaggaṭṭho sotāpanno, na sesaariyā bhūmantaruppattito. Sotāpanno hi attanā adhigataṭṭhānaṁ sotāpattimaggaṁ aññassa kathetvā sotāpattimaggaṭṭhaṁ kareyya, na aṭṭhamako asambhavato. Esa nayo sesamaggaṭṭhesūti etthāpi imināva nayena attho veditabbo. Paguṇaṁ kammaṭṭhānanti attano paguṇaṁ vipassanākammaṭṭhānaṁ, eteneva ‘‘avisesavacana’’nti vādo paṭikkhittoti daṭṭhabbo.",
  "tika-s0102t2:263": "Sabbaññutaññāṇaṁadhippetaṁ. Tañhi sabbañeyyadhammāvabodhane ‘‘kusalaṁ chekaṁ nipuṇa’’nti vuccati tattha asaṅgaappaṭihataṁ pavattatīti katvā. Samadhikāni ekena vassena. Ñāyanti etena catusaccadhammaṁ yāthāvato paṭivijjhantīti ñāyo, lokuttaramaggoti āha ‘‘ariyamaggadhammassā’’ti. Padissati etena ariyamaggo paccakkhato dissatīti padeso, vipassanāti vuttaṁ ‘‘padese vipassanāmagge’’ti. Samaṇopīti ettha pi-saddo ‘‘padesavattī’’ti etthāpi ānetvā sambandhitabboti āha ‘‘padesavatti…pe… natthīti vuttaṁ hotī’’ti.",
  "tika-s0102t2:264": "215.Soti tathāvutto antevāsī. Tenāti ācariyena. Attano ṭhāne ṭhapito hoti parapabbājanādīsu niyuttattā.",
  "tika-s0102t2:265": "Sakkhisāvakoti paccakkhasāvako, sammukhasāvakoti attho. Bhagavati dharamāneti dharamānassa bhagavato santike. Sesadvayepi eseva nayo. Sabbopi soti sabbo so tividhopi. Ayaṁ pana arahattaṁ patto, tasmā paripuṇṇagatāya matthakappatto pacchimo sakkhisāvakoti.",
  "tika-s0102t2:266": "Pañcamabhāṇavāravaṇṇanā niṭṭhitā.",
  "tika-s0102t2:267": "Tathāgatapacchimavācāvaṇṇanā",
  "tika-s0102t2:268": "216.Tanti bhikkhusaṅghassa ovādakaṅgaṁ dassetuṁ…pe… vuttaṁ dhammasaṅgāhakehīti adhippāyo. Suttābhidhammasaṅgahitassa dhammassa atisajjanaṁ sambodhanaṁ desanā, tasseva pakārato ñāpanaṁ veneyyasantāne ṭhapanaṁ paññāpananti ‘‘dhammopi desito cevapaññatto cā’’ti vuttaṁ. Tathā vinayatantisaṅgahitassa kāyavācānaṁ vinayanato ‘‘vinayo’’ti laddhādhivacanassa atthassa atisajjanaṁ sambodhanaṁ desanā, tasseva pakārato ñāpanaṁ asaṅkarato ṭhapanaṁ paññāpananti ‘‘vinayopi desito ceva paññatto cā’’ti vuttaṁ. Adhisīlasikkhāniddesabhāvena sāsanassa mūlabhūtattā vinayo paṭhamaṁ sikkhitabboti taṁ tāva ayamuddesaṁ sarūpato dassento ‘‘mayā hi vo’’tiādimāha. Tattha sattāpattikkhandhavasenāti sattannaṁ āpattikkhandhānaṁ avītikkamanīyatāvasena . Satthukiccaṁ sādhessati ‘‘idaṁ vo kattabbaṁ, idaṁ vo na kattabba’’nti kattabbākattabbassa vibhāgena anusāsanato.",
  "tika-s0102t2:269": "Tenatenākārenāti tena tena veneyyānaṁ ajjhāsayānurūpena pakārena. Ime dhammeti ime sattatiṁsabodhipakkhiyadhamme. Tappadhānattā suttantadesanāya ‘‘suttantapiṭakaṁ desita’’nti vuttaṁ. Satthukiccaṁ sādhessati taṁtaṁcariyānurūpaṁ sammāpaṭipattiyā anusāsanato. Kusalākusalābyākatavasena nava hetū. ‘‘Satta phassā’’tiādi sattaviññāṇadhātusampayogavasena vuttaṁ. Dhammānulome tikapaṭṭhānādayo cha, tathā dhammapaccanīye, dhammānulomapaccanīye, dhammapaccanīyānulometi catuvīsati samantapaṭṭhānāni etassāti catuvīsatisamantapaṭṭhānaṁ, taṁ pana paccayānulomādivasena vibhajiyamānaṁ aparimāṇanayaṁ evāti āha ‘‘anantanayamahāpaṭṭhānapaṭimaṇḍita’’nti. Satthukiccaṁ sādhessatīti khandhādivibhāgena ñāyamānaṁ catusaccasambodhāvahattā satthārā sammāsambuddhena kātabbakiccaṁ nipphādessati.",
  "tika-s0102t2:270": "Ovadissanti anusāsissanti ovādānusāsanīkiccanipphādanato.",
  "tika-s0102t2:271": "Cārittanti samudācārā, navesu piyālāpaṁ vuḍḍhesu gāravālāpanti attho. Tenāha ‘‘bhanteti vā āyasmāti vā’’ti. Gāravavacanaṁ hetaṁ yadidaṁ bhanteti vā āyasmāti vā, loke pana ‘‘tatra bhava’’nti, ‘‘devānaṁ piyā’’ti ca gāravavacanameva.",
  "tika-s0102t2:272": "‘‘Ākaṅkhamāno samūhanatū’’ti vutte ‘‘na ākaṅkhamāno na samūhanatū’’tipi vuttameva hotīti āha ‘‘vikappavacaneneva ṭhapesī’’ti. Balanti ñāṇabalaṁ. Yadi asamūhananaṁ diṭṭhaṁ, tadeva ca icchitaṁ, atha kasmā bhagavā ‘‘ākaṅkhamāno samūhanatū’’ti avocāti? Tathārūpapuggalajjhāsayavasena. Santi hi keci khuddānukhuddakāni sikkhāpadāni samādāya saṁvattituṁ anicchantā, tesaṁ tathā avuccamāne bhagavati vighāto uppajjeyya, taṁ tesaṁ bhavissati dīgharattaṁ ahitāya dukkhāya, tathā pana vutte tesaṁ vighāto na uppajjeyya ‘‘amhākaṁ evāyaṁ doso, yato amhesu eva keci samūhananaṁ na icchantī’’ti. Keci ‘‘sakalassa pana sāsanassa saṅghāyattabhāvakaraṇatthaṁ tathā vutta’’nti vadanti. Yañca kiñci satthārā sikkhāpadaṁ paññattaṁ, taṁ samaṇā sakyaputtiyā sirasā sampaṭicchitvā jīvitaṁ viya rakkhanti. Tathā hi te ‘‘khuddānukhuddakāni sikkhāpadāni ākaṅkhamāno saṅgho samūhanatū’’ti vuttepi na samūhaniṁsu, aññadatthu ‘‘purato viya tassa accayepi rakkhiṁsu evā’’ti satthusāsanassa , saṅghassa ca mahantabhāvadassanatthampi tathā vuttanti daṭṭhabbaṁ. Tathā hi āyasmā ānando, aññepi vā bhikkhū ‘‘katamaṁ pana bhante khuddakaṁ, katamaṁ anukhuddaka’’nti na pucchiṁsu samūhanajjhāsayasseva abhāvato.",
  "tika-s0102t2:273": "Na taṁ evaṁ gahetabbanti ‘‘nāgasenatthero khuddānukhuddakaṁ jānātī’’tiādinā vuttaṁ taṁ nesaṁ vacanaṁ iminā vuttākārena na gahetabbaṁ adhippāyassa aviditattā. Idāni taṁ adhippāyaṁ vibhāvetuṁ ‘‘nāgasenattherohī’’tiādi vuttaṁ. Yasmā nāgasenatthero (milindapañhe abhejjavagge vitthāro) paresaṁ vādapathopacchedanatthaṁ saṅgītikāle dhammasaṅgāhakamahātherehi gahitakoṭṭhāsesu ca antimakoṭṭhāsameva gahetvā milindarājānaṁ paññāpesi. Mahākassapatthero pana ekasikkhāpadampi asamūhanitukāmatāya tathā kammavācaṁ sāveti, tasmā taṁ tesaṁ vacanaṁ tathā na gahetabbaṁ.",
  "tika-s0102t2:274": "217.Dveḷhakanti dvidhāgāho, anekaṁsaggāhoti attho. Vimatīti saṁsayāpatti. Tenāha ‘‘vinicchituṁ asamatthatā’’ti. Taṁ vo vadāmīti taṁ saṁsayavantaṁ bhikkhuṁ sandhāya vo tumhe vadāmi.",
  "tika-s0102t2:275": "Nikkaṅkhabhāvapaccakkhakaraṇañāṇaṁ yevāti buddhādīsu tesaṁ bhikkhūnaṁ nikkaṅkhabhāvassa paccakkhakāriyābhāvato tamatthaṁ paṭivijjhitvā ṭhitaṁ sabbaññutaññāṇameva. Ettha etasmiṁ atthe.",
  "tika-s0102t2:276": "218. Appamajjanaṁ appamādo, so pana atthato ñāṇūpasañhitā sati. Yasmā tattha satiyā byāpāro sātisayo, tasmā ‘‘satiavippavāsenā’’ti vuttaṁ. Appamādapadeyeva pakkhipitvā adāsi taṁ atthato, tassa sakalassa buddhavacanassa saṅgaṇhanato ca.",
  "tika-s0102t2:277": "Parinibbutakathāvaṇṇanā",
  "tika-s0102t2:278": "219. Jhānādīsu, citte ca paramukkaṁsagatavasībhāvatāya ‘‘ettake kāle ettakā samāpattiyo samāpajjitvā parinibbāyissāmī’’ti kālaparicchedaṁ katvā samāpatti samāpajjanaṁ ‘‘parinibbānaparikamma’’nti adhippetaṁ. Theroti anuruddhatthero.",
  "tika-s0102t2:279": "Ayampicāti yathāvuttapañcasaṭṭhiyā jhānānaṁ samāpannabhāvakathāpi saṅkhepakathā eva, kasmā ? Yasmā bhagavā tadāpi devasikaṁ vaḷañjanasamāpattiyo sabbāpi aparihāpetvā samāpajji evāti dassento ‘‘nibbānapuraṁ pavisanto’’tiādimāha.",
  "tika-s0102t2:280": "Imāni dvepi samanantarāneva paccavekkhaṇāyapi yebhuyyenānantariyakatāya jhānapakkhikabhāvato, yasmā bhavaṅgacittaṁ sabbapacchimaṁ, tato bhavato cavanato ‘‘cutī’’ti vuccati, tasmā na kevalaṁ ayameva bhagavā, atha kho sabbepi sattā bhavaṅgacitteneva cavantīti dassetuṁ ‘‘ye hi kecī’’tiādi vuttaṁ.",
  "tika-s0102t2:281": "220.Paṭibhāgapuggalavirahitoti sīlādiguṇehi asadisatāya sadisapuggalarahito.",
  "tika-s0102t2:282": "221. Saṅkhārā vūpasamanti etthāti vūpasamoti evaṁsaṅkhātaṁ ñātaṁ kathitaṁ nibbānaṁ.",
  "tika-s0102t2:283": "222.Yanti paccatte upayogavacananti āha ‘‘yo kālaṁ akarī’’ti.",
  "tika-s0102t2:284": "Suvikasitenevāti pītisomanassayogato suṭṭhu vikasitena muditena. Vedanaṁ adhivāsesi abhāvasamudayo kato suṭṭhu pariññātattā. Anāvaraṇavimokkho sabbaso nibbutabhāvato.",
  "tika-s0102t2:285": "223. Ākaronti attano phalāni samānākāre karontīti ākārā, kāraṇāni. Sabbākāravarūpeteti sabbehi ākāravarehi uttamakāraṇehi sīlādiguṇehi samannāgateti attho.",
  "tika-s0102t2:286": "225.Kathaṁbhūtāti kīdisābhūtā.",
  "tika-s0102t2:287": "Cullakaddhānanti parittaṁ kālaṁ dvattināḍikāmattaṁ velaṁ.",
  "tika-s0102t2:288": "Buddhasarīrapūjāvaṇṇanā",
  "tika-s0102t2:289": "227. Kaṁsatāḷādi tāḷaṁ avacarati etthāti ‘‘tāḷāvacara’’nti vuccati ātatāditūriyabhaṇḍaṁ. Tenāha ‘‘sabbaṁ tūriyabhaṇḍa’’nti.",
  "tika-s0102t2:290": "Dakkhiṇadisābhāgenevāti aññena disābhāgena anāharitvā yamakasālānaṁ ṭhānato dakkhiṇadisābhāgeneva, tatopi dakkhiṇadisābhāgaṁ haritvā netvā.",
  "tika-s0102t2:291": "Jetavanasadiseti sāvatthiyā jetavanasadise ṭhāne, ‘‘jetavanasadise ṭhāne’’tipi pāṭho.",
  "tika-s0102t2:292": "228.Pasādhanamaṅgalasālāyāti abhisekakāle alaṅkaraṇamaṅgalasālāya.",
  "tika-s0102t2:293": "229.Devadāniyoti tassa corassa nāmaṁ.",
  "tika-s0102t2:294": "Mahākassapattheravatthuvaṇṇanā",
  "tika-s0102t2:295": "231.Pāvāyāti pāvā nagarato. Āvajjanapaṭibaddhattā jānanassa anāvajjitattā satthu parinibbānaṁ ajānanto ‘‘dasabalaṁ passissāmī’’ti thero cintesi, satthu sarīre vā satthusaññaṁ uppādento tathā cintesi. Tenevāha ‘‘atha bhagavantaṁ ukkhipitvā’’ti. ‘‘Dhuvaṁ parinibbuto bhavissatī’’ti cintesi pārisesañāyena. Jānantopi thero ājīvakaṁ pucchiyeva, pucchane pana kāraṇaṁ sayameva pakāsetuṁ ‘‘kiṁ panā’’tiādi āraddhaṁ.",
  "tika-s0102t2:296": "Ajja sattāhaparinibbutoti ajja divasato paṭilomato sattame ahani parinibbuto.",
  "tika-s0102t2:297": "232.Nāḷiyā vāpakenāti nāḷiyā ceva thavikāya ca.",
  "tika-s0102t2:298": "Mañjuketi mañjubhāṇine madhurassare. Paṭibhāneyyaketi paṭibhānavante. Bhuñjitvā pātabbayāgūti paṭhamaṁ bhuñjitvā pivitabbayāgu.",
  "tika-s0102t2:299": "Tassāti subhaddassa vuḍḍhapabbajitassa.",
  "tika-s0102t2:300": "Ārādhitasāsaneti samāhitasāsane. Alanti samattho. Pāpoti pāpapuggalo. Osakkāpetunti hāpetuṁ antaradhāpetuṁ.",
  "tika-s0102t2:301": "Pañhavārāti pañhā viya vissajjanāni ‘‘yasmiṁ samaye kāmāvacaraṁ kusalaṁ cittaṁ uppannaṁ hotī’’tiādinā, (dha. sa. 1.1) ‘‘yasmiṁ samaye rūpūpapattiyā maggaṁ bhāvetī’’tiādinā (dha. sa. 1.251) ca pavattāni ekaṁ dve bhūmantarāni.Mūle naṭṭhe pisācasadisā bhavissāmāti yathā rukkhe adhivattho pisāco tassa sākhāparivāre naṭṭhe khandhaṁ nissāya vasati, khandhe naṭṭhe mūlaṁ nissāya vasati, mūle pana naṭṭhe anissayova hoti, tathā bhavissāmāti attho. Atha vā mūle naṭṭheti pisācena kira rukkhagacchādīnaṁ kañcideva mūlaṁ chinditvā attano puttassa dinnaṁ, yāva taṁ tassa hatthato na vigacchati, tāva so taṁ padesaṁ adissamānarūpo vicarati. Yadā pana tasmiṁ kenaci acchinnabhāvena vā sativippavāsavasena vā naṭṭhe manussānampi dissamānarūpo vicarati, taṁ sandhāyāha ‘‘mūle naṭṭhe pisācasadisā bhavissāmā’’ti.",
  "tika-s0102t2:302": "Maṁ kāyasakkhiṁ katvāti taṁ paṭipadaṁ kāyena sacchikatavantaṁ tasmā tassā desanāya sakkhibhūtaṁ maṁ katvā. Paṭicchāpesi taṁ paṭicchāpanaṁ kassapasuttena dīpetabbaṁ.",
  "tika-s0102t2:303": "233. Candanaghaṭikābāhullato candanacitakā.",
  "tika-s0102t2:304": "Taṁ sutvāti taṁ āyasmatā anuruddhattherena vuttaṁ devatānaṁ adhippāyaṁ sutvā.",
  "tika-s0102t2:305": "234.Dasikatantaṁ vāti paliveṭhitaahatakāsikavatthānaṁ dasaṭhānena tantumattampi vā. Dārukkhandhaṁ vāti candanādicitakadārukkhandhaṁ vā.",
  "tika-s0102t2:306": "235. Samudāyesu pavattavohārānaṁ avayavesu dissanato sarīrassa avayavabhūtāni aṭṭhīni ‘‘sarīrānī’’ti vuttāni.",
  "tika-s0102t2:307": "Na vippakiriṁsūti sarūpeneva ṭhitāti attho. ‘‘Sesā vippakiriṁsū’’ti vatvā yathā pana tā vippakiṇṇā ahesuṁ, taṁ dassetuṁ ‘‘tatthā’’tiādi vuttaṁ.",
  "tika-s0102t2:308": "Udakadhārā nikkhamitvā nibbāpesunti devatānubhāvena. Evaṁ mahatiyo bahū udakadhārā kimatthāyāti āha ‘‘bhagavato citako mahanto’’ti. Mahā hi so vīsaratanasatiko. Aṭṭhadantakehīti naṅgalehi aṭṭheva hi nesaṁ dantasadisāni potthāni honti, tasmā ‘‘aṭṭhadantakānī’’ti vuccati.",
  "tika-s0102t2:309": "Dhammakathāvapamāṇanti ativiya acchariyabbhutabhāvato passantānaṁ, suṇantānañca sātisayaṁ pasādāvahabhāvato, savisesaṁ buddhānubhāvadīpanato. Parinibbutassa hi buddhassa bhagavato evarūpo ānubhāvoti taṁ pavattiṁ kathentānaṁ dhammakathikānaṁ attano ñāṇabalānurūpaṁ pavattiyamānā dhammakathā evettha pamāṇaṁ vaṇṇetabbassa atthassa mahāvisayattā, tasmā vaṇṇanābhūmi nāmesāti adhippāyo. Catujjātiyagandhaparibhaṇḍaṁ kāretvāti tagarakuṅkumayavanapupphatamālapattāni pisitvā katagandhena paribhaṇḍaṁ kāretvā. Khacitvāti tattha tattha olambanavasena racetvā, gandhavatthūni gahetvā ganthitamālā gandhadāmāni ratanāvaḷiyo ratanadāmāni. Bahikilañjaparikkhepassa, antosāṇiparikkhepassa karaṇena sāṇikilañjaparikkhepaṁ kāretvā. Vātaggāhiniyo paṭākā vātapaṭākā. Sarabharūpapādako pallaṅko sarabhamayapallaṅko, tasmiṁ sarabhamayapallaṅke.",
  "tika-s0102t2:310": "Sattihatthā purisā sattiyo taṁsahacaraṇato yathā ‘‘kuntā pacarantī’’ti, tehi samantato rakkhāpanaṁ pañcakaraṇanti āha ‘‘sattihatthehi purisehi parikkhipāpetvā’’ti. Dhanūhīti etthāpi eseva nayo. Sannāhagavacchikaṁviya katvā nirantarāvaṭṭhitaārakkhasannāhena gavacchijālaṁ viya katvā.",
  "tika-s0102t2:311": "Sādhukīḷitanti saparahitaṁ sādhanaṭṭhena sādhū, tesaṁ kīḷitaṁ uḷārapuññapasavanato, samparāyikatthāvirodhikaṁ kīḷāvihāranti attho.",
  "tika-s0102t2:312": "Sarīradhātuvibhajanavaṇṇanā",
  "tika-s0102t2:313": "236.Imināva niyāmenāti yena nīhārena mahātale nisinno kañci parihāraṁ akatvā kevalaṁ iminā niyāmeneva. Supinakoti dussupinako. Dukūladupaṭṭaṁ nivāsetvāti dve dukūlavatthāni ekajjhaṁ katvā nivāsetvā. Evañhi tāni sokasamappitassāpi abhassitvā tiṭṭhanti.",
  "tika-s0102t2:314": "Abhisekasiñcakoti rajjābhiseke abhisekamaṅgalasiñcako uttamamaṅgalabhāvato. Visaññī jāto yathā taṁ bhagavato guṇavisesāmatarasaññutāya avaṭṭhitapemo pothujjanikasaddhāya patiṭṭhitapasādo katūpakāratāya sañjanitacittamaddavo.",
  "tika-s0102t2:315": "Suvaṇṇabimbisakavaṇṇanti suviracita apassenasadisaṁ.",
  "tika-s0102t2:316": "Kasmā panettha pāveyyakā pāḷiyaṁ sabbapacchato gahitā, kiṁ te kusinārāya āsannatarāpi sabbapacchato uṭṭhitā? Āma, sabbapacchato uṭṭhitāti dassetuṁ ‘‘tattha pāveyyakā’’tiādi vuttaṁ.",
  "tika-s0102t2:317": "Dhātupāsanatthanti satthu dhātūnaṁ payirupāsanāya. Nesaṁ pakkhā ahesuṁ ‘‘ñāyena tesaṁ santakā dhātuyo’’ti.",
  "tika-s0102t2:318": "237.Doṇagajjitaṁ nāma avoca satthu avatthattayūpasaṁhitaṁ. Etadatthameva hi bhagavā maggaṁ gacchanto ‘‘pacchato āgacchanto doṇo brāhmaṇo yāva me padavaḷañjaṁ passati, tāva mā vigacchatū’’ti adhiṭṭhāya aññatarasmiṁ rukkhamūle nisīdi. Doṇopi kho brāhmaṇo ‘‘imāni sadevake loke aggapuggalassa padānī’’ti sallakkhento padānusārena satthu santikaṁ upagacchi, satthāpissa dhammaṁ desesi, tenapi so bhagavati niviṭṭhasaddho ahosi. Etadavoca, kiṁ avocāti āha ‘‘suṇantu…pe… avocā’’ti.",
  "tika-s0102t2:319": "Kāyena ekasannipātā vācāya ekavacanā abhinnavacanā evaṁ samaggā hotha. Tassa panidaṁ kāraṇanti āha ‘‘sammodamānā’’ti. Tenāha ‘‘cittenāpi aññamaññaṁ sammodamānā hothā’’ti.",
  "tika-s0102t2:320": "238.Tato tato samāgatasaṅghānanti tato tato attano vasanaṭṭhānato samāgantvā sannipatitabhāvena samāgatasaṅghānaṁ. Tathā samāpatitasamūhabhāvena samāgatagaṇānaṁ. Vacanasampaṭicchanena paṭissuṇitvā.",
  "tika-s0102t2:321": "Dhātuthūpapūjāvaṇṇanā",
  "tika-s0102t2:322": "239.Yakkhaggāho devatāveso. Khipitakaṁ dhātukkhobhaṁ uppādetvā khipitakarogo. Arocako āhārassa aruccanarogo.",
  "tika-s0102t2:323": "Sattamadivaseti sattavassasattamāsato parato sattame divase. Balānurūpenāti vibhavabalānurūpena.",
  "tika-s0102t2:324": "Pacchā saṅgītikārakāti dutiyaṁ tatiyaṁ saṅgītikārakā. Dhātūnaṁ antarāyaṁ disvāti tattha tattha cetiye yathāpatiṭṭhāpitabhāveneva ṭhitānaṁ dhātūnaṁ micchādiṭṭhikānaṁ vasena antarāyaṁ disvā, mahādhātunidhānena sammadeva rakkhitānaṁ anāgate asokena dhammaraññā tato uddharitvā vitthāritabhāve kate sadevakassa lokassa hitasukhāvahabhāvañca disvāti adhippāyo. Paricaraṇamattamevāti gahetvā paricaritabbadhātumattameva. Rājūnaṁ hatthe ṭhapetvā, na cetiyesu. Tathā hi pacchā asokamahārājā cetiyesu dhātūnaṁ na labhati.",
  "tika-s0102t2:325": "Purimaṁ purimaṁ katassa gaṇhanayogyaṁ pacchimaṁ pacchimaṁ kārento aṭṭha aṭṭha haricandanādimaye karaṇḍe ca thūpe ca kāresi. Lohitacandanamayādīsupi eseva nayo. Maṇikaraṇḍesūti lohitaṅkamasāragallaphalikamaye ṭhapetvā avasesamaṇivicittakesu karaṇḍesu.",
  "tika-s0102t2:326": "Thūpārāmacetiyappamāṇanti devānaṁpiyatissamahārājena kāritacetiyappamāṇaṁ.",
  "tika-s0102t2:327": "Mālā mā milāyantūti ‘‘yāva asoko dhammarājā bahi cetiyāni kāretuṁ ito dhātuyo uddharissati, tāva mālā mā milāyantū’’ti adhiṭṭhahitvā. Āviñchanarajjuyanti aggaḷāviñchanarajjuyaṁ. Kuñcikamuddikanti dvāravivaraṇatthaṁ kuñcikañceva muddikañca.",
  "tika-s0102t2:328": "Vāḷasaṅghātayantanti kukkulaṁ paṭibhayadassanaṁ aññamaññapaṭibaddhagamanāditāya saṅghāṭitarūpakayantaṁ yojesi. Tenāha ‘‘kaṭṭharūpakānī’’tiādi. Āṇiyā bandhitvāti anekakaṭṭharūpavicittayantaṁ attano devānubhāvena ekāya eva āṇiyā bandhitvā vissakammo devalokameva gato. ‘‘Samantato’’tiādi pana tasmiṁ dhātunidāne ajātasattuno kiccavisesānuṭṭhānadassanaṁ.",
  "tika-s0102t2:329": "‘‘Asukaṭṭhāne nāma dhātunidhāna’’nti raññā pucchite ‘‘tasmiṁ sannipāte visesalābhino nāhesu’’nti keci. ‘‘Attānaṁ nigūhitvā tassa vuḍḍhatarassa vacanaṁ nissāya vīmaṁsanto jānissatīti na kathesu’’nti apare. Yakkhadāsaketi upahārādividhinā devatāvesanake bhūtāviggāhake.",
  "tika-s0102t2:330": "Imaṁpadanti ‘‘evametaṁ bhūtapubba’’nti dutiyasaṅgītikārehi ṭhapitaṁ imaṁ padaṁ. Mahādhātunidhānampi tassa atthaṁ katvā tatiyasaṅgītikārāpi ṭhapayiṁsu.",
  "tika-s0102t2:331": "Mahāparinibbānasuttavaṇṇanāya līnatthappakāsanā."
}