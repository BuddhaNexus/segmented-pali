{
  "tika-s0301t7:0": "7. Brāhmaṇasaṁyuttaṁ",
  "tika-s0301t7:1": "1. Arahantavaggo",
  "tika-s0301t7:2": "1. Dhanañjānīsuttavaṇṇanā",
  "tika-s0301t7:3": "187.Dhanañjānigottāti ettha pubbapurisato āgatassa kulavaṁsassa nāmābhidhānasaṅkhātaṁ gaṁ tāyatīti gottaṁ. (Kiṁ pana tanti? Aññakulaparamparāsādhāraṇaṁ tassa kulassa ādipurisasamudāgataṁ taṁkulapariyāpannasādhāraṇaṁ sāmaññarūpanti daṭṭhabbaṁ.) Dhanañjānigottaṁ etissanti dhanañjānigottā. Tassā udānassa kāraṇaṁ pucchitvā ādito paṭṭhāya vibhāvetuṁ ‘‘so kirā’’tiādi vuttaṁ. Nānārasabhojanaṁ detīti yojanā. Pañcagorasasampāditaṁ sālibhattaṁ sūpasākabyañjanaṁ nānārasaṁ brāhmaṇabhojanaṁ. Maṇḍalaggakhagganti maṇḍalaggasaṅkhātaṁ khaggaṁ. Duvidho hi khaggo maṇḍalaggo dīghaggoti. Tattha yassa aggo maṇḍalākārena ṭhito, so maṇḍalaggo. Yassa pana asiputtikā viya dīgho, so dīghaggo.",
  "tika-s0301t7:4": "Sāsanāti anusāsanā. ‘‘Namo…pe… sambuddhassā’’ti evaṁ vuttā pañcapadikagāthā. Satthusāsane hi lokiyacchandaṁ anapekkhitvā esā pañcapadikagāthāti daṭṭhabbā. Okkāvaradharāti pubbapurisasaṅkhātaukkākavaṁsavaradhārikā. Sakkāti sakkuṇeyyaṁ.",
  "tika-s0301t7:5": "Evanti ‘‘sace me aṅgamaṅgānī’’tiādinā iminā pakārena. ‘‘Pañca gāthāsatāni pana aṭṭhakathaṁ āruḷhāni, idha pana dve eva uddhaṭā’’ti vadanti. Paharituṁ vāti ekavārampi hatthena vā pādena vā paharitumpi parāmasitumpi asakkontoti attho. So hi tassā ariyasāvikāya ānubhāvena attano sāmatthiyena vase vattāpanatthaṁ santajjitvāpi tadanuvattanto nibbiso ahosi. Tenāha ‘‘bhotī’’tiādi.",
  "tika-s0301t7:6": "Tassa brāhmaṇassāti attano sāmikabrāhmaṇassa. Upasaṁharantīti upanentī. Tasmiṁ samayeti tasmiṁ dukkhuppattikāle ‘‘sabbe saṅkhārā dukkhā’’ti bhagavato vacanaṁ anussaritvā ‘‘dasabalassa bhagavato’’tiādīsu yathāparicitaṁ guṇapadaṁ anussari. Tenāha ‘‘dasabalaṁ sarī’’ti.",
  "tika-s0301t7:7": "Khantisoraccarahitatāya kujjhitvā. Bhijjitvāti saṁyatābhāvato tassa brāhmaṇassa antare mettibhedena bhijjitvā. Evamevāti yathā etarahi akāraṇena, evameva aññadāpi akāraṇenāti attho. Nikkāraṇatādīpane evaṁ-saddo, eva-saddo pana avadhāraṇattho. Nikkāraṇatā ca nāma niratthakatā, niratthakavippalāpabhāvenettha evaṁ-saddassa gahaṇe pavatti gavesitabbā. Garahattho vāyaṁ evaṁ-saddo anekatthattā nipātānaṁ. Garahatthatā cassa vasalisaddasannidhānato pākaṭā eva.",
  "tika-s0301t7:8": "Gāmanigamaraṭṭhapūjitoti iminā gāmanigamaraṭṭhasāmikehi pūjitabhāvo dīpito gāmādīnaṁ tesaṁ vase vattanato. Asukassa nāma puggalassa. Sesanti abhikkantantiādi, yampi caññaṁ idhāgataṁ heṭṭhā vaṇṇitañca.",
  "tika-s0301t7:9": "Dhanañjānīsuttavaṇṇanā niṭṭhitā.",
  "tika-s0301t7:10": "2. Akkosasuttavaṇṇanā",
  "tika-s0301t7:11": "188.Bhāradvājova soti bhāradvājo nāma eva so brāhmaṇo. Gottavasena hi tayidaṁ nāmaṁ, visesena panetaṁ jātanti dassetuṁ ‘‘pañcamattehī’’tiādi vuttaṁ. Jānikatāti ñātivaggahānikatā. Pakkho bhinnoti tato eva ñātipakkho naṭṭho. Yathā domanassito anattamanoti vattabbaṁ labhati, evaṁ kupitoti āha ‘‘domanassena cā’’ti. Dasahīti anavasesapariyādānavasena vuttaṁ pañcahi gāthāsatehi akkosanto tathā akkoseyyāti katvā. Tattha pana yena kenaci akkosantopi akkosatiyeva nāma. Karosi mama bhātikassa pabbajjaṁ.",
  "tika-s0301t7:12": "Sambhuñjatīti sambhogaṁ karoti. Akkosādīhi ekato bhuñjati. Vītiharatīti byatihāraṁ karoti, akkosato paccakkosanādinā vinimayaṁ karotīti attho. Tenāha ‘‘katassa paṭikāraṁ karotī’’ti. Assa anussavavasena sutvā ‘‘sapati ma’’nti saññino bhayaṁ uppajjīti yojanā. Assāti brāhmaṇassa. Sutvāti padaṁ ubhayatthāpi yojetabbaṁ ‘‘tavevetaṁ brāhmaṇāti sutvā, anussavavasena sutvā’’ti ca. Kāmaṁ kisavacchādayo sapanaṁ nādaṁsu, devatānaṁyeva hi so attho, sattānaṁ pana tathā saññā uppannā, sopi tathāsaññī ahosi. Tenāha ‘‘anussavavasenā’’ti.",
  "tika-s0301t7:13": "Dantassa sabbaso damathaṁ upagatattā. Nibbisevanassāti rāgadosādihetukavipphandanarahitassa. Tassevāti paṭikujjhantasseva puggalassa tena kodhena pāpaṁ hoti pāpassa santānantarasaṅkantiyā abhāvato. Keci pana ‘‘tassevāti tasseva paṭikujjhantapurisassa tena paṭikujjhanena. Pāpiyoti paṭikujjhantapuggalassa lāmakataro’’ti evamettha atthaṁ vadanti. Satiyā samannāgato hutvā paṭisaṅkhāne ṭhito adhivāseti, na saho mūḷho hutvāti adhippāyo. Ubhinnaṁ tikicchantanti ubhinnaṁ uppannakodhasaṅkhātaṁ kilesabyādhiṁ tikicchantaṁ vūpasamentaṁ taṁ puggalaṁ. Yo puggalotiādinā purimāsu gāthāsu pavattitāni padāni sambandhitvā dasseti. Pañcasu khandhesu yāthāvato vinītā ariyadhammassa kovidā nāma hontīti āha ‘‘dhammassāti pañcakkhandhadhammassā’’ti. Idāni tamatthaṁ paripuṇṇaṁ katvā dassento āha ‘‘catusaccadhammassa vā’’ti.",
  "tika-s0301t7:14": "Akkosasuttavaṇṇanā niṭṭhitā.",
  "tika-s0301t7:15": "3. Asurindakasuttavaṇṇanā",
  "tika-s0301t7:16": "189.Tenevāti bhātupabbajiteneva. Assevāti titikkhassa. ‘‘Taṁ jayaṁ hotī’’ti liṅgavipallāsavasena vuttanti āha ‘‘so jayo hotī’’ti, dujjayaṁ kodhaṁ titikkhāya jinantassāti adhippāyo. Yasmā titikkhādayo na kodhavasikaṁ dhuraṁ, taṁ pana bālānaṁ maññanāmattanti idha imamatthaṁ vibhāvetuṁ ‘‘katamassā’’tiādi vuttaṁ. Vijānatova jayo na avijānato titikkhāya abhāvato. Na hi avijānanto andhabālo kodhaṁ vijetuṁ sakkoti. Kevalaṁ jayaṁ maññati kilesehi parājito samānopīti adhippāyo.",
  "tika-s0301t7:17": "Asurindakasuttavaṇṇanā niṭṭhitā.",
  "tika-s0301t7:18": "4. Bilaṅgikasuttavaṇṇanā",
  "tika-s0301t7:19": "190.Suddhanti kevalaṁ sambhāravirahitaṁ. Sambhārayuttanti kaṭukabhaṇḍādisambhārasahitaṁ. Kañjito nibbattattā kañjikaṁ, āranālaṁ, bilaṅganti attho. Nāmaṁ gahitaṁ saṅgītikāle ‘‘bilaṅgikabhāradvājo’’ti visesanavasena. Tayoti dhanañjāniyā sāmiko bhāradvājo, akkosakabhāradvājo, asundarikabhāradvājoti ādito tīsu suttesu āgatā tayo. Meti mayhaṁ.",
  "tika-s0301t7:20": "Bilaṅgikasuttavaṇṇanā niṭṭhitā.",
  "tika-s0301t7:21": "5. Ahiṁsakasuttavaṇṇanā",
  "tika-s0301t7:22": "191.Esāti brāhmaṇo. ‘‘Ahiṁsako aha’’nti tadatthaṁ sādhetuṁ icchāya kathesīti vuttaṁ ‘‘ahiṁsakapañhaṁ pucchī’’ti. Tathā ce assāti yathā te nāmassa attho, tathā cetaṁ bhaveyyāsi anvatthanāmako bhaveyyāsi ahiṁsako eva siyāti. Na dukkhāpeti dukkhamattampi na uppādeti, dukkhato apanetīti attho.",
  "tika-s0301t7:23": "Ahiṁsakasuttavaṇṇanā niṭṭhitā.",
  "tika-s0301t7:24": "6. Jaṭāsuttavaṇṇanā",
  "tika-s0301t7:25": "192.Jaṭāpañhassāti ‘‘antojaṭā bahijaṭā’’ti evaṁ jaṭāpariyāyassa pañhassa.",
  "tika-s0301t7:26": "Jaṭāsuttavaṇṇanā niṭṭhitā.",
  "tika-s0301t7:27": "7. Suddhikasuttavaṇṇanā",
  "tika-s0301t7:28": "193.Suddhikapañhassāti ‘‘nābrāhmaṇo sujjhatī’’ti evaṁ suddhasannissitassa pañhassa. Sīlasampannoti pañcavidhaniyamalakkhaṇena sīlena samannāgato. Tapokammanti anasanapañcātapatappanādiparibhedanatapokammaṁ karontopi. Vijjāti tayo vedāti vadanti ‘‘tāya idhalokatthaṁ paralokatthaṁ ñāyantī’’ti katvā. Gottacaraṇanti gottasaṅkhātaṁ caraṇaṁ. Brāhmaṇo sujjhati jeṭṭhajātikattā. Tathā hi so eva tapaṁ ācarituṁ labhati, na itaro. Aññā lāmikā pajāti itaravaṇṇaṁ vadati. Vacanasahassampīti gāthānekasahassampi. Anto kilesehi pūtiko sabhāvena pūtiko. Kiliṭṭhehi kāyakammādīhi kāyaduccaritādīhi.",
  "tika-s0301t7:29": "Suddhikasuttavaṇṇanā niṭṭhitā.",
  "tika-s0301t7:30": "8. Aggikasuttavaṇṇanā",
  "tika-s0301t7:31": "194.Aggiparicaraṇavasenāti aggihuttajuhanavasena. Sannihitoti missībhāvaṁ sampāpito. Tathābhūto ca so sappinā saddhiṁ yojito nāma hotīti āha ‘‘saṁyojito’’ti. Apāyamaggaṁ okkamati micchādiṭṭhimicchāsaṅkappādīnaṁ attano santāne samuppādanato. Tenāha ‘‘imaṁ laddhi’’ntiādi.",
  "tika-s0301t7:32": "Jātiyāti sadosakiriyāparādhassa asambhavena parisuddhāya jātiyā. Nānappakāre aṭṭhārasavijjāṭṭhānasaññite ganthe. Sutavāti sutvā niṭṭhaṁ patto aggadakkhiṇeyyattāti adhippāyo.",
  "tika-s0301t7:33": "Pubbenivāsañāṇenāti idaṁ loke sāsane ca niruḷhatāvasena vuttaṁ. Aññe hi pubbenivāsaṁ jānantā pubbenivāsañāṇeneva jānanti, bhagavā pana sabbaññutaññāṇenapi jānāti. Dibbena cakkhunāti etthāpi eseva nayo. Sabbaso jāti khīyati etenāti jātikkhayo, aggamaggo , tena pattabbattā āpannattā ca jātikkhayo arahattaṁ. Jānitvā vositavosānoti vijānitabbaṁ catusaccadhammaṁ maggañāṇena jānitvā soḷasannampi kiccānaṁ vositavosāno.",
  "tika-s0301t7:34": "Uppattiṁ dīpetvāti pāyasadānassa āgamanaṁ pakāsetvā. Gāthāhi abhigītanti dvīhi gāthāhi mayā abhigītaṁ. Abhuñjitabbanti bhuñjituṁ na yuttaṁ. ‘‘Abhojaneyya’’nti kasmā vuttaṁ, nanu bhagavato ajjhāsayo accantameva suddhoti? Saccametaṁ, brāhmaṇo pana pubbe adātukāmo pacchā gāthā sutvā dhammadesanāya muduhadayo hutvā dātukāmo ahosi, tasmā taṁ bhikkhūnaṁ anāgate diṭṭhānugatiāpajjanatthaṁ paṭikkhipi. Tathā hi anantarasutte kasibhāradvājasutte ca evameva paṭipajji. Tenāha ‘‘tvaṁ brāhmaṇā’’tiādi. Kilañjamhi…pe… pakāsitāti etena gāthaṁ uddesaṭṭhāneva ṭhapetvā bhagavā brāhmaṇassa vitthārena dhammaṁ desesīti dasseti. Gāyanenāti gāyanakena, gānena vā. Atthañca dhammañcāti sadevakassa lokassa hitañceva tassa kāraṇañca. Sampassantānanti sammadeva passantānaṁ. Dhammoti paveṇiāgato cārittadhammo na hoti. Bhojanesu ukkaṁsagataṁ dassetuṁ ‘‘sudhābhojana’’nti āha. Dhamme satīti ariyānaṁ ācāradhamme sati taṁ ālambitvā jīvantānaṁ etadeva seṭṭhanti ‘‘somaṁ bhuñjeyya pāyasa’’nti taṁ ārabbha kathāya uppannattā.",
  "tika-s0301t7:35": "Sallakkheti ayaṁ brāhmaṇo. Sesā paccayā niddosā te ārabbha kathāya appavattitattā. Kukkuccavūpasantanti aggiāhitapadassa viya saddasiddhi veditabbā. Annena pānenāti lakkhaṇavacanametaṁ yathā ‘‘kākehi sappi rakkhitabba’’nti. Tenāha ‘‘desanāmattameta’’nti. Bahusassaphaladāyakaṁ sukhettaṁ viya paṭiyattanti sammā kasanabījanaudakānayanāpanayanādinā susajjitaṁ khettaṁ viya sīlādiguṇavisesasampādanena paṭiyattaṁ puññakkhettaṁ etaṁ.",
  "tika-s0301t7:36": "Aggikasuttavaṇṇanā niṭṭhitā.",
  "tika-s0301t7:37": "9. Sundarikasuttavaṇṇanā",
  "tika-s0301t7:38": "195. Ānetvā hunitabbato āhuti. Sappimadhupāyasādīhi aggiṁ juhoti etthāti aggihuttaṁ, sādhiṭṭhānaṁ veditabbaṁ. Tenāha ‘‘agyāyatana’’ntiādi. Suvisodhito cassāti nihīnajātikānaṁ anena suṭṭhu visodhito ca bhaveyya. ‘‘Me’’ti padaṁ ānetvā sambandho.",
  "tika-s0301t7:39": "Aphalaṁ karotīti ito paṭṭhāya yāva demīti padaṁ. Tāva anantarasuttavaṇṇanāya āgatasadisamevāti peyyālavasena ṭhapesi, na sappisaṅkhāraṭṭhapanaṁ. Himapātassa ca sītavātassa ca paṭibāhanatthanti akāraṇametanti taṁ anādiyitvā aññameva sukāraṇaṁ dassetuṁ ‘‘paṭibalovā’’tiādi vuttaṁ. Sañjānitvāti ‘‘nāyaṁ brāhmaṇo’’ti sañjānitvā.",
  "tika-s0301t7:40": "Nīcakesantanti rassakesantaṁ. Brāhmaṇānaṁ suddhiatthā sikhāti āha ‘‘pavattamattampi, sikhaṁ adisvā’’ti, ‘‘paramahaṁsaparikkhādinā’’ti keci.",
  "tika-s0301t7:41": "Akāraṇaṁ dakkhiṇeyyabhāvassa jāti adakkhiṇeyyabhāvahetūnaṁ pāpadhammānaṁ apaṭikkhepabhāvato. Etanti sīlādibhedaṁ caraṇaṁ. Dakkhiṇeyyabhāvassa kāraṇaṁ adakkhiṇeyyabhāvakārakapāpadhammānaṁ tadaṅgādivasena pajahanato. Assāti brāhmaṇassa. Tamatthanti taṁ dakkhiṇeyyabhāvassa kāraṇatāsaṅkhātamatthaṁ upamāya vibhāvento. Sālādikaṭṭhā jātovāti sālādivisuddhakaṭṭhāva jāto. Sāpānadoṇiādiavisuddhakaṭṭhā jāto aggikiccaṁ na ca na karoti. Evanti yathā aggi yato kutoci jātopi aggikiccaṁ karotiyeva, evaṁ caṇḍālakulādīsu jātopi dakkhiṇeyyo na na hoti guṇasampadāvasena ariyānaṁ vaṁse pajātattāti āha ‘‘guṇasampattiyā jātimā’’ti. Dhitiyā guṇasampattiyā pamukhabhāvaṁ dassetuṁ ‘‘so hī’’tiādi vuttaṁ. Tattha dhitiyāti vīriyena. Tañhi anuppannānaṁ kusaladhammānaṁ uppādanaparibrūhanehi te dhāreti. Hiriyā dose nisedheti, sammadeva pāpānaṁ jigucchane sati tesaṁ pavattiyā avasaro eva natthi. Monadhammena ñāṇasaṅkhātena ottappadhammena. Kāraṇākāraṇajānanakoti tesaṁ tesaṁ dhammānaṁ yathābhūtaṁ ṭhānaṁ, pāpadhammānaṁ vā vippakārasabhāvaṭṭhānaṁ jānanako.",
  "tika-s0301t7:42": "Paramatthasaccena nibbānena ārammaṇapaccayabhūtena ariyamaggena danto. Indriyadamenāti tato eva ariyena indriyasaṁvarena upagato. Vidanti tehi saccānīti vedā. Maggavedānaṁ antanti ariyaphalaṁ. Kilesānaṁ antanti tesaṁ anuppādanirodhaṭṭhānaṁ. Yaññoti aggaphalaṁ. Niratthakanti aphalaṁ tesaṁ anāgamanato, āgatānampi aggadakkhiṇeyyābhāvato. Juhati deti.",
  "tika-s0301t7:43": "Suyiṭṭhanti sudānaṁ aggadakkhiṇeyyalābhena. Suhutanti tasseva vevacanaṁ. Atha vā suyiṭṭhanti suṭṭhu sammadeva yiṭṭhaṁ sāre upanītaṁ mama idaṁ deyyavatthu. Suhutanti etthāpi eseva nayo.",
  "tika-s0301t7:44": "Upahaṭamatteti brāhmaṇena ‘‘bhuñjatu bhava’’nti upanītamatte. Nibbattitojamevāti savatthukaṁ aggahetvā vatthuto vivecitaojameva. Tena taṁ sukhumattaṁ gatanti taṁ habyasesaṁ sabbaso sukhumabhāvaṁ gatanti ojāya anoḷārikatāya purimākāreneva paññāyamānataṁ sandhāya vuttaṁ, na pana ojāya eva kevalāya gahaṇaṁ sandhāya. Sā hi avinibbhogavuttitāya visuṁ gaṇhituṁ na sakkā, tasmā devatāhipi savatthukā gayhati. Manussānaṁ vatthūti karajakāyamāha. Oḷārikavatthutāya devānaṁ viya gahaṇī na tikkhāti dibbojasammissatāya sammā pariṇāmaṁ na gacchati. Sukhumāpi samānā dibbojā tena pāyasena missitā oḷārikasammissatāya sukhumavatthukānaṁ devānaṁ sukhadā na hotīti imamatthaṁ dasseti ‘‘goyūse panā’’tiādinā. Paribhogavatthuno oḷārikatāya vā devānaṁ dukkaraṁ sammā pariṇāmetuṁ, dibbojāya garutarabhāvena manussānaṁ. Tenāha bhagavā ‘‘na khvāha’’ntiādi. Samāpatticittasamuṭṭhitā tejodhātu jhānānubhāvasantejitā tikkhatarā hotīti vuttaṁ ‘‘aṭṭha…pe… pariṇāmeyyā’’ti. Bhagavato pana suddheneva pariṇamatīti vuttaṁ ‘‘pākatikenevā’’ti, jhānānubhāvappattena jhānena vinā sabhāvasiddheneva.",
  "tika-s0301t7:45": "‘‘Appaharite’’ti ettha appa-saddo ‘‘appiccho’’tiādīsu viya abhāvatthoti āha ‘‘appahariteti aharite’’ti. Pātisatepi pāyase. Na āluḷatīti na āvilaṁ hoti. Anāgantāva gaccheyya ‘‘attanāpi na paribhuñji, aññesaṁ na dāpesi, kevalaṁ pāyasaṁ nāsesī’’ti domanassappatto.",
  "tika-s0301t7:46": "Dārusamādahānoti dāruhariddi dārusmiṁ tassa dahanto. Yadītiādi dārujhāpanassa bahiddhabhāvasādhanaṁ asuddhahetūnaṁ paṭipakkhābhāvato tassa. Khandhādīsu kusalāti tesu sabhāvato samudayato atthaṅgamato assādato ādīnavato nissaraṇato jānanato chekā paṇḍitā. Ñāṇajotinti ñāṇamayaṁ jotiṁ. Jālemīti pajjalitaṁ karomi. Niccaṁ pajjalitaggi sabbatthakameva vigatasammohandhakāratāya ekobhāsabhāvato. Sabbaso vikkhepābhāvato niccasamāhitatto. Evaṁ vadatīti caritaṁ brahmacariyaṁ gahetvā carāmīti evaṁ vattamānaṁ viya vadati āsannataṁ hadaye ṭhapetvā.",
  "tika-s0301t7:47": "Khāribhāroti khāribhārasadiso. Tenāha ‘‘yathā’’tiādi. Khandhena vayhamānoti kāje pakkhipitvā khandhena vayhamāno. Pathaviyā saddhiṁ phuseti bhārassa garukabhāvena kājassa pariṇamanena. Mānena attano jātiādīni paggaṇhato aññassa tāni na sahatīti āha – ‘‘tattha tattha issaṁ uppādento’’ti, tattha tattha jātiādimānavatthusmiṁ garutaraggahaṇena saṁsīdeyyāti adhippāyo. Kodho dhūmoti yathāpi bhāsuro aggi dhūmena upakkiliṭṭho, evaṁ kodhena upakkiliṭṭho. Ñāṇaggīti tassa kodho dhūmo. Musāvādova mosavajjaṁ. Yathā ñāṇe sati musāvādo natthi, evaṁ musāvāde sati ñāṇampīti tena taṁ nirodhitaṁ viya hotīti āha – ‘‘musāvādena paṭicchannaṁ ñāṇa’’nti. Yathā sujāya vinā brāhmaṇānaṁ yāgo na ijjhati, evaṁ pahūtajivhāya vinā satthu dhammayāgo na ijjhatīti jivhā sujāpariyāyā vuttā. Joti ṭhiyati etthāti jotiṭṭhānaṁ vedi, yaṁ aggikuṇḍaṁ. Sattānaṁ hadayaṁ jotiṭṭhānaṁ ñāṇaggino tattha samujjalanato. Attāti cittaṁ ‘‘āhito ahaṁ māno etthā’’ti katvā.",
  "tika-s0301t7:48": "Dhammo rahadoti assaddhiyādiālasiyābhāvato kilesamalapakkhālanato paramagginibbutāvahanato ariyamaggadhammo anāvilo rahado. Heṭṭhupariyavālukāti viparivattitavālukā hutvā. Āluḷāti ākulajātā. Paṇḍitānaṁ pasatthoti paṇḍitānaṁ purato seṭṭho. Seṭṭhabhāvena santo pāsaṁso hutvā kilese bhindati samucchindatīti sabbhīti vuccati. Tenāha ‘‘uttamaṭṭhenā’’ti. Tathā cāha bhagavā ‘‘maggānaṭṭhaṅgiko seṭṭho’’ti (dha. pa. 273).",
  "tika-s0301t7:49": "Vacīsaccanti iminā ‘‘caturaṅgasamannāgatā vācā suparisuddhā hotī’’ti sammāvācaṁ dasseti. Saccasaṁyamapadehi dassitā maggadhammā idha ‘‘dhammo’’ti adhippetāti āha – ‘‘dhammoti iminā…pe… dassetī’’ti. Maggasaccaṁ gahitaṁ anantaragāthāya anekehi visesetvā vuttattā. Atthatoti pubbaṅgamattādiatthato. Tāya hi sakiccaṁ karontiyā itare sabbepi tadanuvattikā honti. Taggatikattāti sammādiṭṭhiyā upakārakabhāvena tāya samānagatikattā. Ārammaṇañhi vitakkenāhaṭaṁ paññā vicinituṁ sakkoti. Tathā hi so paññākkhandhena saṅgahaṁ gato. Dhammoti sabhāvato samādhi gahito, itare dve tadupakārattā. Tathā hi ‘‘evaṁdhammā te bhagavanto’’tiādīsu (dī. ni. 2.13; ma. ni. 3.197; saṁ. ni. 5.378) samādhi ‘‘dhammo’’ti vutto. Paramatthasaccaṁ gahitaṁ sabbesaṁ seṭṭhabhāvato. Yathāha – ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī’’ti (itivu. 90; a. ni. 4.34). Atthatoti tato eva paramatthato, anantaraṁ vuccamānānaṁ vā maggadhammānaṁ ārammaṇabhāvato. Pañcaṅgāni gahitāni tāsaṁ maggabhāvato. Tīṇi aṅgāni. Brahmacariyaṁ nāmāti etaṁ nibbānagāmi uttamaṭṭhena maggabrahmacariyaṁ nāma. Majjhe sitāti līnuddhaccādiantadvayavivajjanena majjhe majjhimapaṭipadābhāvanaṁ nissitā. Sassatucchedaggahaṇaṁ hettha padhānatāya nidassanamattaṁ. Seṭṭhappattīti seṭṭhabhāvappatti. Ta-kāro padasandhikaroti ‘‘sa ujubhūtesū’’ti vattabbe majjhe ta-kāro padasandhikaro, ‘‘sa dujjubhūtesūti keci paṭhanti, tesaṁ da-kāro padasandhikaro. Sa-iti sundariko brāhmaṇo vuttoti katvā āha ‘‘sa tva’’nti, so tvanti attho. Dhammo sāriyo paridhānabhūtā alaṅkārā etassāti dhammasārī. Atha vā dhammehi sāritavāti dhammasārī, tehi sāretvā ṭhitavāti attho. Tenāha ‘‘kusaladhammehī’’tiādi.",
  "tika-s0301t7:50": "Sundarikasuttavaṇṇanā niṭṭhitā.",
  "tika-s0301t7:51": "10. Bahudhītarasuttavaṇṇanā",
  "tika-s0301t7:52": "196.Samantatoti dakkhiṇavāmānaṁ vasena samantato. Ūrubaddhāsananti ūrūnaṁ bandhanavasena nisajjanaṁ. Dvinnaṁ ūrūnaṁ aññamaññabandhanavasena ābhujitākāraṁ sandhāyāha ‘‘ābhujitvāti bandhitvā’’ti. Heṭṭhimakāyassa anujukaṁ ṭhapanaṁ nisajjāvacaneneva bodhitanti ‘‘ujuṁ kāya’’nti ettha kāya-saddo uparimakāyavisayoti āha ‘‘uparimaṁ sarīraṁ ujukaṁ ṭhapetvā’’ti. Taṁ pana ujukaṭṭhapanaṁ sarūpato payojanato ca dassetuṁ ‘‘aṭṭhārasā’’tiādi vuttaṁ. Parimukhanti ettha pari-saddo abhisaddena samānatthoti āha ‘‘kammaṭṭhānābhimukha’’nti, bahiddhā puthuttārammaṇato nivāretvā kammaṭṭhānaṁyeva purekkhatoti attho. Pariggahaṭṭho ‘‘pariṇāyikā’’tiādīsu viya. Mukhanti niyyānaṭṭho ‘‘suññatavimokkhamukha’’ntiādīsu viya. Paṭipakkhato niggamanaṭṭho hi niyyānaṭṭho, tasmā pariggahitaniyyānanti sabbathā gahitasammosaṁ pariccattasammosaṁ satiṁ katvā paramaṁ satinepakkaṁ upaṭṭhapetvāti attho. Chabbaṇṇā…pe… nisīdi brāhmaṇassa pasādasañjānanatthaṁ. Aṭavimukhā caramānāti gocaraṁ gaṇhantā.",
  "tika-s0301t7:53": "Ajjasaṭṭhinti ajja channaṁ pūraṇī saṭṭhī divasavutti, ajja ādiṁ katvā cha divaseti attho. Accantasaṁyoge cetaṁ upayogavacanaṁ. Ajja chadivasamattakāti ajjato chaṭṭhadivasamattakā. Lāmakāti nihīnā nipphalā. Tenāha ‘‘tilakhāṇukā’’tiādi.",
  "tika-s0301t7:54": "Ussāhenāti uddhaṁ uddhaṁ pasārena abhibhavanena. Taṁ pana nesaṁ abhibhavanaṁ dassetuṁ ‘‘kaṇṇanaṅguṭṭhādīnī’’tiādimāha.",
  "tika-s0301t7:55": "‘‘Uppāṭakapāṇakā’’ti tacaṁ uppāṭetvā viya khādakapāṇakā ūkāmaṅgulādayo.",
  "tika-s0301t7:56": "Kaḷārapiṅgalāti nikkhantapiṅgalakkhikā, kaḷārapiṅgalāti vā rattagattā ca piṅgalacakkhukā ca. Tilakāhatāti āhatatilakā, tilappamāṇehi bindūhi samantato santhatasarīrā.",
  "tika-s0301t7:57": "Paṭigāthāhi brāhmaṇassa dhammadesanaṁ vaḍḍhesīti pakatiyā tassa attanā kathetabbaṁ dhammadesanaṁ pabbajjāguṇakittanavasena sattahi vaḍḍhesi. Pabbajitvāti iṇāyikānaṁ attano palibodhaṁ tathā tathā jānāpetvā pabbajitvā.",
  "tika-s0301t7:58": "Yathā ca tattha bhagavā paṭipajji, taṁ dassetuṁ ‘‘puna divase’’tiādi vuttaṁ.",
  "tika-s0301t7:59": "Taṁ taṁ kulagharaṁ pesetvāti taṁ taṁ tassa brāhmaṇassa dhītaraṁ tassa tassānucchavikassa brāhmaṇassa dento taṁ taṁ kulagharaṁ pesetvā brāhmaṇadhamme garukaraṇābhāvato.",
  "tika-s0301t7:60": "‘‘Naṭṭhe mate pabbajite, napuṁsakepi bhattari;",
  "tika-s0301t7:61": "Itthiyā patiseṭṭhāya, na añño pati icchiyo’’ti. –",
  "tika-s0301t7:62": "Ayañhi brāhmaṇadhammo. Ayyikaṭṭhāneti mātāmahiṭṭhāne ṭhapesi satthu cittārādhanavasenāti.",
  "tika-s0301t7:63": "Bahudhītarasuttavaṇṇanā niṭṭhitā.",
  "tika-s0301t7:64": "Paṭhamavaggavaṇṇanā niṭṭhitā.",
  "tika-s0301t7:65": "2. Upāsakavaggo",
  "tika-s0301t7:66": "1. Kasibhāradvājasuttavaṇṇanā",
  "tika-s0301t7:67": "197.Dakkhiṇāgirisminti dakkhiṇāgirijanapade, tasmiṁ dakkhiṇāgirijanapade dakkhiṇāgirivihāre. Khandhesu ṭhapetvā yuge yottehīti yottarajjūhi yuttāni payojitāni icceva attho.",
  "tika-s0301t7:68": "Paṭhamadivaseti vapanadivasesu paṭhamadivase āraddhadivase. Pañcaṅgānipi paripuṇṇāni, pageva itaraṅgānīti dassetuṁ ‘‘paripuṇṇapañcaṅgā’’icceva vuttaṁ. Haritālamanosilāañjanehi uratthanādīsu ṭhapitattā ābhāya ujjalagattā. Avasesā balībaddā. Kilantagoṇaṁ mocetvā akilantassa yojanaṁ kilantaparivattanaṁ.",
  "tika-s0301t7:69": "Sīhakuṇḍalānīti sīhamukhakuṇḍalāni. Brahmaveṭhananti brahmuno veṭhanasadisaṁ, assanakhaveṭhanasadisanti attho.",
  "tika-s0301t7:70": "Buddhānaṁ kiccāni kālavasena vibhattāni pañca kiccāni bhavanti. Purebhattakiccanti bhattato pubbe buddhena kātabbakiccaṁ. Vītināmetvāti phalasamāpattiyā kālaṁ vītināmetvā. Kadāci ekotiādi tesaṁ tesaṁ vineyyānaṁ vinayanānurūpapaṭipattidassanaṁ. Pakatiyāti pakatibuddhavesena. Buddhānaṁ hi rūpakāyassa asītianubyañjanapaṭimaṇḍita-bāttiṁsamahāpurisa- lakkhaṇa-kāyappabhā-byāmappabhā-ketumālāvicittatā buddhaveso. Kadāci anekehi pāṭihāriyehi vattamānehīti iminā pāramīnaṁ nissandabhūtāni pāṭihāriyāni rucivaseneva pakāsanakāni bhavanti, na sabbadāti dasseti. Evañca katvā ‘‘indakhīlassa anto ṭhapitamatte dakkhiṇapāde’’tiādivacanaṁ samatthitaṁ hoti. Bhagavato kāye pītarasmīnaṁ yebhuyyatāya ‘‘suvaṇṇarasasiñcanāni viyā’’ti vatvā kāyamhi nīlādirasmīhi tahaṁ tahaṁ pītamissitaṁ sandhāya ‘‘vicitrapaṭaparikkhittāni viya cā’’ti vuttaṁ. Madhurenākārena saddaṁ karonti tuṭṭharavaravanato.",
  "tika-s0301t7:71": "Tatthāti vihāre. Gandhamaṇḍalamāḷeti hatthena kataparibhaṇḍe samosaritagandhapupphadāme maṇḍalamāḷe.",
  "tika-s0301t7:72": "Upaṭṭhāneti pamukhe. ‘‘Ovadatī’’ti vatvā tatthovādaṁ sāmaññato dassetuṁ, ‘‘bhikkhave’’tiādi vuttaṁ. Sampattīti cakkhādiindriyapāripūri ceva hatthādisampadā ca. Samassāsitakāyo kilamathavinodanena. ‘‘Tañca kho samāpajjanenā’’ti vadanti. Dutiyabhāgeti iminā aparabhāgaṁ tayo bhāge katvā tattha purimabhāgaṁ seyyanisajjāvasena samāpattīhi vītināmetīti dasseti. Lokanti rājagahādīsu yaṁ tadā upanissāya viharati, tattha aññattha vā bujjhanakaṁ vineyyasattalokaṁ buddhacakkhunā voloketi. Kālayuttanti tesaṁ indriyaparipākakālānurūpaṁ. Samayayuttanti tasseva vevacanaṁ. Samayayuttanti vā tehi ājānitabbavisesapaṭilābhānurūpaṁ.",
  "tika-s0301t7:73": "Paṭisallīnoti kālaparicchedaṁ katvā samāpattiṁ samāpanno. Adhippāyaṁ sampādento taṁ avirādhento, ajjhāsayānurūpanti attho.",
  "tika-s0301t7:74": "Sakala…pe… devatāyoti ettha lokadhātusākalyaṁ daṭṭhabbaṁ, na devatāsākalyaṁ. Na hi mahāsamaye viya sabbadā majjhimayāme dasasahassacakkavāḷe sabbattha sabbā devatā satthu samīpaṁ upagacchanti. Kilāsubhāvo kilamatho.",
  "tika-s0301t7:75": "Vihāracīvaraparivattanavasenāti vihāre nivatthanivāsanaparivattanavasena. Ādiyitvāti pārupanavasena gahetvā. Tenāha ‘‘dhāretvā’’ti. Bhikkhācāranti bhikkhatthaṁ caritabbaṭṭhānaṁ.",
  "tika-s0301t7:76": "Atirocamānanti taṁ taṁ atikkamitvā samantato sabbadisāsu virocamānaṁ. Sarīrappabhanti attano sarīrappabhaṁ. Jaṅgamaṁ viya padumasaranti ratanamayakiñjakkhaṁ rajatamayakaṇṇikaṁ samantato samphullitakañcanapadumaṁ sañcārimasaraṁ viya. Gaganatalanti abbhamahikādiupakkilesavigamena suvisuddhaākāsatalaṁ viya. Tampi hi tārāgaṇakiraṇajālasamujjalatāya samantato virocati. Kanakasikharanti kanakagirisikharaṁ. Siriyā jalamānanti sabbaso anavajjāya sabbākārena paripuṇṇakāyatāya anaññasādhāraṇāya rūpakāyasiriyā samujjalaṁ, yassā rucirabhāvo viddhe vigatavalāhake puṇṇamāsiyaṁ paripuṇṇakalamanomamaṇḍalaṁ candamaṇḍalaṁ atirocati, pabhassarabhāvo sahassaraṁsikiraṇatejojālasamujjalaṁ sūriyamaṇḍalaṁ abhibhavati, hemasamujjalabhāvo tadubhaye abhibhuyya pavattamānaṁ ekakkhaṇe dasasahassilokadhātuvijjotanasamattha-mahābrahmuno pabhāsamudayaṁ abhivihacca bhāsati tapati virocati.",
  "tika-s0301t7:77": "Samantapāsādiketi samantato pasādāvahe. Tañca kho sabbaso saritabbatāyāti āha ‘‘pasādanīye’’ti. Uttamadamathasamathamanuppatteti kāyavācāhi anuttaraṁ dantabhāvañceva anuttaraṁ cittavūpasamañca sampatte. Appasādenāti pasādābhāvena, pasādapaṭikkhepena vā assaddhiyena. Ubhayathāpi noti appasādo macchariyanti ubhayathāpi no eva, atha kho anattamanatāya upārambhādhippāyena apasādento, bhagavato mukhato kiñci desetukāmo vā evamāha. Tattha kāraṇaṁ dassento ‘‘bhagavato panā’’tiādimāha. Atittanti tittiṁ agacchantaṁ. Kammabhaṅganti kammahāniṁ.",
  "tika-s0301t7:78": "Tikkhapañño esa brāhmaṇo, tathā hi na cirasseva arahattaṁ sacchikarissati. Kathāpavattanatthampi evamāha – ‘‘evaṁ ahaṁ imassa kañci dhammaṁ sotuṁ labhissāmī’’ti. Veneyyavasenāti attano kasanakāribhāvakittanamukhena vinetabbapuggalavasena.",
  "tika-s0301t7:79": "Oḷārikānīti pākatikāni. ‘‘Esa uttamadakkhiṇeyyo’’ti sañjātabahumāno. Pāḷiyaṁ ‘‘yugaṁ vā naṅgalaṁ vā’’ti vā-saddo avuttavikappattho. Tena bījādiṁ saṅgaṇhāti, tasmā bījaṁ vā īsaṁ vā pariggahayottāni vāti ayamattho dassito hoti. Tathā hi bhagavā brāhmaṇassa paṭivacanaṁ dento ‘‘saddhā bīja’’ntiādimāha. Pubbadhammasabhāgatāyāti paṭhamaṁ gahitadhammasabhāgatāya. Yaṁ panettha vattabbaṁ, taṁ aṭṭhakathāruḷhameva gahetabbañca saddato atthāpattito vā idha daṭṭhabbaṁ. Buddhānaṁ ānubhāvo ayaṁ, yadidaṁ pasaṅgāgatadhammamukhena desanaṁ ārabhitvā veneyyavinayanaṁ.",
  "tika-s0301t7:80": "Ananusandhikāti pucchānusandhivasena ananusandhikā. Evanti idāni vuccamānākārena. Etthāti etissā desanāya. Soti bhagavā. Tassāti brāhmaṇassa. Anukampāyāti asabbaññū hi satipi anukampāya pucchitamatte tiṭṭheyya, tathā jānantopi ananukampako, bhagavā pana ubhayadhammapāripūriyā ‘‘idaṁ apucchita’’nti aparihāpetvā katheti. Samūlantiādinā saṅkhepena vuttamatthaṁ vivaranto ‘‘tatthā’’tiādimāha. Tattha bījassa kasiyā mūlabhāvo nānantariyato tappamāṇavidhānato cāti āha ‘‘tasmiṁ…pe… kattabbato’’ti. Tena anvayato byatirekato ca bījassa kasiyā mūlabhāvaṁ vibhāveti. Kusalāti iminā akusalā tato aññathāpi karonti, taṁ pana appamāṇanti dasseti.",
  "tika-s0301t7:81": "Tassāti brāhmaṇassa bījaṭṭhāniyassa dhammassa ca upakārabhāvato. Dhammasambandhasamatthabhāvatoti tathā vuttadhammassa phalena sambandhituṁ yojetuṁ samatthabhāvato. Tapo vuṭṭhīti vuttavacanaṁ sandhāya vuttaṁ. Saṅkhepato vuttamatthaṁ pākaṭaṁ kātuṁ ‘‘ayaṁ hī’’tiādi vuttaṁ. Kassakassa upakārassa bījassa anantaraṁ vuṭṭhi vuccamānā aṭṭhāne vuttā nāma na hoti. Kasmā? Bījassa vappakāle anurūpāya vuṭṭhiyā icchitabbato, tasmā avasāne majjhe vā vuccamānāya dhammasambandhasamatthatā tassā vibhāvitā na siyā. Attano avisayeti jhānādiuttarimanussadhamme. Pacchāpīti kasisambhārakathanato pacchāpi. Vattabboti ekantena vattabbo. Tadanantaraṁyevāti bījānantaraṁyeva. Vuccamānā vuṭṭhi samatthā hoti, bījassa phalena sambandhane samatthāti dīpitā hoti anantaravacaneneva tassā āsannaupakārattadīpanato.",
  "tika-s0301t7:82": "Sampasādalakkhaṇāti pasīditabbe vatthusmiṁ sammadeva pasīdanalakkhaṇā. Okappanalakkhaṇāti saddheyyavatthuno evametanti pakkhandanalakkhaṇā. Mūlabījantiādīsu mūlameva bījaṁ mūlabījaṁ. Esa nayo sesesupi bījagāmassa adhippetattā. Bhūtagāmo pana mūlaṁ bījaṁ etassāti mūlabījantiādinā veditabbo. Bījabījanti pañcamaṁ pana paccayantarasamavāye sadisaphaluppattiyā visesakāraṇabhāvato virūhanasamatthe sāraphale niruḷho bījasaddo tadatthasiddhiyā mūlādīsupi kesuci pavattatīti tato nivattanatthaṁ ekena bīja-saddena visesetvā vuttaṁ ‘‘bījabīja’’nti ‘‘dukkhadukkhaṁ rūparūpa’’nti ca yathā. Evampi iminā atthena imassapi nippariyāyova bījabhāvoti dassento āha ‘‘taṁ sabbampi…pe… gacchatī’’ti.",
  "tika-s0301t7:83": "Idāni kathañci vattabbe saddhāya opammatte bīje saddhāya bījabhāvaṁ vibhāvetuṁ ‘‘tattha yathā’’tiādi āraddhaṁ. Kāmaṁ saddhūpanisaṁ sīlaṁ, tathāpi samādhissa viya sabbesampi anavajjadhammānaṁ ādimūlabhāvato saddhāyapi patiṭṭhā hotīti āha ‘‘heṭṭhā sīlamūlena patiṭṭhātī’’ti. Yasmā sabbasseva puggalassa saddhāvasena samathavipassanārambho, tasmā sā ‘‘upari samathavipassanaṅkuraṁ uṭṭhāpetī’’ti vuttā. Tanti dhaññabījaṁ. Pathavirasaṁ āporasanti sasambhārapathavīāpesu labbhamānaṁ rasaṁ. Gahetvāti paccayaparamparāya gahetvā. Dhaññaparipākagahaṇatthanti dhaññaparipākanibbattiatthaṁ. Rasanti saddhāsīlamūlahetusamathavipassanābhāvanārasaṁ ādiyitvā. Ariyamagganāḷenāti ariyamaggasotena ariyaphaladhaññaparipākagahaṇatthanti ariyaphalameva dhanāyitabbato dhaññaṁ tassa nibbattiatthaṁ. Dhaññanāḷaṁ nāma kaṇḍassa nissayabhūto pacchimadeso, kaṇḍo tabbhantaro taṁnissayoyeva daṇḍo. Pasavo nāma pupphaṁ. Vuddhinti avayavapāripūrivasena vuddhiṁ. Virūḷhinti mūlasantānadaḷhatāya viruḷhataṁ. Vepullanti pattanāḷādīhi vipulabhāvaṁ. Khīraṁ janetvāti taruṇasalāṭukabhāvappattiyā taṇḍulassa bījassa bījabhūtaṁ khīraṁ uppādetvā. Esāti saddhā. Patiṭṭhahitvāti kammapathākammapathasammādiṭṭhisahitena ādito pavattasīlamattena patiṭṭhahitvā. Vuddhintiādīsu suparisuddhāhi sīlacittavisuddhīhi vuddhiṁ, diṭṭhikaṅkhāvitaraṇavisuddhīhi virūḷhiṁ. Maggāmaggapaṭipadāñāṇadassanavisuddhīhi vepullaṁ patvā. Ñāṇadassanavisuddhikhīranti sādurasasuvisuddhibhāvato ñāṇadassanavisuddhisaṅkhātaṁ khīraṁ janetvā. Aneka…pe… phalanti anekapaṭisambhidā-anekābhiññāṇaparipuṇṇaṁ arahattaphalasīsaṁ nipphādeti.",
  "tika-s0301t7:84": "Bījakiccakaraṇatoti bījakiccassa karaṇato. Yañhi taṁsadisassa visadisassa ca attano phalassa patiṭṭhāpanasambandhananipphādanasaṅkhātaṁ bījassa kiccaṁ, tassa karaṇato nibbattanato ‘‘evaṁ saddhā bījakicca’’nti vuttaṁ. Iminā anaññasādhāraṇaṁ saddhāya kusaladhammānaṁ bījabhāvaṁ dasseti. Sā cātiādinā tamevatthaṁ samattheti. Idāni tattha āgamaṁ dassento ‘‘saddhājāto’’tiādimāha. Tena yathā sappurisūpanissayassa saddhammassavanassa ca, evaṁ anavasesāya sammāpaṭipattiyā saddhā mūlakāraṇanti dasseti.",
  "tika-s0301t7:85": "Indriyasaṁvaro vīriyañca akusaladhamme, dukkarakārikā dhutaṅgañca akusaladhamme ceva kāyañca tapati vibādhatīti tapoti vuccati. Indriyasaṁvaro adhippeto vīriyassa dhorayhabhāvena gayhamānattā, itaresaṁ vuṭṭhibhāvassa anuyuñjamānattā. Ādi-saddena kalalaṅgāravuṭṭhiādīnaṁ saṅgaho. Samanuggahitanti upagataṁ. Viruhanāmilāyananipphattivacanehi dhaññabījasantānassa viya tesaṁ vuddhiyā saddhābījasantānassa tapovuṭṭhiyā ādimajjhapariyosānesu upakārataṁ dasseti.",
  "tika-s0301t7:86": "Purimapadesupīti api-saddena parapadesupīti attho daṭṭhabbo ‘‘hirī me īsā, mano me yotta’’nti icchitattā, ‘‘sati me’’ti ettha me-saddo ānetvā yojetabbo. Udakampi tāva dātabbaṁ hoti nadītaḷākādito ānetvā. Vīriyabalībadde catubbidhe yojetvā. Niccakālaṁ atthīti vacanaseso.",
  "tika-s0301t7:87": "Saha vipassanāya maggapaññā adhippetā amatapphalāya kasiyā adhippetattā. Vipassanā paññācāti duvidhāpi paññā upanissayā hoti visiṭṭhabhāvato. Tenāha ‘‘yathā hī’’tiādi. Paññāti pakārehi jānātīti paññā. Paññavataṁ paññā purato hoti yonisomanasikārassa visesapaccayabhāvato, sahajātādhipatīsu ca ukkaṭṭhabhāvato. Sirīti sobhaggaṁ. Sataṁ dhammā saddhādayo, anvāyikāti anugāmino. Īsābaddhā hotīti hirisaṅkhātaīsāya baddhā hoti , paññāya kadāci appayogato manosīsena samādhi idha vuttoti āha ‘‘manosaṅkhātassa samādhiyottassā’’ti. Samaṁ upanetvā bandhitvā baddharajjukattā samādhiyottaṁ. Ekato gamananti līnaccāraddhasaṅkhātaṁ ekapassato gamanaṁ vāreti. Majjhimāya vipassanāvīthiyā paṭipādanato kāyādīsu subhasukhaniccattabhāvavigamane paññāya visesapaccayā satīti vuttaṁ – ‘‘satiyuttā paññā’’ti tassā sativippayogāsabbhāvato. Santatighanādīnaṁ ayaṁ viseso – purimapacchimānaṁ dhammānaṁ nirantaratāya ekībhūtānaṁ viya pavatti santatighanatā, ekasamūhavasena ekībhūtānamiva pavatti samūhaghanatā, dubbiññeyyakiccabhedavasena ekībhūtānamiva pavatti. Kiccaghanatā, ekārammaṇavasena ekībhūtānamiva pavatti ārammaṇaghanatā. Sabbesaṁ, sabbāni vā kilesānaṁ mūlasantānakāni sabba…pe… santānakāni. Anuppayogo hi attho. Padāletīti bhindati samucchindati. Sā ca kho ‘‘padāletī’’ti vuttā lokuttarāva paññā anusayappahānassa adhippetattā. Santatighanādibhedanā pana lokiyāpi hoti vipassanāvasena ghanavinibbhogassa nipphādanato. Tenāha ‘‘itarā pana lokikāpi siyā’’ti.",
  "tika-s0301t7:88": "Hirīyatīti lajjati, jigucchatīti attho. Tasmā ‘‘pāpakehi dhammehī’’ti nissakkavacanaṁ daṭṭhabbaṁ, hetumhi vā karaṇavacanaṁ. Ottappampi gahitameva, na hi lajjanaṁ nibbhayaṁ pāpabhayaṁ vā alajjanaṁ atthīti. Rukkhalaṭṭhīti rukkhadaṇḍo. Tena padesena kasanato visesato naṅgalanti vuccatīti āha ‘‘īsā yuganaṅgalaṁ dhāretī’’ti. Kāmaṁ paññārahitā hirī atthi, hirirahitā pana paññā natthevāti āha ‘‘hiri…pe… abhāvato’’ti. Sandhiṭṭhāne kampanābhāvato acalaṁ. Thirabhāvena asithilaṁ. Hiripaṭibaddhapaññā paṭipakkhavasena ca asithilabhāvena ca acalā asithilāti āha ‘‘abbokiṇṇā ahirikenā’’ti. Nāḷiyā minamānapuriso viya ārammaṇaṁ munāti paricchedato jānātīti mano. Manosīsenāti manaso apadesena. Taṁsampayuttoti iminā kuntasahacaraṇato puriso kunto viya manasahacaraṇasamādhi ‘‘mano’’ti vuttoti dasseti. Sārathināti kassakena. So hi idha balībaddānaṁ sāraṇato pācanato ‘‘sārathī’’ti adhippeto. Ekābandhananti ekābaddhakaraṇaṁ. Sakakicceti sakakiccena yutte. Tena hi īsādīsu yathārahaṁ bandhitvā ekābaddhesu katesu naṅgalesu kiccaṁ ijjhati, no aññathāti taṁ ‘‘sakakicce paṭipādetī’’ti vuttaṁ. Avikkhepasabhāvenāti attano avikkhepasabhāvena . Bandhitvāti sahajātādipaccayabhāvena attanā sambandhitvā. Sakakicceti hirīādīhi yathāsakaṁ kattabbe kicce.",
  "tika-s0301t7:89": "Cirakatādimatthanti cirabhāsitampi atthaṁ. Sarati anussarati kāyādiṁ asubhādito nijjhāyati. Phāletīti padāleti. Pājenti gamentīti taṁ pājanaṁ. Idha imasmiṁ sutte ‘‘pācana’’nti vuttaṁ ja-kārassa ca-kāraṁ katvā. Phālapācananti imamatthaṁ dassetuṁ ‘‘yathā hi brāhmaṇa…pe… satī’’ti vuttaṁ. Idāni tamatthaṁ vitthārato dassento ‘‘tattha yathā’’tiādimāha. Naṅgalaṁ anurakkhati bhijjanaphālanato. Purato cassa gacchatīti assa naṅgalassa kassane bhūmiyā vilikhane purato gacchati pubbaṅgamā hoti. Gatiyoti pavattiyo. Samanvesamānāti saraṇavasena gavesamānā. Ārammaṇe vā kāyādike upaṭṭhāpayamānā asubhādivasena paññānaṅgalaṁ rakkhati. Sabhāvāsabhāvūpagame phālo viya naṅgalassa ‘‘ārakkhā’’ti vuttā ‘‘sabbānatthato sati rakkhatī’’ti katvā. Tathā hesā ārakkhapaccupaṭṭhānā. Cirakatacirabhāsitānaṁ asammussanavasena sati paññānaṅgalassa purato hotīti vatvā tassa puratobhāvaṁ dassetuṁ ‘‘sati…pe… no pamuṭṭhe’’ti āha. Satipariciteti satiyā paṭṭhāpite. ‘‘Upaṭṭhāpite’’tipi pāṭho, ayamevattho. Saṁsīdituṁ na detīti sakiccakiriyāya saṁsīdanaṁ kātuṁ na deti. Kosajjasaṅkhātaṁ saṁsīdanaṁ kosajjasaṁsīdanaṁ.",
  "tika-s0301t7:90": "Pātimokkhasaṁvarasīlaṁ vuttaṁ kāyikavācasikasaṁyamassa kathitattā. Āhāre udare yatoti paribhuñjitabbaāhāre saṁyatabhāvadassanena paribhuñjitabbatāya catūsupi paccayesu saṁyatabhāvo dīpitoti āha ‘‘āhāramukhenā’’tiādi. Saṁyatabhāvo cettha paccayahetu anesanābhāvoti vuttaṁ ‘‘nirupakkilesoti attho’’ti. Bhojanasaddo āhāraparibhoge niruḷhoti katvā vuttaṁ ‘‘bhojane mattaññutāmukhenā’’ti. Paribhuñjanaṭṭhena pana bhojanasaddamukhenāti vutte adhippetattho labbhateva. Tenāti kāyaguttātiādivacanena. Na vilumpantīti ‘‘dīpetī’’ti padaṁ ānetvā sambandho.",
  "tika-s0301t7:91": "Dvīhākārehīti adiṭṭhādīnaṁ adiṭṭhādivasena diṭṭhādīnañca diṭṭhādivasenāti evaṁ dvippakārehi. Avisaṁvādanaṁ avitathakathanaṁ. Chedanaṁ mūlappadese nikantanaṁ. Lunanaṁ yattha katthaci chedanaṁ. Uppāṭanaṁ ummūlanaṁ. Asitenāti dattena, lāyitenāti attho. Visaṁvādanasaṅkhātānaṁ tiṇānaṁ, aṭṭhannaṁ anariyavohārānanti attho. Yathābhūtañāṇanti nāma rūpaparicchedakañāṇaṁ. Saccanti veditabbaṁ aviparītavuttikattā ‘‘chedakaṁ’’ chindanakaṁ. Niddānanti niddāyakaṁ. Idameva saccaṁ moghamaññanti diṭṭhi ‘‘diṭṭhisacca’’nti vuccati. Dvīsu vikappesūti bhāvakattusādhanavasena dvīsu vikappesu. ‘‘Niddāna’’nti upayogavaseneva attho.",
  "tika-s0301t7:92": "Sīlameva ‘‘soracca’’nti vuttaṁ ‘‘pāṇātipātādīhi suṭṭhu oratassa kamma’’nti katvā. Saṅkhāradukkhādīnaṁ abhāvato sundarabhāvato sundare nibbāne ārammaṇakaraṇavasena ratattā surato, arahā. Tassa bhāvo soraccaṁ, arahattaṁ. Appamocanameva accantāya pamocanaṁ na hoti.",
  "tika-s0301t7:93": "Yadaggena vipassanāya paññāya taṁsahagatavīriyassa ca naṅgaladhorayhatā, tathāpavattakusalabhāvanāya ca kasibhāvo ca, tadaggena tato puretaraṁ pavattapaññāvīriyapāramīnaṁ naṅgaladhorayhatā, tathāpavattakusalabhāvanāya ca kasibhāvo veditabboti dassento ‘‘yathā hī’’tiādimāha. Dhuraṁ vahatīti dhorayhaṁ. Yathāvuttaṁ ghananti asmimānādibhedaṁ ghanaṁ. Vahitabbā ādibhūtā dhurā etesaṁ atthīti dhurā, purimadhuravāhakā. Taṁmūlakā aparaṁ dhuraṁ vahantā dhorayhā. Dhurā ca dhorayhā ca dhuradhorayhaṁ ekattavasena. Vahantanti kasanena pavattantaṁ.",
  "tika-s0301t7:94": "Kāmayogādīhi yogehi khemattā anupaddavattā. Taṁ nibbānaṁ adhikicca uddissa. Vāhīyati vipassanāya sahagataṁ. Abhimukhaṁ vāhīyati maggapariyāpannaṁ. Khettakoṭinti khettamariyādaṁ. Diṭṭhekaṭṭheti diṭṭhiyā sahajātekaṭṭhe pahānekaṭṭhe ca. Oḷāriketi uparimaggavajjhe upādāya vuttaṁ, aññathā dassanapahātabbāpi dutiyamaggavajjhehi oḷārikāti. Aṇusahagateti aṇubhūte. Idaṁ heṭṭhimamaggavajjhe upādāya vuttaṁ. Sabbakilese avasiṭṭhasabbakilese pajahantaṁ anivattantaṁ gacchati puna pahātabbatāya abhāvato. Anivattantanti na nivattantaṁ, yathā nivattanaṁ na hoti, evaṁ gacchatīti attho. Tenāha ‘‘nivattanarahita’’ntiādi. Etaṁ pana tava dhuradhorayhaṁ.",
  "tika-s0301t7:95": "Evamesā kasīti yathāvuttassa paccāmasanaṁ. Tenāha ‘‘nigamanaṁ karonto’’ti. Vuttasseva hi atthassa puna vacanaṁ. Paññānaṅgalena satiphālaṁ ākoṭetvāti paññāsaṅkhātena naṅgalena saddhiṁ satiphālassa ekābaddhabhāvakaraṇena ākoṭetvā. Kaṭṭhāti ettha ‘‘kasī’’ti padaṁ ānetvā sambandhitabbaṁ ‘‘kaṭṭhā kasī’’ti. Kammapariyosānanti yathāvuttakasikammassa pariyosānabhūtaṁ. Yadipi pubbe ‘‘paññā me yuganaṅgala’’ntiādinā attuddesikavasenāyaṁ amatapphalā kasi dassitā, mahākāruṇikassa pana bhagavato desanā sabbassapi sattanikāyassa sādhāraṇā evāti dassento ‘‘sā kho panesā’’tiādimāha.",
  "tika-s0301t7:96": "Divaseyevāti taṁdivase eva. Ādimāhāti ettha ādi-saddena kathāpariyosāne pāṭhapadeso gahitoti tadaññaṁ ‘‘evaṁ vutte’’tiādipāṭhaṁ sandhāya ‘‘tato parañcā’’ti āha.",
  "tika-s0301t7:97": "Kasibhāradvājasuttavaṇṇanā niṭṭhitā.",
  "tika-s0301t7:98": "2. Udayasuttavaṇṇanā",
  "tika-s0301t7:99": "198.Etaṁ vuttanti ‘‘odanena pūresī’’ti etaṁ vacanaṁ vuttaṁ. ‘‘Gahetuṁ samattho nāma nāhosīti bhagavato adhiṭṭhānabalenā’’ti vadanti. Taṁ brāhmaṇaṁ vinetukāmatāya kira bhagavā tathā akāsi.",
  "tika-s0301t7:100": "Upārambhabhayenāti parūpavādabhayena. Avatvāva nivatto ‘‘abbhāgatopi pāsaṇḍo vācāmattenapi na pūjetabbo’’ti brāhmaṇadhamme vuttattā. Pakkantoti brāhmaṇassa dhammaṁ avatvā pakkanto brāhmaṇassa na tāva ñāṇaṁ paripakkanti. Etaṁ vacanaṁ…pe… magamāsi ‘‘punappunañceva vapanti bīja’’ntiādinā dhammaṁ kathetuṁ avassaṁ ākaṅkhanto. Pakārato kassatīti pakaṭṭhako, rasataṇhāya pakaṭṭhoti attho. Tenāha ‘‘rasagiddho’’ti.",
  "tika-s0301t7:101": "‘‘Punappunañceva vapanti bīja’’nti imaṁ desanaṁ ārabhīti sambandho. Bījanti ca iti-saddo nidassanattho vā. Tena avayavena samudāyaṁ nidasseti. Osakkasīti saṅkocasi. Vuttanti vapanaṁ kataṁ. Tasmā vuttaṁ ‘‘alamettāvatā’’ti. ‘‘Vassitvā’’ti vuṭṭhiṁ pavattetvā.",
  "tika-s0301t7:102": "Desanā…pe… dasseti brāhmaṇena vuttaṁ ayuttavacanaṁ parivaṭṭentopi divase divase bhikkhācariyā nāma bhikkhūnaṁ kāyagatā vuttīti. Khīraṁ hatthena nayantīti vā khīranikā. Kilamatīti taṁtaṁkiccakaraṇavasena khijjati. Phandatīti anatthasamāyogavasena vipphandati. Apunabbhavāyāti āyatiṁ anuppattiyā. Maggo nāmāti upāyo nāma nibbānaṁ, tasmiṁ laddhe punabbhavābhāvato. ‘‘Punappuna’’nti vacanaṁ upādāya bījavapanādayo punappunadhammā nāma jātāti āha ‘‘soḷasa punappunadhamme desentenā’’ti.",
  "tika-s0301t7:103": "Udayasuttavaṇṇanā niṭṭhitā.",
  "tika-s0301t7:104": "3. Devahitasuttavaṇṇanā",
  "tika-s0301t7:105": "199.Udaravātehīti vātakatavijjhanatodanādivasena aparāparaṁ vattamānehi udaravātehi, tassa vā vikārehi. Nibaddhupaṭṭhākakāle pana dhammabhaṇḍāgārikova. Araññanti bhagavato bhikkhūnañca vasanaṭṭhānabhūtaṁ tapovanaṁ. Taṁ niddhūmaṁ hoti udakatāpanassapi akaraṇato. Tasmāti yasmā tassa uṇhodakavikkiṇanacariyāya jīvikākappanaṁ hoti, tasmā.",
  "tika-s0301t7:106": "Vattametaṁ tassa patikāratthaṁ parikathādīnampi kātuṁ labbhanato. Idāni tattha kāraṇampi savisayaṁ dassetuṁ ‘‘vaṇṇaṁ hī’’tiādi vuttaṁ. Bhagavā hi āyasmato upavāṇassa devahitabrāhmaṇassa taṁ sambhāvitaṁ bhavissati tikicchāpaṭiyattaṁ, tāya ca attano rogassa vūpasamanaṁ, tappasaṅgena ca devahitabrāhmaṇo mama santikaṁ āgantvā dhammassavanena saraṇesu sīlesu ca patiṭṭhahissatīti sabbamidaṁ ñatvā evaṁ ‘‘iṅgha me tvaṁ, upavāṇa, uṇhodakaṁ jānāhī’’ti avoca. Āgamanīyappaṭipadaṁ pubbabhāgappaṭipadaṁ pubbabhāgappaṭipattiṁ kathetuṁ vaṭṭati anuttarimanussadhammattā. Sadevakena lokenāti anavasesato lokassa gahaṇaṁ. Phalavisesākaṅkhāya pūjetabbāti pūjanīyā, te eva idha ‘‘pūjaneyyā’’ti vuttā. Tathā ādarena pūjetabbatāya sakkāriyā, ā-kārassa rassattaṁ, ri-saddassa ca re-ādesaṁ katvā ‘‘sakkareyyā’’ti vuttaṁ. ‘‘Apacayeyyā’’ti vattabbe ya-kāralopaṁ katvā ‘‘apaceyyā’’ti vuttaṁ. Tesanti sadevakena pūjaneyyādīnaṁ. Haritunti netuṁ.",
  "tika-s0301t7:107": "Ettakenapīti upasaṅkamanādinā ettakena appamattakenapi katavattena ayaṁ kitti…pe… somanassajāto.",
  "tika-s0301t7:108": "Yajamānassāti deyyadhammaṁ dentassa. Dakkhiṇāya ijjhanaṁ nāma vipulaphalabhāvoti āha ‘‘mahapphalo hotī’’ti. Viditanti paṭividdhapaccakkhakataṁ. Ājānātīti vutthabhavādiṁ pariyādāya jānāti paṭivijjhati. Jānitvāti cattāri saccāni maggapaṭipāṭiyā paṭivijjhitvā. Aggappattatāya katakiccataṁ patto. Brāhmaṇena attanā kato kāro ca bhagavato eva paccupaṭṭhātīti taṁ dassento ‘‘iminā khīṇāsave yajanākārena yajantassā’’ti vuttaṁ.",
  "tika-s0301t7:109": "Devahitasuttavaṇṇanā niṭṭhitā.",
  "tika-s0301t7:110": "4. Mahāsālasuttavaṇṇanā",
  "tika-s0301t7:111": "200. Yasmā tassa brāhmaṇassa anissayassa jiṇṇabhāvena visesato kāyo lūkho jāto, jiṇṇapilotikakhaṇḍehi saṅghaṭitaṁ pāvuraṇaṁ, tasmā ‘‘lūkhapāvuraṇo’’ti padassa ‘‘jiṇṇapāvuraṇo’’ti attho vutto. Pāṭiyekkanti puttesu ekameko ekamekāya vācāya visuṁ visuṁ.",
  "tika-s0301t7:112": "Sampucchanaṁ nāma idha sammantananti āha ‘‘saddhiṁ mantayitvā’’ti. Nandissanti abhinandiṁ. Atītatthe hi idaṁ anāgatavacanaṁ. Tenāha ‘‘nandijāto…pe… ahosi’’nti. Bhussantāti nibbhussanavasena ravantā.",
  "tika-s0301t7:113": "Vayogatanti pacchimavayaṁ upagataṁ. So pana yasmā purime dve vaye atikkamavasena gato. Pacchimaṁ ekadesato atikkamanavasena, tasmā vuttaṁ – ‘‘tayo vaye gataṁ atikkantaṁ pacchimavaye ṭhita’’nti.",
  "tika-s0301t7:114": "Nipparibhogoti jiṇṇabhāvena javaparakkamahāniyā aparibhogo na bhuñjitabbo. Khādanā apanīyatīti yavasaṁ adadantā tato nīharanti nāma. Theroti vuḍḍho.",
  "tika-s0301t7:115": "Anassavāti na vacanakarā. Appatissāti patissayarahitā. Avasavattinoti na mayhaṁ vasena vattanakā. Sundarataroti upatthambhakāribhāvena sundarataro.",
  "tika-s0301t7:116": "Puratoti upatthambhakabhāvena purato katvā. Udake patiṭṭhaṁ labhati tattha patiṭṭhato thirapatiṭṭhabhāvato. Addhapatiṭṭho hi daṇḍo daṇḍadharapurisassa patiṭṭhaṁ labhāpeti.",
  "tika-s0301t7:117": "Brāhmaṇiyoti attano brāhmaṇiyo. Pāṭiyekkanti ‘‘asukassa gehe asukassa gehe’’ti evaṁ uddesikaṁ katvā visuṁ visuṁ. Mā niyyādehi, amhākaṁ ruccanaṭṭhānamevāti tava puttānaṁ gehesu yaṁ amhākaṁ ruccanaṭṭhānaṁ. Tatthameva gamissāmāti sabbesampi etesaṁ anuggahaṁ kātukāmo bhagavā evamāha.",
  "tika-s0301t7:118": "Tato paṭṭhāyāti sotāpattiphalapaṭilābhato paṭṭhāya. Yadatthaṁ mayaṁ imassa brāhmaṇassa mahāsampattidānādinā anuggaho kato, so cassa puttaparijanassapi attho siddhoti satthā na sabbakālaṁ tassa brāhmaṇassa puttānaṁ gehaṁ agamāsi, te eva pana kālena kālaṁ satthu santikaṁ gantvā yathāvibhavaṁ sakkārasammānaṁ akaṁsūti adhippāyo.",
  "tika-s0301t7:119": "Mahāsālasuttavaṇṇanā niṭṭhitā.",
  "tika-s0301t7:120": "5. Mānatthaddhasuttavaṇṇanā",
  "tika-s0301t7:121": "201.Mānenathaddhoti ‘‘ayaṁ kho’’tiādinā paggahitena mānena thaddho bajjhitacitto thaddhaayosalāko viya kassacipi anonato. Na kiñci jānāti loke paṭisanthāramattassapi ajānanato.",
  "tika-s0301t7:122": "Abbhutavittajātāti sañjātaabbhutavittā. Vittaṁ vittīti ca tuṭṭhipariyāyā. Abhūtapubbāyāti yā tassā parisāya vitti tadā bhūtā, sā ito pubbe abhūtā. Tenāha ‘‘abhūta…pe… samannāgatā’’ti. Assa puggalassāti anena puggalena. Apacitāti paramanipaccena pūjanīyasāmaññato tattha attano pakkhipanaṁ idha desanākosallaṁ.",
  "tika-s0301t7:123": "Mānatthaddhasuttavaṇṇanā niṭṭhitā.",
  "tika-s0301t7:124": "6. Paccanīkasuttavaṇṇanā",
  "tika-s0301t7:125": "202.‘‘Sabbaṁ seta’’nti kenaci vutte tassa paccanīkaṁ karontasseva assa brāhmaṇassa. Vinetvāti vināsetvā. Suṇātīti atthoti ‘‘suṇātī’’ti kiriyāpadaṁ āharitvā gāthāya attho veditabbo ‘‘jaññā subhāsita’’nti vuttattā. Na hi asutvā desitaṁ jānituṁ sakkonti.",
  "tika-s0301t7:126": "Paccanīkasuttavaṇṇanā niṭṭhitā.",
  "tika-s0301t7:127": "7. Vanakammikasuttavaṇṇanā",
  "tika-s0301t7:128": "203. Vanakamme niyutto, kiriyamānena vanakammaṁ etassa atthīti vanakammiko. Imasmiṁ vanasaṇḍeti imasmiṁ evaṁmahante vanasaṇḍe. Na me vanasmiṁ karaṇīyamatthi yathā, ‘‘brāhmaṇa, tuyha’’nti adhippāyo. Itaraṁ pana yaṁ mahākilesavanaṁ, taṁ maggañāṇapharasunā samādhimayasilāyaṁ sunisitena sabbaso ucchinnamūlaṁ, tato eva nibbanatho nikkilesagahano. Vivekābhiratiyā ekako abhirato paṭipakkhavigamena. Tenāha ‘‘aratiṁ…pe… jahitvā’’ti.",
  "tika-s0301t7:129": "Vanakammikasuttavaṇṇanā niṭṭhitā.",
  "tika-s0301t7:130": "8. Kaṭṭhahārasuttavaṇṇanā",
  "tika-s0301t7:131": "204.Dhammantevāsikāti kiñcipi dhanaṁ adatvā kevalaṁ antevāsikā. Tenāha ‘‘veyyāvaccaṁ katvā sippuggaṇhanakā’’ti. Gambhīrasabhāveti samantato dūrato gahanasacchannavipulatararukkhagacchalatāya ca, tadā himapiṇḍasinnabhāvena mayūrayānehi patiṭṭhātuṁ asakkuṇeyyatāya ca gambhīrabhāve.",
  "tika-s0301t7:132": "Bahubheraveti bahubhayānake. Aniñjamānenāti itthambhūtatthe karaṇavacanaṁ. Atisundaraṁ vatāti evaṁ sante nāma araññe evaṁ niccalakāyo nisinno jhāyanto ativiya sundarañca jhānaṁ jhāyasīti vadati.",
  "tika-s0301t7:133": "Accherarūpanti acchariyabhāvaṁ. Seṭṭhappattiyāti seṭṭhabhāvappattiyā.",
  "tika-s0301t7:134": "‘‘Lokādhipatisahabyataṁ ākaṅkhamāno’’ti iminā brāhmaṇo lokādhipatisahayogaṁ pucchati, ‘‘kasmā bhava’’ntiādinā pana tadaññavisesākaṅkhaṁ pucchatīti āha ‘‘aparenapi ākārena pucchatī’’ti.",
  "tika-s0301t7:135": "Kaṅkhāti taṇhā abhikkhaṇavasena pavattā. Anekasabhāvesūti rūpādivasena ajjhattikādivasena evaṁ nānāsabhāvesu ārammaṇesu. Assādarāgo lobho abhijjhāti nānappakārā. Sesakilesā vā diṭṭhimānadosādayo. Niccakālaṁ avassitā sattānaṁ avassayabhāvattā. Pajappāpanavasenāti pakārehi taṇhāyanavasena. Nirantāti antarahitā niravasesā.",
  "tika-s0301t7:136": "Anupagamanoti anupādāno. Sabbaññutaññāṇaṁ dīpeti, tassa hi vasena eva nānāsabhāvesu bhagavā samantacakkhunā passatīti ‘‘sabbe…pe… dassano’’ti vuccati. Arahattaṁ sandhāyāha, tañhi nippariyāyato ‘‘anuttara’’nti vuccati.",
  "tika-s0301t7:137": "Kaṭṭhahārasuttavaṇṇanā niṭṭhitā.",
  "tika-s0301t7:138": "9. Mātuposakasuttavaṇṇanā",
  "tika-s0301t7:139": "205.Itoti manussattabhāvato. Paṭigantvāti abhigantvā. Sagge hi nibbattanto kammaphalena dhammatāvasena paṭisandhikālato paṭṭhāya abhirativasena abhiramati eva nāmāti.",
  "tika-s0301t7:140": "Mātuposakasuttavaṇṇanā niṭṭhitā.",
  "tika-s0301t7:141": "10. Bhikkhakasuttavaṇṇanā",
  "tika-s0301t7:142": "206. Virūpaṁ gandhaṁ pasavatīti visso, duggandho. Bāhitvāti attano santānato bahikatvā nīharitvā. Taṁ pana anavasesato pajahananti āha ‘‘aggamaggena jahitvā’’ti. Saṅkhāyati sammadeva paricchindati etāyāti saṅkhā, ñāṇanti āha ‘‘saṅkhāyāti ñāṇenā’’ti. Bhinnakilesattāti niruttinayena bhikkhusaddasiddhimāha.",
  "tika-s0301t7:143": "Bhikkhakasuttavaṇṇanā niṭṭhitā.",
  "tika-s0301t7:144": "11. Saṅgāravasuttavaṇṇanā",
  "tika-s0301t7:145": "207.Paccetīti pattiyāyati saddahati. Tathābhūto ca tamatthaṁ nikāmento nāma hotīti vuttaṁ ‘‘icchati patthetī’’ti. Sādhu, bhanteti ettha sādhu-saddo āyācanattho, na abhinandanatthoti ‘‘āyācamāno āhā’’ti vatvā āyācane kāraṇaṁ dassento ‘‘therassa kirā’’tiādimāha. Udakasuddhiko na ekaṁsena apāyūpago, laddhiyā pana sāvajjakilesabhūtabhāvato āyācati. Aññaṁ kāraṇaṁ apadisanto ‘‘apicā’’tiādimāha. Phalabhūto attho etassāti atthavasaṁ, kāraṇanti āha ‘‘atthānisaṁsaṁ atthakāraṇa’’nti. Papañcasūdaniyaṁ pana phaleneva araṇīyato attho, kāraṇanti katvā ‘‘attho eva atthavaso, tasmā dve atthavaseti dve atthe dve kāraṇānī’’ti vuttaṁ.",
  "tika-s0301t7:146": "Saṅgāravasuttavaṇṇanā niṭṭhitā.",
  "tika-s0301t7:147": "12. Khomadussasuttavaṇṇanā",
  "tika-s0301t7:148": "208. Evaṁladdhanāmaṁ piṇḍāya pāvisīti yojanā. Evamevanti kenaci animantitena sayameva upasaṅkamante. Aphāsukadhātukanti ayuttarūpaṁ. Sabhādhammanti sabhāya caritabbaṁ cārittadhammaṁ. Asañcāletvāti āsanato avuṭṭhāpetvā. Ujukameva āgacchati lokagganāyako bhagavā sabbasattuttamo attano uttaritarassa abhāvato lokassa apacitiṁ na dasseti. Ye sabbaso saṁkilese pajahanti, teva paṇḍite ‘‘santo’’ti dasseti ‘‘ete’’tiādinā.",
  "tika-s0301t7:149": "Khomadussasuttavaṇṇanā niṭṭhitā.",
  "tika-s0301t7:150": "Dutiyavaggavaṇṇanā niṭṭhitā.",
  "tika-s0301t7:151": "Sāratthappakāsiniyā saṁyuttanikāya-aṭṭhakathāya",
  "tika-s0301t7:152": "Brāhmaṇasaṁyuttavaṇṇanāya līnatthappakāsanā samattā."
}