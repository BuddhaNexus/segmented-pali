{
  "tika-abh06t47:0": "Chaṭṭho paricchedo",
  "tika-abh06t47:1": "6. Bhūmipuggalacittappavattikathā",
  "tika-abh06t47:2": "232.",
  "tika-abh06t47:3": " Kāmasugatiyaṃ honti, mahāpākā yathārahaṃ;",
  "tika-abh06t47:4": "Mahaggatavipākā ca, yathāsandhivavatthitā.",
  "tika-abh06t47:5": "233.",
  "tika-abh06t47:6": " Voṭṭhabbakāmapuññāni, viyuttāni ca diṭṭhiyā;",
  "tika-abh06t47:7": "Uddhaccasahitañceti, honti sabbattha cuddasa.",
  "tika-abh06t47:8": "234.",
  "tika-abh06t47:9": " Santīraṇamanodhātu-cakkhusotamanā pana;",
  "tika-abh06t47:10": "Dasa cittāni jāyanti, sabbatthārūpavajjite.",
  "tika-abh06t47:11": "235.",
  "tika-abh06t47:12": " Diṭṭhigatasampayuttā, vicikicchāyutā tathā;",
  "tika-abh06t47:13": "Pañca sabbattha jāyanti, suddhāvāsavivajjite.",
  "tika-abh06t47:14": "236.",
  "tika-abh06t47:15": " Dosamūladvayañceva, ghānādittayamānasā;",
  "tika-abh06t47:16": "Aṭṭha sabbattha jāyanti, mahaggatavivajjite.",
  "tika-abh06t47:17": "237.",
  "tika-abh06t47:18": " Catutthāruppajavanaṃ, anāgāmiphalādayo;",
  "tika-abh06t47:19": "Mahākriyā ca jāyanti, terasāpāyavajjite.",
  "tika-abh06t47:20": "238.",
  "tika-abh06t47:21": " Heṭṭhāruppajavā dve dve, chāpāyuparivajjite;",
  "tika-abh06t47:22": "Sitarūpajavā honti, arūpāpāyavajjite.",
  "tika-abh06t47:23": "239.",
  "tika-abh06t47:24": " Sotāpattiphalādīni, suddhāpāyavivajjite;",
  "tika-abh06t47:25": "Paṭhamānuttaraṃ suddhā-pāyārūpavivajjite.",
  "tika-abh06t47:26": "240.",
  "tika-abh06t47:27": " Avatthābhūmibhūtattā, na gayhanti anuttarā;",
  "tika-abh06t47:28": "Ekavokārabhūmi ca, rūpamattā na gayhati.",
  "tika-abh06t47:29": "241.",
  "tika-abh06t47:30": " Sabhummā sabbabhummā ca, ekadvittayavajjitā;",
  "tika-abh06t47:31": "Tathārūpasuddhāvāsa-brahmāpāyavasāti ca.",
  "tika-abh06t47:32": "242.",
  "tika-abh06t47:33": " Mānasā pañca koṭṭhāsā, sattarasa catuddasa;",
  "tika-abh06t47:34": "Chattiṃsatekavīsā ca, ekañceva yathākkamaṃ.",
  "tika-abh06t47:35": "243.",
  "tika-abh06t47:36": " Aṭṭhārasāpi hontete, navadhāpi punekadhā;",
  "tika-abh06t47:37": "Catudhā tividhā ceva, ekadhāti ca bhedato.",
  "tika-abh06t47:38": "244.",
  "tika-abh06t47:39": " Terasāpi ca koṭṭhāsā, bhavantekatibhūmakā;",
  "tika-abh06t47:40": "Chasattekādasasatta-rasabhūmakamānasā.",
  "tika-abh06t47:41": "245.",
  "tika-abh06t47:42": " Ekadvayaticatukkapañcakādhikavīsajā;",
  "tika-abh06t47:43": "Chabbīsatiṃsajā ceti, yathānukkamato bhave.",
  "tika-abh06t47:44": "246.",
  "tika-abh06t47:45": " Cattāri puna cattāri, ekamaṭṭhaṭṭha cekakaṃ;",
  "tika-abh06t47:46": "Cattārekādasa dve dve, satta tevīsa cuddasa.",
  "tika-abh06t47:47": "247.",
  "tika-abh06t47:48": " Kriyājavamahāpākā , lokuttaramahaggatā;",
  "tika-abh06t47:49": "Dvepaññāsa na labbhanti, caturāpāyabhūmiyaṃ.",
  "tika-abh06t47:50": "248.",
  "tika-abh06t47:51": " Kāmāvacaradevesu, chasu bhumme ca mānave;",
  "tika-abh06t47:52": "Kāmasugatiyaṃ natthi, nava pākā mahaggatā.",
  "tika-abh06t47:53": "249.",
  "tika-abh06t47:54": " Dosamūlamahāpākā, ghānādittayamānasā;",
  "tika-abh06t47:55": "Natthārūpavipākā ca, vīsatī rūpabhūmiyaṃ.",
  "tika-abh06t47:56": "250.",
  "tika-abh06t47:57": " Kaṅkhādiṭṭhiyutā pañcārūpapākā catubbidhā;",
  "tika-abh06t47:58": "Pañcādonuttarā ceva, suddhāvāse na labbhare.",
  "tika-abh06t47:59": "251.",
  "tika-abh06t47:60": " Ādāvajjanamaggā ca, paṭighārūpamānasā;",
  "tika-abh06t47:61": "Kāmapākā sitārūpe, tecattālīsa natthi te.",
  "tika-abh06t47:62": "252.",
  "tika-abh06t47:63": " Sattatiṃsa parittā ca, labbhantāpāyabhūmiyaṃ;",
  "tika-abh06t47:64": "Mānasāsīti labbhanti, kāmasugatiyaṃ pana.",
  "tika-abh06t47:65": "253.",
  "tika-abh06t47:66": " Ekūnasattati rūpe, suddhe paññāsa pañca ca;",
  "tika-abh06t47:67": "Chacattālīsa āruppe, natthāsaññīsu kiñcipi.",
  "tika-abh06t47:68": "254.",
  "tika-abh06t47:69": " Itthamekadviticatupañcabhummāni soḷasa;",
  "tika-abh06t47:70": "Dasa pañcadasevātha, catuttiṃsa catuddasa.",
  "tika-abh06t47:71": "255.",
  "tika-abh06t47:72": " Apāyāhetukānaṃ tu, mahāpākakriyājave;",
  "tika-abh06t47:73": "Hitvā sesaparittāni, cittāni pana labbhare.",
  "tika-abh06t47:74": "256.",
  "tika-abh06t47:75": " Dvihetukāhetukānaṃ, sesānaṃ kāmamānasā;",
  "tika-abh06t47:76": "Labbhanti pana hitvāna, ñāṇapākakriyājave.",
  "tika-abh06t47:77": "257.",
  "tika-abh06t47:78": " Tihetukānaṃ sattānaṃ, tattha tatthūpapattiyaṃ;",
  "tika-abh06t47:79": "Tattha tatthūpapannānaṃ, labbhamānāni labbhare.",
  "tika-abh06t47:80": "258.",
  "tika-abh06t47:81": " Tihetukānaṃ sabbepi, mānasāpāyapāṇinaṃ;",
  "tika-abh06t47:82": "Sattatiṃsāvasesānaṃ, ekatālīsa niddise.",
  "tika-abh06t47:83": "259.",
  "tika-abh06t47:84": " Puthujjanāna sekkhānaṃ, na santi javanakriyā;",
  "tika-abh06t47:85": "Na santi vītarāgānaṃ, puññāpuññāni sabbathā.",
  "tika-abh06t47:86": "260.",
  "tika-abh06t47:87": " Kaṅkhādiṭṭhiyutā pañca, sekkhānaṃ natthi mānasā;",
  "tika-abh06t47:88": "Dosamūladvayañcāpi, natthānāgāmino pana.",
  "tika-abh06t47:89": "261.",
  "tika-abh06t47:90": " Vavatthitāriyesveva, yathāsakamanuttarā;",
  "tika-abh06t47:91": "Maggaṭṭhānaṃ sako maggo, natthaññaṃ kiñci sabbathā.",
  "tika-abh06t47:92": "262.",
  "tika-abh06t47:93": " Puthujjanānaṃ dvinnampi, phalaṭṭhānaṃ yathākkamaṃ;",
  "tika-abh06t47:94": "Tatiyassa phalaṭṭhassa, catutthassa ca sambhavā.",
  "tika-abh06t47:95": "263.",
  "tika-abh06t47:96": " Tesaṭṭhi ceva cittāni, labbhantekūnasaṭṭhi ca;",
  "tika-abh06t47:97": "Sattapaññāsa cittāni, tepaññāsa ca sabbathā.",
  "tika-abh06t47:98": "264.",
  "tika-abh06t47:99": " Catupaññāsa paññāsa, paññāsadvayahīnakā;",
  "tika-abh06t47:100": "Kāmesu tesaṃ sambhonti, catutālīsa cakkamā.",
  "tika-abh06t47:101": "265.",
  "tika-abh06t47:102": " Tecattālīsa cekūnacattālīsa yathākkamaṃ;",
  "tika-abh06t47:103": "Bhavantekūnatālīsa, pañcattiṃsa ca rūpisu.",
  "tika-abh06t47:104": "266.",
  "tika-abh06t47:105": " Sattavīsa ca tevīsa, tevīsa ca yathākkamaṃ;",
  "tika-abh06t47:106": "Āruppesupi labbhanti, tesamaṭṭhāraseva ca.",
  "tika-abh06t47:107": "267.",
  "tika-abh06t47:108": " Puthujjanā ca cattāro, apāyāhetukādayo;",
  "tika-abh06t47:109": "Ariyā ceva aṭṭhāti, dvādasannaṃ vasā siyuṃ.",
  "tika-abh06t47:110": "268.",
  "tika-abh06t47:111": " Chabbidhā cittakoṭṭhāsā, ekapuggalikā tathā;",
  "tika-abh06t47:112": "Catupañcachasattaṭṭha-puggalaṭṭhāti cakkamā.",
  "tika-abh06t47:113": "269.",
  "tika-abh06t47:114": " Chabbīsa cuddasevātha, terasa dve ca mānasā;",
  "tika-abh06t47:115": "Dasa sattādhikā ceva, puna sattādhikā dasāti.",
  "tika-abh06t47:116": "Iti cittavibhāge bhūmipuggalacittappavattikathā niṭṭhitā.",
  "tika-abh06t47:117": "Chaṭṭho paricchedo."
}