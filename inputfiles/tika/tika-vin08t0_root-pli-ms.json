{
  "tika-vin08t0:0": " Namo tassa bhagavato arahato sammāsambuddhassa",
  "tika-vin08t0:1": "Vinayapiṭake",
  "tika-vin08t0:2": "Vinayālaṅkāra-ṭīkā (paṭhamo bhāgo)",
  "tika-vin08t0:3": "Ganthārambhakathā",
  "tika-vin08t0:4": "Muttahārādinayagāthā",
  "tika-vin08t0:5": "Yo loke lokaloko varataraparado rājarājaggajañño;",
  "tika-vin08t0:6": "Ākāsākārakāro paramaratirato devadevantavajjo.",
  "tika-vin08t0:7": "Saṁsārāsārasāro sunaranamanato mārahārantaraṭṭho;",
  "tika-vin08t0:8": "Lokālaṅkārakāro atisatigatimā dhīravīrattarammo.",
  "tika-vin08t0:9": "Sīhanivattananayagāthā",
  "tika-vin08t0:10": "Saṁsāracakkaviddhaṁsaṁ, sambuddhaṁ taṁ sumānasaṁ;",
  "tika-vin08t0:11": "Saṁnamāmi suguṇesaṁ, saṁdesitasududdasaṁ.",
  "tika-vin08t0:12": "Anotattodakāvattanayagāthā",
  "tika-vin08t0:13": "Yena viddhaṁsitā pāpā, yena nibbāpitā darā;",
  "tika-vin08t0:14": "Yena lokā nissarisuṁ, yena cāhaṁ namāmi taṁ.",
  "tika-vin08t0:15": "Catudīpacakkavattananayagāthā",
  "tika-vin08t0:16": "Saṅghaṁ sasaṅghaṁ namāmi, vantantavaradhammajaṁ;",
  "tika-vin08t0:17": "Maggaggamanaphalaṭṭhaṁ, susaṁsaṁ subhamānasaṁ.",
  "tika-vin08t0:18": "Abyapetacatupādaādiyamakagāthā",
  "tika-vin08t0:19": "Vinayaṁ vinayaṁ sāraṁ, saṅgahaṁ saṅgahaṁ karaṁ;",
  "tika-vin08t0:20": "Cariyaṁ cariyaṁ vande, paramaṁ paramaṁ sutaṁ.",
  "tika-vin08t0:21": "Byapetacatupādaādiantayamakagāthā",
  "tika-vin08t0:22": "Pakāre bahupakāre, sāgare guṇasāgare;",
  "tika-vin08t0:23": "Garavo mama garavo, vandāmi abhivandāmi.",
  "tika-vin08t0:24": "Vatthuttaye ganthakāre, garūsu sādaraṁ mayā;",
  "tika-vin08t0:25": "Katena namakkārena, hitvā sabbe upaddave.",
  "tika-vin08t0:26": "Sikkhākāmehi dhīrehi, jinasāsanakāribhi;",
  "tika-vin08t0:27": "Bhikkhūhi vinayaññūhi, sādaraṁ abhiyācito.",
  "tika-vin08t0:28": "Vaṇṇayissāmi vinaya-saṅgahaṁ pītivaḍḍhanaṁ;",
  "tika-vin08t0:29": "Bhikkhūnaṁ venayikānaṁ, yathāsattibalaṁ ahaṁ.",
  "tika-vin08t0:30": "Porāṇehi katā ṭīkā, kiñcāpi atthi sā pana;",
  "tika-vin08t0:31": "Atisaṅkhepabhāvena, na sādheti yathicchitaṁ.",
  "tika-vin08t0:32": "Tasmā hi nānāsatthehi, sāramādāya sādhukaṁ;",
  "tika-vin08t0:33": "Nātisaṅkhepavitthāraṁ, karissaṁ atthavaṇṇanaṁ.",
  "tika-vin08t0:34": "Vinayālaṅkāraṁ nāma, pesalānaṁ pamodanaṁ;",
  "tika-vin08t0:35": "Imaṁ pakaraṇaṁ sabbe, sammā dhārentu sādhavoti.",
  "tika-vin08t0:36": "Ganthārambhakathāvaṇṇanā",
  "tika-vin08t0:37": "Vividhavisesanayasamannāgataṁ kāyavācāvinayanakaraṇasamatthaṁ lajjipesalabhikkhūnaṁ saṁsayavinodanakārakaṁ yogāvacarapuggalānaṁ sīlavisuddhisampāpakaṁ jinasāsanavuḍḍhihetubhūtaṁ pakaraṇamidamārabhitukāmo ayamācariyāsabho paṭhamaṁ tāva ratanattayapaṇāmapaṇāmārahabhāvaabhidheyyakaraṇahetu karaṇappakārapakaraṇābhidhānanimittapayojanāni dassetuṁ ‘‘vatthuttayaṁ namassitvā’’tiādimāha. Ettha hi vatthuttayaṁ namassitvāti iminā ratanattayapaṇāmo vutto paṇāmetabbapaṇāmaatthadassanato. Saraṇaṁ sabbapāṇinanti iminā paṇāmārahabhāvo paṇāmahetudassanato. Pāḷimuttavinicchayanti abhidheyyo imassa pakaraṇassa atthabhāvato. Vippakiṇṇamanekatthāti karaṇahetu tenevakāraṇena pakaraṇassa katattā. Samāharitvā ekattha, dassayissamanākulanti karaṇappakāro tenākārena pakaraṇassa karaṇato. Pakaraṇābhidhānaṁ pana samāharitasaddassa sāmatthiyato dassitaṁ samāharitvā dassaneneva imassa pakaraṇassa vinayasaṅgahaiti nāmassa labhanato.",
  "tika-vin08t0:38": "Nimittaṁ pana ajjhattikabāhiravasena duvidhaṁ. Tattha ajjhattikaṁ nāma karuṇā, taṁ dassanakiriyāya sāmatthiyato dassitaṁ tasmiṁ asati dassanakiriyāya abhāvato. Bāhiraṁ nāma sotujanasamūho, taṁ yogāvacarabhikkhūnanti tassa karuṇārammaṇabhāvato. Payojanaṁ pana duvidhaṁ paṇāmapayojanapakaraṇapayojanavasena. Tattha paṇāmapayojanaṁ nāma antarāyavisosanapasādajananādikaṁ, taṁ saraṇaṁ sabbapāṇinanti imassa sāmatthiyato dassitaṁ hetumhi sati phalassa avinābhāvato. Vuttañhi abhidhammaṭīkācariyena ‘‘guṇavisesavā hi paṇāmāraho hoti, paṇāmārahe ca kato paṇāmo vuttappayojanasiddhikarova hotī’’ti (dha. sa. mūlaṭī. 1). Pakaraṇapayojanampi duvidhaṁ mukhyānusaṅgikavasena. Tesu mukhyapayojanaṁ nāma byañjanānurūpaṁ atthassa paṭivijjhanaṁ pakāsanañca atthānurūpaṁ byañjanassa uddisanaṁ uddesāpanañca, taṁ vinaye pāṭavatthāyāti iminā vuttaṁ. Anusaṅgikapayojanaṁ nāma sīlādianupādāparinibbānanto attho, taṁ samāharitvā ekattha dassayissanti imassa sāmatthiyena dassitaṁ ekattha samāharitvā dassane sati taduggahaparipucchādinā katapayogassa anantarāyena tadatthasijjhanatoti.",
  "tika-vin08t0:39": "Kimatthaṁ panettha ratanattayapaṇāmādayo ācariyena katā, nanu adhippetaganthārambhova kātabboti? Vuccate – ettha ratanattayapaṇāmakaraṇaṁ tabbihatantarāyo hutvā anāyāsena ganthaparisamāpanatthaṁ. Paṇāmārahabhāvavacanaṁ attano yuttapattakāritādassanatthaṁ, taṁ viññūnaṁ tosāpanatthaṁ, taṁ pakaraṇassa uggahaṇatthaṁ, taṁ sabbasampattinipphādanatthaṁ. Abhidheyyakathanaṁ viditābhidheyyassa ganthassa viññūnaṁ uggahadhāraṇādivasena paṭipajjanatthaṁ. Karaṇahetukathanaṁ akāraṇe katassa vāyāmassa nipphalabhāvato tappaṭikkhepanatthaṁ. Karaṇappakārakathanaṁ viditappakārassa ganthassa sotūnaṁ uggahaṇādīsu rucijananatthaṁ. Abhidhānadassanaṁ vohārasukhatthaṁ. Nimittakathanaṁ āsannakāraṇadassanatthaṁ. Payojanadassanaṁ duvidhapayojanakāmīnaṁ sotūnaṁ samussāhajananatthanti.",
  "tika-vin08t0:40": "Ratanattayapaṇāmapayojanaṁ pana bahūhi pakārehi vitthārayanti ācariyā, taṁ tattha tattha vuttanayeneva gahetabbaṁ. Idha pana ganthagarubhāvamocanatthaṁ aṭṭhakathācariyehi adhippetapayojanameva kathayimha. Vuttañhi aṭṭhakathācariyena –",
  "tika-vin08t0:41": "‘‘Nipaccakārassetassa ;",
  "tika-vin08t0:42": "Katassa ratanattaye;",
  "tika-vin08t0:43": "Ānubhāvena sosetvā;",
  "tika-vin08t0:44": "Antarāye asesato’’ti. (dha. sa. aṭṭha. ganthārambhakathā 7);",
  "tika-vin08t0:45": "Ayamettha samudāyattho, ayaṁ pana avayavattho – ahaṁ sabbapāṇīnaṁ saraṇaṁ saraṇībhūtaṁ vatthuttayaṁ namassāmi, namassitvā yogāvacarabhikkhūnaṁ vinaye pāṭavatthāya anekatthavippakiṇṇaṁ pāḷimuttavinicchayaṁ ekattha samāharitvā anākulaṁ katvā dassayissaṁ dassayissāmīti yojanā.",
  "tika-vin08t0:46": "Tattha vasanti etthāti vatthu. Kiṁ taṁ? Buddhādiratanaṁ. Tañhi yasmā saraṇagatā sappurisā saraṇagamanasamaṅgino hutvā buddhādiratanaṁ ārammaṇaṁ katvā tasmiṁ ārammaṇe vasanti āvasanti nivasanti, tasmā ‘‘vatthū’’ti vuccati. Ārammaṇañhi ādhāro, ārammaṇikaṁ ādheyyoti. Ito parānipi vatthusaddassa vacanatthādīni ācariyehi vuttāni, tānipi tattha tattha vuttanayeneva veditabbāni. Idha pana ganthavitthārapariharaṇatthaṁ ettakameva vuttanti veditabbanti. Tiṇṇaṁ samūhoti tayaṁ, tayo aṁsā avayavā assāti vā tayaṁ. Kiṁ taṁ? Samudāyo. Vatthūnaṁ tayanti vatthuttayaṁ. Kiṁ taṁ? Buddhādiratanattayaṁ. Namassāmīti namassitvā, anaminti namassitvā. Buddhādiratanañhi ārammaṇaṁ katvā cittassa uppajjanakāle tvā-paccayo paccuppannakāliko hoti, tasmā paṭhamo viggaho kato, pāḷimuttavinicchayaṁ ekattha dassanakāle atītakāliko, tasmā dutiyo viggaho. Teneva ca kāraṇena atthayojanāyapi paccuppannakālaatītakālavasena yojanā katā.",
  "tika-vin08t0:47": "Sarati hiṁsatīti saraṇaṁ. Kiṁ taṁ? Buddhādiratanattayaṁ. Tañhi saraṇagatānaṁ sappurisānaṁ bhayaṁ santāsaṁ dukkhaṁ duggativinipātaṁ saṁkilesaṁ sarati hiṁsati vināseti, tasmā ‘‘saraṇa’’nti vuccati. Vuttañhi bhagavatā –",
  "tika-vin08t0:48": "‘‘Yasmiṁ, mahānāma, samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hotī’’tiādi (a. ni. 6.10; 11.11),",
  "tika-vin08t0:49": "‘‘Evaṁ buddhaṁ sarantānaṁ;",
  "tika-vin08t0:50": "Dhammaṁ saṅghañca bhikkhavo;",
  "tika-vin08t0:51": "Bhayaṁ vā chambhitattaṁ vā;",
  "tika-vin08t0:52": "Lomahaṁso na hessatī’’ti ca. (saṁ. ni. 1.249);",
  "tika-vin08t0:53": "Yasmā pana ‘‘saraṇa’’nti idaṁ padaṁ ‘‘nātha’’nti padassa vevacanabhūtaṁ kitasuddhanāmapadaṁ hoti, na kitamattapadaṁ, tasmā dhātvattho antonīto. ‘‘Sara hiṁsāya’’nti hi vuttaṁ hiṁsatthaṁ gahetvā sabbapāṇīnaṁ saraṇaṁ hiṁsakaṁ vatthuttayaṁ namassitvā viññāyamāne aniṭṭhappasaṅgato sabbapāṇīnaṁ saraṇaṁ saraṇībhūtaṁ nāthabhūtaṁ vatthuttayaṁ namassitvāti viññāyamāneyeva yujjati, teneva ca kāraṇena atthayojanāyampi tathā yojanā katā. Sabba-saddo niravasesatthavācakaṁ sabbanāmapadaṁ. Saha avena yo vattatīti sabboti kate pana sakala-saddo viya samudāyavācakaṁ samāsanāmapadaṁ hoti. Pāṇo etesaṁ atthīti pāṇino, pāṇoti cettha jīvitindriyaṁ adhippetaṁ. Sabbe pāṇino sabbapāṇino, tesaṁ sabbapāṇīnaṁ. Ettāvatā vatthuttayassa sabbalokasaraṇabhāvaṁ, tatoyeva ca namassanārahabhāvaṁ, namassanārahe ca katāyanamassanakiriyāya yathādhippetatthasiddhikarabhāvaṁ, attano kiriyāya ca khettaṅgatabhāvaṁ dasseti.",
  "tika-vin08t0:54": "Evaṁ sahetukaṁ ratanattayapaṇāmaṁ dassetvā idāni pakaraṇārambhassa sanimittaṁ mukhyapayojanaṁ dassetumāha ‘‘vinayepāṭavatthāya, yogāvacarabhikkhūna’’nti. Ettha ca vinaye pāṭavatthāyāti mukhyapayojanadassanaṁ, taṁdassanena ca anusaṅgikapayojanampi vibhāvitameva hoti kāraṇe siddhe kāriyassa sijjhanato. Yogāvacarabhikkhūnanti bāhiranimittadassanaṁ, tasmiṁ dassite ajjhattikanimittampi dīpitameva hoti ārammaṇe ñāte ārammaṇikassa ñātabbato. Tattha vividhā nayā etthāti vinayo, duvidhapātimokkhaduvidhavibhaṅgapañcavidhapātimokkhuddesapañcaāpattikkhandhasattaāpattikkhandhādayo vividhā anekappakārā nayā ettha santīti attho. Atha vā visesā nayā etthāti vinayo, daḷhīkammasithilakaraṇapayojanā anupaññattinayādayo visesā nayā ettha santīti attho. Atha vā vinetīti vinayo. Kāyo vineti kāyavācāyo, iti kāyavācānaṁ vinayanato vinayo. Vuttañhi aṭṭhakathāyaṁ –",
  "tika-vin08t0:55": "‘‘Vividhavisesanayattā ;",
  "tika-vin08t0:56": "Vinayanato ceva kāyavācānaṁ;",
  "tika-vin08t0:57": "Vinayatthavidūhi ayaṁ;",
  "tika-vin08t0:58": "Vinayo ‘vinayo’ti akkhāto’’ti. (pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā; dī. ni. aṭṭha. 1.paṭhamamahāsaṅgītikathā);",
  "tika-vin08t0:59": "Ko so? Vinayapiṭakaṁ. Tasmiṁ vinaye. Paṭati viyattabhāvaṁ gacchatīti paṭu. Ko so? Paṇḍito. Paṭuno bhāvo pāṭavaṁ. Kiṁ taṁ? Ñāṇaṁ. Asati kāraṇānurūpaṁ bhavatīti attho. Ko so? Payojanaṁ. Pāṭavameva attho pāṭavattho, tassa pāṭavatthāya, vinayapiṭake kosallañāṇapayojanāyāti vuttaṁ hoti. Yuñjanaṁ yogo, kammaṭṭhānamanasikāro. Avacarantīti avacarā, yoge avacarā yogāvacarā, kammaṭṭhānikā bhikkhū. Saṁsāre bhayaṁ ikkhantīti bhikkhū, yogāvacarā ca te bhikkhū cāti yogāvacarabhikkhū, tesaṁ yogāvacarabhikkhūnaṁ. Etena vinaye paṭubhāvo nāma bhikkhūnaṁyeva attho hoti, na gahaṭṭhatāpasaparibbājakādīnaṁ. Bhikkhūsu ca kammaṭṭhāne niyuttānaṁ lajjipesalabhikkhūnaṁyeva, na vissaṭṭhakammaṭṭhānānaṁ alajjibhikkhūnanti imamatthaṁ dasseti.",
  "tika-vin08t0:60": "Evaṁ pakaraṇārambhassa sanimittaṁ payojanaṁ dassetvā idāni sahetukaṁ abhidheyyaṁ dassetuṁ ‘‘vippakiṇṇamanekattha, pāḷimuttavinicchaya’’nti āha. Tattha vippakiṇṇaṁ anekatthāti iminā pakaraṇārambhassa hetuṁ dasseti hetumantavisesanattā, imassa anekatthavippakiṇṇattāyeva ācariyassa ārambho hoti, na avippakiṇṇe sati. Vakkhati hi ‘‘samāharitvā ekattha dassayissa’’nti (vi. saṅga. aṭṭha. ganthārambhakathā). Pāḷimuttavinicchayanti iminā pakaraṇābhidheyyaṁ. Tattha kirati vikkhipatīti kiṇṇo, pakārena kiṇṇo pakiṇṇo, vividhena pakiṇṇo vippakiṇṇo. Ko so? Pāḷimuttavinicchayo, taṁ vippakiṇṇaṁ.",
  "tika-vin08t0:61": "Anekatthāti ettha saṅkhyāvācako sabbanāmiko eka-saddo, na eko aneke. Bahvatthavācako anekasaddo. Ekantaekavacanantopi eka-saddo na-itinipātena yuttattā bahuvacananto jātoti. Tattha anekattha bahūsūti attho, pārājikakaṇḍaṭṭhakathādīsu anekesu pakaraṇesūti vuttaṁ hoti. Porāṇaṭīkāyaṁ pana anekatthāti anekesu sikkhāpadapadesesūti attho dassito, evañca sati upari ‘‘samāharitvā ekatthā’’ti vakkhamānattā ‘‘anekatthavippakiṇṇaṁ ekattha samāharitvā’’ti imesaṁ padānaṁ sahayogībhūtattā anekesu sikkhāpadapadesesu vippakiṇṇaṁ ekasmiṁ sikkhāpadapadese samāharitvāti attho bhaveyya, so ca attho ayutto. Kasmā? Anekesu pakaraṇesu vippakiṇṇaṁ ekasmiṁ pakaraṇe samāharitvāti attho amhehi vutto. Atha pana ‘‘ekatthā’’ti imassa ‘‘ekato’’ti atthaṁ vikappetvā anekesu sikkhāpadapadesesu vippakiṇṇaṁ ekato samāharitvāti atthaṁ gaṇheyya, so attho yutto bhaveyya.",
  "tika-vin08t0:62": "Pakaṭṭhānaṁ āḷīti pāḷi, uttamānaṁ vacanānaṁ anukkamoti attho. Atha vā attatthaparatthādibhedaṁ atthaṁ pāleti rakkhatīti pāḷi, laḷānamaviseso. Kā sā? Vinayatanti. Muccatīti mutto, pāḷito mutto pāḷimutto. Chindiyate anenāti chayo, nīharitvā chayo nicchayo, visesena nicchayo vinicchayo, khilamaddanākārena pavatto saddanayo atthanayo ca. Pāḷimutto ca so vinicchayo cāti pāḷimuttavinicchayo, taṁ pāḷimuttavinicchayaṁ. Idañca ‘‘ānagarā khadiravana’’ntiādīsu viya yebhuyyanayavasena vuttaṁ katthaci pāḷivinicchayassapi dissanato. Porāṇaṭīkāyaṁ pana pāḷivinicchayo ca pāḷimuttavinicchayo ca pāḷimuttavinicchayoti evaṁ ekadesasarūpekasesavasena vā etaṁ vuttanti daṭṭhabbanti dutiyanayopi vutto, evañca sati pāḷivinicchayapāḷimuttavinicchayehi aññassa vinicchayassa abhāvā kimetena ganthagarukarena pāḷimuttaggahaṇena. Visesanañhi sambhavabyabhicāre ca sati sātthakaṁ siyāti paṭhamanayova ārādhanīyo hoti.",
  "tika-vin08t0:63": "Evaṁ sahetukaṁ abhidheyyaṁ dassetvā idāni karaṇappakāraṁ dasseti ‘‘samāharitvā’’tiādinā. Duvidho hettha karaṇappakāro ekatthasamāharaṇaanākulakaraṇavasena. So duvidhopi tena pakārena pakaraṇassa katattā ‘‘karaṇappakāro’’ti vuccati. Tattha samāharissāmīti samāharitvā, saṁ-saddo saṅkhepattho, tasmā saṅkhipiya āharissāmīti attho. Anāgatakālikavasena paccamānena ‘‘dassayissa’’nti padena samānakālattā anāgatakāliko idha tvā-paccayo vutto. Ekatthāti ekasmiṁ idha vinayasaṅgahappakaraṇe. Ekatthāti vā ekato. Dassayissanti dassayissāmi, ñāpayissāmīti attho. Ākulati byākulatīti ākulo, na ākulo anākulo, pubbāparabyākiṇṇavirahito pāḷimuttavinicchayo. Anākulanti pana bhāvanapuṁsakaṁ, tasmā karadhātumayena katvāsaddena yojetvā dassanakiriyāya sambandhitabbaṁ.",
  "tika-vin08t0:64": "Evaṁ ratanattayapaṇāmādikaṁ pubbakaraṇaṁ dassetvā idāni ye pāḷimuttavinicchaye dassetukāmo, tesaṁ anukkamakaraṇatthaṁ mātikaṁ ṭhapento ‘‘tatrāyaṁ mātikā’’tiādimāha. Mātikāya hi asati dassitavinicchayā vikiranti vidhaṁsenti yathā taṁ suttena asaṅgahitāni pupphāni. Santiyā pana mātikāya dassitavinicchayā na vikiranti na vidhaṁsenti yathā taṁ suttena saṅgahitāni pupphāni. Taṁ taṁ atthaṁ jānitukāmehi mātikānusārena gantvā icchiticchitavinicchayaṁ patvā so so attho jānitabbo hoti, tasmā sukhaggahaṇatthaṁ mātikā ṭhapitā. Tattha tatrāti tasmiṁ pāḷimuttavinicchaye. Ayanti ayaṁ mayā vakkhamānā. Mātā viyāti mātikā. Yathā hi puttā mātito pabhavanti, evaṁ niddesapadāni uddesato pabhavanti, tasmā uddeso mātikā viyāti ‘‘mātikā’’ti vuccati.",
  "tika-vin08t0:65": "Divāseyyātiādīsu divāseyyā divāseyyavinicchayakathā. Parikkhāro parikkhāravinicchayakathā…pe… pakiṇṇakaṁ pakiṇṇakavinicchayakathāti yojanā. Teneva vakkhati ‘‘divāsayanavinicchayakathā samattā’’tiādi. Iti-saddo idamattho vā nidassanattho vā parisamāpanattho vā. Tesu idamatthe kā sā? Divāseyyā…pe… pakiṇṇakaṁ iti ayanti. Nidassanatthe kathaṁ sā? Divāseyyā…pe… pakiṇṇakaṁ iti daṭṭhabbāti. Parisamāpanatthe sā kittakena parisamattā? Divāseyyā…pe… pakiṇṇakaṁ iti ettakena parisamattāti attho. Imesaṁ pana divāseyyādipadānaṁ vākyaviggahaṁ katvā atthe idha vuccamāne atipapañco bhavissati, sotūnañca dussallakkhaṇīyo, tasmā tassa tassa niddesassa ādimhiyeva yathānurūpaṁ vakkhāma.",
  "tika-vin08t0:66": "Ganthārambhakathāvaṇṇanā niṭṭhitā."
}