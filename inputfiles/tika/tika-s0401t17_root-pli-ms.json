{
  "tika-s0401t17:0": "19. Kāyagatāsativaggavaṇṇanā",
  "tika-s0401t17:1": "563.Cetasāphuṭoti cittena pharito. Cittena pharaṇañca samuddassa dvidhā sambhavatīti āha – ‘‘duvidhaṁ pharaṇa’’ntiādi. Purimena atthenāti ‘‘sampayogavasena vijjaṁ bhajantī’’ti vuttena atthena. Pacchimenāti ‘‘vijjābhāge vijjākoṭṭhāse vattantī’’ti vuttena.",
  "tika-s0401t17:2": "564.Mahato saṁvegāya saṁvattatītiādīsu ayaṁ pana aparo nayo. Yāthāvato kāyasabhāvappavedanato mahato saṁvegāya saṁvattati. Atthāyāti diṭṭhadhammikādiatthāya. Yogakkhemāyāti catūhi yogehi khemabhāvāya. Satisampajaññāyāti sabbattha satiavippavāsāya sattaṭṭhāniyasampajaññāya ca. Ñāṇadassanappaṭilābhāyāti vipassanāñāṇādhigamāya. Vijjāvimuttiphalasacchikiriyāyāti tisso vijjā cittassa adhimutti nibbānaṁ cattāri sāmaññaphalānīti etesaṁ paccakkhakaraṇāya.",
  "tika-s0401t17:3": "584.Paññāpaṭilābhāyātiādīsu soḷasasu padesu paññāpaṭilābhāya paññāvuddhiyā paññāvepullāya paññābāhullāyāti imāni cattāri paññāvasena bhāvavacanāni, sesāni dvādasa puggalavasena bhāvavacanāni. Sappurisasaṁsevoti sappurisānaṁ bhajanaṁ. Saddhammassavananti tesaṁ sappurisānaṁ santike sīlādippaṭipattidīpakassa saddhammavacanassa savanaṁ. Yoniso manasikāroti sutānaṁ dhammānaṁ atthūpaparikkhāvasena upāyena manasikāro. Dhammānudhammappaṭipattīti lokuttaradhamme anugatassa sīlādippaṭipadādhammassa paṭipajjanaṁ.",
  "tika-s0401t17:4": "Channaṁ abhiññāñāṇānanti iddhividhadibbasotacetopariyapubbenivāsadibbacakkhuāsavakkhayañāṇānaṁ. Tesattatīnaṁ ñāṇānanti paṭisambhidāpāḷiyaṁ (paṭi. ma. 1.1-2 mātikā) ‘‘sotāvadhāne paññā sutamaye ñāṇaṁ, sutvāna saṁvare paññā sīlamaye ñāṇa’’ntiādinā ñāṇakathāya niddiṭṭhānaṁ sāvakasādhāraṇāsādhāraṇānaṁ ñāṇānaṁ. Imesañhi tesattatiñāṇānaṁ sutamayañāṇādīni sattasaṭṭhiñāṇāni sāvakassa sādhāraṇāni, ‘‘indriyaparopariyatte ñāṇaṁ, sattānaṁ āsayānusaye ñāṇaṁ, yamakapāṭihīre ñāṇaṁ, mahākaruṇāsamāpattiyā ñāṇaṁ, sabbaññutaññāṇaṁ, anāvaraṇañāṇa’’nti (paṭi. ma. 1.68-73 mātikā) imāni cha asādhāraṇañāṇāni sāvakehi.",
  "tika-s0401t17:5": "Sattasattatīnaṁñāṇānanti ettha –",
  "tika-s0401t17:6": "‘‘Jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ. Atītampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ. Anāgatampi addhānaṁ jātipaccayā jarāmaraṇanti ñāṇaṁ, asati jātiyā natthi jarāmaraṇanti ñāṇaṁ. Yampissa taṁ dhammaṭṭhitiñāṇaṁ, tampi khayadhammaṁ vayadhammaṁ virāgadhammaṁ nirodhadhammanti ñāṇaṁ. Bhavapaccayā jātīti ñāṇaṁ…pe… upādānapaccayā bhavoti ñāṇaṁ, taṇhāpaccayā upādānanti ñāṇaṁ, vedanāpaccayā taṇhāti ñāṇaṁ, phassapaccayā vedanāti ñāṇaṁ, saḷāyatanapaccayā phassoti ñāṇaṁ, nāmarūpapaccayā saḷāyatananti ñāṇaṁ, viññāṇapaccayā nāmarūpanti ñāṇaṁ, saṅkhārapaccayā viññāṇanti ñāṇaṁ, avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ, atītampi addhānaṁ avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ, anāgatampi addhānaṁ avijjāpaccayā saṅkhārāti ñāṇaṁ, asati avijjāya natthi saṅkhārāti ñāṇaṁ, yampissa taṁ dhammaṭṭhitiñāṇaṁ, tampi khayadhamaṁ vayadhammaṁ virāgadhammaṁ nirodhadhammanti ñāṇa’’nti –",
  "tika-s0401t17:7": "Bhagavatā nidānavagge (saṁ. ni. 2.34-35) jarāmaraṇādīsu ekādasasu paṭiccasamuppādaṅgesu paccekaṁ satta satta katvā vuttāni sattasattatiñāṇāni.",
  "tika-s0401t17:8": "Tattha dhammaṭṭhitiñāṇanti paccayākārañāṇaṁ. Paccayākāro hi dhammānaṁ pavattisaṅkhātāya ṭhitiyā kāraṇattā ‘‘dhammaṭṭhitī’’ti vuccati, tattha ñāṇaṁ dhammaṭṭhitiñāṇaṁ, ‘‘jātipaccayā jarāmaraṇa’’ntiādinā vuttasseva chabbidhassa ñāṇassetaṁ adhivacanaṁ. Khayadhammanti khayagamanasabhāvaṁ. Vayadhammanti vayagamanasabhāvaṁ. Virāgadhammanti virajjanasabhāvaṁ. Nirodhadhammanti nirujjhanasabhāvanti attho.",
  "tika-s0401t17:9": "Lābhotiādīsu lābhoyeva upasaggena visesetvā ‘‘paṭilābho’’ti vutto. Puna tasseva atthavivaraṇavasena ‘‘patti sampattī’’ti vuttaṁ. Phusanāti adhigamanavasena phusanā. Sacchikiriyāti paṭilābhasacchikiriyā. Upasampadāti nipphādanā.",
  "tika-s0401t17:10": "Sattannañcasekkhānanti tisso sikkhā sikkhantīti sekkhasaññitānaṁ sotāpattimaggaṭṭhādīnaṁ sattannaṁ. Puthujjanakalyāṇakassa cāti nibbānagāminiyā paṭipadāya yuttattā sundaraṭṭhena kalyāṇasaññitassa puthujjanassa. Vaḍḍhitaṁ vaḍḍhanaṁ ekāyāti vaḍḍhitavaḍḍhanā. Yathāvuttānaṁ aṭṭhannampi paññānaṁ vasena visesatova arahato paññāvasena paññāvuddhiyā. Tathā paññāvepullāya.",
  "tika-s0401t17:11": "Yassa kassacipi visesato anurūpadhammassa mahantaṁ nāma kiccasiddhiyā veditabbanti tadassa kiccasiddhiyā dassento ‘‘mahante atthe pariggaṇhātī’’tiādimāha. Tattha atthādīnaṁ mahantabhāvo mahāvisayatāya veditabbo, mahāvisayatā ca tesaṁ paṭisambhidāmagge āgatanayena veditabbā. Sīlakkhandhassa pana hetumahantatāya, paccayamahantatāya, nissayamahantatāya , pabhedamahantatāya, kiccamahantatāya, phalamahantatāya, ānisaṁsamahantatāya ca mahantabhāvo veditabbo. Tattha hetu alobhādayo. Paccayo hirottappasaddhāsativīriyādayo. Nissayo sāvakabodhipaccekabodhiniyatatā taṁsamaṅgino ca purisavisesā. Pabhedo cārittavārittādivibhāgo. Kiccaṁ tadaṅgādivasena paṭipakkhavidhamanaṁ. Phalaṁ saggasampadā nibbānasampadā ca. Ānisaṁso piyamanāpatādi. Ayamettha saṅkhepo, vitthāro pana visuddhimagge (visuddhi. 1.9) ākaṅkheyyasuttādīsu (ma. ni. 1.64 ādayo) ca āgatanayena veditabbo. Iminā nayena samādhikkhandhādīnampi mahantatā yathārahaṁ niddhāretvā vattabbā. Ṭhānāṭṭhānādīnaṁ mahantabhāvo pana mahāvisayatāya veditabbo. Tattha ṭhānāṭṭhānānaṁ mahāvisayatā bahudhātukasuttādīsu āgatanayena veditabbā.",
  "tika-s0401t17:12": "Vihārasamāpattīnaṁ mahāvisayatā samādhikkhandhe mahāvisayatāniddhāraṇanayena veditabbā, ariyasaccānaṁ sakalayānasaṅgāhakato saccavibhaṅge (vibha. 189 ādayo) taṁsaṁvaṇṇanāsu (vibha. aṭṭha. 189 ādayo) ca āgatanayena, satipaṭṭhānādīnaṁ satipaṭṭhānavibhaṅgādīsu (vibha. 355 ādayo) taṁsaṁvaṇṇanādīsu (vibha. aṭṭha. 355 ādayo) ca āgatanayena, sāmaññaphalānaṁ mahato hitassa mahato sukhassa mahato atthassa mahato yogakkhemassa nipphattibhāvato santapaṇītaatakkāvacarapaṇḍitavedanīyabhāvato, abhiññānaṁ mahāsambhārato mahāvisayato mahākiccato mahānubhāvato mahānipphattito, nibbānassa madanimmadanādimahatthasiddhito ca mahantabhāvo veditabbo. Pariggaṇhātīti sabhāvādito paricchijja gaṇhāti jānāti, paṭivijjhatīti attho.",
  "tika-s0401t17:13": "Puthupaññāti etthāpi vuttanayānusārena attho veditabbo. Ayaṁ pana viseso – puthu nānākkhandhesu ñāṇaṁ pavattatīti ‘‘ayaṁ rūpakkhandho nāma…pe… ayaṁ viññāṇakkhandho nāmā’’ti evaṁ pañcannaṁ khandhānaṁ nānākaraṇaṁ paṭicca ñāṇaṁ pavattati. Tesupi ekavidhena rūpakkhandho…pe… ekādasavidhena rūpakkhandho. Ekavidhena vedanākkhandho…pe… bahuvidhena vedanākkhandho. Ekavidhena saññākkhandho…pe… bahuvidhena saññākkhandho. Ekavidhena saṅkhārakkhandho…pe… bahuvidhena saṅkhārakkhandho. Ekavidhena viññāṇakkhandho…pe… bahuvidhena viññāṇakkhandhoti evaṁ ekekassa khandhassa ekavidhādivasena atītādivasenapi nānākaraṇaṁ paṭicca ñāṇaṁ pavattati.",
  "tika-s0401t17:14": "Puthu nānādhātūsūti ‘‘ayaṁ cakkhudhātu nāma…pe… ayaṁ manoviññāṇadhātu nāma. Tattha soḷasa dhātuyo kāmāvacarā, dve cātubhūmikā’’ti evaṁ dhātūsu nānākaraṇaṁ paṭicca ñāṇaṁ pavattati. Tayidaṁ upādinnadhātuvasena vuttaṁ. Paccekabuddhānañhi dvinnañca aggasāvakānaṁ upādinnadhātūsu eva nānākaraṇaṁ paṭicca ñāṇaṁ pavattati, tañca kho ekadesatova, na nippadesato. Bahiddhā anupādinnadhātūnaṁ nānākaraṇaṁ tesaṁ avisayova, sabbaññubuddhānaṁyeva pana ‘‘imāya dhātuyā ussannattā imassa rukkhassa khandho seto hoti, imassa kāḷo, imassa maṭṭho, imassa kharo, imassa bahalataco, imassa sukkhataco. Imassa pattaṁ vaṇṇasaṇṭhānādivasena evarūpaṁ. Imassa pupphaṁ nīlaṁ, pītaṁ, lohitaṁ, odātaṁ, sugandhaṁ, duggandhaṁ, missakagandhaṁ. Phalaṁ khuddakaṁ, mahantaṁ, dīghaṁ, vaṭṭaṁ, suvaṇṇaṁ, dubbaṇṇaṁ, maṭṭhaṁ, pharusaṁ, sugandhaṁ, duggandhaṁ, madhuraṁ, tittakaṁ, ambilaṁ, kaṭukaṁ, kasāvaṁ. Kaṇṭako tikhiṇo, atikhiṇo, ujuko, kuṭilo, tambo, nīlo, lohito, odāto’’tiādinā dhātunānattaṁ paṭicca ñāṇaṁ pavattati.",
  "tika-s0401t17:15": "Puthu nānāāyatanesūti ‘‘idaṁ cakkhāyatanaṁ nāma…pe… idaṁ dhammāyatanaṁ nāma. Tattha dasāyatanā kāmāvacarā, dve cātubhūmakā’’ti evaṁ āyatananānattaṁ paṭicca ñāṇaṁ pavattati.",
  "tika-s0401t17:16": "Puthu nānāpaṭiccasamuppādesūti ajjhattabahiddhābhedato santānabhedato ca nānappabhedesu paṭiccasamuppādaṅgesu. Avijjādiaṅgāni hi paccekaṁ paṭiccasamuppādasaññitāni. Tenāha – saṅkhārapiṭake ‘‘dvādasa paccayā dvādasa paṭiccasamuppādā’’ti (saṁ. ni. ṭī. 1.1.110).",
  "tika-s0401t17:17": "Puthu nānāsuññatamanupalabbhesūti nānāsabhāvesu niccasārādivirahitesu suññasabhāvesu, tato eva itthipurisaattattaniyādivasena anupalabbhamānasabhāvesu. Ma-kāro hettha padasandhikaro.",
  "tika-s0401t17:18": "Puthunānāatthesūti atthapaṭisambhidāvisayesu paccayuppannādinānāatthesu. Dhammesūti dhammapaṭisambhidāvisayesu paccayādinānādhammesu. Niruttīsūti tesaṁyeva atthadhammānaṁ niddhāraṇavacanasaṅkhātesu nānāniruttīsu. Puthu nānāpaṭibhānesūti atthapaṭisambhidādivisayesu imāni ñāṇāni idamatthajotakānīti tathā tathā paṭibhānato upatiṭṭhanato paṭibhānānīti laddhanāmesu nānāñāṇesu.",
  "tika-s0401t17:19": "Puthu nānāsīlakkhandhesūtiādīsu sīlassa puthuttaṁ nānattañca vuttameva, itaresaṁ pana vuttanayānusārena suviññeyyattā pākaṭameva. Yaṁ pana abhinnaṁ ekameva nibbānaṁ, tattha upacāravasena puthuttaṁ gahetabbanti āha – ‘‘puthu nānājanasādhāraṇe dhamme samatikkammā’’ti. Tenassa madanimmadanādipariyāyena puthuttaṁ paridīpitaṁ hoti.",
  "tika-s0401t17:20": "Vipule attheti mahante atthe. Mahantapariyāyo hi vipulasaddo. Gambhīresūti sasādīhi viya mahāsamuddo anupacitañāṇasambhārehi alabbhaneyyappatiṭṭhesu khandhesu ñāṇaṁ pavattatīti visayassa gambhīratāya ñāṇassa gambhīratā vibhāvitā.",
  "tika-s0401t17:21": "Tikkhavisadabhāvādiguṇehi asādhāraṇattā paresaṁ paññāya na sāmantā, atha kho suvidūravidūreti asamantapaññā ākārassa rassattaṁ katvā. Keci ‘‘asamatthapaññā’’ti paṭhanti, tesaṁ yathāvuttaguṇehi aññehi asādhāraṇattā natthi etissā kāyaci samatthanti asamatthā paññāti yojanā. Atthavavatthānatoti atthappabhedassa yāthāvato sanniṭṭhānato. Na añño koci sakkoti abhisambhavitunti ñāṇagatiyā sampāpuṇituṁ na añño kocipi sakkoti, tasmā ayaṁ suvidūravidūreti asamantapaññā. Idāni puggalantaravasena asamantapaññaṁ vibhāvetuṁ, ‘‘puthujjanakalyāṇakassā’’tiādi āraddhaṁ.",
  "tika-s0401t17:22": "‘‘Paññāpabhedakusalo abhinnañāṇo adhigatappaṭisambhido catuvesārajjappatto dasabaladhārī purisāsabho purisasīho purisanāgo purisājañño purisadhorayho anantañāṇo anantatejo anantayaso aḍḍho mahaddhano balavā netā vinetā anunetā paññāpetā vinijjhāpetā pekkhatā pasādetā. So hi bhagavā anuppannassa maggassa uppādetā, asañjātassa maggassa sañjanetā, anakkhātassa maggassa akkhātā, maggaññū maggavidū maggakovido. Maggānugāmī ca pana etarahi sāvakā viharanti pacchā samannāgatā.",
  "tika-s0401t17:23": "‘‘So hi bhagavā jānaṁ jānāti, passaṁ passati, cakkhubhūto ñāṇabhūto dhammabhūto brahmabhūto vattā pavattā atthassa ninnetā amatassa dātā dhammassāmī tathāgato, natthi tassa bhagavato aññātaṁ adiṭṭhaṁ aviditaṁ asacchikataṁ aphassitaṁ paññāya. Atītaṁ anāgataṁ paccuppannaṁ upādāya sabbe dhammā sabbākārena buddhassa bhagavato ñāṇamukhe āpāthaṁ āgacchanti, yaṁ kiñci neyyaṁ nāma atthi taṁ sabbaṁ jānitabbaṁ, attattho vā parattho vā ubhayattho vā diṭṭhadhammiko vā attho samparāyiko vā attho uttāno vā attho gambhīro vā attho gūḷho vā attho paṭicchanno vā attho neyyo vā attho nīto vā attho anavajjo vā attho nikkileso vā attho vodāno vā attho paramattho vā attho, sabbaṁ taṁ antobuddhañāṇe parivattati.",
  "tika-s0401t17:24": "‘‘Sabbaṁ kāyakammaṁ buddhassa bhagavato ñāṇānuparivatti, sabbaṁ vacīkammaṁ buddhassa bhagavato ñāṇānuparivatti, sabbaṁ manokammaṁ buddhassa bhagavato ñāṇānuparivatti. Atīte buddhassa bhagavato appaṭihataṁ ñāṇaṁ, anāgate buddhassa bhagavato appaṭihataṁ ñāṇaṁ, paccuppanne buddhassa bhagavato appaṭihataṁ ñāṇaṁ, yāvatakaṁ neyyaṁ, tāvatakaṁ ñāṇaṁ. Yāvatakaṁ ñāṇaṁ, tāvatakaṁ neyyaṁ. Neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi, aññamaññapariyantaṭṭhāyino te dhammā, yathā dvinnaṁ samuggapaṭalānaṁ sammā phusitānaṁ heṭṭhimaṁ samuggapaṭalaṁ uparimaṁ nātivattati, uparimaṁ samuggapaṭalaṁ heṭṭhimaṁ nātivattati, aññamaññapariyantaṭṭhāyino, evamevaṁ buddhassa bhagavato neyyañca ñāṇañca aññamaññapariyantaṭṭhāyino. Yāvatakaṁ neyyaṁ, tāvatakaṁ ñāṇaṁ. Yāvatakaṁ ñāṇaṁ, tāvatakaṁ neyyaṁ, neyyapariyantikaṁ ñāṇaṁ, ñāṇapariyantikaṁ neyyaṁ, neyyaṁ atikkamitvā ñāṇaṁ nappavattati, ñāṇaṁ atikkamitvā neyyapatho natthi. Aññamaññapariyantaṭṭhāyino te dhammā. Sabbadhammesu buddhassa bhagavato ñāṇaṁ pavattati.",
  "tika-s0401t17:25": "‘‘Sabbe dhammā buddhassa bhagavato āvajjanappaṭibaddhā ākaṅkhappaṭibaddhā manasikārappaṭibaddhā cittuppādappaṭibaddhā, sabbasattesu buddhassa bhagavato ñāṇaṁ pavattati. Sabbesaṁ sattānaṁ buddho āsayaṁ jānāti, anusayaṁ jānāti, caritaṁ jānāti, adhimuttiṁ jānāti, apparajakkhe mahārajakkhe tikkhindriye mudindriye svākāre dvākāre suviññāpaye duviññāpaye bhabbā sabbe satte pajānāti, sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati.",
  "tika-s0401t17:26": "‘‘Yathā ye keci macchakacchapā antamaso timitimiṅgalaṁ upādāya antomahāsamudde parivattanti, evameva sadevako loko samārako sabrahmako sassamaṇabrāhmaṇī pajā sadevamanussā antobuddhañāṇe parivattati. Yathā ye keci pakkhino antamaso garuḷaṁ venateyyaṁ upādāya ākāsassa padese parivattanti, evameva yepi te sāriputtasamā paññāya, tepi buddhañāṇassa padese parivattanti, buddhañāṇaṁ devamanussānaṁ paññaṁ pharitvā atighaṁsitvā tiṭṭhati. Yepi te khattiyapaṇḍitā brāhmaṇapaṇḍitā gahapatipaṇḍitā samaṇapaṇḍitā nipuṇā kataparappavādā vālavedhirūpā, vobhindantā maññe caranti paññāgatena diṭṭhigatāni, te te pañhaṁ abhisaṅkharitvā abhisaṅkharitvā’’ti (paṭi. ma. 3.5) –",
  "tika-s0401t17:27": "Ādinā niddiṭṭhapāḷiṁ peyyālamukhena saṁkhipitvā dassento ‘‘paññāpabhedakusalo pabhinnañāṇo…pe… te pañhaṁ abhisaṅkharitvā abhisaṅkharitvā’’tiādimāha.",
  "tika-s0401t17:28": "Tattha pabhinnañāṇoti atthādīsu pabhedagatañāṇo. ‘‘Pabhedañāṇo’’tipi paṭhanti, soyeva attho. Te pañhanti te te attanā adhippetaṁ pañhaṁ. Niddiṭṭhakāraṇāti vissajjitakāraṇā. Upakkhittakāti bhagavato paññāveyyattiyena samīpe khittakā antevāsikā sampajjanti.",
  "tika-s0401t17:29": "Bhavati abhibhavatīti bhūri. Kiṁ? Rāgādiṁ. Upasagge satipi tadeva padaṁ tamatthaṁ vadatīti upasaggena vināpi so attho viññeyyo anekatthattā dhātūnanti vuttaṁ – ‘‘abhibhuyyatī’’ti. Kārakabyattayena cetaṁ vuttaṁ, tasmā rāgaṁ abhibhuyyatīti sā sā maggapaññā attanā attanā vajjhaṁ rāgaṁ abhibhuyyati abhibhavati, madatīti attho. Abhibhavatīti sā sā phalapaññā taṁ taṁ rāgaṁ bhavi abhibhavi maddīti bhūripaññā. ‘‘Abhibhavitā’’ti vā pāṭho, ‘‘abhibhavitvā’’tipi paṭhanti. Abhibhavitvāti ca kiriyāya siddhabhāvadassanaṁ. Paññā ce siddhā, rāgābhibhavo ca siddho evāti. Sesesupi eseva nayo.",
  "tika-s0401t17:30": "Rāgādīsu pana rajjanalakkhaṇo rāgo. Dussanalakkhaṇo doso. Muyhanalakkhaṇo moho. Kujjhanalakkhaṇo kodho, upanandhanalakkhaṇo upanāho. Pubbakālaṁ kodho, aparakālaṁ upanāho. Paraguṇamakkhanalakkhaṇo makkho, yugaggāhalakkhaṇo palāso. Parasampattikhīyanalakkhaṇā issā, attano sampattiniggūhanalakkhaṇaṁ macchariyaṁ. Attanā katapāpappaṭicchādanalakkhaṇā māyā, attano avijjamānaguṇappakāsanalakkhaṇaṁ sāṭheyyaṁ. Cittassa uddhumātabhāvalakkhaṇo thambho, karaṇuttariyalakkhaṇo sārambho. Unnatilakkhaṇo māno, abbhunnatilakkhaṇo atimāno. Mattabhāvalakkhaṇo mado, pañcakāmaguṇesu cittavossaggalakkhaṇo pamādo. Bhavati abhibhavati arinti bhūri asarūpato parassa akārassa lopaṁ katvā. Tenāha – ‘‘ariṁ maddanipaññāti bhūripaññā’’ti. Bhavati ettha thāvarajaṅgamanti bhūri vuccati pathavī yathā ‘‘bhūmī’’ti bhūri viyāti bhūripaññā vitthatavipulaṭṭhena sabbaṁ sahatāya ca. Tenāha – ‘‘tāyā’’tiādi. Tattha pathavisamāyāti vitthatavipulaṭṭheneva pathavisamāya. Vitthatāyāti pajānitabbe visaye vitthatāya, na ekadese vattamānāya. Vipulāyāti uḷārabhūtāya. Samannāgatoti puggalo. Iti-saddo kāraṇatthe, iminā kāraṇena puggalassa bhūripaññāya samannāgatattā tassa paññā bhūripaññā nāmāti attho. ‘‘Bhūripaññassa paññā bhūripaññapaññā’’ti vattabbe ekassa paññāsaddassa lopaṁ katvā ‘‘bhūripaññā’’ti vuttaṁ.",
  "tika-s0401t17:31": "Apicāti paññāpariyāyadassanatthaṁ vuttaṁ. Paññāyametanti paññāya etaṁ. Adhivacananti adhikaṁ vacanaṁ. Bhūrīti bhūte atthe khandhādike ramati saccasabhāvena, diṭṭhi viya na abhūteti bhūri. Medhāti asani viya siluccaye kilese medhati hiṁsatīti medhā, khippaṁ gahaṇadhāraṇaṭṭhena vā medhā. Pariṇāyikāti yassuppajjati, taṁ sattaṁ attahitappaṭipattiyaṁ sampayuttadhamme ca yāthāvalakkhaṇappaṭivedhe pariṇetīti pariṇāyikā. Imeheva aññānipi paññāpariyāyavacanāni honti.",
  "tika-s0401t17:32": "Paññābāhullanti paññā bahulā assāti paññābahulo, tassa bhāvo paññābāhullaṁ. Tañca paññāya bāhullaṁ pavatti evāti tamatthaṁ paññāgarukassa puggalassa vasena dassento, ‘‘idhekacco paññāgaruko hotī’’tiādimāha. Tattha idhekaccoti puthujjanakalyāṇako, ariyo vā. Paññā garu ekassāti paññāgaruko. Paññāya carito pavattito paññācarito, paññāya caritaṁ pavattaṁ assāti vā paññācarito. Anulomikakhantiādivibhāgā paññā āsayo etassāti paññāsayo. Paññāya adhimutto tanninnoti paññādhimutto. Samussitaṭṭhena paññā dhajo etassāti paññādhajo. Paññāketūti tasseva vevacanaṁ. Paññānimittaṁ ādhipateyyaṁ etassāti paññādhipateyyo. Paññāsaṅkhāto vicayo, dhammasabhāvavicinanaṁ vā bahulaṁ etassāti vicayabahulo. Nānappakārena dhammasabhāvavicinanaṁ bahulaṁ assāti pavicayabahulo. Okkhāyanaṁ yāthāvato dhammānaṁ upaṭṭhānaṁ bahulaṁ etassāti okkhāyanabahulo. Paññāya tassa tassa dhammassa sammāpekkhanā sampekkhā, sampekkhāya ayanaṁ pavattanaṁ sampekkhāyanaṁ, sampekkhāyanaṁ dhammo pakati assāti sampekkhāyanadhammo. Sampekkhāyanaṁ vā yāthāvato dassanadhammo sabhāvo etassāti sampekkhāyanadhammo. Sabbaṁ dhammajātaṁ vibhūtaṁ vibhāvitaṁ katvā viharaṇasīloti vibhūtavihārī.",
  "tika-s0401t17:33": "Taccaritotiādīsu taṁ-saddena paññā paccāmaṭṭhā, tasmā tattha ‘‘paññācarito’’tiādinā attho veditabbo. Sā paññā caritā garukā bahulā assāti taccarito taggaruko tabbahulo. Tassaṁ paññāyaṁ ninno poṇo pabbhāro adhimuttoti tanninno tappoṇo tappabbhāro tadadhimutto. Sā paññā adhipati tadadhipati, tadadhipatito āgato tadādhipateyyo. Paññāgarukotiādīni ‘‘kāmaṁ sevantaṁyeva jānāti, ayaṁ puggalo nekkhammagaruko’’tiādīsu (paṭi. ma. 1.114) viya purimajātito pabhuti vuttāni. Taccaritotiādīni imissā jātiyā vuttāni. Idāni vuttamevatthaṁ nidassanavasenapi dassetuṁ – ‘‘yathā’’tiādi vuttaṁ. Evamevantiādīni dassitabbanigamanaṁ.",
  "tika-s0401t17:34": "Sīghapaññāti attano visaye sīghappavattikā paññā, yā samāraddhā attano paññākiccaṁ adandhāyantī avitthāyantī khippameva sampāpeti. Tenāha – ‘‘sīghaṁ sīghaṁ sīlāni paripūretī’’tiādi. Tattha sīghaṁ sīghanti bahūnaṁ sīlādīnaṁ saṅgahatthaṁ dvikkhattuṁ vuttaṁ. Sīlānīti cārittavārittavasena paññattāni pātimokkhasaṁvarasīlāni, ṭhapetvā vā indriyasaṁvaraṁ tassa visuṁ gahitattā itarāni tividhasīlāni. Indriyasaṁvaranti cakkhādīnaṁ channaṁ indriyānaṁ rāgappaṭighappavesaṁ akatvā satikavāṭena nivāraṇaṁ thakanaṁ. Bhojane mattaññutanti paccavekkhitaparibhogavasena bhojane pamāṇaññubhāvaṁ. Jāgariyānuyoganti divasassa tīsu koṭṭhāsesu rattiyā paṭhamamajjhimakoṭṭhāsesu ca jāgarati na niddāyati, samaṇadhammameva karotīti jāgaro, jāgarassa bhāvo, kammaṁ vā jāgariyaṁ, jāgariyassa anuyogo jāgariyānuyogo, taṁ jāgariyānuyogaṁ. Sīlakkhandhanti sekkhaṁ vā asekkhaṁ vā sīlakkhandhaṁ. Evamitarepi khandhā veditabbā. Paññākkhandhanti maggapaññā ca sekkhāsekkhānaṁ lokiyapaññā ca. Vimuttikkhandhanti phalavimutti. Vimuttiñāṇadassanakkhandhanti paccavekkhaṇañāṇaṁ. Sīghapaññāniddesasadisoyeva lahupaññāniddeso, tathā hāsapaññāniddeso. Javanapaññāniddeso pana kalāpasammasananayena pavatto. Tikkhapaññāniddeso vīriyassa ussukkāpanavasena, nibbedhikapaññāniddeso sabbaloke anabhiratasaññāvasena pavatto. Tattha turitakiriyā sīghatā. Adandhatā lahutā. Vegāyitattaṁ khippatā.",
  "tika-s0401t17:35": "Hāsabahuloti pītibahulo. Sesapadāni tasseva vevacanāni. Atha vā hāsabahuloti mūlapadaṁ. Vedabahuloti tassā eva pītiyā sampayuttasomanassavedanāvasena niddesapadaṁ. Tuṭṭhibahuloti nātibalavapītiyā tuṭṭhākāravasena. Pāmojjabahuloti balavapītiyā pamuditabhāvavasena. Sīlāni paripūretīti haṭṭhappahaṭṭho udaggūdaggo sampiyāyamāno sīlāni sampādeti. Pītisomanassasahagatā hi paññā abhirativasena ārammaṇe phullitā vikasitā viya pavattati, na evaṁ upekkhāsahagatāti.",
  "tika-s0401t17:36": "Aniccato khippaṁ javatīti ‘‘khandhapañcakaṁ anicca’’nti vegāyitena pavattati, paṭipakkhadūrībhāvena pubbābhisaṅkhārassa sātisayattā indena vissaṭṭhavajiraṁ viya lakkhaṇaṁ avirajjhantī adandhāyantī aniccalakkhaṇaṁ vegasā paṭivijjhati, tasmā sā javanapaññā nāmāti attho. Sesapadesupi eseva nayo. Evaṁ lakkhaṇārammaṇikavipassanāvasena javanapaññaṁ dassetvā balavavipassanāvasena dassetuṁ – ‘‘rūpa’’ntiādi vuttaṁ. Tattha khayaṭṭhenāti yattha yattha uppajjati, tattha tattheva bhijjanato khayasabhāvattā. Bhayaṭṭhenāti bhayānakabhāvato. Asārakaṭṭhenāti attasāravirahato niccasārādivirahato ca. Tulayitvāti tulābhūtāya vipassanāpaññāya tuletvā. Tīrayitvāti tāya eva tīraṇabhūtāya tīretvā. Vibhāvayitvāti yāthāvato pakāsetvā pākaṭaṁ katvā. Atha vā tulayitvāti kalāpasammasanavasena tulayitvā. Tīrayitvāti udayabbayānupassanāvasena tīretvā. Vibhāvayitvāti bhaṅgānupassanādivasena pākaṭaṁ katvā. Vibhūtaṁ katvāti saṅkhārupekkhānulomavasena phuṭaṁ katvā. Rūpanirodheti rūpakkhandhassa nirodhabhūte nibbāne. Khippaṁ javatīti ninnapoṇapabbhāravasena javati pavattati. Idāni sikhāppattavipassanāvasena javanapaññaṁ dassetuṁ, puna ‘‘rūpa’’ntiādi vuttaṁ.",
  "tika-s0401t17:37": "Ñāṇassa tikkhabhāvo nāma savisesaṁ paṭipakkhasamucchindanena veditabboti ‘‘khippaṁ kilese chindatīti tikkhapaññā’’ti vatvā te pana kilese vibhāgena dassento, ‘‘uppannaṁ kāmavitakka’’ntiādimāha. Samathavipassanāhi vikkhambhanatadaṅgavasena pahīnampi ariyamaggena asamūhatattā uppattidhammataṁ anatītatāya asamūhatuppannanti vuccati, taṁ idha ‘‘uppanna’’nti adhippetaṁ. Nādhivāsetīti santānaṁ āropetvā na vāseti. Pajahatīti samucchedavasena pajahati. Vinodetīti khipati. Byantiṁ karotīti vigatantaṁ karoti. Anabhāvaṁ gametīti anu abhāvaṁ gameti, vipassanākkamena ariyamaggaṁ patvā samucchedavaseneva abhāvaṁ gamayatīti attho. Ettha ca kāmappaṭisaṁyutto vitakko kāmavitakko. ‘‘Ime sattā marantū’’ti paresaṁ maraṇappaṭisaṁyutto vitakko byāpādavitakko. ‘‘Ime sattā vihiṁsiyantū’’ti paresaṁ vihiṁsāpaṭisaṁyutto vitakko vihiṁsāvitakko. Pāpaketi lāmake. Akusale dhammeti akosallasambhūte dhamme. Tikkhapañño nāma khippābhiñño hoti, paṭipadā cassa na calatīti āha – ‘‘ekamhi āsane cattāro ariyamaggā’’tiādi.",
  "tika-s0401t17:38": "‘‘Sabbe saṅkhārā aniccā dukkhā vipariṇāmadhammā saṅkhatā paṭiccasamuppannā khayadhammā vayadhammā virāgadhammā nirodhadhammā’’ti yāthāvato dassanena saccappaṭivedho ijjhati, na aññathāti kāraṇamukhena nibbedhikapaññaṁ dassetuṁ – ‘‘sabbasaṅkhāresu ubbegabahulo hotī’’tiādi vuttaṁ. Tattha ubbegabahuloti ‘‘sabbe saṅkhārā aniccā’’tiādinā (dha. pa. 277) nayena sabbasaṅkhāresu abhiṇhappavattasaṁvego. Uttāsabahuloti ñāṇabhayavasena sabbasaṅkhāresu bahuso utrastamānaso. Tena ādīnavānupassanamāha. Ukkaṇṭhanabahuloti saṅkhārato uddhaṁ visaṅkhārābhimukhatāya ukkaṇṭhanabahulo. Iminā nibbidānupassanamāha. Aratibahulotiādinā tassā eva aparāparūpapattiṁ. Bahimukhoti sabbasaṅkhārato bahibhūtaṁ nibbānaṁ uddissa pavattañāṇamukho. Tathā pavattitavimokkhamukho. Nibbijjhanaṁ paṭivijjhanaṁ nibbedho, so etissā atthīti nibbedhikā, nibbijjhatīti vā nibbedhikā, sā eva paññā nibbedhikapaññā. Anibbiddhapubbanti anamatagge saṁsāre antaṁ pāpetvā anividdhapubbaṁ. Appadālitapubbanti tasseva atthavacanaṁ, antakaraṇeneva appadālitapubbanti attho. Lobhakkhandhanti lobharāsiṁ, lobhakoṭṭhāsaṁ vā.",
  "tika-s0401t17:39": "Kāyagatāsativaggavaṇṇanā niṭṭhitā."
}