{
  "tika-vin02t18:0": "10. Kosambakakkhandhakaṁ",
  "tika-vin02t18:1": "Kosambakavivādakathāvaṇṇanā",
  "tika-vin02t18:2": "451. Kosambakakkhandhake sace hoti, desessāmīti subbacatāya sikkhākāmatāya ca āpattiṁ passi. Natthi āpattīti anāpattipakkhopi ettha sambhavatīti adhippāyenāha. Sā panāpatti eva. Tenāha ‘‘so tassā āpattiyā anāpattidiṭṭhi ahosī’’ti.",
  "tika-vin02t18:3": "453-454.Sambhamaatthavasenāti turitatthavasena. ‘‘Akāraṇe tumhehi so bhikkhu ukkhitto’’ti vadeyyāti yasmā pubbe vinayadharassa vacanena ‘‘sace āpatti hoti, desessāmī’’ti anena paṭiññātaṁ, idānipi tasseva vacanena ‘‘asañcicca assatiyā katattā natthettha āpattī’’ti anāpattisaññī, tasmā ‘‘akāraṇe tumhehi so bhikkhu ukkhitto’’ti ukkhepake bhikkhū yadi vadeyyāti adhippāyo. Ukkhittānuvattake vā ‘‘tumhe āpattiṁ āpannā’’ti vadeyyāti yasmā vatthujānanacittenāyaṁ sacittakā āpatti, ayañca udakāvasese udakāvasesasaññī, tasmā sāpattikasseva ‘‘tumhe chandāgatiṁ gacchathā’’ti adhippāyena ‘‘tumhe āpattiṁ āpannā’’ti ukkhittānuvattake vadeyya.",
  "tika-vin02t18:4": "455-456.Kammaṁ kopetīti ‘‘nānāsaṁvāsakacatuttho ce, bhikkhave, kammaṁ kareyya, akammaṁ na ca karaṇīya’’ntiādivacanato (mahāva. 389) sace saṅgho taṁ gaṇapūrakaṁ katvā kammaṁ kareyya, ayaṁ tattha nisinnopi taṁ kammaṁ kopetīti adhippāyo. Upacāraṁ muñcitvāti ettha upacāro nāma aññamaññaṁ hatthena pāpuṇanaṭṭhānaṁ.",
  "tika-vin02t18:5": "457.Bhaṇḍanajātātiādīsu kalahassa pubbabhāgo bhaṇḍanaṁ nāma, taṁ jātaṁ etesanti bhaṇḍanajātā, hatthaparāmāsādivasena matthakaṁ patto kalaho jāto etesanti kalahajātā, viruddhavādabhūtaṁ vādaṁ āpannāti vivādāpannā. Mukhasattīhīti vācāsattīhi. Vitudantāti vijjhantā . Bhagavantaṁ etadavocāti ‘‘idha, bhante, kosambiyaṁ bhikkhū bhaṇḍanajātā’’tiādivacanaṁ avoca, tañca kho neva piyakamyatāya, na bhedādhippāyena, atha kho atthakāmatāya hitakāmatāya. Sāmaggīkārako kiresa bhikkhu, tasmāssa etadahosi ‘‘yathā ime bhikkhū vivādaṁ āraddhā, na sakkā mayā, nāpi aññena bhikkhunā samagge kātuṁ, appeva nāma sadevake loke aggapuggalo bhagavā sayaṁ vā gantvā attano vā santikaṁ pakkosāpetvā etesaṁ bhikkhūnaṁ khantimettāpaṭisaṁyuttaṁ sāraṇīyadhammadesanaṁ kathetvā sāmaggiṁ kareyyā’’ti atthakāmatāya hitakāmatāya gantvā avoca. Tasmā evamāhāti atthakāmattā evamāha, na bhagavato vacanaṁ anādiyanto. Ye pana tadā satthu vacanaṁ na gaṇhiṁsu, te kiñci avatvā tuṇhībhūtā maṅkubhūtā aṭṭhaṁsu, tasmā ubhayesampi satthari agāravapaṭipatti nāhosi.",
  "tika-vin02t18:6": "Kosambakavivādakathāvaṇṇanā niṭṭhitā.",
  "tika-vin02t18:7": "Dīghāvuvatthukathāvaṇṇanā",
  "tika-vin02t18:8": "458.Atha kho bhagavā bhikkhū āmantesītiādīsu bhūtapubbanti idaṁ bhagavā pathavīgataṁ nidhiṁ uddharitvā purato rāsiṁ karonto viya bhavapaṭicchannaṁ purāvutthaṁ dassento āha. Aḍḍhoti issaro. Yo koci attano santakena vibhavena aḍḍho hoti, ayaṁ pana na kevalaṁ aḍḍhoyeva, mahaddhano mahatā aparimāṇasaṅkhena dhanena samannāgatoti āha ‘‘mahaddhano’’ti. Bhuñjitabbato paribhuñjitabbato visesato kāmā bhogā nāma, tasmā pañcakāmaguṇavasena mahantā uḷārā bhogā assāti mahābhogo. Mahantaṁ senābalañceva thāmabalañca etassāti mahabbalo. Mahanto hatthiassādivāhano etassāti mahāvāhano. Mahantaṁ vijitaṁ raṭṭhaṁ etassāti mahāvijito. Paripuṇṇakosakoṭṭhāgāroti koso vuccati bhaṇḍāgārasāragabbho, koṭṭhaṁ vuccati dhaññassa āṭhapanaṭṭhānaṁ, koṭṭhabhūtaṁ agāraṁ koṭṭhāgāraṁ, nidahitvā ṭhapitena dhanena paripuṇṇakoso dhaññānañca paripuṇṇakoṭṭhāgāroti attho.",
  "tika-vin02t18:9": "Atha vā catubbidho koso hatthī assā rathā pattīti. Yathā hi asino tikkhabhāvaparipālako paricchado ‘‘koso’’ti vuccati, evaṁ rañño tikkhabhāvaparipālakattā caturaṅginī senā ‘‘koso’’ti vuccati. Tividhaṁ koṭṭhāgāraṁ dhanakoṭṭhāgāraṁ dhaññakoṭṭhāgāraṁ vatthakoṭṭhāgāranti. Taṁ sabbampi paripuṇṇamassāti paripuṇṇakosakoṭṭhāgāro. Caturaṅginiṁ senanti hatthiassarathapattisaṅkhātehi catūhi aṅgehi samannāgataṁ senaṁ. Sannayhitvāti cammapaṭimuñcanādīhi sannāhaṁ kāretvā. Abbhuyyāsīti abhiuyyāsi, abhimukho hutvā nikkhamīti attho. Ekasaṅghātampīti ekappahārampi. Dhovananti dhovanudakaṁ. Parinetvāti nīharitvā. ‘‘Anatthado’’ti vattabbe da-kārassa ta-kāraṁ katvā ‘‘anatthato’’ti vuttanti āha ‘‘atha vā’’tiādi.",
  "tika-vin02t18:10": "464. Vaggabhāvena vā puthu nānā saddo assāti puthusaddo. Samajanoti bhaṇḍane samajjhāsayo jano. Tatthāti tasmiṁ janakāye. Ahaṁ bāloti na maññitthāti bālalakkhaṇe ṭhitopi ‘‘ahaṁ bālo’’ti na maññi. Bhiyyo cāti attano bālabhāvassa ajānanato bhiyyo ca bhaṇḍanassa upariphoṭo viya saṅghabhedassa attano kāraṇabhāvampi uppajjamānaṁ na maññittha nāññāsi.",
  "tika-vin02t18:11": "Kalahavasena pavattavācāyeva gocarā etesanti vācāgocarā. Mukhāyāmanti vivadanavasena mukhaṁ āyāmetvā bhāṇino. Na taṁ jānantīti taṁ kalahaṁ na jānanti. Kalahaṁ karonto ca taṁ na jānanto nāma natthi. Yathā pana na jānanti, taṁ dassetuṁ āha ‘‘evaṁ sādīnavo aya’’nti, ayaṁ kalaho nāma attano paresañca atthahāpanato anatthuppādanato diṭṭheva dhamme samparāye ca sādīnavo sadosoti attho. Taṁ na jānantīti taṁ kalahaṁ na jānanti. Kathaṁ na jānantīti āha ‘‘evaṁ sādīnavo aya’’nti, ‘‘evaṁ sādīnavo ayaṁ kalaho’’ti evaṁ taṁ kalahaṁ na jānantīti attho.",
  "tika-vin02t18:12": "Akkocchi mantiādīsu akkocchīti akkosi. Avadhīti pahari. Ajinīti kūṭasakkhiotāraṇena vā vādapaṭivādena vā karaṇuttariyakaraṇena vā ajesi. Ahāsīti mama santakaṁ pattādīsu kiñcideva avahari . Ye ca tanti ye keci devā vā manussā vā gahaṭṭhā vā pabbajitā vā taṁ ‘‘akkocchi ma’’ntiādivatthukaṁ kodhaṁ sakaṭadhuraṁ viya naddhinā pūtimacchādīni viya ca kusādīhi punappunaṁ veṭhentā upanayhanti upanāhavasena anubandhanti, tesaṁ sakiṁ uppannaṁ veraṁ na sammatīti attho.",
  "tika-vin02t18:13": "Ye ca taṁ nupanayhantīti assatiyā amanasikāravasena vā kammapaccavekkhaṇādivasena vā ye taṁ akkosādivatthukaṁ kodhaṁ ‘‘tayāpi koci niddoso purimabhave akkuṭṭho bhavissati, pahaṭo bhavissati, kūṭasakkhiṁ otāretvā jito bhavissati, kassaci te pasayha kiñci acchinnaṁ bhavissati, tasmā niddoso hutvāpi akkosādīni pāpuṇāsī’’ti evaṁ na upanayhanti , tesu pamādena uppannampi veraṁ iminā anupanayhanena nirindhano viya jātavedo upasammati.",
  "tika-vin02t18:14": "Na hi verena verānīti yathā hi kheḷasiṅghāṇikādiasucimakkhitaṁ ṭhānaṁ teheva asucīhi dhovanto suddhaṁ niggandhaṁ kātuṁ na sakkoti, atha kho taṁ ṭhānaṁ bhiyyoso mattāya asuddhatarañca duggandhatarañca hoti, evameva akkosantaṁ paccakkosanto paharantaṁ paṭipaharanto verena veraṁ vūpasametuṁ na sakkoti, atha kho bhiyyo verameva karoti. Iti verāni nāma verena kismiñcipi kāle na sammanti, atha kho vaḍḍhantiyeva. Averena ca sammantīti yathā pana tāni kheḷādīni asucīni vippasannena udakena dhoviyamānāni nassanti, taṁ ṭhānaṁ suddhaṁ hoti niggandhaṁ, evameva averena khantimettodakena yonisomanasikārena paṭisaṅkhānena paccavekkhaṇena verāni vūpasammanti paṭippassambhanti abhāvaṁ gacchanti. Esa dhammo sanantanoti esa averena verūpasamanasaṅkhāto porāṇako dhammo sabbesaṁ buddhapaccekabuddhakhīṇāsavānaṁ gatamaggo.",
  "tika-vin02t18:15": "Na jānantīti aniccasaññaṁ na paccupaṭṭhāpentīti adhippāyo. Tato sammanti medhagāti tato tasmā kāraṇā medhagā kalahā sammanti vūpasamaṁ gacchanti. Kathaṁ te sammantīti āha ‘‘evañhī’’tiādi. Tattha evañhi te jānantāti te paṇḍitā ‘‘mayaṁ maccusamīpaṁ gacchāmā’’ti evaṁ jānantā yonisomanasikāraṁ uppādetvā medhagānaṁ kalahānaṁ vūpasamāya paṭipajjanti, atha nesaṁ tāya paṭipattiyā te medhagā sammantīti adhippāyo.",
  "tika-vin02t18:16": "Tesampi hoti saṅgatīti ye mātāpitūnaṁ aṭṭhīni chindanti, pāṇe haranti, gavādīni ca pasayha gaṇhanti, evaṁ raṭṭhaṁ vilumpamānānaṁ tesampi saṅgati hoti, kimaṅgaṁ pana tumhākaṁ na siyāti adhippāyo.",
  "tika-vin02t18:17": "Vaṇṇāvaṇṇadīpanatthaṁ vuttāti ‘‘bālasahāyatāya ime bhikkhū kalahapasutā, paṇḍitasahāyānaṁ pana idaṁ na siyā’’ti paṇḍitasahāyassa bālasahāyassa ca vaṇṇāvaṇṇadīpanatthaṁ vuttā. Nipakanti nepakkapaññāya samannāgataṁ. Sādhuvihāri dhīranti bhaddakavihāriṁ paṇḍitaṁ. Pākaṭaparissaye ca paṭicchannaparissaye ca abhibhavitvāti sīhabyagghādayo pākaṭaparissaye ca rāgabhayadosabhayādayo paṭicchannaparissaye cāti sabbeva parissaye abhibhavitvā.",
  "tika-vin02t18:18": "Ekakācariṁsūti ‘‘idaṁ rajjaṁ nāma mahantaṁ pamādaṭṭhānaṁ, kiṁ amhākaṁ rajjena kāritenā’’ti raṭṭhaṁ pahāya tato mahāaraññaṁ pavisitvā tāpasapabbajjaṁ pabbajitvā catūsu iriyāpathesu ekakā cariṁsūti attho.",
  "tika-vin02t18:19": "Ekassa caritaṁ seyyoti pabbajitassa pabbajitakālato paṭṭhāya ekībhāvābhiratassa ekakasseva caritaṁ seyyoti attho. Natthi bāle sahāyatāti cūḷasīlaṁ majjhimasīlaṁ mahāsīlaṁ dasa kathāvatthūni terasa dhutaguṇā vipassanāñāṇaṁ cattāro maggā cattāri phalāni tisso vijjā cha abhiññā amatamahānibbānanti ayaṁ sahāyatā nāma, sā bālaṁ nissāya adhigantuṁ na sakkāti natthi bāle sahāyatā. Mātaṅgo araññe mātaṅgaraññeti saralopena sandhi. ‘‘Mātaṅgarañño’’tipi pāṭho, araññako mātaṅgo viyāti attho. Mātaṅga-saddeneva hatthibhāvassa vuttattā nāgavacanaṁ tassa mahattavibhāvanatthanti āha ‘‘nāgoti mahantādhivacanameta’’nti. Mahantapariyāyo hi nāga-saddo hoti ‘‘etaṁ nāgassa nāgena, īsādantassa hatthino’’tiādīsu (udā. 35).",
  "tika-vin02t18:20": "Dīghāvuvatthukathāvaṇṇanā niṭṭhitā.",
  "tika-vin02t18:21": "Bālakaloṇakagamanakathāvaṇṇanā",
  "tika-vin02t18:22": "465.Bālakaloṇakāragāmoti upāligahapatissa evaṁnāmako bhogagāmo. Tenupasaṅkamīti dhammasenāpatimahāmoggallānattheresu vā asītimahāsāvakesu vā antamaso dhammabhaṇḍāgārikaṁ ānandattherampi kañci anāmantetvā sayameva pattacīvaramādāya anīkanissaṭo hatthī viya yūthanissaṭo kāḷasīho viya vātacchinno valāhako viya ca ekakova upasaṅkami. Kasmā upasaṅkami? Gaṇe kirassa ādīnavaṁ disvā ekavihāriṁ bhikkhuṁ passitukāmatā udapādi, tasmā sītādipīḷito uṇhādiṁ patthayamāno viya upasaṅkami. Atha vā bhagavatā so ādīnavo pageva pariññāto, na tena satthā nibbinno, tasmiṁ pana antovasse keci buddhaveneyyā nāhesuṁ, tena aññattha gamanaṁ tesaṁ bhikkhūnaṁ damanupāyoti pālileyyakaṁ uddissa gacchanto ekavihāriṁ āyasmantaṁ bhaguṁ sampahaṁsetuṁ tattha gato. Evaṁ gate ca satthari pañcasatā bhikkhū āyasmantaṁ ānandaṁ āhaṁsu ‘‘āvuso ānanda satthā ekakova gato, mayaṁ anubandhissāmā’’ti. ‘‘Āvuso, yadā bhagavā sāmaṁ senāsanaṁ saṁsāmetvā pattacīvaramādāya anāmantetvā upaṭṭhāke anapaloketvā bhikkhusaṅghaṁ adutiyo gacchati, tadā ekacārikaṁ carituṁ bhagavato ajjhāsayo, sāvakena nāma satthu ajjhāsayānurūpaṁ paṭipajjitabbaṁ, tasmā na imesu divasesu bhagavā anugantabbo’’ti nivāresi, sayampi nānugañchi. Dhammiyā kathāyāti ekībhāve ānisaṁsapaṭisaṁyuttāya dhammakathāya.",
  "tika-vin02t18:23": "Bālakaloṇakagamanakathāvaṇṇanā niṭṭhitā.",
  "tika-vin02t18:24": "Pācīnavaṁsadāyagamanakathāvaṇṇanā",
  "tika-vin02t18:25": "466.Yena pācīnavaṁsadāyoti tattha kasmā upasaṅkami? Yathā nāma jighacchitassa bhojane, pipāsitassa pānīye, sītena phuṭṭhassa uṇhe, uṇhena phuṭṭhassa sīte, dukkhitassa sukhe abhiruci uppajjati, evameva bhagavato kosambake bhikkhū aññamaññaṁ vivādāpanne asamaggavāsaṁ vasante, samaggavāsaṁ vasante āvajjentassa ime tayo kulaputtā āpāthamāgamiṁsu, atha nesaṁ paggaṇhitukāmo upasaṅkami ‘‘evāyaṁ paṭipattianukkamena kosambakānaṁ bhikkhūnaṁ vinayanūpāyo hotī’’ti. Viharantīti sāmaggirasaṁ anubhavamānā viharanti.",
  "tika-vin02t18:26": "Dāyapāloti (ma. ni. aṭṭha. 1.325) araññapālo. So araññaṁ yathā icchiticchitappadesena manussā pavisitvā tattha pupphaṁ vā phalaṁ vā niyyāsaṁ vā dabbasambhāraṁ vā na haranti, evaṁ vatiyā parikkhittassa araññassa yojite dvāre nisīditvā araññaṁ rakkhati, tasmā ‘‘dāyapālo’’ti vutto. Attakāmarūpā viharantīti attano hitaṁ kāmayamānasabhāvā hutvā viharanti. Yo hi imasmiṁ sāsane pabbajitvāpi vejjakammadūtakammapahiṇagamanādīnaṁ vasena ekavīsatianesanāhi jīvikaṁ kappeti, ayaṁ na attakāmarūpo nāma. Yo pana imasmiṁ sāsane pabbajitvā ekavīsatianesanaṁ pahāya catupārisuddhisīle patiṭṭhāya buddhavacanaṁ uggaṇhitvā sappāyadhutaṅgaṁ adhiṭṭhāya aṭṭhatiṁsāya ārammaṇesu cittaruciyaṁ kammaṭṭhānaṁ gahetvā gāmantaṁ pahāya araññaṁ pavisitvā samāpattiyo nibbattetvā vipassanāya kammaṁ kurumāno vicarati, ayaṁ attakāmo nāma. Tepi tayo kulaputtā evarūpā ahesuṁ. Tena vuttaṁ ‘‘attakāmarūpā viharantī’’ti.",
  "tika-vin02t18:27": "Mā tesaṁ aphāsumakāsīti tesaṁ aphāsukaṁ mā akāsīti bhagavantaṁ vāresi. Evaṁ kirassa ahosi ‘‘ime kulaputtā samaggā viharanti, ekaccassa ca gataṭṭhāne bhaṇḍanakalahavivādā vattanti, tikhiṇasiṅgo caṇḍagoṇo viya ovijjhanto vicarati, athekamaggena dvinnaṁ gamanaṁ na hoti, kadāci ayampi evaṁ karonto imesaṁ kulaputtānaṁ samaggavāsaṁ bhindeyya, pāsādiko ca panesa suvaṇṇavaṇṇo rasagiddho maññe, gatakālato paṭṭhāya paṇītadāyakānaṁ attano upaṭṭhākānaṁ vaṇṇakathanādīhi imesaṁ kulaputtānaṁ appamādavihāraṁ bhindeyya, vasanaṭṭhānāni cāpi etesaṁ kulaputtānaṁ nibaddhāni paricchinnāni tissova paṇṇasālā tayo caṅkamā tīṇi divāṭṭhānāni tīṇi mañcapīṭhāni, ayaṁ pana samaṇo mahākāyo vuḍḍhataro maññe bhavissati, so akāle ime kulaputte senāsanā vuṭṭhapessati, evaṁ sabbathāpi etesaṁ aphāsu bhavissatī’’ti. Taṁ anicchanto ‘‘mā tesaṁ aphāsumakāsī’’ti bhagavantaṁ vāreti.",
  "tika-vin02t18:28": "Kiṁ panesa jānanto vāresi ajānantoti? Ajānanto. Sammāsambuddho hi nāma yadā anekabhikkhusahassaparivāro byāmappabhāya asītianubyañjanehi dvattiṁsamahāpurisalakkhaṇasiriyā ca buddhānubhāvaṁ dassento vicarati, tadā ‘‘ko eso’’ti apucchitvāva jānitabbo hoti. Tadā pana bhagavā ‘‘māssu koci mama buddhānubhāvaṁ aññāsī’’ti tathārūpena iddhābhisaṅkhārena sabbampi taṁ buddhānubhāvaṁ cīvaragabbhena viya paṭicchādetvā valāhakagabbhena paṭicchanno puṇṇacando viya sayameva pattacīvaramādāya aññātakavesena agamāsi. Iti taṁ ajānantova dāyapālo vāresi.",
  "tika-vin02t18:29": "Etadavocāti thero kira ‘‘mā samaṇā’’ti dāyapālassa kathaṁ sutvā cintesi ‘‘mayaṁ tayo janā idha viharāma, añño pabbajito nāma natthi, ayañca dāyapālo pabbajitena viya saddhiṁ katheti, ko nu kho bhavissatī’’ti divāṭṭhānato uṭṭhāya dvāre ṭhatvā maggaṁ olokento bhagavantaṁ addasa. Bhagavāpi therassa saha dassaneneva sarīrobhāsaṁ muñci, asītianubyañjanavirājitā byāmappabhā pasāritasuvaṇṇapaṭo viya virocittha. Thero ‘‘ayaṁ dāyapālo phaṇakataāsīvisaṁ gīvāya gahetuṁ hatthaṁ pasārento viya loke aggapuggalena saddhiṁ kathentova na jānāti, aññatarabhikkhunā viya saddhiṁ kathetī’’ti nivārento etaṁ ‘‘māvuso, dāyapālā’’tiādivacanaṁ avoca.",
  "tika-vin02t18:30": "Tenupasaṅkamīti kasmā bhagavato paccuggamanaṁ akatvāva upasaṅkami? Evaṁ kirassa ahosi ‘‘mayaṁ tayo janā samaggavāsaṁ vasāma, sacāhaṁ ekakova paccuggamanaṁ karissāmi, samaggavāso nāma na bhavissati, piyamitte gahetvāva paccuggamanaṁ karissāmi. Yathā ca bhagavā mayhaṁ piyo, evaṁ sahāyānampi me piyo’’ti tehi saddhiṁ paccuggamanaṁ kātukāmo sayaṁ akatvā upasaṅkami. Keci pana ‘‘tesaṁ therānaṁ paṇṇasāladvāre caṅkamanakoṭiyā bhagavato āgamanamaggo hoti, tasmā thero tesaṁ saññaṁ dadamānova gato’’ti vadanti. Abhikkamathāti ito āgacchatha. Pāde pakkhālesīti vikasitapadumasannibhehi jālahatthehi maṇivaṇṇaṁ udakaṁ gahetvā suvaṇṇavaṇṇesu piṭṭhipādesu udakaṁ āsiñcitvā pādena pādaṁ ghaṁsento pakkhālesi. Buddhānaṁ kāye rajojallaṁ nāma na upalimpati, kasmā pakkhālesīti? Sarīrassa utuggahaṇatthaṁ tesañca cittasampahaṁsanatthaṁ. Amhehi abhihaṭena udakena bhagavā pāde pakkhālesi, paribhogaṁ akāsīti tesaṁ bhikkhūnaṁ balavasomanassavasena cittaṁ pīṇitaṁ hoti, tasmā pakkhālesi.",
  "tika-vin02t18:31": "Āyasmantaṁ anuruddhaṁ bhagavā etadavocāti so kira tesaṁ vuḍḍhataro, tassa saṅgahe kate sesānaṁ katova hotīti theraññeva etaṁ ‘‘kacci vo anuruddhā’’tiādivacanaṁ avoca. Anuruddhāti vā ekasesanayena vuttaṁ virūpekasesassapi icchitabbattā, evañca katvā bahuvacananiddeso ca samatthito hoti. Kaccīti pucchanatthe nipāto. Voti sāmivacanaṁ. Idaṁ vuttaṁ hoti – kacci anuruddhā tumhākaṁ khamanīyaṁ, iriyāpatho vo khamati, kacci yāpanīyaṁ, kacci vo jīvitaṁ yāpeti ghaṭiyati, kacci piṇḍakena na kilamatha, kacci tumhākaṁ sulabhapiṇḍaṁ, sampatte vo disvā manussā uḷuṅkayāguṁ vā kaṭacchubhikkhaṁ vā dātabbaṁ maññantīti bhikkhācāravattaṁ pucchati. Kasmā? Yasmā paccayena akilamantena sakkā samaṇadhammo kātuṁ, vattameva vā etaṁ pabbajitānaṁ.",
  "tika-vin02t18:32": "Atha tena paṭivacane dinne ‘‘anuruddhā tumhe rājapabbajitā mahāpuññā, manussā tumhākaṁ araññe vasantānaṁ adatvā kassa aññassa dātabbaṁ maññissanti, tumhe pana etaṁ bhuñjitvā kiṁ nu kho migapotakā viya aññamaññaṁ ghaṭṭentā viharatha, udāhu sāmaggibhāvo vo atthī’’ti sāmaggirasaṁ pucchanto ‘‘kacci pana vo anuruddhā samaggā’’tiādimāha. Tattha khīrodakībhūtāti yathā khīrañca udakañca aññamaññaṁ saṁsandati, visuṁ na hoti, ekattaṁ viya upeti, kacci evaṁ sāmaggivasena ekattupagatacittuppādā viharathāti pucchati. Piyacakkhūhīti mettacittaṁ paccupaṭṭhāpetvā olokanato piyabhāvadīpakāni cakkhūni piyacakkhūni nāma, ‘‘kacci tathārūpehi cakkhūhi aññamaññaṁ passantā viharathā’’ti pucchati. Tagghāti ekaṁsatthe nipāto, ekaṁsena mayaṁ bhanteti vuttaṁ hoti. Yathā kathaṁ panāti ettha yathāti nipātamattaṁ, kathanti kāraṇapucchā, kathaṁ pana tumhe evaṁ viharatha, kena kāraṇena viharatha, taṁ me kāraṇaṁ brūhīti vuttaṁ hoti.",
  "tika-vin02t18:33": "Mettaṁkāyakammanti mettacittavasena pavattaṁ kāyakammaṁ. Āvi ceva raho cāti sammukhā ceva parammukhā ca. Itaresupi eseva nayo. Tattha sammukhā kāyavacīkammāni sahavāse labbhanti, itarāni vippavāse, manokammaṁ sabbattha labbhati. Yañhi saheva vasantesu ekena mañcapīṭhaṁ vā dārubhaṇḍaṁ vā mattikābhaṇḍaṁ vā bahi dunnikkhittaṁ hoti, taṁ disvā ‘‘kenidaṁ vaḷañjita’’nti avaññaṁ akatvā attanā dunnikkhittaṁ viya gahetvā paṭisāmentassa paṭijaggitabbayuttaṁ vā pana ṭhānaṁ paṭijaggantassa sammukhā mettaṁ kāyakammaṁ nāma hoti. Ekasmiṁ pakkante tena dunnikkhittaṁ senāsanaparikkhāraṁ tatheva nikkhipantassa paṭijaggitabbayuttaṁ vā pana ṭhānaṁ paṭijaggantassa parammukhā mettaṁ kāyakammaṁ nāma hoti. Sahavasantassa pana therehi saddhiṁ madhuraṁ sammodanīyakathaṁ paṭisanthārakathaṁ sāraṇīyakathaṁ dhammakathaṁ sarabhaññaṁ sākacchaṁ pañhapucchanaṁ pañhavissajjananti evamādikaraṇe sammukhā mettaṁ vacīkammaṁ nāma hoti. Theresu pana pakkantesu ‘‘mayhaṁ piyasahāyo nandiyatthero kimilatthero evaṁ sīlasampanno evaṁ ācārasampanno’’tiādiguṇakathane parammukhā mettaṁ vacīkammaṁ nāma hoti. ‘‘Mayhaṁ piyamitto nandiyatthero kimilatthero avero hotu abyāpajjo sukhī’’ti evaṁ samannāharato pana sammukhāpi parammukhāpi mettaṁ manokammaṁ hotiyeva.",
  "tika-vin02t18:34": "Nānā hi kho no bhante kāyāti ayañhi kāyo piṭṭhaṁ viya mattikā viya ca omadditvā ekato kātuṁ na sakkā. Ekañca pana maññe cittanti cittaṁ pana no attano viya aññamaññassa hitabhāvena avirodhabhāvena bhedābhāvena samaggabhāvena ekamevāti dasseti. Kathaṁ panete sakaṁ cittaṁ nikkhipitvā itaresaṁ cittavasena vattiṁsūti? Ekassa patte malaṁ uṭṭhahati, ekassa cīvaraṁ kiliṭṭhaṁ hoti, ekassa paribhaṇḍakammaṁ hoti. Tattha yassa patte malaṁ uṭṭhitaṁ, tena ‘‘mamāvuso patte malaṁ uṭṭhitaṁ, pacituṁ vaṭṭatī’’ti vutte itare ‘‘mayhaṁ cīvaraṁ kiliṭṭhaṁ dhovitabbaṁ, mayhaṁ paribhaṇḍaṁ kātabba’’nti avatvā araññaṁ pavisitvā dārūni āharitvā bhinditvā pattakaṭāhe bahalatanumattikāhi lepaṁ katvā pattaṁ pacitvā tato paraṁ cīvaraṁ vā dhovanti, paribhaṇḍaṁ vā karonti. ‘‘Mamāvuso cīvaraṁ kiliṭṭhaṁ, dhovituṁ vaṭṭatī’’ti ‘‘mama paṇṇasālā uklāpā, paribhaṇḍaṁ kātuṁ vaṭṭatī’’ti paṭhamataraṁ ārocitepi eseva nayo.",
  "tika-vin02t18:35": "Idāni tesaṁ appamādalakkhaṇaṁ pucchanto ‘‘kacci pana vo anuruddhā’’tiādimāha. Tattha voti nipātamattaṁ, paccattavacanaṁ vā, kacci tumheti attho. Amhākanti amhesu tīsu janesu. Piṇḍāya paṭikkamatīti gāme piṇḍāya caritvā paccāgacchati. Avakkārapātinti atirekapiṇḍapātaṁ apanetvā ṭhapanatthāya ekaṁ samuggapātiṁ dhovitvā ṭhapeti. Yo pacchāti te kira therā na ekatova bhikkhācāraṁ pavisanti. Phalasamāpattiratā hete pātova sarīrapaṭijagganaṁ katvā vattapaṭipattiṁ pūretvā senāsanaṁ pavisitvā kālaparicchedaṁ katvā phalasamāpattiṁ appetvā nisīdanti. Tesu yo paṭhamataraṁ nisinno attano kālaparicchedavasena paṭhamataraṁ uṭṭhāti, so piṇḍāya caritvā paṭinivatto bhattakiccaṭṭhānaṁ āgantvā jānāti ‘‘dve bhikkhū pacchato, ahaṁ paṭhamataraṁ āgato’’ti. Atha pattaṁ pidahitvā āsanapaññāpanādīni katvā yadi patte paṭivīsamattameva hoti, nisīditvā bhuñjati, yadi atirekaṁ hoti, avakkārapātiyaṁ pakkhipitvā pātiṁ pidhāya bhuñjati, katabhattakicco pattaṁ dhovitvā vodakaṁ katvā thavikāya osāpetvā pattacīvaraṁ gahetvā attano vasanaṭṭhānaṁ pavisati.",
  "tika-vin02t18:36": "Dutiyopi āgantvāva jānāti ‘‘eko paṭhamaṁ āgato, eko pacchato’’ti. So sace patte bhattaṁ pamāṇameva hoti, bhuñjati. Sace mandaṁ, avakkārapātito gahetvā bhuñjati. Sace atirekaṁ hoti, avakkārapātiyaṁ pakkhipitvā pamāṇameva bhuñjitvā purimatthero viya vasanaṭṭhānaṁ pavisati. Tatiyopi āgantvāva jānāti ‘‘dve paṭhamaṁ āgatā, ahaṁ pacchimo’’ti. Sopi dutiyatthero viya bhuñjitvā katabhattakicco pattaṁ dhovitvā vodakaṁ katvā thavikāya osāpetvā āsanāni ukkhipitvā paṭisāmeti, pānīyaghaṭe vā paribhojanīyaghaṭe vā avasesaudakaṁ chaḍḍetvā ghaṭe nikujjitvā avakkārapātiyaṁ sace avasesabhattaṁ hoti, taṁ vuttanayena jahitvā pātiṁ dhovitvā paṭisāmeti, bhattaggaṁ sammajjati, so kacavaraṁ chaḍḍetvā sammajjaniṁ ukkhipitvā upacikāhi muttaṭṭhāne ṭhapetvā pattacīvaramādāya vasanaṭṭhānaṁ pavisati. Idaṁ therānaṁ bahivihāre araññe bhattakiccakaraṇaṭṭhāne bhojanasālāya vattaṁ. Idaṁ sandhāya ‘‘yo pacchā’’tiādi vuttaṁ.",
  "tika-vin02t18:37": "Yopassatītiādi pana nesaṁ antovihāre vattanti veditabbaṁ. Tattha vaccaghaṭanti ācamanakumbhiṁ. Rittanti rittakaṁ. Tucchanti tasseva vevacanaṁ. Avisayhanti ukkhipituṁ asakkuṇeyyaṁ atibhāriyaṁ. Hatthavikārenāti hatthasaññāya. Te kira pānīyaghaṭādīsu yaṁkiñci tucchakaṁ gahetvā pokkharaṇiṁ gantvā anto ca bahi ca dhovitvā udakaṁ parissāvetvā tīre ṭhapetvā aññaṁ bhikkhuṁ hatthavikārena āmantenti, odissa vā anodissa vā saddaṁ na karonti. Kasmā odissa na karonti? Tañhi bhikkhuṁ saddo bādheyyāti. Kasmā anodissa na karonti? Anodissa sadde dinne ‘‘ahaṁ pure, ahaṁ pure’’ti dvepi nikkhameyyuṁ. Tato dvīhi kattabbakamme tatiyassa kammacchedo bhaveyya. Saṁyatapadasaddo pana hutvā aparassa bhikkhuno divāṭṭhānasantikaṁ gantvā tena diṭṭhabhāvaṁ ñatvā hatthasaññaṁ karoti, tāya saññāya itaro āgacchati, tato dve janā hatthena hatthaṁ saṁsibbantā dvīsu hatthesu ṭhapetvā uṭṭhāpenti. Taṁ sandhāyāha ‘‘hatthavikārena dutiyaṁ āmantetvā hatthavilaṅghakena upaṭṭhāpemā’’ti.",
  "tika-vin02t18:38": "Pañcāhikaṁ kho panāti cātuddase pannarase aṭṭhamiyanti idaṁ tāva pakatidhammassavanameva, taṁ akhaṇḍaṁ katvā pañcame pañcame divase dve therā nātivikāle nahāyitvā anuruddhattherassa vasanaṭṭhānaṁ gacchanti. Tattha tayopi nisīditvā tiṇṇaṁ piṭakānaṁ aññatarasmiṁ aññamaññaṁ pañhaṁ pucchanti, aññamaññaṁ vissajjenti. Tesaṁ evaṁ karontānaṁyeva aruṇaṁ uggacchati. Taṁ sandhāyetaṁ vuttaṁ. Ettāvatā therena bhagavatā appamādalakkhaṇaṁ pucchitena pamādaṭṭhānesuyeva appamādalakkhaṇaṁ vissajjitaṁ hoti. Aññesañhi bhikkhūnaṁ bhikkhācārapavisanakālo nikkhamanakālo nivāsanaparivattanaṁ cīvarapārupanaṁ antogāme piṇḍāya caraṇaṁ dhammakathanaṁ anumodanaṁ antogāmato nikkhamitvā bhattakiccakaraṇaṁ pattadhovanaṁ pattaosāpanaṁ pattacīvarapaṭisāmananti papañcakaraṇaṭṭhānāni etāni. Tasmā thero ‘‘amhākaṁ ettakaṁ ṭhānaṁ muñcitvā vissaṭṭhakathāpavattanena kammaṭṭhāne pamajjanaṭṭhānāni, tatthāpi mayaṁ, bhante, kammaṭṭhānaviruddhaṁ na paṭipajjāmā’’ti aññesaṁ pamādaṭṭhānesuyeva sikhāppattaṁ attano appamādalakkhaṇaṁ vissajjesi. Imināva etāni ṭhānāni muñcitvā aññattha vihārasamāpattīnaṁ avaḷañjanavasena pamādakālo nāma amhākaṁ natthīti dīpeti.",
  "tika-vin02t18:39": "Pācīnavaṁsadāyagamanakathāvaṇṇanā niṭṭhitā.",
  "tika-vin02t18:40": "Pālileyyakagamanakathāvaṇṇanā",
  "tika-vin02t18:41": "467.Dhammiyākathāyāti samaggavāse ānisaṁsapaṭisaṁyuttāya dhammakathāya. Anupubbena (udā. aṭṭha. 35) cārikaṁ caramānoti anukkamena gāmanigamapaṭipāṭiyā cārikaṁ caramāno. Yena pālileyyakaṁ tadavasarīti ekakova yena pālileyyakagāmo, taṁ avasari. Pālileyyakagāmavāsinopi paccuggantvā bhagavato dānaṁ datvā pālileyyakagāmassa avidūre rakkhitavanasaṇḍo nāma atthi, tattha bhagavato paṇṇasālaṁ katvā ‘‘ettha bhagavā vasatū’’ti yācitvā vāsayiṁsu. Bhaddasāloti pana tattheko manāpo laṭṭhiko sālarukkho. Bhagavā taṁ gāmaṁ upanissāya vanasaṇḍe paṇṇasālāya samīpe tasmiṁ rukkhamūle vihāsi. Tena vuttaṁ ‘‘pālileyyake viharati rakkhitavanasaṇḍe bhaddasālamūle’’ti.",
  "tika-vin02t18:42": "Atha kho bhagavato rahogatassātiādi bhagavato vivekasukhapaccavekkhaṇadassanaṁ. Ākiṇṇo na phāsu vihāsinti sambādhappatto ākiṇṇo vihāsiṁ. Kiṁ pana bhagavato sambādho atthi saṁsaggo vāti? Natthi. Na hi koci bhagavantaṁ anicchāya upasaṅkamituṁ sakkoti. Durāsadā hi buddhā bhagavanto sabbattha ca anupalittā, hitesitāya pana sattesu anukampaṁ upādāya ‘‘mutto mocessāmī’’ti paṭiññānurūpaṁ caturoghanittharaṇatthaṁ aṭṭhannaṁ parisānaṁ attano santikaṁ kālena kālaṁ upasaṅkamanaṁ adhivāseti, sayañca mahākaruṇāsamussāhito kālaññū hutvā tattha upasaṅkamīti idaṁ sabbabuddhānaṁ āciṇṇaṁ. Nāyamidha ākiṇṇavihāro adhippeto, idha pana tehi kalahakārakehi kosambakabhikkhūhi saddhiṁ ekavihāre vāsaṁ vihāsi, tadā vinetabbābhāvato ākiṇṇavihāraṁ katvā vuttaṁ ‘‘ahaṁ kho pubbe ākiṇṇo na phāsu vihāsi’’nti. Tenevāha ‘‘tehi kosambakehi bhikkhūhi bhaṇḍanakārakehī’’tiādi.",
  "tika-vin02t18:43": "Daharapotakehīti daharehi hatthipotakehi, ye bhiṅkātipi vuccanti. Tehīti hatthiādīhi. Kaddamodakānīti kaddamamissāni udakāni. Ogāhāti ettha ‘‘ogāha’’ntipi pāḷi. Assāti hatthināgassa. Upanighaṁsantiyoti ghaṭṭentiyo. Upanighaṁsiyamānopi attano uḷārabhāvena na kujjhati, tena tā ghaṁsantiyeva. Vūpakaṭṭhoti vūpakaṭṭho dūrībhūto.",
  "tika-vin02t18:44": "Yūthāti hatthighaṭāya. Yena bhagavā tenupasaṅkamīti so kira hatthināgo yūthavāse ukkaṇṭhito taṁ vanasaṇḍaṁ paviṭṭho. Tattha bhagavantaṁ disvā ghaṭasahassena nibbāpitasantāpo viya nibbuto hutvā pasannacitto bhagavato santike aṭṭhāsi, tato paṭṭhāya vattasīse ṭhatvā bhaddasālassa paṇṇasālāya ca samantato appaharitaṁ katvā sākhābhaṅgena sammajjati, bhagavato mukhadhovanaṁ deti, nahānodakaṁ āharati, dantakaṭṭhaṁ deti, araññato madhurāni phalāphalāni āharitvā satthu upaneti. Satthā tāni paribhuñjati. Tena vuttaṁ ‘‘soṇḍāya bhagavato pānīyaṁ paribhojanīyaṁ upaṭṭhāpetī’’tiādi. So kira soṇḍāya dārūni āharitvā aññamaññaṁ ghaṁsitvā aggiṁ uṭṭhāpetvā dārūni jālāpetvā tattha pāsāṇakhaṇḍāni tāpetvā tāni daṇḍakehi vaṭṭetvā soṇḍiyaṁ khipitvā udakassa tattabhāvaṁ ñatvā bhagavato santikaṁ upagantvā tiṭṭhati. Bhagavā ‘‘hatthināgo mama nahānaṁ icchatī’’ti tattha gantvā nahānakiccaṁ karoti. Pānīyepi eseva nayo. Tasmiṁ pana sītale jāte upasaṅkamati. Taṁ sandhāya vuttaṁ ‘‘soṇḍāya bhagavato pānīyaṁ paribhojanīyaṁ upaṭṭhāpetī’’ti.",
  "tika-vin02t18:45": "Attano ca pavivekaṁ viditvāti kehici anākiṇṇabhāvaladdhaṁ kāyavivekaṁ jānitvā. Itare pana vivekā bhagavato sabbakālaṁ vijjantiyeva. Imaṁ udānaṁ udānesīti imaṁ attano hatthināgassa ca vivekābhiratiyā samānajjhāsayabhāvadīpanaṁ udānaṁ udānesi.",
  "tika-vin02t18:46": "Gāthāya pana evamatthayojanā veditabbā (udā. aṭṭha. 35) – etaṁ īsādantassa rathaīsāsadisadantassa hatthināgassa cittaṁ nāgena buddhanāgassa cittena sameti saṁsandati. Kathaṁ sameti ce? Yadeko ramatī vane, yasmā buddhanāgo ‘‘ahaṁ kho pubbe ākiṇṇo vihāsi’’nti purimaṁ ākiṇṇavihāraṁ jigucchitvā vivekaṁ upabrūhayamāno idāni yathā eko adutiyo vane araññe ramati abhiramati, evaṁ ayampi hatthināgo pubbe attano hatthiādīhi ākiṇṇavihāraṁ jigucchitvā idāni eko asahāyo vane ekavihāraṁ ramati abhinandati, tasmāssa cittaṁ nāgena sameti, tassa cittena sametīti katvā ekībhāvaratiyā ekasadisaṁ hotīti attho.",
  "tika-vin02t18:47": "Pālileyyakagamanakathāvaṇṇanā niṭṭhitā.",
  "tika-vin02t18:48": "Aṭṭhārasavatthukathāvaṇṇanā",
  "tika-vin02t18:49": "473.Yo paṭibāheyya, āpatti dukkaṭassāti ettha yo senāsanārahassa senāsanaṁ paṭibāhati, tasseva āpatti. Kalahakārakādīnaṁ panettha ‘‘okāso natthī’’tiādikaṁ saṅghassa katikaṁ ārocetvā na paññapentassa ‘‘ahaṁ vuḍḍho’’ti pasayha attanāva attano paññapetvā gaṇhantaṁ ‘‘yuttiyā gaṇhathā’’ti vatvā vārentassa ca natthi āpatti. ‘‘Bhaṇḍanakārakaṁ nikkaḍḍhatīti vacanato kuladūsakassa pabbājanīyakammānuññāya ca idha kalahavūpasamanatthaṁ āgatānaṁ kosambakānampi ‘yathāvuḍḍha’nti avatvā ‘vivitte asati vivittaṁ katvāpi dātabba’nti vuttattā vivittaṁ katvā dentaṁ paṭibāhantasseva āpattī’’ti gaṇṭhipadesu vuttaṁ.",
  "tika-vin02t18:50": "Upālisaṅghasāmaggīpucchāvaṇṇanā",
  "tika-vin02t18:51": "476.Namūlā mūlaṁ gantvāti mūlato mūlaṁ agantvā. Atthato apagatāti sāmaggisaṅkhātaatthato apagatā.",
  "tika-vin02t18:52": "477. Yena naṁ paccatthikā vadeyyuṁ, taṁ na hi hotīti sambandho. Anapagatanti kāraṇato anapetaṁ, sakāraṇanti vuttaṁ hoti.",
  "tika-vin02t18:53": "Usūyāyāti iminā dosāgatigamanassa saṅgahitattā ‘‘agatigamanenā’’ti avasesaagatigamanaṁ dassitanti veditabbaṁ. Aṭṭhahi dūtaṅgehīti ‘‘sotā ca hoti sāvetā ca uggahetā ca dhāretā ca viññāpetā ca kusalo ca sahitāsahitadassano ca akalahakārako cā’’ti evaṁ vuttehi aṭṭhahi dūtaṅgehi. Sesamettha pāḷito aṭṭhakathāto ca suviññeyyameva.",
  "tika-vin02t18:54": "Kosambakakkhandhakavaṇṇanā niṭṭhitā.",
  "tika-vin02t18:55": "Iti samantapāsādikāya vinayaṭṭhakathāya sāratthadīpaniyaṁ",
  "tika-vin02t18:56": "Mahāvaggavaṇṇanā niṭṭhitā.",
  "tika-vin02t18:57": " Namo tassa bhagavato arahato sammāsambuddhassa"
}