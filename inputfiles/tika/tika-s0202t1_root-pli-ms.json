{
  "tika-s0202t1:0": "2. Bhikkhuvaggo",
  "tika-s0202t1:1": "1. Ambalaṭṭhikarāhulovādasuttavaṇṇanā",
  "tika-s0202t1:2": "107.Ambalaṭṭhikāyanti ettha ambalaṭṭhikā vuccati sujāto taruṇambarukkho, tassa pana avidūre kato pāsādo idha ‘‘ambalaṭṭhikā’’ti adhippeto. Tenāha ‘‘veḷuvanavihārassā’’tiādi. Padhānagharasaṅkhepeti bhāvanāgehappakāre yogīnaṁ geheti attho. Tikhiṇova hoti, na tassa tikhiṇabhāvo kenaci kātabbo sabhāvasiddhattā. Evameva attano vimuttiparipācanakammunā tikkhavisadabhāvappattiyā ayampi āyasmā…pe… tattha vihāsi. Pakatipaññattamevāti pakatiyā paññattaṁ buddhānaṁ upagamanato puretarameva cārittavasena paññattaṁ.",
  "tika-s0202t1:3": "108. Udakaṁ anena dhīyati, ṭhapīyati vā etthāti udakādhānaṁ. Udakaṭṭhānanti ca khuddakabhājanaṁ. ‘‘Ovādadānatthaṁ āmantesī’’ti vatvā taṁ panassa ovādadānaṁ na idheva, atha kho bahūsu ṭhānesu bahukkhattuṁ pavattitanti tāni tāni saṅkhepato dassetvā idha saṁvaṇṇanatthaṁ ‘‘bhagavatā hī’’tiādi vuttaṁ.",
  "tika-s0202t1:4": "Tattha sabbabuddhehi avijahitanti iminā sabbesaṁ buddhānaṁ sāsane kumārapañhā nāma hotīti dasseti. Ekekato paṭṭhāya yāva dasakā pavattā dasa pucchā etassāti dasapucchaṁ, ekekato paṭṭhāya yāva dasakā ekuttaravasena pavattaṁ vissajjanatthāya pañcapaṇṇasavissajjanaṁ sāmaṇerapañhanti sambandho. Yaṁ panettha vattabbaṁ, taṁ paramatthajotikāyaṁ khuddakaṭṭhakathāyaṁ (khu. pā. aṭṭha. 4.kumārapañhavaṇṇanā) vuttanayeneva veditabbaṁ. Anādīnavadassitāya abhiṇhaṁ musā samudācaraṇato ‘‘piyamusāvādā’’ti vuttaṁ, udakāvasesachaḍḍanaudakādhānanikujjanaukkujjanadassanasaññitā catasso udakādhānūpamāyo sabbassa yuddhakammassa akaraṇakaraṇavasena dassitā dve hatthiupamāyo.",
  "tika-s0202t1:5": "Tattharāhulasuttanti suttanipāte āgataṁ rāhulasuttaṁ (su. ni. 337 ādayo). Abhiṇhovādavasena vuttanti iminā antarantarā taṁ suttaṁ kathetvā bhagavā theraṁ ovadatīti dasseti. Idañca panāti idaṁ yathāvuttaṁ bhagavato taṁtaṁkālānurūpaṁ attano ovādadānaṁ sandhāya. Bījanti aṇḍaṁ. Passasi nūti nu-saddo anujānane, nanu passasīti attho. Saccadhammaṁ laṅghitvā ṭhitassa kiñcipi akattabbaṁ nāma pāpaṁ natthīti āha – ‘‘sampajānamusāvāde saṁvararahitassa opammadassanatthaṁ vuttā’’ti. Tathā hi –",
  "tika-s0202t1:6": "‘‘Ekaṁ dhammamatītassa, musāvādissa jantuno;",
  "tika-s0202t1:7": "Vitiṇṇaparalokassa, natthi pāpamakāriya’’nti. (dha. pa. 176);",
  "tika-s0202t1:8": "Uruḷhavāti uruḷho hutvā ussito. So pana damavasena abhiruyha vaḍḍhito ārohanayogyo ca hotīti āha ‘‘abhivaḍḍhito ārohasampanno’’ti. Āgatāgateti attano yogyapadesaṁ āgatāgate. Paṭisenāya phalakakoṭṭhakamuṇḍapākārādayoti paṭisenāya attano ārakkhatthāya ṭhapite phalakakoṭṭhake ceva uddhacchadapākārādike ca. Etaṁ padesanti etaṁ parasenāpadesaṁ. Ettakenāti olokanamattena. Tassa olokanākāradassaneneva. Satampi sahassampi senānīkaṁ dvedhā bhijjati, tīrapātikaṁ madditaṁ hutvā padātā hutvā dvedhā hutvā palāyanti. Kaṇṇehi paharitvāti pageva sarānaṁ āgamanasaddaṁ upadhāretvā yathā vego na hoti, evaṁ samuṭṭhāpetvā tehi paharitvā pātanaṁ. Paṭihatthipaṭiassātiādinā paccekaṁ pati-saddo yojetabboti. Dīghāsilaṭṭhiyāti dīghalatāya asilaṭṭhiyā.",
  "tika-s0202t1:9": "Karaṇeti kammakaraṇe. Maññati hatthāroho. Ayamuggaranti tādise kāle gahitamuggaraṁ. Oloketvāti ñāṇacakkhunā disvā, abhiṇhaṁ sampajaññaṁ upaṭṭhapetvāti attho.",
  "tika-s0202t1:10": "109.Sasakkanti passituṁ yuttaṁ katvā ussāhaṁ janetvā na karaṇīyaṁ, tādisaṁ niyamato akattabbaṁ hotīti āha ‘‘ekaṁseneva na kātabba’’nti. Paṭisaṁhareyyāsīti karaṇato saṅkocaṁ āpajjeyyāsi. Yathābhūto asanto nivatto akaronto nāma hotīti āha ‘‘nivatteyyāsi mā kareyyāsī’’ti. Anupadeyyāsīti anubalappadāyī bhaveyyāsi. Tenāha ‘‘upatthambheyyāsī’’ti. Taṁ pana anubalappadānaṁ upatthambhanaṁ punappunaṁ karaṇamevāti āha ‘‘punappunaṁ kareyyāsī’’ti . Sikkhamānoti taṁyeva adhisīlasikkhaṁ tannissayañca sikkhādvayaṁ sikkhanto sampādento.",
  "tika-s0202t1:11": "111.Kittakepana ṭhāneti kittake ṭhāne pavattāni. Avidūre eva pavattānīti dassento ‘‘ekasmiṁ purebhatteyeva sodhetabbānī’’ti āha. Evañhi tāni susodhitāni honti suparisuddhāni. Paresaṁ appiyaṁ garuṁ gārayhaṁ, yathāvuttaṭṭhānato pana aññaṁ vā kammaṭṭhānamanasikāreneva kāyakammādīni parisodhitāni hontīti na gahitaṁ. Paṭighaṁ vāti ettha vā-saddena asamapekkhaṇe mohassa saṅgaho daṭṭhabbo.",
  "tika-s0202t1:12": "112. Vuttanayena kāyakammādiparisodhanaṁ nāma idheva, na ito bahiddhāti āha ‘‘buddhā…pe… sāvakā vā’’ti. Te hi atthato samaṇabrāhmaṇā vāti. Tasmāti yasmā sabbabuddhapaccekabuddhasāvakehi āruḷhamaggo, rāhula, mayā tuyhaṁ ācikkhito, tasmā. Tena anusikkhantena tayā evaṁ sikkhitabbanti ovādaṁ adāsi. Sesaṁ vuttanayattā suviññeyyameva.",
  "tika-s0202t1:13": "Ambalaṭṭhikarāhulovādasuttavaṇṇanāya līnatthappakāsanā",
  "tika-s0202t1:14": "Samattā.",
  "tika-s0202t1:15": "2. Mahārāhulovādasuttavaṇṇanā",
  "tika-s0202t1:16": "113.Iriyāpathānubandhanenāti iriyāpathagamanānubandhanena, na paṭipattigamanānubandhanena. Aññameva hi buddhānaṁ paṭipattigamanaṁ aññaṁ sāvakānaṁ. Vilāsitagamanenāti – ‘‘dūre pādaṁ na uddharati, na accāsanne pādaṁ nikkhipati, nātisīghaṁ gacchati nātisaṇika’’ntiādinā (saṁ. ni. aṭṭha. 3.4.243; udā. aṭṭha. 76; sārattha. ṭī. mahāvagga 3.285) vuttena sabhāvasīlena buddhānaṁ cāturiyagamanena. Tadeva hi sandhāya ‘‘pade padaṁ nikkhipanto’’ti vuttaṁ. Padānupadikoti rāhulattherassapi lakkhaṇapāripūriyā tādisameva gamananti yattakaṁ padesaṁ antaraṁ adatvā bhagavato piṭṭhito gantuṁ āraddho, sabbattha tameva gamanapadānupadaṁ gacchatīti padānupadiko.",
  "tika-s0202t1:17": "Vaṇṇanābhūmi cāyaṁ tattha bhagavantaṁ therañca anekarūpāhi upamāhi vaṇṇento ‘‘tattha bhagavā’’tiādimāha. Nikkhantagajapotako viya virocitthāti padaṁ ānetvā yojanā. Evaṁ taṁ kesarasīho viyātiādīsupi ānetvā yojetabbaṁ. Tārakarājā nāma cando. Dvinnaṁ candamaṇḍalānantiādi parikappavacanaṁ, buddhāveṇikasantakaṁ viya buddhānaṁ ākappasobhā ahosi, aho sirīsampattīti yojanā.",
  "tika-s0202t1:18": "Ādiyamānāti gaṇhanti. ‘‘Pacchā jānissāmā’’ti na ajjupekkhitabbo. Idaṁ na kattabbanti vutteti idaṁ pāṇaatipātanaṁ na kattabbanti vutte idaṁ daṇḍena vā leḍḍunā vā viheṭhanaṁ na kattabbaṁ, idaṁ pāṇinā daṇḍakadānañca antamaso kujjhitvā olokanamattampi na kattabbamevāti nayasatenapi nayasahassenapi paṭivijjhati, tathā idha tāva sammajjanaṁ kattabbanti vuttepi tattha paribhaṇḍakaraṇaṁ vihāraṅgaṇasammajjanaṁ kacavarachaḍḍanaṁ vālikāsamakiraṇanti evamādinā nayasatena nayasahassena paṭivijjhati. Tenāha – ‘‘idaṁ kattabbanti vuttepi eseva nayo’’ti. Paribhāsanti tajjanaṁ. Labhāmīti paccāsīsati.",
  "tika-s0202t1:19": "Sabbametanti sabbaṁ etaṁ mayi labbhamānaṁ sikkhākāmataṁ. Abhiññāyāti jānitvā. Sahāyoti raṭṭhapālattheraṁ sandhāyāha. So hi bhagavatā saddhāpabbajitabhāve etadagge ṭhapito. Dhammārakkhoti satthu saddhammaratanānupālako dhammabhaṇḍāgāriko. Pettiyoti cūḷapitā. Sabbaṁ me jinasāsananti sabbampi buddhasāsanaṁ mayhameva.",
  "tika-s0202t1:20": "Chandarāgaṁ ñatvāti chandarāgaṁ mama citte uppannaṁ ñatvā. Aññatarasmiṁ rukkhamūleti vihārapariyante aññatarasmiṁ rukkhamūlaṭṭhāne anucchavike.",
  "tika-s0202t1:21": "Tadāti aggasāvakehi pasādāpanakāle. Aññakammaṭṭhānāni caṅkamanairiyāpathepi piṭṭhipasāraṇakālepi samijjhanti, na evamidanti āha – ‘‘idamassa etissā nisajjāya kammaṭṭhānaṁ anucchavika’’nti. Ānāpānassatinti ānāpānassatikammaṭṭhānaṁ.",
  "tika-s0202t1:22": "Samasīsī hotīti sace samasīsī hutvā na parinibbāyati. Paccekabodhiṁ sacchikaroti no ce paccekabodhiṁ sacchikaroti. Khippābhiññoti khippaṁ lahuṁyeva pattabbachaḷabhiñño.",
  "tika-s0202t1:23": "Paripuṇṇāti soḷasasu ākāresu kassacipi atāpanena sabbaso puṇṇā. Subhāvitāti samathabhāvanāya vipassanābhāvanāya ca anupubbasampādanena subhāvitā. Gaṇanāvidhānānupubbiyā āsevitattā anupubbaṁ paricitā.",
  "tika-s0202t1:24": "Omānaṁ vāti avajānanaṁ uññātanti evaṁvidhaṁ mānaṁ vā. Atimānaṁ vāti ‘‘kiṁ imehi, mameva ānubhāvena jīvissāmī’’ti evaṁ atimānaṁ vā kuto janessatīti.",
  "tika-s0202t1:25": "114.Visaṅkharitvāti visaṁyutte katvā, yathā saṅgākārena gahaṇaṁ na gacchati, evaṁ vinibhuñjitvāti attho. Mahābhūtāni tāva vitthāretu, sammasanūpagattā, asammasanūpagaṁ ākāsadhātuṁ atha kasmā vitthāresīti āha ‘‘upādārūpadassanattha’’nti. Āpodhātu sukhumarūpaṁ. Itarāsu oḷārikasukhumatāpi labbhatīti āha ‘‘upādārūpadassanattha’’nti. Heṭṭhā cattāri mahābhūtāneva kathitāni, na upādārūpanti tassa panettha lakkhaṇahāranayena ākāsadassanena dassitatā veditabbā. Tenāha ‘‘iminā mukhena taṁ dassetu’’nti. Na kevalaṁ upādārūpaggahaṇadassanatthameva ākāsadhātu vitthāritā, atha kho pariggahasukhatāyapīti dassento ‘‘apicā’’tiādimāha. Tattha paricchinditabbassa rūpassa niravasesapariyādānatthaṁ ‘‘ajjhattikenā’’ti visesanamāha. Ākāsenāti ākāsadhātuyā gahitāya. Paricchinnarūpanti tāya paricchinditakalāpagatampi pākaṭaṁ hoti vibhūtaṁ hutvā upaṭṭhāti.",
  "tika-s0202t1:26": "Idāni vuttamevatthaṁ sukhaggahaṇatthaṁ gāthāya dasseti. Tassāti upādāyarūpassa. Evaṁ āvibhāvatthanti evaṁ paricchinnatāya ākāsassa vasena vibhūtabhāvatthaṁ. Tanti ākāsadhātuṁ.",
  "tika-s0202t1:27": "118.Ākāsabhāvaṁ gatanti catūhi mahābhūtehi asamphuṭṭhānaṁ tesaṁ paricchedakabhāvena ākāsanti gahetabbataṁ gataṁ, ākāsameva vā ākāsagataṁ yathā ‘‘diṭṭhigataṁ (dha. sa. 381; mahāni. 12), atthaṅgata’’nti (a. ni. aṭṭha. 1.1.130) ca. Ādinnanti imanti taṇhādiṭṭhīhi ādinnaṁ. Tenāha ‘‘gahitaṁ parāmaṭṭha’’nti. Aññattha kammajaṁ ‘‘upādinna’’nti vuccati, na tathā idhāti āha ‘‘sarīraṭṭhakanti attho’’ti. Pathavīdhātuādīsuvuttanayenevāti mahāhatthipadopame (ma. ni. 1.300 ādayo) vuttanayadassanaṁ sandhāya vadati.",
  "tika-s0202t1:28": "119.Tādibhāvo nāma niṭṭhitakiccassa hoti, ayañca vipassanaṁ anuyuñjati, atha kimatthaṁ tādibhāvatā vuttāti? Pathavīsamatādilakkhaṇācikkhaṇāhi vipassanāya sukhappavattiatthaṁ. Tenāha ‘‘iṭṭhāniṭṭhesū’’tiādi. Gahetvāti kusalappavattiyā okāsadānavasena pariggahetvā. Na patiṭṭhitoti na nissito na laggo.",
  "tika-s0202t1:29": "120. Brahmavihārabhāvanā asubhabhāvanā ānāpānassatibhāvanā ca upacāraṁ vā appanaṁ vā pāpento vipassanāya pādakabhāvāya aniccādisaññāya vipassanābhāvena ussakkitvā maggapaṭipāṭiyā arahattādhigamāya hotīti ‘‘mettādibhāvanāya pana hotī’’ti vuttaṁ. Yattha katthaci sattesu saṅkhāresu ca paṭihaññanakilesoti āghātabhāvameva vadati ñāyabhāvato aññesampi. Asmimānoti rūpādike paccekaṁ ekajjhaṁ gahetvā ‘‘ayamahamasmī’’ti evaṁ pavattamāno.",
  "tika-s0202t1:30": "121.Idaṁ kammaṭṭhānanti ettha gaṇanādivasena āseviyamānā assāsapassāsā yogakammassa patiṭṭhānatāya kammaṭṭhānaṁ. Tattha pana tathāpavatto manasikāro bhāvanā. Ettha ca tasseva therassa bhagavatā bahūnaṁ kammaṭṭhānānaṁ desitattā caritaṁ anādiyitvā kammaṭṭhānāni sabbesaṁ puggalānaṁ sappāyānīti ayamattho siddho, atisappāyavasena pana kammaṭṭhānesu vibhāgakathā kathitāti veditabbā.",
  "tika-s0202t1:31": "Mahārāhulovādasuttavaṇṇanāya līnatthappakāsanā samattā.",
  "tika-s0202t1:32": "3. Cūḷamālukyasuttavaṇṇanā",
  "tika-s0202t1:33": "122.Evaṁṭhapitānīti ‘‘sassato loko’’tiādinayappavattāni diṭṭhigatāni aniyyānikatāya na byākātabbāni na kathetabbāni, evaṁ ṭhapanīyapakkhe ṭhapitāni ceva niyyānikasāsane chaḍḍanīyatāya paṭikkhittāni ca, apicettha atthato paṭikkhepo eva byākātabbato. Yathā eko kammakilesavasena itthattaṁ āgato, tathā aparopi aparopīti satto tathāgato vuccatīti āha – ‘‘tathāgatoti satto’’ti. Taṁ abyākaraṇaṁ mayhaṁ na ruccatīti yadi sassato loko, sassato lokoti, asassato loko, asassato lokoti jānāmāti byākātabbameva, yaṁ pana ubhayathā abyākaraṇaṁ, taṁ me cittaṁ na ārādheti ajānanahetukattā abyākaraṇassa. Tenāha – ‘‘ajānato kho pana apassato etadeva ujukaṁ, yadidaṁ na jānāmi na passāmī’’ti. Sassatotiādīsu sassatoti sabbakāliko, nicco dhuvo avipariṇāmadhammoti attho. So hi diṭṭhigatikehi lokīyanti ettha puññapāpatabbipākā, sayaṁ vā tabbipākākarādibhāvena aviyuttehi lokīyatīti lokoti adhippeto. Etena cattāropi sassatavādā dassitā honti. Asassatoti na sassato, anicco addhuvo bhedanadhammoti attho, asassatoti ca sassatabhāvapaṭikkhepena ucchedo dīpitoti sattapi ucchedavādā dassitā honti. Antavāti parivaṭumo paricchinnaparimāṇo, asabbagatoti attho. Tena ‘‘sarīraparimāṇo, aṅguṭṭhaparimāṇo, yavaparimāṇo paramāṇuparimāṇo attā’’ti (udā. aṭṭha. 54; dī. ni. ṭī. 1.76-77) evamādivādā dassitā honti.",
  "tika-s0202t1:34": "Tathāgato paraṁ maraṇāti tathāgato jīvo attā maraṇato imassa kāyassa bhedato paraṁ uddhaṁ hoti atthi saṁvijjatīti attho. Etena sassatabhāvamukhena soḷasa saññīvādā, aṭṭha asaññīvādā, aṭṭha ca nevasaññīnāsaññīvādā dassitā honti. Na hotīti natthi na upalabbhati. Etena ucchedavādo dassito hoti. Apica hoti ca na ca hotīti atthi natthi cāti. Etena ekaccasassatavādo dassito. Neva hoti na na hotīti pana iminā amarāvikkhepavādo dassitoti veditabbaṁ. Bhagavatā pana aniyyānikattā anatthasaṁhitāni imāni dassanānīti tāni na byākatāni, taṁ abyākaraṇaṁ sandhāyāha ayaṁ thero ‘‘taṁ me na ruccatī’’ti. Sikkhaṁ paṭikkhipitvā yathāsamādinnasikkhaṁ pahāya.",
  "tika-s0202t1:35": "125.Tvaṁnevayācakoti ahaṁ bhante bhagavati brahmacariyaṁ carissāmītiādinā. Na yācitakoti tvaṁ mālukyaputta mayi brahmacariyaṁ carātiādinā.",
  "tika-s0202t1:36": "126.Parasenāya ṭhitena purisena. Bahalalepanenāti bahalavilepanena. Mahāsupiyādi sabbo muduhidako veṇuviseso saṇho. Maruvāti makaci. Khīrapaṇṇinoti khīrapaṇṇiyā, yassā chindanamatte paṇṇe khīraṁ paggharati. Gacchanti gacchato jātaṁ sayaṁjātagumbato gahitanti adhippāyo. Sithilahanu nāma dattā kaṇṇo pataṅgo. Etāya diṭṭhiyā sati na hotīti ‘‘sassato loko’’ti etāya diṭṭhiyā sati maggabrahmacariyavāso na hoti, taṁ pahāya eva pattabbato.",
  "tika-s0202t1:37": "127.Attheva jātītiādinā etā diṭṭhiyo paccekampi saṁsāraparibrūhanā kaṭasivaḍḍhanā nibbānavibandhanāti dasseti.",
  "tika-s0202t1:38": "128.Tasmātihāti idaṁ aṭṭhāne uddhaṭaṁ, ṭhāneyeva pana ‘‘vuttapaṭipakkhanayena veditabba’’nti imassa parato katvā saṁvaṇṇetabbaṁ. Attano phalena araṇīyato anugantabbato kāraṇampi ‘‘attho’’ti vuccatīti āha ‘‘kāraṇanissita’’nti. Tenāha ‘‘brahmacariyassa ādimattampī’’ti. Pubbapadaṭṭhānanti paṭhamārambho. Sesaṁ suviññeyyameva.",
  "tika-s0202t1:39": "Cūḷamālukyasuttavaṇṇanāya līnatthappakāsanā samattā.",
  "tika-s0202t1:40": "4. Mahāmālukyasuttavaṇṇanā",
  "tika-s0202t1:41": "129. Oraṁ vuccati kāmadhātu, tattha pavattiyā saṁvattanato oraṁ bhajantīti orambhāgiyāni, heṭṭhimamaggavajjhatāya orambhāge heṭṭhākoṭṭhāse bhajantīti orambhāgiyāni ka-kārassa ya-kāraṁ katvā. Tenāha ‘‘heṭṭhākoṭṭhāsikānī’’tiādi. Kammunā hi vaṭṭena ca dukkhaṁ saṁyojentīti saṁyojanāni, orambhāgiyasaññitāni saṁyojanāni yassa appahīnāni, tasseva vaṭṭadukkhaṁ. Yassa pana tāni pahīnāni, tassa taṁ natthīti. Appahīnatāya anusetīti ariyamaggena asamucchinnatāya kāraṇalābhe sati uppajjati, appahīnabhāvena anuseti. Anusayamāno saṁyojanaṁ nāma hotīti anusayattaṁ pharitvā pavattamāno pāpadhammo yathāvuttenatthena saṁyojanaṁ nāma hoti. Etena yadi pana anusayato saṁyojanaṁ pavattaṁ, tathāpi ye te kāmarāgādayo ‘‘anusayā’’ti vuccanti, teyeva bandhanaṭṭhena saṁyojanānīti dasseti.",
  "tika-s0202t1:42": "Evaṁ santepīti yadeva orambhāgiyasaṁyojanaṁ bhagavatā pucchitaṁ, tadeva therenapi vissajjitaṁ, tathāpi ayaṁ laddhi sannissayā. Tattha dosāropanāti dassetuṁ ‘‘tassa vāde’’tiādi vuttaṁ. Samudācārakkhaṇeyevāti pavattikkhaṇe eva. Na hi sabbe vattamānā kilesā saṁyojanatthaṁ pharantīti adhippāyo. Tenāti tena kāraṇena, tathāladdhikattāti attho. Cintesi ‘‘dhammaṁ desessāmī’’ti yojanā. Attano dhammatāyevāti ajjhattāsayeneva. Visaṁvāditāti satthu cittassa anārādhanena vivecitā. Evamakāsi evaṁ dhammaṁ desāpesi.",
  "tika-s0202t1:43": "130.Sakkāyadiṭṭhipariyuṭṭhitenāti pariyuṭṭhānasamatthasakkāyadiṭṭhikena. Tathābhūtañca cittaṁ tāya diṭṭhiyā vigayhitaṁ ajjhotthaṭañca nāma hotīti āha ‘‘gahitena abhibhūtenā’’ti. Diṭṭhinissaraṇaṁ nāma dassanamaggo tena samucchinditabbato, so pana nibbānaṁ āgamma taṁ samucchindati, tasmā vuttaṁ ‘‘diṭṭhinissaraṇaṁ nibbāna’’nti. Avinoditā anīhaṭāti padadvayenapi samucchedavasena appahīnattaṁyeva vadati. Aññaṁ saṁyojanaṁ añño anusayoti vadanti, sahabhāvo nāma aññena hoti. Na hi tadeva tena sahāti vuccatīti tesaṁ adhippāyo. Aññenāti atthato aññena. Avatthāmattato yadipi avayavavinimutto samudāyo natthi, avayavo pana samudāyo na hotīti so samudāyato añño evāti sakkā vattunti yathāvuttassa parihārassa appāṭihīrakataṁ āsaṅkitvā pakkhantaraṁ āsallitaṁ ‘‘athāpi siyā’’tiādinā. Pakkhantarehi parihārā hontīti yathāvuttañāyenapi añño puriso athāpi siyā, ayaṁ panettha añño dosoti āha ‘‘yadi tadevā’’tiādi. Athāpi siyā tuyhaṁ yadi parivitakko īdiso yadi tadeva saṁyojanantiādi. Imamatthaṁ sandhāyāti paramatthato so eva kileso saṁyojanamanusayo ca, bandhanatthaappahīnatthānaṁ pana attheva bhedoti imamatthaṁ sandhāya.",
  "tika-s0202t1:44": "132.Tacacchedo viya samāpatti kilesānaṁ samāpattivikkhambhanassa sāracchedassa anusayassa dūrabhāvato. Pheggucchedo viya vipassanā tassa āsannabhāvato. Evarūpā puggalāti abhāvitasaddhādibalatāya dubbalanāmakāyā puggalā, yesaṁ sakkāyanirodhāya…pe… nādhimuccati. Evaṁ daṭṭhabbāti yathā so dubbalako puriso, evaṁ daṭṭhabbo so puriso gaṅgāpāraṁ viya sakkāyapāraṁ gantuṁ asamatthattā. Vuttavipariyāyena sukkapakkhassa attho veditabbo.",
  "tika-s0202t1:45": "133.Upadhivivekenāti iminā upadhivivekāti karaṇe nissakkananti dasseti, upadhivivekāti vā hetumhi nissakkavacanassa upadhivivekenāti hetumhi karaṇavacanena pañcakāmaguṇaviveko kathito. Kāmaguṇāpi hi upadhīyati ettha dukkhanti upadhīti vuccantīti. Thinamiddhapaccayā kāyavijambhitādibhedaṁ kāyālasiyaṁ. Tatthāti antosamāpattiyaṁ samāpattiabbhantare jātaṁ. Taṁ pana samāpattipariyāpannampi apariyāpannampīti tadubhayaṁ dassetuṁ ‘‘antosamāpattikkhaṇeyevā’’tiādi vuttaṁ. Rūpādayo dhammeti rūpavedanādike pañcakkhandhadhamme. Na niccatoti iminā niccapaṭikkhepato tesaṁ aniccatamāha. Tato eva udayavayantato vipariṇāmato tāvakālikato ca te aniccāti jotitaṁ hoti. Yañhi niccaṁ na hoti, taṁ udayabbayaparicchinnaṁ jarāya maraṇena cāti dvedhā vipariṇataṁ ittarakhaṇameva ca hoti. Na sukhatoti iminā sukhapaṭikkhepato tesaṁ dukkhatamāha, ato eva abhiṇhaṁ paṭipīḷanato dukkhavatthuto ca te dukkhāti jotitaṁ hoti. Udayabbayavantatāya hi te abhiṇhaṁ paṭipīḷanato nirantaradukkhatāya dukkhasseva ca adhiṭṭhānabhūtāti. Paccayayāpanīyatāya rogamūlatāya ca rogato. Dukkhatāsūlayogitāya kilesāsucipaggharaṇato uppādajarābhaṅgehi uddhumātapakkabhijjanato ca gaṇḍato. Pīḷājananato antotudanato dunnīharaṇato ca avaddhiāvahato aghavatthuto ca aserībhāvato ābādhapadaṭṭhānatāya ca ābādhato. Avasavattanato avidheyyatāya parato. Byādhijarāmaraṇehi palujjanīyatāya palokato. Sāmīnivāsīkārakavedakaadhiṭṭhāyakavirahato suññato. Attapaṭikkhepaṭṭhena anattato, rūpādidhammāpi na ettha attā hontīti anattā, evaṁ ayampi na attā hotīti anattā. Tena abyāpārato nirīhato tucchato anattāti dīpitaṁ hoti. Lakkhaṇattayameva avabodhatthaṁ ekādasahi padehi vibhajitvā gahitanti dassetuṁ ‘‘tatthā’’tiādi vuttaṁ.",
  "tika-s0202t1:46": "Antosamāpattiyanti samāpattīnaṁ sahajātatāya samāpattīnaṁ abbhantare. Cittaṁ paṭisaṁharatīti tappaṭibaddhachandarāgādiupakkilesavikkhambhanena vipassanācittaṁ paṭisaṁharati. Tenāha ‘‘mocetī’’ti. Savanavasenāti ‘‘sabbasaṅkhārasamatho’’tiādinā savanavasena. Thutivasenāti tatheva thomanāvasena guṇato saṁkittanavasena. Pariyattivasenāti tassa dhammassa pariyāpuṇanavasena. Paññattivasenāti tadatthassa paññāpanavasena. Ārammaṇakaraṇavaseneva upasaṁharati maggacittaṁ. Etaṁ santantiādi pana avadhāraṇanivattitatthadassanaṁ. Yathā vipassanā ‘‘etaṁ santaṁ etaṁ paṇīta’’ntiādinā asaṅkhatāya dhātuyā cittaṁ upasaṁharati, evaṁ maggo nibbānaṁ sacchikiriyābhisamayavasena abhisamento tattha labbhamāne sabbe visese asammohato paṭivijānanto tattha cittaṁ upasaṁharati. Tenāha ‘‘iminā pana ākārenā’’tiādi. So tattha ṭhitoti so adandhavipassano yogī tattha tāya aniccādilakkhaṇattayārammaṇāya vipassanāya ṭhito. Sabbasoti tassa maggassa adhigamāya nibbattitasamathavipassanāsu. Asakkonto anāgāmī hotīti heṭṭhimamaggavahāsu eva samathavipassanāsu chandarāgaṁ pahāya aggamaggavahāsu tāsu nikantiṁ pariyādātuṁ asakkonto anāgāmitāyameva saṇṭhāti.",
  "tika-s0202t1:47": "Samatikkantattāti samathavasena vipassanāvasena cāti sabbathāpi rūpassa atikkantattā. Tenāha ‘‘ayañhī’’tiādi. Anenāti yoginā. Taṁ atikkammāti idaṁ yo vā paṭhamaṁ pañcavokārabhavapariyāpanne dhamme sammadeva sammasitvā te vivajjetvā tato arūpasamāpattiṁ samāpajjitvā arūpadhamme sammasati, taṁ sandhāya vuttaṁ. Tenāha ‘‘idāni arūpaṁ sammasatī’’ti.",
  "tika-s0202t1:48": "Samathavasenagacchatoti samathappadhānaṁ pubbabhāgapaṭipadaṁ anuyuñjantassa. Cittekaggatā dhuraṁ hotīti tassa vipassanābhāvanāya tathā pubbe pavattattā vuṭṭhānagāminivipassanā samādhippadhānā hoti, maggepi cittekaggatā dhuraṁ hoti, samādhindriyaṁ pubbaṅgamaṁ balavaṁ hoti. So cetovimutto nāmāti so ariyo cetovimutto nāma hoti. Vipassanāvasena gacchatoti ‘‘samathavasena gacchato’’ti ettha vuttanayānusārena attho veditabbo. Ayañca puggalavibhāgo suttantanayena idhābhihito pariyāyo nāma, abhidhammanayena parato kīṭāgirisuttavaṇṇanāyaṁ dassayissāma. Ayaṁ sabhāvadhammoyevāti pubbabhāgapaṭipadā samathappadhānā ce samādhi dhuraṁ, vipassanāpadhānā ce paññā dhuranti ayaṁ dhammasabhāvoyeva, ettha kiñci na āsaṅkitabbaṁ.",
  "tika-s0202t1:49": "Indriyaparopariyattaṁ indriyavemattatā. Tenāha ‘‘indriyanānattaṁ vadāmī’’ti. Indriyanānattatā kāraṇanti idaṁ dasseti – aniccādivasena vipassanābhiniveso viya samathavasena vipassanāvasena ca yaṁ pubbabhāgagamanaṁ, taṁ appamāṇaṁ taṁ vuṭṭhānagāminivipassanaṁ, yassa samādhi dhuraṁ pubbaṅgamaṁ balavaṁ hoti, so ariyo cetovimutti nāma hoti. Yassa paññā dhuraṁ pubbaṅgamaṁ balavaṁ hoti so ariyo paññāvimutto nāma hoti. Idāni tamatthaṁ buddhivisiṭṭhena nidassanena dassento ‘‘dve aggasāvakā’’tiādimāha, taṁ suviññeyyameva.",
  "tika-s0202t1:50": "Mahāmālukyasuttavaṇṇanāya līnatthappakāsanā samattā.",
  "tika-s0202t1:51": "5. Bhaddālisuttavaṇṇanā",
  "tika-s0202t1:52": "134. Asiyatīti asanaṁ, bhuñjanaṁ bhojanaṁ, asanassa bhojanaṁ asanabhojanaṁ, āhāraparibhogo, ekasmiṁ kāle asanabhojanaṁ ekāsanabhojanaṁ. So pana kālo sabbabuddhānaṁ sabbapaccekabuddhānaṁ āciṇṇasamāciṇṇavasena pubbaṇho eva idhādhippetoti āha ‘‘ekasmiṁ purebhatte asanabhojana’’nti. Vippaṭisārakukkuccanti ‘‘ayuttaṁ vata mayā kataṁ, yo attano sarīrapakatiṁ ajānanto ekāsanabhojanaṁ bhuñji, yena me idaṁ sarīraṁ kisaṁ jātaṁ brahmacariyānuggaho nāhosī’’ti evaṁ vippaṭisārakukkuccaṁ bhaveyya. Etaṁ sandhāya satthā āha, na bhaddālimeva tādisaṁ kiriyaṁ anujānanto. Itarathāti yadi ekaṁyeva bhattaṁ dvidhā katvā tato ekassa bhāgassa bhuñjanaṁ ekadesabhuñjanaṁ adhippetaṁ. Ko sakkotīti ko evaṁ yāpetuṁ sakkoti. Atītajātiparicayopi nāma imesaṁ sattānaṁyeva anubandhatīti āha ‘‘atīte’’tiādi. Viravantassevāti anādare sāmivacanaṁ. Taṁ madditvāti ‘‘ayaṁ sikkhā sabbesampi buddhānaṁ sāsane āciṇṇaṁ, ayañca bhikkhu imaṁ sikkhatevā’’ti vatvā taṁ bhaddāliṁ tassa vā anussāhapavedanaṁ abhibhavitvā. Bhikkhācāragamanatthaṁ na vitakkamāḷakaṁ agamāsi, vihāracārikaṁ caranto tassa vasanaṭṭhānaṁ bhagavā gacchati.",
  "tika-s0202t1:53": "135. Dūsayanti garahanti etenāti doso, aparādho, so eva kucchitabhāvena dosako. Garahāya pavattiṭṭhānato okāso. Tenāha – ‘‘etaṁ okāsaṁ etaṁ aparādha’’nti. Dukkarataranti patikāravasena atisayena dukkaraṁ. Aparādho hi na khamāpentaṁ yathāpaccayaṁ vitthārito hutvā duppatikāro hoti. Tenāha ‘‘vassañhī’’tiādi.",
  "tika-s0202t1:54": "Alaggitvāti imampi nāma apanītaṁ akāsīti evaṁ avinetvā, taṁ taṁ tassa hitapaṭipattiṁ nivāraṇaṁ katvāti attho. Ñāyapaṭipattiṁ aticca eti pavattatīti accayo, aparādho, purisena madditvā pavattito aparādho atthato purisaṁ aticca abhibhavitvā pavatto nāma hoti. Tenāha ‘‘accayo maṁ, bhante, accagamā’’ti. Avasesapaccayānaṁ samāgame eti phalaṁ etasmā uppajjati pavattati cāti samayo, hetu yathā ‘‘samudāyo’’ti āha ‘‘ekaṁ kāraṇa’’nti. Yaṁ panettha bhaddālittherassa aparipūrakāritāya bhikkhuādīnaṁ jānanaṁ, tampi kāraṇaṁ katvā ‘‘ahaṁ kho, bhante, na ussahāmī’’tiādinā vattabbanti dasseti.",
  "tika-s0202t1:55": "136.Ekacittakkhaṇikāti paṭhamamaggacittakkhaṇena ekacittakkhaṇikā. Evaṁ āṇāpetuṁ na yuttanti saṅkamatthāya āṇāpetuṁ na yuttaṁ payojanābhāvato. Anāciṇṇañcetaṁ buddhānaṁ, yadidaṁ padasā akkamanaṁ. Tathā hi –",
  "tika-s0202t1:56": "‘‘Akkamitvāna maṁ buddho, saha sissehi gacchatu;",
  "tika-s0202t1:57": "Mā naṁ kalalaṁ akkamittha, hitāya me bhavissatī’’ti. (bu. vaṁ. 2.53);",
  "tika-s0202t1:58": "Sumedhapaṇḍitena paccāsīsitaṁ na kataṁ. Yathāha –",
  "tika-s0202t1:59": "‘‘Dīpaṅkaro lokavidū, āhutīnaṁ paṭiggaho;",
  "tika-s0202t1:60": "Ussīsake maṁ ṭhatvāna, idaṁ vacanamabravī’’ti. (bu. vaṁ. 2.60);",
  "tika-s0202t1:61": "Bhagavatā āṇatte sati tesampi evaṁ kātuṁ na yuttanti etthāpi eseva nayo. Etesaṁ paṭibāhituṁ yuttanti idaṁ aṭṭhānaparikappanavaseneva vuttaṁ. Na hi buddhānaṁ kātuṁ āraddhaṁ nāma kiccaṁ kehici paṭibāhituṁ yuttaṁ nāma atthi paṭibāhituṁyeva akaraṇato. Sammattaniyāmassa anokkantattā vuttaṁ ‘‘bāhirako’’ti.",
  "tika-s0202t1:62": "137.Na kammaṭṭhānaṁ allīyatīti cittaṁ kammaṭṭhānaṁ na otarati.",
  "tika-s0202t1:63": "140.Punappunaṁ kārentīti daṇḍakammapaṇāmanādikāraṇaṁ punappunaṁ kārenti. Sammāvattamhi na vattatīti tassā tassā āpattiyā vuṭṭhānatthaṁ bhagavatā paññattasammāvattamhi na vattati. Anulomavatte na vattatīti yena yena vattena saṅgho anulomiko hoti, tasmiṁ tasmiṁ anulomavatte na vattati vilomameva gaṇhāti, paṭilomena hoti. Nitthāraṇakavattamhīti yena vattena saṅgho anulomiko hoti, sāpattikabhāvato nitthiṇṇo hoti, tamhi nitthāraṇavattasmiṁ na vattati. Tenāha ‘‘āpattī’’tiādi. Dubbacakaraṇeti dubbacassa bhikkhuno karaṇe.",
  "tika-s0202t1:64": "144.Yāpetīti vattati, sāsane tiṭṭhatīti attho. Abhiññāpattāti ‘‘asuko asuko ca thero sīlavā kalyāṇadhammo bahussuto’’tiādinā abhiññātabhāvaṁ pattā adhigataabhiññātā.",
  "tika-s0202t1:65": "145.Sattesu hāyamānesūti kilesabahulatāya paṭipajjanakasattesu parihāyantesu paṭipathesu jāyamānesu. Antaradhāyati nāma tadādhāratāya. Diṭṭhadhammikā parūpavādādayo. Samparāyikā apāyadukkhavisesā. Āsavanti tena tena paccayena pavattantīti āsavā. Nesanti parūpavādādiāsavānaṁ. Teti vītikkamadhammā.",
  "tika-s0202t1:66": "Akālaṁ dassetvāti sikkhāpadapaññattiyā akālaṁ dassetvā. Uppattinti āsavaṭṭhāniyānaṁ dhammānamuppattiṁ. Sikkhāpadapaññattiyā kālaṁ, tāvasenāsanāni pahonti, tena āvāsamacchariyādihetunā sāsane ekacce āsavaṭṭhāniyā dhammā na uppajjanti. Iminā nayenāti iminā pana hetunā padasodhammasikkhāpadānaṁ saṅgaho daṭṭhabbo.",
  "tika-s0202t1:67": "Yasanti kittisaddaṁ parivārañca. Sāgatattherassa nāgadamanakittiyasādivasena surāpānasaṅkhāto āsavaṭṭhāniyo dhammo uppajji.",
  "tika-s0202t1:68": "Rasena rasaṁ saṁsandetvāti upādinnakaphassarasena anupādinnakaphassarasaṁ saṁsandetvā.",
  "tika-s0202t1:69": "146. Na kho, bhaddāli, eseva hetu, atha kho aññampi atthīti dassento bhagavā ‘‘apicā’’tiādimāha. Tena dhammassa sakkaccasavane theraṁ niyojeti.",
  "tika-s0202t1:70": "147.Visevanācāranti adantakiriyaṁ. Parinibbāyatīti vūpasammati. Tattha adantakiriyaṁ pahāya danto hoti. Yugassāti rathadhurassa.",
  "tika-s0202t1:71": "Anukkameti anurūpaparigame. Tadavatthānurūpaṁ pādānaṁ ukkhipane nikkhipane ca. Tenāha ‘‘cattāro pāde’’tiādi. Rajjubandhanavidhānenāti pādato bhūmiyā mocanavidhānena. Evaṁ karaṇatthanti yathā asse nisinnasseva bhūmiṁ gahetuṁ sakkā, evaṁ cattāro pāde tathā katvā attano niccalabhāvakaraṇatthaṁ. Maṇḍaleti maṇḍaladhāvikāyaṁ. Pathavīkamaneti pathaviṁ phuṭṭhamattena gamane. Tenāha ‘‘aggaggakhurehī’’ti. Okkantakaraṇasminti okkantetvā parasenāsammaddana okkantakaraṇe. Ekasmiṁ ṭhāneti catūsu pādesu yattha katthaci ekasmiṁ ṭhāne gamanaṁ codentīti attho, so panettha sīghataro adhippeto. Davatteti mariyādākopanehi nānappayojane, parasenāya pavattamahānādapaharaṇehi attho. Tenāha ‘‘yuddhakālasmi’’ntiādi.",
  "tika-s0202t1:72": "Raññā jānitabbaguṇeti yathā rājā assassa guṇe jānāti, evaṁ tena jānitabbaguṇakāraṇaṁ kāreti. Assarājavaṁseti dussahaṁ dukkhaṁ patvāpi yathā ayaṁ rājavaṁsānurūpakiriyaṁ na jahissati, evaṁ sikkhāpane. Sikkhāpanameva hi sandhāya sabbattha ‘‘kāraṇaṁ kāretī’’ti vuttaṁ tassa karaṇakārāpanapariyāyattā.",
  "tika-s0202t1:73": "Yathāuttamajavo hotīti javadassanaṭṭhāne yathā hayo uttamajavaṁ na hāpesi, evaṁ sikkhāpeti. Uttamahayabhāve, yathā uttamahayo hotīti kammakaraṇakāle attano uttamasabhāvaṁ aniguhitvā avajjetvā yathā atthasiddhi hoti, evaṁ paramajavena sikkhāpeti. Yathā kiriyā vinā dabbampi vinā kiriyaṁ na bhavati, evaṁ daṭṭhabbanti dassetuṁ ‘‘tattha pakatiyā’’tiādi vuttaṁ.",
  "tika-s0202t1:74": "Tatrāti tasmiṁ pakatiyā uttamahayasseva uttamahayakāraṇārahattā uttamajavapaṭipajjane. Māsakhādakaghoṭakānanti māsaṁ khāditvā yathā tathā viguṇakhaluṅgakānaṁ. Valañjakadaṇḍanti raññā gahetabbasuvaṇṇadaṇḍaṁ. Dhātupatthaddhoti attanāva samuppāditadhātuyā upatthambhito hutvā.",
  "tika-s0202t1:75": "Uttame sākhalyeti paramasakhilabhāve sakhilavācāya eva dametabbatāya. Tenāha ‘‘muduvācāya hī’’tiādi.",
  "tika-s0202t1:76": "Arahattaphalasammādiṭṭhiyāti phalasamāpattikāle pavattasammāñāṇaṁ. Sammāñāṇaṁ pubbe vuttasammādiṭṭhiyevāti pana idaṁ phalasammādiṭṭhibhāvasāmaññena vuttaṁ. Keci pana ‘‘paccavekkhaṇañāṇa’’nti vadanti, taṁ na yujjati ‘‘asekkhenā’’ti visesitattā. Tampi asekkhañāṇanti ce? Evampi nippariyāya sekkhaggahaṇe pariyāyasekkhaggahaṇaṁ na yuttameva, kiccabhedena vā vuttanti daṭṭhabbaṁ. Ekā eva hi sā paññā nibbānassa paccakkhakiriyāya sammādassanakiccaṁ upādāya ‘‘sammādiṭṭhī’’ti vuttā, sammājānanakiccaṁ upādāya ‘‘sammāñāṇa’’nti. Aññātāvindriyavasena vā sammādiṭṭhi, paññindriyavasena sammāñāṇanti evamettha attho daṭṭhabbo. Maggaphalāvahāya desanāya saṅkhepatova āgatattā vuttaṁ ‘‘ugghaṭitaññupuggalassa vasenā’’ti.",
  "tika-s0202t1:77": "Bhaddālisuttavaṇṇanāya līnatthappakāsanā samattā.",
  "tika-s0202t1:78": "6. Laṭukikopamasuttavaṇṇanā",
  "tika-s0202t1:79": "148.Mahāudāyittheroti kāḷudāyilāḷudāyittherehi añño mahādehatāya mahāudāyīti sāsane paññāto thero. Apahari apaharati apaharissatīti apahattā. Tekāliko hi ayaṁ saddo. Upahattāti etthāpi eseva nayo. Apahārakoti apanetā. Upahārakoti upanetā.",
  "tika-s0202t1:80": "149.Yanti bhummatthe paccattavacanaṁ, tena ca anantaraniddiṭṭhasamayo paccāmaṭṭhoti āha ‘‘yasmiṁ samaye’’ti. Na bhagavantaṁ paṭiccāti na bhagavantaṁ ārammaṇaṁ katvā.",
  "tika-s0202t1:81": "Kammanipphannatthanti attanā āyāciyamānakammasiddhiatthaṁ. Bhavatīti bhū, na bhūti abhū, bhayavasena pana sā itthī ‘‘abhu’’nti āha. Ātu mātūti ettha yathā –",
  "tika-s0202t1:82": "‘‘Aṅgā aṅgā sambhavasi, hadayā adhijāyase;",
  "tika-s0202t1:83": "Attā eva putta nāmāsi, sa jīva saradosata’’nti. –",
  "tika-s0202t1:84": "Ādīsu putto ‘‘attā’’ti vuccati kulavasena santāne pavattanato. Evaṁ pitāpi ‘‘puttassa attā’’ti vuccati. Yasmā ‘‘bhikkhussa attā mātā’’ti vatthukāmā bhayavasena ‘‘ātu mātū’’ti āha. Tenāha ‘‘ātūti pitā’’tiādi.",
  "tika-s0202t1:85": "150.Evamevanti idaṁ garahatthajotananipātapadanti vuttaṁ ‘‘garahanto āhā’’ti. Tathā hi naṁ vācakasaddeneva dassento ‘‘idhekacce moghapurisā’’ti āha. Āhaṁsūti tesaṁ tathā vacanassa avicchedena pavattidīpananti āha ‘‘vadantī’’ti. Kiṁ panimassa appamattakassāti pahātabbavatthuṁ avamaññamānehi vuttaṁ. Tenāha ‘‘kiṁ panā’’ti. Hetumhi jotetabbe cetaṁ sāmivacanaṁ yathā ‘‘anussavassa hetu, ajjhenassa hetū’’ti. Tenāha ‘‘appamattakassa hetū’’ti. Nanu apassantena viya asuṇantena viya bhavitabbanti? Satthārā nāma appamattakesu dosesu apassantena viya ca asuṇantena viya ca bhavitabbanti tesaṁ adhippāyena vivaraṇaṁ. Tesu cāti sikkhākāmesu ca. Appaccayaṁ upaṭṭhāpentīti ānetvā sambandhitabbanti dasseti. Tesanti ye ‘‘moghapurisā’’ti vuttā puggalā, tesaṁ. Gale baddhaṁ mahākaṭṭhanti gale olambetvā baddhaṁ rukkhadaṇḍamāha. Pūtilatāyāti galociyā. Pārājikavatthu viya duppajahaṁ hotīti chandakappahānavasena taṁ pajahituṁ na sakkoti.",
  "tika-s0202t1:86": "151.Anussukkāti tassa pahātabbassa pahāne ussukkarahitā. Apaccāsīsanapakkheti tāya paradattavuttitāya kassaci paccayassa kutoci apaccāsīsakapakkhe ṭhitā hutvā suppajahaṁ hoti, na tassa pahāne bhāriyaṁ atthi.",
  "tika-s0202t1:87": "152.Daliddo duggato. Assakoti asāpateyyo. Gehayaṭṭhiyoti gehachadanassa ādhārā, tā ujukaṁ tiriyaṁ ṭhapetabbadaṇḍā. Samantato bhittipādesu ṭhapetabbadaṇḍā maṇḍalā. Kākātidāyinti ito cito kākehi atipātavasena uḍḍetabbaṁ. Tenāha ‘‘yattha kiñcidevā’’tiādi. Sūrakākāti kākānaṁ uḍḍepanākāramāha. Naparamarūpanti hīnarūpaṁ. Vilīvamañcakoti tālavettakādīhi vītamañcako. Sā panassa santānānaṁ chinnabhinnatāya oluggaviluggatā, tathā sati sā visamarūpā hotīti āha ‘‘oṇatā’’tiādi. So puggalo lūkhabhojī hotīti āha ‘‘dhaññaṁ nāma kudrūsako’’ti. Samakālaṁ vapitabbatāya samavāpakaṁ, yathāutu vapitabbabījaṁ. Jāyikāti kucchitā bhariyā, sabbattha garahāyaṁ ka-saddo. So vatāhaṁ pabbajeyyanti sohaṁ kesamassuṁ ohāretvā pabbajeyyaṁ, yohaṁ puriso nāma assaṁ vatāti pabbajjāvasena attano purisaṁ bodheyya. Taṁsabhāve ṭhitassa bodhā na tu dukkarā, sā khaṭopikā. Sā kumbhī. Meṇḍakaseṭṭhino aḍḍhateḷasāni koṭṭhāgārasatāni viya.",
  "tika-s0202t1:88": "153.Suvaṇṇanikkhasatānanti anekesaṁ suvaṇṇanikkhasatānaṁ. Cayoti santānehi nicayo avīci niccappabandhanicayo. Tenāha ‘‘santānato katasannicayo’’ti.",
  "tika-s0202t1:89": "154. Heṭṭhā kiñcāpi appajahanakā paṭhamaṁ dassitā, pajahanakā padhānā, tesañca vasenettha puggalacatukkaṁ dassitaṁ. Te tañceva pajahantīti pajahanakā paṭhamaṁ gahitā. Rāsivasenāti ‘‘idhudāyi ekacco puggalo’’tiādinā catukke āgatavibhāgaṁ anāmasitvā ‘‘te te’’ti pacuravasena vuttaṁ. Tenāha ‘‘na pāṭiyekkaṁ vibhattā’’ti. Avibhāgena gahitavatthūsu vibhāgato gahaṇaṁ lokasiddhametanti dassetuṁ ‘‘yathā nāmā’’tiādi vuttaṁ. Pajahanakapuggalāti ‘‘te tañceva pajahantī’’ti evaṁ pajahanakapuggalā eva.",
  "tika-s0202t1:90": "Upadhianudhāvanakāti upadhīsu anuanudhāvanakā upadhiyo ārabbha pavattanakā. Vitakkāyevāti kāmasaṅkappādivitakkāyeva. Indriyanānattatāti vimuttiparipācakānaṁ indriyānaṁ paropariyattaṁ. Tassa hi vaseneva te cattāro puggalā jātā. Aggamaggatthāya vipassanaṁ ussukkāpetvā yāva na taṁ maggena samugghātenti, tāva nappajahanti nāma. Iti heṭṭhimā tayopi ariyā appahīnassa kilesassa vasena ‘‘nappajahantī’’ti vuttā, pageva puthujjanā. Vuttanayena pana vipassanaṁ maggena ghaṭentā te cattāro janā aggamaggakkhaṇe pajahanti nāma. Te eva tattha sīghakārino khippaṁ pajahanti nāma, tenāha ‘‘tatthā’’tiādi.",
  "tika-s0202t1:91": "Saṁvegaṁ katvā aggiṁ akkantapuriso viya. Maggenāti anukkamāgatena aggamaggena. Mahāhatthipadopameti mahāhatthipadopamasutte (ma. ni. 1.300 ādayo). Tattha hi ‘‘tassa dhātārammaṇameva cittaṁ pakkhandati pasīdati santiṭṭhati adhimuccatī’’ti (ma. ni. 1.302) ettha atitikkhanātitikkha-nātimandaatimanda-puggalavasena aṭṭhakathāyaṁ (ma. ni. aṭṭha. 2.302) tayo vārā uddhaṭā, tattha majjhimavaseneva pañho kathito. Indriyabhāvaneti indriyabhāvanāsutte, tatthāpi majjhimanayeneva pañho kathito. Tenāha ‘‘imesū’’tiādi.",
  "tika-s0202t1:92": "Tanti ‘‘upadhī’’ti vuttaṁ khandhapañcakaṁ. Dukkhassa mūlanti sabbassapi vaṭṭadukkhassa kāraṇaṁ. Niggahaṇoti nirupādāno. Tenāha ‘‘nittaṇho’’ti.",
  "tika-s0202t1:93": "155.Ye pajahantīti ‘‘te tañceva pajahantī’’ti evaṁ vuttapuggalā. Te ime nāma ettake kilese pajahantīti ye te puthujjanā lābhino ca pañca kāmaguṇe ettake taṁtaṁjhānādivatthuke ca taṁtaṁmaggavajjhatāya paricchinnattā ettake kilese pajahanti. Ye nappajahantīti ettha vuttanayānusārena attho veditabbo. Asucisukhaṁ kāyāsucisannissitattā. Anariyehīti aparisuddhehi. Paṭilābhato bhāyitabbaṁ kilesadukkhagatikattā. Vipākato bhāyitabbaṁ apāyadukkhagatikattā. Gaṇatopi kilesatopi vivittasukhanti gaṇasaṅgaṇikato ca kilesasaṅgaṇikato ca vivittasukhaṁ. Rāgādivūpasamatthāyāti rāgādivūpasamāvahaṁ sukhaṁ. Na bhāyitabbaṁ sampati āyatiñca ekantahitabhāvato.",
  "tika-s0202t1:94": "156.Iñjitasminti paccatte bhummavacananti āha ‘‘iñjana’’ntiādi. Iñjati tenāti iñjitaṁ, tassa tassa jhānassa khobhakaraṁ oḷārikaṁ jhānaṅgaṁ. Catutthajjhānaṁ aniñjanaṁ sannisinnābhāvato. Tathā hi vuttaṁ ‘‘ṭhite āneñjappatte’’ti (dī. ni. 1.244-245; ma. ni. 1.384-386; pārā. 12-13).",
  "tika-s0202t1:95": "Alaṁ-saddo yuttatthopi hoti – ‘‘alameva nibbindituṁ, alaṁ vimuccitu’’ntiādīsu (dī. ni. 2.272; saṁ. ni. 2.124, 128, 134, 143), tasmā analaṁ anusaṅgaṁ kātuṁ ayuttanti attho. Tenāha ‘‘akattabbaālayanti vadāmī’’ti. Sanniṭṭhānanti sammāpaṭipattiyaṁ alaṁ ettāvatāti ussāhapaṭippassambhanavasena sanniṭṭhānaṁ na kātabbanti yojanā. Uddhambhāgiyasaññitaṁ aṇuṁ vā orambhāgiyasaññitaṁ thūlaṁ vā, rūparāgoti evarūpaṁ aṇuṁ vā kāmāsavo paṭighanti evarūpaṁ thūlaṁ vā, mudunā pavattiākāravisesena appasāvajjaṁ, kammabandhanaṭṭhena vā appasāvajjaṁ, tabbipariyāyato mahāsāvajjaṁ veditabbaṁ. Nātitikkhapaññassa vasena desanāya pavattattā ‘‘neyyapuggalassa vasenā’’ti vuttaṁ. Sabbaso hi pariyādinnanikantikassa ariyapuggalassa vasena saññāvedayitanirodhassa āgatattā ‘‘arahattanikūṭeneva niṭṭhāpitā’’ti vuttaṁ. Yaṁ panettha atthato na vibhattaṁ, taṁ suviññeyyameva.",
  "tika-s0202t1:96": "Laṭukikopamasuttavaṇṇanāya līnatthappakāsanā samattā.",
  "tika-s0202t1:97": "7. Cātumasuttavaṇṇanā",
  "tika-s0202t1:98": "157.Yathāupanissayenāti yo yo upanissayo yathāupanissayo, tena yathāupanissayena sammāpayogena. Patiṭṭhahissanti sāsane patiṭṭhaṁ paṭilabhissanti. Vasanaṭṭhānānīti vassaggādivasena vasanaṭṭhānāni. Saṇṭhāpayamānāti suvibhattabhāvena ṭhapentā.",
  "tika-s0202t1:99": "Avinibbhogasaddanti vinibhuñjitvā gahetuṁ asakkuṇeyyasaddaṁ. Vacīghosopi hi bahūhi ekaccaṁ pavattito ṭhānato ca dūrataro kevalaṁ mahānigghoso eva hutvā sotapathamāgacchati. Macchavilopeti macche vilumpitvā viya gahaṇe, macchānaṁ vā nayane.",
  "tika-s0202t1:100": "158.Vavassaggattheti nicchayatthe, idaṁ tāva amhehi vuccamānavacanaṁ ekantasotabbaṁ, pacchā tumhehi kātabbaṁ karothāti adhippāyo. Vacanaparihāroti tehi sakyarājūhi vuttavacanassa parihāro. Lesakappanti kappiyalesaṁ. Dhuravahāti dhuravāhino, dhorayhāti attho. Pādamūlanti upacāraṁ vadati. Vigacchissatīti hāyissati. Paṭippharitoti na bhagavato sammukhāva, sakyarājūnaṁ puratopi vippharitova hoti.",
  "tika-s0202t1:101": "159.Abhinandatūti abhimukho hutvā pamodatu. Abhivadatūti abhirūpavasena vadatu. Pasādaññathattanti appasādassa vipariṇāmo hīnāyāvattanasaṅkhātaṁ parivattanaṁ, tenāha ‘‘vibbhamantānaṁ. Vipariṇāmaññathatta’’nti. Kāraṇūpacārena sassesu bījapariyāyoti āha ‘‘bījānaṁ taruṇānanti taruṇasassāna’’nti. Taruṇabhāveneva tassa bhāvino phalassa abhāvena vipariṇāmo.",
  "tika-s0202t1:102": "160. Kattabbassa saraseneva karaṇaṁ cittaruciyaṁ, na tathā parassa ussādanenāti āha – ‘‘pakkosiyamānānaṁ gamanaṁ nāma na phāsuka’’nti. Mayampi bhagavā viya diṭṭhadhammasukhavihāreneva viharissāmāti dīpeti pakatiyā vivekajjhāsayabhāvato viraddho āgatassa bhārassa avahanatoyeva. Tenāha ‘‘attano bhārabhāvaṁ na aññāsī’’ti.",
  "tika-s0202t1:103": "161.Kasmāārabhīti? Sappāyato. Pañcasatā hi bhikkhū abhinavā, tasmā tesaṁ ovādadānatthaṁ bhagavā imaṁ desanaṁ ārabhīti.",
  "tika-s0202t1:104": "162.Kodhupāyāsassāti ettha kujjhanaṭṭhena kodho, sveva cittassa kāyassa ca atippamaddanamathanuppādanehi daḷhaṁ āyāsaṭṭhena upāyāso. Anekavāraṁ pavattitvā attanā samavetaṁ sattaṁ ajjhottharitvā sīsaṁ ukkhipituṁ adatvā anayabyasanapāpanena kodhupāyāsassa ūmisadisatā daṭṭhabbā. Tenāha ‘‘kodhupāyāse’’tiādi.",
  "tika-s0202t1:105": "163.Odarikattena khāditoti odarikabhāvena āmisagedhena micchājīvena jīvikākappanena nāsitasīlādiguṇatāya khāditadhammasarīro.",
  "tika-s0202t1:106": "164.Pañcakāmaguṇāvaṭṭenimujjitvāti ettha kāmarāgābhibhūte satte ito ca etto, etto ca itoti evaṁ manāpiyarūpādivisayasaṅkhāte āvaṭṭe attānaṁ saṁsāretvā yathā tato bahibhūte nekkhamme cittampi na uppādeti, evaṁ āvaṭṭetvā byasanāpādanena kāmaguṇānaṁ āvaṭṭasadisatā daṭṭhabbā. Tenāha ‘‘yathā hī’’tiādi.",
  "tika-s0202t1:107": "165.Rāgānuddhaṁsitenāti rāgena anuddhaṁsitena. Caṇḍamacchaṁ āgammāti susukādicaṇḍamacchaṁ āgamma. Mātugāmaṁ āgammāti mātugāmo hi yonisomanasikārarahitaṁ adhīrapurisaṁ itthikuttabhūtehi attano hāvabhāvavilāsehi abhibhuyya gahetvā dhīrajātiyampi attano rūpādīhi palobhanavasena anavasesaṁ attano upakāradhamme sīlādike sampādetuṁ asamatthaṁ karonto anayabyasanaṁ pāpeti. Tenāha – ‘‘mātugāmaṁ āgamma uppannakāmarāgo vibbhamatī’’ti.",
  "tika-s0202t1:108": "Bhayaṁ nāma yattha bhāyitabbavatthu, tattha otarantasseva hoti, na anotarantassa, taṁ otaritvā bhayaṁ vinodetvā tattha kiccaṁ sādhetabbaṁ, itarathā catthasiddhi na hotīti imamatthaṁ upamopamitabbasarūpavasena dassetuṁ ‘‘yathā’’tiādi vuttaṁ. Tattha udakaṁ nissāya ānisaṁso pipāsavinayanaṁ sarīrasuddhi pariḷāhūpasamo kāyautuggāhāpananti evamādi. Sāsanaṁ nissāya ānisaṁso pana saṅkhepato vaṭṭadukkhūpasamo, vitthārato pana sīlānisaṁsādivasena anekavidho, so visuddhimagge (visuddhi. 1.9) vuttanayena veditabbo. Vuttappakāro ānisaṁso hoti tāni bhayāni abhibhuyya pavattassāti adhippāyo. Imāni abhāyitvāti imāni kodhūpāyāsādibhayāni abhibhuyya pavattitvā abhāyitvā. Kodhūpāyāsādayo hi bhāyati etasmāti bhayanti vuttā. Theroti mahādhammarakkhitatthero. Kāmaṁ pahānābhisamayakālo eva sacchikiriyābhisamayo, sammādiṭṭhiyā pana saṁkilesavodānadhammesu kiccaṁ asaṁkiṇṇaṁ katvā dassetuṁ samānakālikampi asamānakālikaṁ viya vuttaṁ ‘‘taṇhāsotaṁ chinditvā nibbānapāraṁ daṭṭhuṁ na sakkotī’’ti. Sesaṁ suviññeyyameva.",
  "tika-s0202t1:109": "Cātumasuttavaṇṇanāya līnatthappakāsanā samattā.",
  "tika-s0202t1:110": "8. Naḷakapānasuttavaṇṇanā",
  "tika-s0202t1:111": "166. Yattha bodhisattapamukho vānaro naḷakena pānīyaṁ pivi, sā pokkharaṇī, tassāmanto bhūmippadeso, tattha niviṭṭhagāmo ca ‘‘naḷakapāna’’nteva paññāyittha, idha pana gāmo adhippetoti āha ‘‘naḷakapāneti evaṁnāmake gāme’’ti. Idāni tamatthaṁ āgamanato paṭṭhāya dassetuṁ ‘‘pubbe kirā’’ti āraddhaṁ. Paññavāti itikattabbatāya paññāya paññavā.",
  "tika-s0202t1:112": "Thūladīghabahulabhāvena mahatīhi dāṭhikāhi samannāgatattā mahādāṭhiko. ‘‘Udakarakkhaso aha’’nti vatvā vānarānaṁ kañci amuñcitvā ‘‘sabbe tumhe mama hatthagatā’’ti dassento ‘‘tumhe pana sabbe khādissāmī’’ti āha. Dhami…pe… piviṁsūti bodhisattena gahitanaḷo anavaseso abbhantare sabbasandhīnaṁ nibbādhena ekacchiddo ahosi. Neva maṁ tvaṁ vadhissasīti udakarakkhasa tvaṁ vadhitukāmopi mama purisathāmena na vadhissasi.",
  "tika-s0202t1:113": "Evaṁ pana vatvā mahāsatto ‘‘ayaṁ pāpo ettha pānīyaṁ pivante aññepi satte mā bādhayitthā’’ti karuṇāyamāno ‘‘ettha jāyantā naḷā sabbe apabbabandhā ekacchiddāva hontū’’ti adhiṭṭhāya gato. Tenāha ‘‘tato paṭṭhāyā’’tiādi.",
  "tika-s0202t1:114": "167. Anuruddhappamukhā bhikkhū bhagavatā ‘‘kacci tumhe anuruddhā’’ti pucchitāti thero ‘‘taggha mayaṁ, bhante’’ti āha.",
  "tika-s0202t1:115": "Sace pabbajati, jīvitaṁ labhissati, no aññathāti raññā pabbajjāya abhinītāti rājābhinītā. Corābhinītāti etthāpi eseva nayo. Corānaṁ mūlaṁ chindanto ‘‘kaṇṭakasodhanaṁ karissāmī’’ti. Ājīvikāyāti ājīvena jīvitavuttiyā. Imesu pana anuruddhattherādīsu.",
  "tika-s0202t1:116": "Vivekanti pubbakālikakiriyappadhānaṁ ‘‘abyāpajjaṁ upeta’’ntiādīsu viyāti āha – ‘‘viviccā’’ti, viviccitvā vivitto hutvā vinā hutvāti attho. Pabbajitakiccanti pabbajitassa sāruppakiccaṁ. Samaṇakiccanti samaṇabhāvakaraṇakiccaṁ. Yadaggena hi pabbajitakiccaṁ kātuṁ na sakkoti tadaggena samaṇabhāvakarampi kiccaṁ kātuṁ na sakkoti. Tenāha ‘‘so yevā’’tiādi.",
  "tika-s0202t1:117": "168.Appaṭisandhike tāva byākaronto pavattīsu ṭhānaṁ atītoti katvā upapattīsu byākaroti nāma tattha paṭisandhiyā abhāvakittanato. Mahantatuṭṭhinoti vipulapamodā.",
  "tika-s0202t1:118": "169.Imassāti ‘‘assā’’ti padassa atthavacanaṁ. Imassa ṭhitassa āyasmato sāmaṁ diṭṭho vā hoti anussavasuto vāti yojanā. Samādhipakkhikā dhammā dhammāti adhippetā, samādhi pana evaṁvihārīti ettha vihārasaddena gahito. Evaṁvimuttāti ettha pana vimuttisaddena phalavimutti gahitā. Caratopīti samathavipassanācārena caratopi viharantassapi. Upāsakaupāsikāṭhānesu labbhamānampi arahattaṁ appakabhāvato pāḷiyaṁ anuddhaṭanti daṭṭhabbaṁ. Sesaṁ suviññeyyameva.",
  "tika-s0202t1:119": "Naḷakapānasuttavaṇṇanāya līnatthappakāsanā samattā.",
  "tika-s0202t1:120": "9. Goliyānisuttavaṇṇanā",
  "tika-s0202t1:121": "173.Padasamācāroti taṁtaṁpaccayabhedadassanāya vigatattā pakārehi daliddasamācāro sithilasamācāroti attho. Yasmā pana tādiso samācāro thiro daḷho nāma na hoti, tasmā vuttaṁ ‘‘dubbalasamācāro’’ti. ‘‘Sākhasamācāro’’ti vā pāṭho, tattha tattha lagganaṭṭhena sākhāsadisasīloti attho. Tenāha ‘‘oḷārikācāro’’ti. Paccayesu sāpekkhoti paccayesu sāpekkhatāya eva hissa oḷārikācāratā veditabbā. Garunā kismiñci vutte gāravavasena patissavanaṁ patisso, patissavacanabhūtaṁ taṁsabhāgañca yaṁ kiñci gāravanti attho. Saha patissenāti sappatissena, sappatissavena ovādasampaṭicchanena. Patissīyatīti vā patisso, garukātabbo, tena saha patissenāti sabbaṁ pubbe viya. Tenāha ‘‘sajeṭṭhakenā’’ti. Serivihāro nāma attappadhānavāso. Tenāha ‘‘niraṅkusavihārenā’’ti.",
  "tika-s0202t1:122": "Anupakhajjāti anupakaḍḍhitvā. Garuṭṭhāniyānaṁ antaraṁ anāpucchā anupavisitvāti imamatthaṁ dassetuṁ ‘‘tattha yo’’tiādi vuttaṁ.",
  "tika-s0202t1:123": "Ābhisamācārikanti abhisamācāre bhavaṁ. Kiṁ pana tanti āha ‘‘vattapaṭipattimattampī’’ti. Nātikālasseva saṅghassa purato pavisitabbaṁ, na pacchā paṭikkamitabbanti adhippāyena atikāle ca gāmappaveso atidivā paṭikkamanañca nivāritaṁ, taṁ dassetuṁ ‘‘na atipāto’’tiādi vuttaṁ. Uddhaccapakatikoti vibbhantacitto. Avacāpalyenāti daḷhavātāpahatapallavasadisena lolabhāvena.",
  "tika-s0202t1:124": "Paññavatāti iminā bhikkhusāruppesu itikattabbesu upāyapaññā adhippetā, na sutamayapaññā. Abhidhamme abhivinaye yogoti iminā bhāvanāpaññāuttarimanussadhamme yogo pakāsito. Yogoti ca paricayo uggaṇhavasena.",
  "tika-s0202t1:125": "Āruppāti iminā catassopi arūpasamāpattiyo gahitā, tā pana catūhi rūpasamāpattīhi vinā na sampajjantīti āha – ‘‘āruppāti ettāvatā aṭṭhapi samāpattiyo vuttā hontī’’ti. Kasiṇeti dasavidhe kasiṇe. Ekaṁ parikammakammaṭṭhānanti yaṁ kiñci ekabhāvanā parikammadīpanaṁ khandhakammaṭṭhānaṁ. Tenāha ‘‘paguṇaṁ katvā’’ti. Kasiṇaparikammaṁ pana taggahaṇeneva gahitaṁ hoti, lokiyā uttarimanussadhammā heṭṭhā gahitāti āha ‘‘uttarimanussadhammeti iminā sabbepi lokuttaradhamme dassetī’’ti. Neyyapuggalassa vasenāti jānitvā vitthāretvā ñātabbapuggalassa vasenāti.",
  "tika-s0202t1:126": "Goliyānisuttavaṇṇanāya līnatthappakāsanā samattā.",
  "tika-s0202t1:127": "10. Kīṭāgirisuttavaṇṇanā",
  "tika-s0202t1:128": "174.Pañcaānisaṁseti appābādhatādike pañca guṇe. Tattha akkhirogakucchirogādīnaṁ abhāvo appābādhatā. Sarīre tesaṁ kuppanadukkhassa abhāvo appātaṅkaṁ. Sarīrassa uṭṭhānasukhatā lahuṭṭhānaṁ. Balaṁ nāma kāyabalaṁ. Phāsuvihāro iriyāpathasukhatā. Anupakkhandānīti duccajanavasena sattānaṁ anupaviṭṭhāni. Sañjānissathāti ettha iti-saddo ādiattho, tasmā iti evaṁ ānisaṁsanti attho.",
  "tika-s0202t1:129": "175. Āvāse niyuttāti āvāsikā tassa anativattanato. Tenāha ‘‘nibaddhavāsino’’ti, niyatavāsinoti attho. Tannibandhāti nibandhaṁ vuccati byāpāro, tattha bandhā pasutā ussukāti tannibandhā. Kathaṁ te tattha nibandhāti āha ‘‘akataṁ senāsana’’ntiādi. Uppajjanakena kālena pattabbaṁ kālikaṁ so pana kālo anāgato eva hotīti āha ‘‘anāgate kāle pattabba’’nti.",
  "tika-s0202t1:130": "178.Ettakā vedanā sevitabbāti aṭṭhārasapi nekkhammanissitā vedanā sevitabbā, gehassitā na sevitbbā.",
  "tika-s0202t1:131": "181.Taṁ kataṁ soḷasavidhassapi kiccassa niṭṭhitattā. Anulomikānīti utusukhabhāvena anurūpāni. Tenāha ‘‘kammaṭṭhānasappāyānī’’ti. Samānaṁ kurumānāti omattataṁ adhimattatañca pahāya samakiccataṁ sampādentā.",
  "tika-s0202t1:132": "182.Te dve hontīti te ādito vuttā dve.",
  "tika-s0202t1:133": "Ubhato (a. ni. ṭī. 3.7.14) ubhayathā ubhohi bhāgehi vimuttoti ubhatobhāgavimutto ekadesasarūpekasesanayena. Tathā hi vuttaṁ abhidhammaṭṭhakathāyaṁ (pu. pa. aṭṭha. 24) ‘‘dvīhi bhāgehi dve vāre vimuttoti ubhatobhāgavimutto’’ti. Tattha keci tāva therā – ‘‘samāpattiyā vikkhambhanavimokkhena, maggena samucchedavimokkhena vimuttoti ubhatobhāgavimutto’’ti vadanti. Aññe therā – ‘‘ayaṁ ubhatobhāgavimutto rūpato muccitvā nāmaṁ nissāya ṭhito puna tato muccanato nāmanissitako’’ti vatvā tassa ca sādhakaṁ –",
  "tika-s0202t1:134": "‘‘Acci yathā vātavegena khittā, (upasivāti bhagavā,)",
  "tika-s0202t1:135": "Atthaṁ paleti na upeti saṅkhaṁ;",
  "tika-s0202t1:136": "Evaṁ muni nāmakāyā vimutto,",
  "tika-s0202t1:137": "Atthaṁ paleti na upeti saṅkha’’nti. (su. ni. 1080; cūḷani. upasīvamāṇavapucchā 11; upasīvamāṇavapucchāniddesa 43) –",
  "tika-s0202t1:138": "Imaṁ suttapadaṁ vatvā ‘‘nāmakāyato ca rūpakāyato ca suvimuttattā ubhatobhāgavimutto’’ti vadanti. Sutte hi ākiñcaññāyatanalābhino upasivabrāhmaṇassa bhagavatā nāmakāyā vimuttoti ubhatobhāgavimuttoti akkhātoti. Apare pana ‘‘samāpattiyā vikkhambhanavimokkhena ekavāraṁ vimutto, maggena samucchedavimokkhena ekavāraṁ vimuttoti evaṁ ubhatobhāgavimutto’’ti vadanti. Ettha paṭhamavāde dvīhi bhāgehi vimuttoti ubhatobhāgavimutto. Dutiyavāde ubhatobhāgato vimuttoti ubhatobhāgavimutto. Tatiyavāde pana dvīhi bhāgehi dve vāre vimuttoti ayametesaṁ viseso. Kilesehi vimutto kilesā vā vikkhambhanasamucchedehi kāyadvayato vimuttā assāti ayamattho daṭṭhabbo. Tenāha ‘‘dvīhi bhāgehī’’tiādi.",
  "tika-s0202t1:139": "Soti ubhatobhāgavimutto. Kāmañcettha rūpāvacaracatutthajjhānampi arūpāvacarajjhānaṁ viya duvaṅgikaṁ āneñjappattanti vuccati. Taṁ pana padaṭṭhānaṁ katvā arahattaṁ patto ubhatobhāgavimutto nāma na hoti rūpakāyato avimuttattā. Tañhi kilesakāyatova vimuttaṁ, na rūpakāyato, tasmā tato vuṭṭhāya arahattaṁ patto ubhatobhāgavimutto na hotīti āha – ‘‘catunnaṁ arūpa…pe… pañcavidho hotī’’ti. ‘‘Rūpī rūpāni passatī’’tiādike nirodhasamāpattiante aṭṭha vimokkhe vatvā – ‘‘yato ca kho, ānanda, bhikkhu ime aṭṭha vimokkhe kāyena phusitvā viharati, paññāya cassa disvā āsavā parikkhīṇā honti, ayaṁ vuccati, ānanda, bhikkhu ubhatobhāgavimutto’’ti yadipi mahānidāne (dī. ni. 2.129-130) vuttaṁ, taṁ pana ubhatobhāgavimuttaseṭṭhavasena vuttanti idha sabbaubhatobhāgavimuttasaṅgahaṇatthaṁ ‘‘pañcavidho hotī’’ti vatvā ‘‘pāḷi panettha…pe… abhidhamme aṭṭhavimokkhalābhino vasena āgatā’’ti āha. Idhāpi hi kīṭāgirisutte ‘‘idha, bhikkhave, ekacco puggalo…pe… ubhatobhāgavimutto’’ti arūpasamāpattivasena cattāro ubhatobhāgavimuttā, seṭṭho ca vutto vuttalakkhaṇūpapattito. Yathāvuttesu hi pañcasu purimā cattāro nirodhaṁ na samāpajjantīti pariyāyena ubhatobhāgavimuttā nāma. Aṭṭhasamāpattilābhī anāgāmī taṁ samāpajjitvā tato vuṭṭhāya vipassanaṁ vaḍḍhetvā arahattaṁ pattoti nippariyāyena ubhatobhāgavimuttaseṭṭho nāma.",
  "tika-s0202t1:140": "Katamo ca puggalotiādīsu katamoti pucchāvacanaṁ, puggaloti asādhāraṇato pucchitabbavacanaṁ. Idhāti imasmiṁ sāsane. Ekaccoti eko . Aṭṭha vimokkhe kāyena phusitvā viharatīti aṭṭha samāpattiyo sahajātanāmakāyena paṭilabhitvā viharati. Paññāya cassa disvā āsavā parikkhīṇā hontīti vipassanāpaññāya saṅkhāragataṁ, maggapaññāya cattāri saccāni passitvā cattāropi āsavā parikkhīṇā hontīti evamattho daṭṭhabbo.",
  "tika-s0202t1:141": "Paññāvimuttoti visesato paññāya eva vimutto, na tassā patiṭṭhānabhūtena aṭṭhavimokkhasaṅkhātena sātisayena samādhināti paññāvimutto. Yo ariyo anadhigataaṭṭhavimokkhena sabbaso āsavehi vimutto, tassetaṁ adhivacanaṁ. Adhigatepi hi rūpajjhānavimokkhe na so sātisayasamādhinissitoti na tassa vasena ubhatobhāgavimutto hotīti vuttovāyamattho. Arūpajjhānesu pana ekasmimpi sati ubhatobhāgavimuttoyeva nāma hoti. Tena hi aṭṭhavimokkhekadesena taṁnāmadānasamatthena aṭṭhavimokkhalābhītveva vuccati. Samudāye hi pavatto vohāro avayavepi dissati yathā ‘‘sattisayo’’ti. Pāḷīti abhidhammapāḷi. Etthāti etissaṁ paññāvimuttikathāyaṁ. Aṭṭhavimokkhapaṭikkhepavasenevāti avadhāraṇena idhāpi paṭikkhepavaseneva āgatabhāvaṁ dasseti. Tenāha ‘‘kāyena phusitvā viharatī’’ti.",
  "tika-s0202t1:142": "Phuṭṭhantaṁ sacchikarotīti phuṭṭhānaṁ anto phuṭṭhanto, phuṭṭhānaṁ arūpajjhānānaṁ anantaro kāloti adhippāyo. Accantasaṁyoge cetaṁ upayogavacanaṁ, phuṭṭhānantarakālameva sacchikaroti sacchikātabbopāyenāti vuttaṁ hoti. Bhāvanapuṁsakaṁ vā etaṁ ‘‘ekamantaṁ nisīdī’’tiādīsu (pārā. 2) viya. Yo hi arūpajjhānena rūpakāyato nāmakāyekadesato ca vikkhambhanavimokkhena vimutto, tena nirodhasaṅkhāto vimokkho ālocito pakāsito viya hoti, na pana kāyena sacchikato, nirodhaṁ pana ārammaṇaṁ katvā ekaccesu āsavesu khepitesu tena so sacchikato hoti, tasmā so sacchikātabbaṁ nirodhaṁ yathāālocitaṁ nāmakāyena sacchikarotīti ‘‘kāyasakkhī’’ti vuccati, na tu ‘‘vimutto’’ti ekaccānaṁ āsavānaṁ aparikkhīṇattā. Tenāha – ‘‘jhānaphassaṁ paṭhamaṁ phusati, pacchā nirodhaṁ nibbānaṁ sacchikarotī’’ti. Ayaṁ catunnaṁ arūpasamāpattīnaṁ ekekato vuṭṭhāya saṅkhāre sammasitvā kāyasakkhibhāvaṁ pattānaṁ catunnaṁ, nirodhā vuṭṭhāya aggamaggappattaanāgāmino ca vasena ubhatobhāgavimutto viya pañcavidho nāma hoti. Tena vuttaṁ abhidhammaṭīkāyaṁ ‘‘kāyasakkhimhipi eseva nayo’’ti.",
  "tika-s0202t1:143": "Diṭṭhantaṁ pattoti dassanasaṅkhātassa sotāpattimaggañāṇassa anantaraṁ pattoti vuttaṁ hoti. ‘‘Diṭṭhattā patto’’tipi pāṭho. Etena catusaccadassanasaṅkhātāya diṭṭhiyā nirodhassa pattataṁ dīpeti. Tenāha ‘‘dukkhā saṅkhārā, sukho nirodhoti ñātaṁ hotī’’ti. Tattha paññāyāti maggapaññāya. Paṭhamaphalaṭṭhato yāva aggamaggaṭṭhā, tāva diṭṭhippatto. Tenāha ‘‘sopi kāyasakkhi viya chabbidho hotī’’ti. Yathā pana paññāvimutto pañcavidho vutto, evaṁ ayampi sukkhavipassako, catūhi rūpajjhānehi vuṭṭhāya diṭṭhippattabhāvappattā cattāro cāti pañcavidho hotīti veditabbo. Saddhāvimuttepi eseva nayo. Idaṁ dukkhanti ettakaṁ dukkhaṁ, na ito uddhaṁ dukkhanti. Yathābhūtaṁ pajānātīti ṭhapetvā taṇhaṁ upādānakkhandhapañcakaṁ dukkhasaccanti yāthāvato pajānāti. Yasmā pana taṇhā dukkhaṁ janeti nibbatteti, tato taṁ dukkhaṁ samudeti, tasmā naṁ ‘‘ayaṁ dukkhasamudayo’’ti yathābhūtaṁ pajānāti yasmā pana idaṁ dukkhaṁ samudayo ca nibbānaṁ patvā nirujjhati appavattiṁ gacchati, tasmā ‘‘ayaṁ dukkhanirodho’’ti yathābhūtaṁ pajānāti. Ariyo pana aṭṭhaṅgiko maggo taṁ dukkhanirodhaṁ gacchati, tena ‘‘ayaṁ dukkhanirodhagāminipaṭipadā’’ti yathābhūtaṁ pajānāti. Ettāvatā nānakkhaṇe saccavavatthānaṁ dassitaṁ. Idāni taṁ ekakkhaṇe dassetuṁ ‘‘tathāgatappaveditā’’tiādi vuttaṁ, tassattho āgamissati.",
  "tika-s0202t1:144": "Saddhāya vimuttoti etena sabbathā avimuttassapi saddhāmattena vimuttabhāvo dīpito hoti. Saddhāvimuttoti vā saddhāya adhimuttoti attho. Vuttanayenevāti ‘‘sotāpattiphala’’ntiādinā vuttanayena. Saddahantassāti ‘‘ekaṁsato ayaṁ paṭipadā kilesakkhayaṁ āvahati sammāsambuddhena bhāsitattā’’ti evaṁ saddahantassa. Yasmā panassa aniccānupassanādīhi niccasaññāpahānavasena bhāvanāya pubbenāparaṁ visesaṁ passato tattha tattha paccakkhatāpi atthi, tasmā vuttaṁ ‘‘saddahantassa viyā’’ti. Sesapadadvayaṁ tasseva vevacanaṁ. Ettha ca pubbabhāgamaggabhāvanāti vacanena āgamanīyapaṭipadānānattena saddhāvimuttadiṭṭhippattānaṁ paññānānattaṁ hotīti dassitaṁ. Abhidhammaṭṭhakathāyampi (pu. pa. aṭṭha. 28) ‘‘nesaṁ kilesappahāne nānattaṁ natthi, paññāya nānattaṁ atthiyevā’’ti vatvā – ‘‘āgamanīyanānatteneva saddhāvimutto diṭṭhippattaṁ na pāpuṇātīti sanniṭṭhānaṁ kata’’nti vuttaṁ.",
  "tika-s0202t1:145": "Paññāsaṅkhātaṁ dhammaṁ adhimattatāya pubbaṅgamaṁ hutvā pavattaṁ anussaratīti dhammānusārī. Tenāha ‘‘dhammo’’tiādi. Saddhaṁ anussarati saddhāpubbaṅgamaṁ maggaṁ bhāvetīti imamatthaṁ ‘‘eseva nayo’’ti atidisati. Paññaṁ vāhetīti paññāvāhī, paññaṁ sātisayaṁ pavattetīti attho. Tenāha ‘‘paññāpubbaṅgamaṁ ariyamaggaṁ bhāvetī’’ti. Saddhāvāhinti ettha vuttanayena attho veditabbo. Ubhatobhāgavimuttādikathāti ubhatobhāgavimuttādīsu āgamanato paṭṭhāya vattabbakathā. Etesanti yathāvuttānaṁ ubhatobhāgavimuttādīnaṁ. Idhāti imasmiṁ kīṭāgirisutte. Nanu ca aṭṭhasamāpattilābhivasena ubhatobhāgavimutto kāyasakkhīādayo ca abhidhamme āgatā, kathamidha arūpajjhānalābhīvaseneva uddhaṭāti codanaṁ sandhāyāha ‘‘yasmā’’tiādi.",
  "tika-s0202t1:146": "Phusitvā patvā. Paññāya cassa disvā āsavā parikkhīṇā hontīti na āsavā paññāya passīyanti, dassanakāraṇā paññāya parikkhīṇā ‘‘disvā paññāya parikkhīṇā’’ti vuttā. Dassanāyattaparikkhayattā eva hi dassanaṁ āsavānaṁ khayassa purimakiriyā hotīti. Tathāgatena paveditāti bodhimaṇḍe nisīditvā tathāgatena paṭividdhā viditā pacchā paresaṁ pākaṭīkatā. ‘‘Catusaccadhammā’’ti vatvā tadantogadhattā sīlādīnaṁ ‘‘imasmiṁ ṭhāne sīlaṁ kathita’’ntiādi vuttaṁ. Atthenāti avippaṭisārādipayojanena tasmiṁ tasmiṁ pītiādikena atthena. Kāraṇenāti sappurisūpanissayādinā kāraṇena tasmiṁ tasmiṁ samādhiādipadaṭṭhānatāya sīlādi kāraṇe. Ciṇṇacaritattāti saddhāciṇṇabhāvena sambodhāvahabhāve. Tattha tattha vicaritā visesena caritā, tesu tena paññā suṭṭhu carāpitāti attho. Patiṭṭhitā hoti maggena āgatattā. Mattāya parittappamāṇena. Olokanaṁ khamanti, paññāya gahetabbataṁ upenti.",
  "tika-s0202t1:147": "Tayoti kāyasakkhidiṭṭhippattasaddhāvimuttā. Yathāṭhitova pāḷiattho, na tattha kiñci niddhāretvā vattabbaṁ atthīti suttantapariyāyena avuttaṁ vadati. Tassa maggassāti sotāpattimaggassa yaṁ kātabbaṁ, tassa adhigatattā. Upari pana tiṇṇaṁ maggānaṁ atthāya sevamānā anulomasenāsanaṁ, bhajamānā kalyāṇamitte, samannānayamānā indriyāni anupubbena bhāvanāmaggappaṭipāṭiyā arahattaṁ pāpuṇissanti maggassa anekacittakkhaṇikatāyāti ayamettha suttapadese pāḷiyā attho.",
  "tika-s0202t1:148": "Imamevapāḷiṁ gahetvāti ‘‘katamo ca puggalo saddhānusārī’’ti maggaṭṭhe puggale vatvā ‘‘imassa kho ahaṁ, bhikkhave’’tiādinā tesaṁ vasena anulomasenāsanasevanādīnaṁ vuttattā imameva yathāvuttaṁ pāḷipadesaṁ gahetvā ‘‘lokuttaradhammo bahucittakkhaṇiko’’ti vadati. So vattabboti so vitaṇḍavādī evaṁ vattabbo. Yadi maggaṭṭhapuggale vatvā anulomikasenāsanasevanādi pāḷiyaṁ vuttanti maggasamaṅgino eva hutvā te tathā paṭipajjanti, evaṁ sante senāsanapaṭisaṁyuttarūpādivipassanaggahaṇasmiṁ tava matena maggasamaṅgino eva āpajjeyyuṁ, na cetaṁ evaṁ hoti, tasmā suttaṁ me laddhanti yaṁ kiñci mā kathehīti vāretabbo. Tenāha ‘‘yadi aññena cittenā’’tiādi. Tattha evaṁ santeti nānācitteneva senāsanapaṭisevanādike sati. Tattha pāḷiyaṁ yadi lokuttaradhammasamaṅgino eva pañcaviññāṇasamaṅgikālepi lokuttarasamaṅgitaṁ sace sampaṭicchasi, satthārā saddhiṁ paṭivirujjhasi suttavirodhadīpanato. Tenāha ‘‘satthārā hī’’tiādi. Dhammavicāraṇā nāma tuyhaṁ avisayo, tasmā yāguṁ pivāhīti uyyojetabbo.",
  "tika-s0202t1:149": "183.Ādikenevāti paṭhameneva. Anupubbasikkhāti anupubbeneva pavattasikkhāya. Tenāha ‘‘karaṇatthe paccattavacana’’nti. Saddhā jātā etassāti saddhājāto, agyāhitātipakkhepena jāta-saddassa pacchāvacanaṁ . Evametanti adhimuccanaṁ okappaniyasaddhā. Santike nisīdati upaṭṭhānavasena. Sādhukaṁ katvā dhāretīti yathāsutaṁ dhammaṁ vācuggatakaraṇavasena taṁ paguṇaṁ katvā sāravasena dhāreti. Chando jāyatīti dhammesu nijjhānakkhamesu ime dhamme bhāvanāpaññāya paccakkhato ussāmīti kattukamyatākusalacchando jāyati. Ussahatīti chando uppādamatte aṭṭhatvā tato bhāvanārambhavasena ussahati. Tulayatiti sammasanavasena saṅkhāre. Tīraṇavipassanāya tulayantoti tīraṇapariññāya jānitvā upari pahānapariññāya vasena paritulayanto paṭijānanto. Maggapadhānaṁ padahatīti maggalakkhaṇaṁ padhānikaṁ maggaṁ padahati. Pesitacittoti nibbānaṁ pati pesitacitto. Nāmakāyenāti maggappaṭipāṭiyā taṁtaṁmaggasampayuttanāmakāyena. Na pana kiñci āhāti dūratāya samānaṁ na kiñci vacanaṁ bhagavā āha te daḷhataraṁ niggaṇhituṁ.",
  "tika-s0202t1:150": "184. Paṇena vohārena byākaraṇaṁ paṇaviyā, paṇaviyā abhāvena opaṇaviyā, na upetīti na yujjati. Tanti idaṁ idha adhippetaṁ paṇo paṇaviyaṁ dassetuṁ. Tayidaṁ sabbaṁ bhagavā ‘‘mayaṁ kho, āvuso, sāyañceva bhuñjāmā’’ti assajipunabbasukehi vuttaṁ sikkhāya avattanabhāvadīpanavacanaṁ sandhāya vadati.",
  "tika-s0202t1:151": "Ukkhipitvāti sīsena gahetvā viya samādāya. Anudhammoti anurūpo sabhāvo, sāvakabhāvassa anucchavikā paṭipatti. Rohanīyanti viruḷhibhāvaṁ. Siniyhati ettha, etena vāti sineho, kāraṇaṁ. Taṁ ettha atthīti sinehavantaṁ, pādakanti attho. Taco ekaṁ aṅganti taco vīrapakkhabhāve ekamaṅgaṁ. Padhānaṁ anuyuñjantassa hi tace palujjamānepi taṁnimittaṁ avosānaṁ anāpajjanakasseva vīriyassa ekaṁ aṅgaṁ ekaṁ kāraṇaṁ. Evaṁ sesesu vattabbaṁ. Tenāha – ‘‘arahattaṁ appatvā na vuṭṭhahissāmīti evaṁ paṭipajjatī’’ti. Sesaṁ suviññeyyameva.",
  "tika-s0202t1:152": "Kīṭāgirisuttavaṇṇanāya līnatthappakāsanā samattā.",
  "tika-s0202t1:153": "Niṭṭhitā ca bhikkhuvaggavaṇṇanā."
}