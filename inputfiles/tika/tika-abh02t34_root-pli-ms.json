{
  "tika-abh02t34:0": "17. Khuddakavatthuvibhaṅgo",
  "tika-abh02t34:1": "1. Ekakaniddesavaṇṇanā",
  "tika-abh02t34:2": "843-4.Atthipaṭiccaṁnāmāti atthitā paṭiccattho nāma, asatipi sahajātapurejātādibhāve yasmiṁ sati yaṁ hoti, so tassa paccayoti katvā yathā tathā atthitāmattaṁ idha paṭiccatthoti attho. Taṁ pana paṭiccatthaṁ byatirekamukhena pākaṭataraṁ kātuṁ ‘‘yathā’’tiādimāha. Tattha nissayādipaccayabhāvena paṭiccāti vuttanti nissayādipaccayabhāvato paccayabhūtaṁ cakkhādi ‘‘paṭiccā’’ti vuttaṁ. Ekissā seṇiyāti aṭṭhārasasu seṇīsu mayaṁ amukāya seṇiyā jātāmha, na aññe viya appaññātāti evamettha atthaṁ vadanti.",
  "tika-abh02t34:3": "Purato karaṇaṁ pamukhabhāvakaraṇaṁ. Nidhānarāsīti nidahitvā ṭhapitadhananicayo. Yasoti issariyaṁ. Taṁ pana yesu vattati, tesu paṭṭhāpakaāṇākaraṇehi pākaṭo hotīti ‘‘paṭṭhāpakamado, āṇākaraṇamado’’ti ca vuttaṁ.",
  "tika-abh02t34:4": "845.Vatthunāti jātiādipavattihetunā.",
  "tika-abh02t34:5": "846.Patiṭṭhābhāvoti kusalakammesu patiṭṭhānābhāvo, so pana yasmā kusalakiriyāya ṭhānaṁ na hoti, tasmā ‘‘kusalakaraṇe aṭṭhāna’’nti āha. Pamādasaṅkhātassa atthassa evamādiko pariyāyoti yojanā. Ādi-saddena ‘‘vacīduccarite, manoduccarite cittassa vossaggo, makkho, paḷāso’’ti ca evamādikassa saṅgaho daṭṭhabbo. ‘‘Pamādo pamajjanādī’’tiādiko tadatthappakāsako, ‘‘cittassa vossaggo vossaggānuppādana’’ntiādiko tappariyāyappakāsako byañjanapariyāyo ca apariyantoti sambandho. ‘‘Cattāro khandhe dassetī’’ti iminā sativossaggākārappavattā cattāro akusalakkhandhā pamādoti vadati.",
  "tika-abh02t34:6": "847. Anivātavuttitāya hetubhūto cittasampaggaho mānaviseso.",
  "tika-abh02t34:7": "848. Uttarabhāvo uttariyaṁ, karaṇena uttariyaṁ karaṇuttariyaṁ, sārambhena parassa kiriyato uttarikiriyā.",
  "tika-abh02t34:8": "849.Neruttikavidhānenāti i-kāracca-kārānañca ra-kāratāpādanena.",
  "tika-abh02t34:9": "Attahitaṁ attāti uttarapadalopena niddesamāha yathā ‘‘rūpabhavo rūpaṁ, bhīmaseno bhīmo’’ti ca. Ādinno, patto vā attho attāti niruttinayena padasiddhi veditabbā.",
  "tika-abh02t34:10": "Mudditassāti aṅkitassa.",
  "tika-abh02t34:11": "850.Jānantasseva mahājanassa. Upādānādipaccayeti indhanudakacīvarādike pāripūrihetuke.",
  "tika-abh02t34:12": "851.Gaṇṭhikā sayaṁ gaṇṭhikaraṇato. Patirūpavacanato, aññesaṁ gaṇṭhibhedato ca gaṇṭhibhūtā.",
  "tika-abh02t34:13": "852. Abhejjantaratāya samāsevitatāya suṭṭhu āsevitatāya.",
  "tika-abh02t34:14": "853. Cirakālaparibhāvitattena temanakaraṇaṁ allabhāvakaraṇaṁ, lobhavasena avassavananti attho.",
  "tika-abh02t34:15": "Evaṁ sante kathaṁ khīyananti niddesoti āha ‘‘khīyananti cā’’tiādi.",
  "tika-abh02t34:16": "854.Cīvaramaṇḍanādīnanti cīvaramaṇḍanā pattamaṇḍanā senāsanamaṇḍanāti imesaṁ. Idāni taṁ visesanabhāvaṁ yojetvā dassetuṁ ‘‘cīvarena hī’’tiādi vuttaṁ.",
  "tika-abh02t34:17": "855. Sabhāgarahito, sabhāgapaṭipakkho vā asabhāgo, ananukūlānaṁ paṭikkūlatā vā. Tenāha ‘‘mānathaddhatā, virodho vā’’ti.",
  "tika-abh02t34:18": "856.Saṅkampanā ukkaṇṭhanāvasena anavaṭṭhānaṁ, anavadhānaṁ vā. Tassa tassa ārammaṇassa taṇhāyanā.",
  "tika-abh02t34:19": "857.Kāyassāti nāmakāyassa. Tasmiñhi avipphārike rūpakāyopi avipphāriko hoti.",
  "tika-abh02t34:20": "860.Rāgādīnanti rāgamohaahirikānottappavicikicchādīnaṁ.",
  "tika-abh02t34:21": "861. Tividhampi kuhanavatthuṁ dassetunti sambandho. Tatthāti mahāniddese. ‘‘Tattha katamā kuhanā lābhasakkārasilokasannissitassā’’tiādinā (vibha. 861) idha khuddakavibhaṅge āgataṁ desanānayaṁ nissāya mahāniddesadesanā pavattāti āha ‘‘nissayabhūtāya imāya pāḷiyā’’ti.",
  "tika-abh02t34:22": "Antarahitānīti antavikalāni chindantāni.",
  "tika-abh02t34:23": "Lābhasakkārasilokahetu sambhāvanādhippāyena saṁyatākāradassanaṁ kohaññanti āha ‘‘pāpicchatāya niratthakakāyavacīvipphandaniggahaṇaṁ koraja’’nti. Yo saṁvegabahulo kukkuccako pubbenāparaṁ attanopi kiriyaṁ parisaṅkanto paccavekkhamāno tiṭṭhati, tādisaṁ viya attānaṁ dassento ‘‘atiparisaṅkito’’ti vutto.",
  "tika-abh02t34:24": "864. Pasaṁsāmukhena nindananti pasaṁsāvatthuto khipanaṁ bahi chaḍḍanaṁ yathā ‘‘adāyakaṁ aho dānapatī’’ti.",
  "tika-abh02t34:25": "865.Gavesanakammanti appakena lābhena mahantassa pariyesanakabyāpāro.",
  "tika-abh02t34:26": "866. Pokkharaṁ vuccati sundaraṁ, vaṇṇassa sundarabhāvo vaṇṇapāripūrī hotīti āha ‘‘vaṇṇapāripūrī vā vaṇṇapokkharatā’’ti.",
  "tika-abh02t34:27": "879.Seyyamānādiniddesesūti ‘‘tattha katamo seyyassa ‘seyyohamasmī’ti māno’’tiādinā (vibha. 869) niddiṭṭhesu navasu mānaniddesesu. ‘‘Seyyādipuggalo’’ti idaṁ tattha pāḷiyaṁ seyyādīnaṁ navannaṁ puggalānaṁ āmaṭṭhattā vuttaṁ. Idha pana puggalāmasane sati seyyapuggalo ca āmasitabbo siyā. Tenevāha ‘‘seyyamānabhāvepī’’ti. Seyyamānabhāvepīti pi-saddo ākaḍḍhako aseyyamānaniddesepi puggalāmasanassa katattā. Yassa kassacīti seyyādīsu yassa kassaci puggalassa.",
  "tika-abh02t34:28": "880.Purimamānassāti pubbe pavattassa sadisamānassa, hīnamānassa vā, sadisamānavaseneva pana pāḷi āgatā.",
  "tika-abh02t34:29": "881. ‘‘Migānaṁ kotthuko anto, pakkhīnaṁ pana vāyaso’’ti (jā. 1.3.135) vacanato āha ‘‘pakkhijātīsu vāyaso anto lāmako’’ti.",
  "tika-abh02t34:30": "882.Virāganti arahattaṁ.",
  "tika-abh02t34:31": "883.Mānasampayuttacchando taṇhāchando. Mānasabhāvaṁ anugato seyyādito sampaggaṇhanavasena pavatto mānasampayuttakattukamyatāchando vā mānacchando.",
  "tika-abh02t34:32": "884.Tatthāti tasmiṁ vilambane nipphādetabbe. Yuttaṁ anucchavikaṁ. Muttaṁ vissaṭṭhaṁ. Siliṭṭhaṁ sahitaṁ, atthadvayavibhāvakaṁ vā.",
  "tika-abh02t34:33": "888.Anuddayassevāti mettāyantassa viya anukampantassa viya vikappanāti āha ‘‘sahananditādikassā’’ti, mettādipatirūpena pavattagehasitasinehassāti attho. Tenāha ‘‘tādisorāgo’’ti. Attho yujjatīti evampi ‘‘tatthā’’ti pāḷipadassa attho yujjati. Parānuddayatāhetuko hi parānuddayatāsahito so vitakkoti.",
  "tika-abh02t34:34": "890. Kāmaguṇapāripūriyā yebhuyyena loko sambhāvetīti āha ‘‘anavaññattatthameva kāmaguṇe ca patthetī’’ti.",
  "tika-abh02t34:35": "Ekakaniddesavaṇṇanā niṭṭhitā.",
  "tika-abh02t34:36": "2. Dukaniddesavaṇṇanā",
  "tika-abh02t34:37": "891.Bandhatīti kujjhanākāraṁ bandhati ghaṭeti. Upanāho hi āghātavatthunā cittaṁ bandhanto viya hoti, yato aññathā pavattitvāpi avidite upanāhe āghātavatthusannissitova hoti.",
  "tika-abh02t34:38": "892.Dantehichinditvāti dantehi chinditvā viya ekadesaṁ apanetvā ekadesaṁ gahetvāti adhippāyo.",
  "tika-abh02t34:39": "894.Accayaṁ katvāti vītikkamaṁ katvā. Paṭicchādaneti attanā katassa accayassa paṭicchādane. Vocchindanaṁ vītikkamakiriyāya appaṭijānavasena upacchindanaṁ, vocchindanena chādanā vocchindanachādanā.",
  "tika-abh02t34:40": "Asammābhāsane saṭha-saddo loke niruḷhoti āha ‘‘yo na sammā bhāsati, so saṭho’’ti. Saṭhassa yakkhasūkarasadisataṁ dassento ‘‘kucchi vā piṭhi vā jānituṁ na sakkā’’ti āha, indajālasadiso vā eso daṭṭhabbo.",
  "tika-abh02t34:41": "Yo sabbathā vipannajjhāsayopi samāno kāyavacībhedamattena attānaṁ sampannaṁ viya dassetvā lokaṁ vañcento aññathā santaṁ aññathā pavedeti. Tenāha ‘‘tenetaṁ sāṭheyyaṁ māyāto balavatarā vañcanāti daṭṭhabba’’nti. Santadosapaṭicchādanameva hi māyā. Tenevāti balavataravañcanābhāveneva. Daḷhakerāṭiyañhi ‘‘parikkhatatā’’ti vuttaṁ.",
  "tika-abh02t34:42": "908.Abhāvepīti pi-saddena ‘‘ko pana vādo bhāve’’ti dasseti. Yadipi hi puthujjanānaṁ, ekaccānañca sekkhānaṁ yathārahaṁ attābhinivesādīhi katūpakāraṁ rūparāgādisaṁyojanakiccaṁ sādheti, ekaccānaṁ pana vinā eva tehīti kassacipi kilesassa avikkhambhitattā kathañcipi avimutto kāmabhavo ajjhattaggahaṇassa visesapaccayoti ‘‘ajjhatta’’nti vuccati, tadabhāvato ‘‘bahiddhā’’ti laddhavohāre rūpārūpabhave kevalampi saṁyojanakiccaṁ sādhentaṁ pavattatīti, tato eva rūpārūpāvacarasattānaṁ bahiddhāsaṁyojanabhāvahetajātanti ca ‘‘bahiddhāsaṁyojana’’nti vuccatīti imamatthamāha ‘‘sakkāyadiṭṭhādīnaṁ…pe… yojanaṁ nāmā’’ti.",
  "tika-abh02t34:43": "Dukaniddesavaṇṇanā niṭṭhitā.",
  "tika-abh02t34:44": "3. Tikaniddesavaṇṇanā",
  "tika-abh02t34:45": "909. Avijjābhavataṇhāhi viya issāmacchariyadomanassādisahāyabhūtena dosenapi bhavābhisaṅkharaṇaṁ hotīti ‘‘akusalamūlāneva vaṭṭamūlānī’’ti. Tenāha ‘‘tīhi…pe… kathito’’ti.",
  "tika-abh02t34:46": "919. Rūpārūpāvacaravipākānaṁ santapaṇītabhāvena uḷāratamattā tattha sātisayo bhavarāgo vutto.",
  "tika-abh02t34:47": "920.Mānena ṭhapanāti mānena seyyādivasena attano ṭhapanā. Ṭhapanāti ca dahanā, paggaṇhanā vā.",
  "tika-abh02t34:48": "921.Taṁsampayuttāti dosasampayuttā.",
  "tika-abh02t34:49": "922.Tesaṁ vaṇṇabhedanti tesaṁ jīvānaṁ vaṇṇavisesaṁ, tesaṁ vā tathā kathentānaṁ sutvā. Byāpīti sakalalokabyāpī, sakalasarīrabyāpī vā. Parimaṇḍaloti paramāṇuppamāṇo hutvā parimaṇḍalo. Ādi-saddena aṅguṭṭhappamāṇo vayappamāṇotiādikaṁ saṅgaṇhāti.",
  "tika-abh02t34:50": "923.Utuvipariṇāmajo sītādiutuviparivattajāto. Opakkamiko attano, parassa vā tādisaupakkamanibbatto. Visamaparihārajo cirāsanaciraṭṭhānādinā kāyassa visamapariharaṇato jāto. Sannipātajo sañcayato paṭṭhāya paccekaṁ visamākārato dosattayasamodhānato jāto. Kammasamuṭṭhāno utuvipariṇāmādīhi vinā kammato samuṭṭhito. Pittasemhavātasamuṭṭhānā pana pittādīnaṁ adhikabhāveneva vuttā. Sabbassāpi hi rogassa dosattayaṁ āsannakāraṇaṁ dosappakopena vinā abhāvato. Kammaṁ padhānakāraṇaṁ katokāse eva tasmiṁ uppajjanato, itaraṁ pana tassa sahakārikāraṇaṁ daṭṭhabbaṁ. Tayidaṁ pubbekatahetuvādino paṭikkhipanti. Upapajjavedanīyaphalampi pubbekatahetukapakkhikameva atītaddhikattā kammassāti arucisūcanatthaṁ kira-saddaggahaṇaṁ karoti ‘‘upapajjavedanīyañca kira paṭikkhipantī’’ti.",
  "tika-abh02t34:51": "924.Dāhakāraṇatāyāti rāgādidasavidhaggidāhassa, narakaggidāhassa ca kāraṇatāya.",
  "tika-abh02t34:52": "926.Puthunimittasabhāvesūti puthu nānākilesādīnaṁ kāraṇasabhāvesu.",
  "tika-abh02t34:53": "931. Addanaṁ addā maddavo, anekatthattā dhātūnaṁ tappaṭikkhepena anaddāti āha ‘‘amudutā vā anaddā’’ti.",
  "tika-abh02t34:54": "936. Ayonisomanasikārahetukattā āvajjanāya akusalānukūlakiccatā daṭṭhabbā.",
  "tika-abh02t34:55": "Tikaniddesavaṇṇanā niṭṭhitā.",
  "tika-abh02t34:56": "4. Catukkaniddesavaṇṇanā",
  "tika-abh02t34:57": "939.Evaṁ-saddenāti nidassanatthena evaṁ-saddenāti adhippāyo. Bhavo eva abhivuddho abhavo yathā ‘‘asekkhā dhammā’’ti (dha. sa. tikamātikā 11). Dutiyasmiṁ pakkhe bhavābhavasaddena sampattivipattiyo, vuddhihāniyo vā vuttāti veditabbā.",
  "tika-abh02t34:58": "Agatiyāti ayuttagatiyā, appatirūpakiriyāyāti attho.",
  "tika-abh02t34:59": "Kodhūpāyāsa…pe… mātugāmā vā ūmiādibhayanti yojanā. Pañcakāmaguṇamātugāmaggahaṇeti pañcakāmaguṇaggahaṇe, mātugāmaggahaṇe ca.",
  "tika-abh02t34:60": "‘‘Sayaṁkataṁ sukhadukkha’’ntiādikā diṭṭhi yadipi aññesampi diṭṭhigatikānaṁ attheva, timbaruko pana tathādiṭṭhiko bhagavantaṁ upasaṅkamitvā pucchīti sā diṭṭhi ‘‘timbarukadiṭṭhī’’ti (saṁ. ni. 2.18) vuttā. Tenāha ‘‘timbaruko…pe… āgatattā’’ti.",
  "tika-abh02t34:61": "Catukkaniddesavaṇṇanā niṭṭhitā.",
  "tika-abh02t34:62": "5. Pañcakaniddesavaṇṇanā",
  "tika-abh02t34:63": "940.Āgamanassa paṭisandhiggahaṇavasenāti adhippāyo.",
  "tika-abh02t34:64": "941.Upacayanatoti vaḍḍhanato. Aññathāti lābhato takkanato ca aññappakāro gahitoti taṁ dassento ‘‘saddhāruciādīhī’’ti āha. Anussavato hi saddahanaṁ, ruccanaṁ pana jātissarañāṇatopi hoti. Ādi-saddena khantiādīnaṁ saṅgaho.",
  "tika-abh02t34:65": "942. Akkhanti mūlaṁ etesanti akkhantimūlakā. Dukkaṭadubbhāsitatādidosā tādisāni kāyavacīmanoduccaritāni.",
  "tika-abh02t34:66": "943.Udaggatāsaṅkhāto avūpasamo na uddhaccasaṅkhātoti pītiyā eva savipphārikatāsaṅkhātaṁ asantasabhāvaṁ āha. Avūpasamahetubhūtoti vikkhepahetubhūto. Pītiyā ākāroti pītiyā pavattiākāro.",
  "tika-abh02t34:67": "Pañcakaniddesavaṇṇanā niṭṭhitā.",
  "tika-abh02t34:68": "6. Chakkaniddesavaṇṇanā",
  "tika-abh02t34:69": "944.Tenāti kodhādīnaṁyeva vivādamūlattā.",
  "tika-abh02t34:70": "945. Kusalānuyoge sātaccaṁ kusalānuyogasātaccaṁ.",
  "tika-abh02t34:71": "Gaṇena sattasamūhena saṅgaṇi sannipatanaṁ yena saddhiṁ, tena saṅgati gaṇasaṅgaṇikā. Kassaci ghāsacchādanādikassa.",
  "tika-abh02t34:72": "946.Upavitakketīti ārammaṇaṁ upecca takketi.",
  "tika-abh02t34:73": "948.Adhiccasamuppannikoti ‘‘adhiccasamuppanno attā ca loko cā’’ti evaṁvādī.",
  "tika-abh02t34:74": "Chakkaniddesavaṇṇanā niṭṭhitā.",
  "tika-abh02t34:75": "8. Aṭṭhakaniddesavaṇṇanā",
  "tika-abh02t34:76": "952.Osīdanākārenāti kattabbakamme anussahanākārena.",
  "tika-abh02t34:77": "958.Te abhinivesā asaññīvādā vadanti etehīti.",
  "tika-abh02t34:78": "Aṭṭhakaniddesavaṇṇanā niṭṭhitā.",
  "tika-abh02t34:79": "9. Navakaniddesavaṇṇanā",
  "tika-abh02t34:80": "960-963.Dasamassāti aṭṭhānaghātassa.",
  "tika-abh02t34:81": "Ajjhattanti gocarajjhattaṁ adhippetaṁ. Etassa gāthāvacanassa. Niṭṭhapetvāti abhinivissa.",
  "tika-abh02t34:82": "964.Aññesaṁ phassādīnaṁ saṅkhatabhāve yathāsakaṁpaccayehi. Yenākārena mānassa sātisayā pavatti, taṁ dassetuṁ ‘‘ahanti, asmīti cā’’ti vuttaṁ. Attanoti diṭṭhigataparikappitassa attano. Yathā mānassa sampaggahavasena, evaṁ taṇhāya mamattavasena, diṭṭhiyā niccādivasena pavatti visesavatī samānepi anāgatakālāmasaneti āha ‘‘bhavissantī…pe… vutto’’ti. ‘‘Ahamasmī’’ti pana pavattamānasseva bhavatīti sabbapadasādhāraṇassa mānasseva vasena iñjitāditā aṭṭhakathāyaṁ vuttā.",
  "tika-abh02t34:83": "Navakaniddesavaṇṇanā niṭṭhitā.",
  "tika-abh02t34:84": "10. Dasakaniddesavaṇṇanā",
  "tika-abh02t34:85": "970.Saṅkappananti ‘‘kusalatā’’ti vuttapadassa atthavacanaṁ. Tassā upāyacintāya. Micchābhāvo sāvajjabhāvo. Tadākāro mohoti yathāvuttākārena pavatte cittuppāde moho. Tassāpi yathāvuttapaccavekkhaṇāyapi yathākatapāpepi. Adhimānasampayuttaṁ sañjānanaṁ pakatipurisantaradassanādivasena pavattaṁ diṭṭhisampayuttacittaṁ phalaṁ viya vimuttanti gahitaṁ daṭṭhabbaṁ.",
  "tika-abh02t34:86": "Dasakaniddesavaṇṇanā niṭṭhitā.",
  "tika-abh02t34:87": "Taṇhāvicaritaniddesavaṇṇanā",
  "tika-abh02t34:88": "973.Visesaṁakatvāti anupanidhānaṁ, samato ca asamato ca upanidhānanti imaṁ vibhāgaṁ akatvā, yo ‘‘itthaṁ, evaṁ, aññathā’’ti padehi pakāsito.",
  "tika-abh02t34:89": "Visesassāti ‘‘itthaṁ, evaṁ, aññathā’’ti yathāvuttasseva visesassa. Diṭṭhiyāti diṭṭhiyā gahitāya tadavinābhāvinī taṇhā dassitā. Sīsasīsamūlakehīti catūhi sīsehi, dvādasahi ca sīsamūlakehi. Sayameva ca taṇhā dassitāti yojanā. Yadi diṭṭhimānagāhopi idhādhippeto, yato ‘‘taṇhāmānadiṭṭhivasena samūhagāhato’’ti (vibha. aṭṭha. 973) aṭṭhakathāyaṁ vuttaṁ, kathaṁ ‘‘taṇhāvicaritānī’’ti vacananti āha ‘‘diṭṭhimānesū’’tiādi. Taṁmūlakattāti taṇhāmūlakattā.",
  "tika-abh02t34:90": "974. Na avakkarīyatīti anavakārī, taṁ anavakāriṁ katvā, taṁ padantarena vibhāvento ‘‘anavakkari, taṁ katvā’’ti āha. Vikkhepanaṁ avayavato vibhāgo. Attato avinibbhujitvāti yvāyaṁ diṭṭhigatikaparikappito attā, tato avisuṁ katvā.",
  "tika-abh02t34:91": "976. Bahikatāni rūpādīni upagantvā pavattā taṇhā upādāyāti vuttāti yojanā.",
  "tika-abh02t34:92": "Ekaccassa puggalassa ekasmiṁ attabhāve kassaci taṇhāvicaritassa asambhavo, kassacideva sambhavoti āha ‘‘kassaci sambhavadassanatthaṁ vutta’’nti.",
  "tika-abh02t34:93": "Taṇhāvicaritaniddesavaṇṇanā niṭṭhitā.",
  "tika-abh02t34:94": "Khuddakavatthuvibhaṅgavaṇṇanā niṭṭhitā."
}