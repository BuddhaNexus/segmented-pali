{
  "tika-vin04t13:0": "Saṅghādisesakaṇḍo",
  "tika-vin04t13:1": "1. Ussayavādikāsikkhāpadavaṇṇanā",
  "tika-vin04t13:2": "Saṅghādisesesu paṭhame ussayavādikāti mānussayavasena kodhussayavasena aḍḍakaraṇatthāya vinicchayamahāmattānaṁ santike vivadamānā. Gahapatinā vātiādīhi ṭhapetvā pañca sahadhammike avasesā gahaṭṭhapabbajitā saṅgahitā. Ayaṁ bhikkhunī paṭhamāpattikanti ādimhi paṭhamaṁ āpatti etassāti paṭhamāpattiko, vītikkamakkhaṇeyeva āpajjitabboti attho, taṁ paṭhamāpattikaṁ. Āpannāti aḍḍapariyosāne āpannā. Bhikkhuniṁ saṅghato nissāretīti nissāraṇīyo, taṁ nissāraṇīyaṁ. Saṅghādisesanti evaṁnāmakaṁ.",
  "tika-vin04t13:3": "Sāvatthiyaṁ thullanandaṁ ārabbha ussayavādikavatthusmiṁ paññattaṁ, sāṇattikaṁ, ‘‘aḍḍaṁ karissāmī’’ti yaṁkiñci dutiyikaṁ vā sakkhiṁ vā sahāyaṁ vā pariyesantiyā pariyesane dukkaṭaṁ, yattha ṭhitāya ‘‘aḍḍaṁ kātuṁ gacchāmī’’ti cittaṁ uppajjati, tato paṭṭhāya gacchantiyā pade pade dukkaṭaṁ, yatthakatthaci antamaso bhikkhunupassayaṁ āgatepi vohārike disvā attano kathaṁ ārocentiyā dukkaṭaṁ. Itarena attano kathāya ārocitāya bhikkhuniyā thullaccayaṁ, paṭhamaṁ itarena pacchā bhikkhuniyā ārocanepi eseva nayo. Sace pana bhikkhunī taṁ vadati ‘‘mama ca tava ca kathaṁ tvaṁyeva ārocehī’’ti, so attano vā kathaṁ paṭhamaṁ ārocetu, tassā vā, paṭhamārocane bhikkhuniyā dukkaṭaṁ, dutiye thullaccayaṁ, tena evaṁ vuttāya bhikkhuniyā ārocanepi eseva nayo. Sace pana bhikkhunī aññena kathāpeti, tatrāpi eseva nayo. Yathā vā tathā vā hi ārociyamāne paṭhamārocane bhikkhuniyā dukkaṭaṁ, dutiye thullaccayaṁ. Ubhinnaṁ pana kathaṁ sutvā vohārikehi vinicchaye kate aḍḍapariyosānaṁ nāma hoti, tasmiṁ aḍḍapariyosāne bhikkhuniyā jayepi parājayepi saṅghādiseso.",
  "tika-vin04t13:4": "Yā pana paccatthikamanussehi dūtaṁ vā pahiṇitvā, sayaṁ vā āgantvā ‘‘ehi, ayye’’ti ākaḍḍhiyamānā gacchati, yā vā upassaye aññehi kataṁ anācāraṁ anodissa ācikkhantī rakkhaṁ yācati, yāya ca kiñci avuttā vohārikā aññato sutvā sayameva aḍḍaṁ pariyosāpenti, tassā, ummattikādīnañca anāpatti. Aññehi anākaḍḍhitāya aḍḍakaraṇaṁ, aḍḍapariyosānanti imānettha dve aṅgāni. Samuṭṭhānādīni paṭhamakathinasadisāni, idaṁ pana kiriyamevāti.",
  "tika-vin04t13:5": "Ussayavādikāsikkhāpadavaṇṇanā niṭṭhitā.",
  "tika-vin04t13:6": "2. Corivuṭṭhāpikāsikkhāpadavaṇṇanā",
  "tika-vin04t13:7": "Dutiye yāya pañcamāsagghanakato paṭṭhāya yaṁkiñci parasantakaṁ avaharitaṁ, ayaṁ corī nāma, taṁ coriṁ. Vajjhaṁ viditanti tena kammena ‘‘vadhārahā aya’’nti evaṁ viditaṁ. Anapaloketvāti anāpucchā. Gaṇanti mallagaṇabhaṭiputtagaṇādikaṁ. Pūganti dhammagaṇaṁ. Seṇinti gandhikaseṇidussikaseṇiādikaṁ. Yattha yattha hi rājāno gaṇādīnaṁ gāmanigame niyyātenti ‘‘tumheva ettha anusāsathā’’ti, tattha tattha teyeva issarā honti, tasmā te sandhāya idaṁ vuttaṁ. Ettha ca rājānaṁ vā gaṇādike vā apaloketvāpi bhikkhunisaṅgho apaloketabbova. Aññatra kappāti titthiyesu vā aññabhikkhunīsu vā pabbajitapubbā kappā nāma, taṁ ṭhapetvā aññaṁ upasampādentiyā gaṇaācarinī pattacīvarapariyesanesu sīmāsammutiyā ñattiyā ca dukkaṭaṁ, dvīhi kammavācāhi thullaccayaṁ, kammavācāpariyosāne saṅghādiseso.",
  "tika-vin04t13:8": "Sāvatthiyaṁ thullanandaṁ ārabbha coriṁ vuṭṭhāpanavatthusmiṁ paññattaṁ, coriyā vematikāya dukkaṭaṁ, tathā acoriyā corisaññāya ceva vematikāya ca. Acorisaññāya, ajānantiyā, apaloketvā vuṭṭhāpentiyā, kappaṁ vuṭṭhāpentiyā, ummattikādīnañca anāpatti. Coritā, corisaññitā, aññatra anuññātakāraṇā vuṭṭhāpananti, imānettha tīṇi aṅgāni. Corivuṭṭhāpanasamuṭṭhānaṁ, kiriyākiriyaṁ, saññāvimokkhaṁ, sacittakaṁ, paṇṇattivajjaṁ, kāyakammaṁ, vacīkammaṁ, ticittaṁ, tivedananti.",
  "tika-vin04t13:9": "Corivuṭṭhāpikāsikkhāpadavaṇṇanā niṭṭhitā.",
  "tika-vin04t13:10": "3. Ekagāmantaragamanasikkhāpadavaṇṇanā",
  "tika-vin04t13:11": "Tatiye gāmantarantiādīsu sakagāmato tāva nikkhamantiyā anāpatti, nikkhamitvā pana aññaṁ gāmaṁ gacchantiyā pade pade dukkaṭaṁ, ekena pādena itarassa gāmassa parikkhepe vā upacāre vā atikkante thullaccayaṁ, dutiyena atikkantamatte saṅghādiseso, tato nikkhamitvā puna sakagāmaṁ pavisantiyāpi eseva nayo. Sace pana khaṇḍapākārena vā vaticchiddena vā bhikkhunivihārabhūmiṁyeva sakkā hoti pavisituṁ, evaṁ pavisamānāya kappiyabhūmiyā paviṭṭhā nāma hoti, tasmā vaṭṭati. Bahigāme ṭhatvā yaṁkiñci sakagāmaṁ vā paragāmaṁ vā akappiyabhūmiṁ padasā pavisantiyā āpattīti ayamettha saṅkhepo.",
  "tika-vin04t13:12": "Nadipāragamane vuttalakkhaṇāya nadiyā dutiyikaṁ vinā paratīraṁ gacchantiyā vā antarānadiyaṁ dutiyikāya saddhiṁ bhaṇḍitvā puna orimatīrameva paccuttarantiyā vā paṭhamapādaṁ uddharitvā tīre ṭhapitakkhaṇe thullaccayaṁ, dutiyapāduddhāre saṅghādiseso. Iddhisetuyānanāvāhi pana paratīraṁ otarituṁ, nahānādikāraṇena ca otiṇṇāya orimatīraṁ padasāpi paccuttarituṁ vaṭṭati.",
  "tika-vin04t13:13": "Rattivippavāse ‘‘purearuṇeyeva dutiyikāya hatthapāsaṁ okkamissāmī’’ti ābhogaṁ vinā ekagabbhepi dutiyikāya hatthapāsātikkame ṭhatvā aruṇaṁ uṭṭhāpentiyā āpatti.",
  "tika-vin04t13:14": "Ekā vā gaṇamhāti ettha pana ekā bhikkhunīpi gaṇoyeva. Ohīyeyyāti avahīyeyya, dassanūpacāraṁ vā savanūpacāraṁ vā vijaheyyāti attho. Tasmā indakhīlātikkamato paṭṭhāya bahigāme rukkhathambhasāṇipākārādiantaritabhāvenāpi dutiyikāya dassanūpacāre vijahite sacepi savanūpacāro atthi, āpattiyeva. Ajjhokāse pana dūrepi dassanūpacāro hoti, tattha maggamūḷhasaddena viya dhammassavanārocanasaddena viya ca ‘ayye’ti saddāyantiyā saddassavanātikkame āpattiyeva. Sace pana maggaṁ gacchantī ohīyitvā ‘‘idāni pāpuṇissāmī’’ti saussāhā anubandhati, vaṭṭati.",
  "tika-vin04t13:15": "Sāvatthiyaṁ aññataraṁ bhikkhuniṁ ārabbha gāmantaragamanavatthusmiṁ paññattaṁ, ‘‘ekā vā nadipāra’’ntiādikā ettha tividhā anupaññatti, pure aruṇe sakagāmato nikkhamitvā aruṇuggamanakāle gāmantarapariyāpannaṁ nadipāraṁ okkamanantiyā pana catassopi āpattiyo ekakkhaṇeyeva honti. Vuttampi cetaṁ –",
  "tika-vin04t13:16": "‘‘Sikkhāpadā buddhavarena vaṇṇitā;",
  "tika-vin04t13:17": "Saṅghādisesā caturo bhaveyyuṁ;",
  "tika-vin04t13:18": "Āpajjeyya ekapayogena sabbā;",
  "tika-vin04t13:19": "Pañhā mesā kusalehi cintitā’’ti. (pari. 479);",
  "tika-vin04t13:20": "Etenupāyena tiṇṇaṁ, dvinnañca ekatobhāvo veditabbo. Dutiyikāya pana pakkantāya vā vibbhantāya vā kālaṅkatāya vā pakkhasaṅkantāya vā āpadāsu vā gāmantaragamanādīni karontiyā ummattikādīnañca anāpatti. Antarāyena ekatobhāvo, gāmantaragamanādīsu aññataratāpajjanaṁ, āpadāya abhāvoti imānettha tīṇi aṅgāni. Samuṭṭhānādīni paṭhamapārājikasadisāni, idaṁ pana paṇṇattivajjaṁ, ticittaṁ, tivedananti.",
  "tika-vin04t13:21": "Ekagāmantaragamanasikkhāpadavaṇṇanā niṭṭhitā.",
  "tika-vin04t13:22": "4. Ukkhittakaosāraṇasikkhāpadavaṇṇanā",
  "tika-vin04t13:23": "Catutthe ukkhittanti āpattiyā adassanādīsu ukkhittaṁ. Anaññāya gaṇassachandanti tasseva kārakasaṅghassa chandaṁ ajānitvā. Osāreyyāti osāraṇakammaṁ kareyya. Tassā evaṁ karontiyā, gaṇapariyesane sīmāsammutiyā ñattiyā ca dukkaṭaṁ, dvīhi kammavācāhi thullaccayaṁ, kammavācāpariyosāne saṅghādiseso.",
  "tika-vin04t13:24": "Sāvatthiyaṁ thullanandaṁ ārabbha evaṁ osāraṇavatthusmiṁ paññattaṁ, tikasaṅghādisesaṁ, adhammakamme tikadukkaṭaṁ, kārakasaṅghaṁ vā āpucchitvā, gaṇassa vā chandaṁ jānitvā, vatte vā vattantiṁ, asante kārakasaṅghe osārentiyā, ummattikādīnañca anāpatti. Dhammakammena ukkhittatā, aññatra anuññātakāraṇā osāraṇanti imānettha dve aṅgāni. Samuṭṭhānādīni saṅghabhedasikkhāpade vuttanayāneva, idaṁ pana kiriyākiriyanti.",
  "tika-vin04t13:25": "Ukkhittakaosāraṇasikkhāpadavaṇṇanā niṭṭhitā.",
  "tika-vin04t13:26": "5. Bhojanappaṭiggahaṇapaṭhamasikkhāpadavaṇṇanā",
  "tika-vin04t13:27": "Pañcame avassutāti chandarāgena tintā. Avassutassāti tādisasseva. Khādeyya vā bhuñjeyya vāti ettha paṭiggahaṇe thullaccayaṁ, ajjhohāre ajjhohāre saṅghādiseso.",
  "tika-vin04t13:28": "Sāvatthiyaṁ sundarīnandaṁ ārabbha avassutāya avassutassa hatthato āmisappaṭiggahaṇavatthusmiṁ paññattaṁ, ekatoavassute paṭiggahaṇe dukkaṭaṁ, ajjhohāre ajjhohāre thullaccayaṁ, yakkhapetapaṇḍakatiracchānagatamanussaviggahānaṁ hatthato ubhatoavassutepi sati eseva nayo. Tattha pana ekatoavassute sati dukkaṭaṁ, sabbattha udakadantaponaggahaṇepi paribhogepi dukkaṭameva. Ubhosu anavassutesu, ‘‘anavassuto’’ti vā ñatvā gaṇhantiyā, ummattikādīnañca anāpatti. Udakadantaponato aññaṁ ajjhoharaṇīyaṁ, ubhatoavassutatā, sahatthā gahaṇaṁ, ajjhoharaṇanti imānettha cattāri aṅgāni. Samuṭṭhānādīni paṭhamapārājikasadisānīti.",
  "tika-vin04t13:29": "Bhojanappaṭiggahaṇapaṭhamasikkhāpadavaṇṇanā niṭṭhitā.",
  "tika-vin04t13:30": "6. Bhojanappaṭiggahaṇadutiyasikkhāpadavaṇṇanā",
  "tika-vin04t13:31": "Chaṭṭhe yato tvanti yasmā tvaṁ. Iṅghāti uyyojanatthe nipāto. Ayampīti yā evaṁ uyyojeti, sā evaṁ uyyojanena ca tena vacanena itarissā paṭiggahaṇena ca dukkaṭāni, ajjhohāragaṇanāya thullaccayāni ca āpajjitvā bhojanapariyosāne saṅghādisesaṁ āpajjati.",
  "tika-vin04t13:32": "Sāvatthiyaṁ aññataraṁ bhikkhuniṁ ārabbha evaṁ uyyojanavatthusmiṁ paññattaṁ, sāṇattikameva, purisassa vā yakkhādīnaṁ vā hatthato udakadantaponappaṭiggahaṇuyyojane ca tesaṁ paribhoge ca dukkaṭaṁ, esa nayo yakkhādīnaṁ hatthato avasesaggahaṇatthaṁ uyyojane, tesaṁ gahaṇe, ajjhohāre ca. Bhojanapariyosāne pana thullaccayaṁ. ‘‘Anavassuto’’ti ñatvā vā, ‘‘kupitā na paṭiggaṇhatī’’ti vā, ‘‘kulānuddayatāya na paṭiggaṇhatī’’ti vā uyyojentiyā, ummattikādīnañca anāpatti. Manussapurisatā, aññatra anuññātakāraṇā, ‘‘khādanīyaṁ bhojanīyaṁ gahetvā bhuñjā’’ti uyyojanā, tena vacanena gahetvā itarissā bhojanapariyosānanti imānettha tīṇi aṅgāni. Samuṭṭhānādīni adinnādānasadisānīti.",
  "tika-vin04t13:33": "Bhojanappaṭiggahaṇadutiyasikkhāpadavaṇṇanā niṭṭhitā.",
  "tika-vin04t13:34": "7-8-9. Sañcarittādisikkhāpadavaṇṇanā",
  "tika-vin04t13:35": "Sattamaaṭṭhamanavamasikkhāpadānaṁ sañcarittādittaye vuttanayeneva vinicchayo veditabbo.",
  "tika-vin04t13:36": "Sañcarittādisikkhāpadavaṇṇanā niṭṭhitā.",
  "tika-vin04t13:37": "10. Sikkhaṁpaccācikkhaṇasikkhāpadavaṇṇanā",
  "tika-vin04t13:38": "Dasame kiṁnumāva samaṇiyoti kiṁnu imā eva samaṇiyo. Tāsāhanti tāsaṁ ahaṁ. Yāvatatiyakapadattho bhikkhupātimokkhavaṇṇanāyaṁ (kaṅkhā. aṭṭha. nigamanavaṇṇanā), avasesavinicchayo ca tattheva saṅghabhedasikkhāpadavaṇṇanāyaṁ vuttanayeneva veditabbo, idaṁ pana sāvatthiyaṁ caṇḍakāḷibhikkhuniṁ (pāci. 709) ārabbha ‘‘buddhaṁ paccācikkhāmī’’tiādivacanavatthusmiṁ paññattaṁ, evaṁ vacanameva cettha catūsu aṅgesu paṭhamaṁ aṅganti ayaṁ viseso, sesaṁ tādisamevāti.",
  "tika-vin04t13:39": "Sikkhaṁpaccācikkhaṇasikkhāpadavaṇṇanā niṭṭhitā.",
  "tika-vin04t13:40": "11. Adhikaraṇakupitasikkhāpadavaṇṇanā",
  "tika-vin04t13:41": "Ekādasame kismiñcideva adhikaraṇeti catunnaṁ aññatarasmiṁ. Paccākatāti parājitā. Idampi sāvatthiyaṁ caṇḍakāḷiṁ ārabbha ‘‘chandagāminiyo ca bhikkhuniyo’’tiādivacanavatthusmiṁ paññattaṁ, sesaṁ dasame vuttanayeneva veditabbanti.",
  "tika-vin04t13:42": "Adhikaraṇakupitasikkhāpadavaṇṇanā niṭṭhitā.",
  "tika-vin04t13:43": "12. Pāpasamācārapaṭhamasikkhāpadavaṇṇanā",
  "tika-vin04t13:44": "Dvādasame saṁsaṭṭhāti pabbajitānaṁ ananulomena gihīnaṁ koṭṭanapacanasāsanaharaṇādinā kāyikavācasikena missībhūtā. Pāpo kāyikavācasiko ācāro etāsanti pāpācārā. Pāpo kittisaddo etāsanti pāpasaddā. Pāpo ājīvasaṅkhāto siloko etāsanti pāpasilokā. Bhikkhunisaṅghassa vihesikāti aññamaññissā kamme kariyamāne paṭikkosanena vihesikā. Vajjappaṭicchādikāti khuddānukhuddakassa vajjassa paṭicchādikā.",
  "tika-vin04t13:45": "Sāvatthiyaṁ sambahulā bhikkhuniyo ārabbha saṁsaṭṭhavihāravatthusmiṁ paññattaṁ, sesametthāpi dasame vuttanayeneva veditabbaṁ, samanubhāsanakammakāle pana dvetisso ekato samanubhāsitabbāti.",
  "tika-vin04t13:46": "Pāpasamācārapaṭhamasikkhāpadavaṇṇanā niṭṭhitā.",
  "tika-vin04t13:47": "13. Pāpasamācāradutiyasikkhāpadavaṇṇanā",
  "tika-vin04t13:48": "Terasame evaṁ vadeyyāti tā samanubhaṭṭhā bhikkhuniyo evaṁ vadeyya. Evācārāti evaṁācārā, yādiso tumhākaṁ ācāro, tādiso ācāroti attho, esa nayo sabbattha. Uññāyāti avaññāya nīcaṁ katvā jānanāya. Paribhavenāti ‘‘kiṁ imā karissantī’’ti evaṁ paribhavitvā jānanena. Akkhantiyāti asahanatāya, kodhenāti attho. Vebhassiyāti balavantassa bhāvena, attano balappakāsanena samutrāsenāti attho. Dubbalyāti tumhākaṁ dubbalabhāvena, sabbattha uññāya ca paribhavena cāti evaṁ samuccayattho daṭṭhabbo. Viviccathāti nānā hotha, ananulomikaṁ kāyikavācasikasaṁsaggaṁ pajahathāti attho.",
  "tika-vin04t13:49": "Sāvatthiyaṁ thullanandaṁ ārabbha ‘‘saṁsaṭṭhāva, ayye, tumhe viharatha, mā tumhe nānā viharitthā’’ti uyyojanavatthusmiṁ paññattaṁ, sesametthāpi dasame vuttanayeneva veditabbanti.",
  "tika-vin04t13:50": "Pāpasamācāradutiyasikkhāpadavaṇṇanā niṭṭhitā.",
  "tika-vin04t13:51": "14. Saṅghabhedakādisikkhāpadavaṇṇanā",
  "tika-vin04t13:52": "Saṅghabhedādīsu catūsu vuttanayeneva vinicchayo veditabbo. Kevalañhi bhikkhunī saṅghaṁ na bhindati, bhedāya pana parakkamati ceva anuvattati ca. Uddiṭṭhā kho ayyāyo sattarasa saṅghādisesā dhammāti bhikkhū ārabbha paññattā sādhāraṇā satta, asādhāraṇā dasāti evaṁ sattarasa. Ubhatosaṅghe pakkhamānattaṁ caritabbanti bhikkhuniyā hi āpattiṁ chādentiyāpi parivāso nāma natthi, chādanapaccayāpi na dukkaṭaṁ āpajjati, tasmā chādetvāpi achādetvāpi ekaṁ pakkhamānattameva caritabbaṁ. Taṁ bhikkhunīhi attano sīmaṁ sodhetvā vihārasīmāya vā, sodhetuṁ asakkontīhi khaṇḍasīmāya vā sabbantimena paricchedena catuvaggaṁ gaṇaṁ sannipātāpetvā dātabbaṁ. Sace ekā āpatti hoti, ekissā vasena, sace dve vā tisso vā sambahulā vā ekavatthukā vā nānāvatthukā vā, tāsaṁ tāsaṁ vasena bhikkhupātimokkhavaṇṇanāyaṁ vuttavatthugottanāmaāpattibhedesu yaṁ yaṁ icchati, taṁ taṁ ādāya yojanā kātabbā.",
  "tika-vin04t13:53": "Tatridaṁ paṭhamāpattivasena mukhamattanidassanaṁ – tāya āpannāya bhikkhuniyā bhikkhunisaṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhunīnaṁ pāde vanditvā ukkuṭikaṁ nisīditvā añjaliṁ paggahetvā evamassavacanīyo ‘‘ahaṁ, ayye, ekaṁ āpattiṁ āpajjiṁ ussayavādaṁ, sāhaṁ, ayye, saṅghaṁ ekissā āpattiyā ussayavādāya pakkhamānattaṁ yācāmī’’ti, evaṁ tikkhattuṁ yācāpetvā byattāya bhikkhuniyā paṭibalāya saṅgho ñāpetabbo –",
  "tika-vin04t13:54": "‘‘Suṇātu me, ayye, saṅgho, ayaṁ itthannāmā bhikkhunī ekaṁ āpattiṁ āpajjiṁ ussayavādaṁ, sā saṅghaṁ ekissā āpattiyā ussayavādāya pakkhamānattaṁ yācati, yadi saṅghassa pattakallaṁ, saṅgho itthannāmāya bhikkhuniyā ekissā āpattiyā ussayavādāya pakkhamānattaṁ dadeyya, esā ñatti.",
  "tika-vin04t13:55": "‘‘Suṇātu me, ayye, saṅgho, ayaṁ itthannāmā bhikkhunī…pe… dutiyampi…pe… tatiyampi etamatthaṁ vadāmi, suṇātu me, ayye, saṅgho…pe… sā bhāseyya. Dinnaṁ saṅghena itthannāmāya bhikkhuniyā ekissā āpattiyā ussayavādāya pakkhamānattaṁ. Khamati saṅghassa, tasmā tuṇhī, evametaṁ dhārayāmī’’ti.",
  "tika-vin04t13:56": "Kammavācāpariyosāne ‘‘vattaṁ samādiyāmi, mānattaṁ samādiyāmī’’ti samādiyitvā saṅghassa ārocetvā nikkhittavattena tāva vasitukāmāya tattheva saṅghamajjhe vā pakkantāsu bhikkhunīsu ekabhikkhuniyā vā dutiyikāya vā santike ‘‘vattaṁ nikkhipāmi, mānattaṁ nikkhipāmī’’ti nikkhipitabbaṁ. Aññissā pana āgantukāya santike ārocetvā nikkhipitabbaṁ, nikkhittakālato paṭṭhāya pakatattaṭṭhāne tiṭṭhati, tato purearuṇeyeva catūhi bhikkhunīhi taṁ bhikkhuniṁ gahetvā gāmūpacārato ca bhikkhūnaṁ vihārūpacārato ca dve leḍḍupāte atikkamitvā mahāmaggā okkamma gumbavatiādīhi paṭicchanne okāse nisīditabbaṁ. Catūhi bhikkhūhipi tattha gantabbaṁ, gantvā bhikkhunīnaṁ avidūre visuṁ nisīditabbaṁ. Atha tāya bhikkhuniyā vuttanayeneva vattaṁ samādiyitvā bhikkhunisaṅghassa tāva evaṁ ārocetabbaṁ –",
  "tika-vin04t13:57": "‘‘Ahaṁ, ayye, ekaṁ āpattiṁ āpajjiṁ ussayavādaṁ, sāhaṁ saṅghaṁ ekissā āpattiyā ussayavādāya pakkhamānattaṁ yāciṁ, tassā me saṅgho ekissā āpattiyā ussayavādāya pakkhamānattaṁ adāsi, sāhaṁ mānattaṁ carāmi, vedayāmahaṁ, ayye, ‘vedayatī’ti maṁ saṅgho dhāretū’’ti.",
  "tika-vin04t13:58": "Tato bhikkhusaṅghassa santikaṁ gantvā evaṁ ārocetabbaṁ ‘‘ahaṁ, ayyā, ekaṁ āpattiṁ āpajjiṁ…pe… vedayāmahaṁ, ayyā, ‘vedayatī’ti maṁ saṅgho dhāretū’’ti. Ārocetvā bhikkhunisaṅghasseva santike nisīditabbaṁ, tato paṭṭhāya bhikkhūsu vā, dutiyikaṁ ṭhapetvā bhikkhunīsu vā pakkantāsupi ubhatosaṅghe mānattaṁ ciṇṇameva hoti. Yāva aruṇaṁ na uṭṭhahati, tāva yaṁ paṭhamaṁ passati bhikkhuṁ vā bhikkhuniṁ vā, tassā ārocetabbaṁ. Uṭṭhite aruṇe vattaṁ nikkhipitvā upassayaṁ gantabbaṁ, evaṁ pañcadasa aruṇā gahetabbā.",
  "tika-vin04t13:59": "Anikkhittavattāya pana āgantukesu asati catunnaṁ bhikkhūnañca bhikkhunīnañca devasikaṁ ārocetvā, āgantukesu sati sabbesampi āgantukānaṁ ārocentiyā pañcadasa divasāni pārivāsikakkhandhake (cūḷava. 75 ādayo) vuttanayeneva sammā vattitabbanti ayamettha saṅkhepo, vitthāro pana samantapāsādikāyaṁ (cūḷava. aṭṭha. 75 ādayo) vutto, ciṇṇamānattāya bhikkhuniyāti yadā evaṁ ciṇṇamānattā bhikkhunī hoti, athassā yattha siyā vīsatigaṇo bhikkhunisaṅghoti vuttanayeneva abbhānakammaṁ kātabbaṁ, sesaṁ uttānamevāti.",
  "tika-vin04t13:60": "Kaṅkhāvitaraṇiyā pātimokkhavaṇṇanāya",
  "tika-vin04t13:61": "Bhikkhunipātimokkhe",
  "tika-vin04t13:62": "Saṅghādisesavaṇṇanā niṭṭhitā."
}