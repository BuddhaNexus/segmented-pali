{
  "tika-s0402t29:0": "(12) 2. Āpāyikavaggo",
  "tika-s0402t29:1": "1. Āpāyikasuttavaṇṇanā",
  "tika-s0402t29:2": "114. Dutiyassa paṭhame apāyesu nibbattanasīlatāya apāyūpagā āpāyikāti āha ‘‘apāyaṁ gacchissantīti āpāyikā’’ti. Aññe brahmacārino sunivatthe supārute sumbhakapattadhare gāmanigamarājadhānīsu piṇḍāya caritvā jīvikaṁ kappente disvā sayampi tādisena ākārena tathāpaṭipajjanato ‘‘ahaṁ brahmacārī’’ti paṭiññaṁ dento viya hotīti āha ‘‘brahmacāripaṭiññoti brahmacāripaṭirūpako’’ti. ‘‘Ahampi bhikkhū’’ti vatvā uposathaṅgādīni pavisanto pana brahmacāripaṭiñño hotiyeva, tathā saṅghikaṁ lābhaṁ gaṇhanto. Tenāha ‘‘tesaṁ vā…pe… evaṁpaṭiñño’’ti. Akkosatīti ‘‘assamaṇosi, samaṇapaṭiññosī’’tiādinā akkosati. Paribhāsatīti ‘‘so tvaṁ ‘hotu, muṇḍakasamaṇo aha’nti maññasi, idāni te assamaṇabhāvaṁ āropessāmī’’tiādinā vadanto paribhāsati.",
  "tika-s0402t29:3": "Kilesakāmopi assādiyamāno vatthukāmantogadhoyeva, kilesakāmavasena ca tesaṁ assādanaṁ siyāti āha ‘‘kilesakāmena vatthukāme sevantassā’’ti. Kilesakāmenāti karaṇatthe karaṇavacanaṁ. Natthi dosoti assādetvā visayaparibhoge natthi ādīnavo, tappaccayā na koci antarāyoti adhippāyo. Pātabbataṁ āpajjatīti paribhuñjanakataṁ upagacchati. Paribhogattho hi ayaṁ pā-saddo, kattusādhano ca tabba-saddo, yathāruci paribhuñjatīti attho. Pivitabbataṁ paribhuñjitabbatanti etthāpi kattuvaseneva attho veditabbo.",
  "tika-s0402t29:4": "Āpāyikasuttavaṇṇanā niṭṭhitā.",
  "tika-s0402t29:5": "2. Dullabhasuttavaṇṇanā",
  "tika-s0402t29:6": "115. Dutiye parena katassa upakārassa anurūpappavatti attani kataṁ upakāraṁ upakārato jānanto vediyanto kataññū katavedīti āha ‘‘iminā mayhaṁ kata’’ntiādi.",
  "tika-s0402t29:7": "Dullabhasuttavaṇṇanā niṭṭhitā.",
  "tika-s0402t29:8": "3. Appameyyasuttavaṇṇanā",
  "tika-s0402t29:9": "116. Tatiye sukhena metabboti yathā parittassa udakassa sukhena pamāṇaṁ gayhati, evameva ‘‘uddhato’’tiādinā yathāvuttehi aguṇaṅgehi samannāgatassa sukhena pamāṇaṁ gayhatīti, sukhena metabbo. Dukkhena metabboti yathā mahāsamuddassa dukkhena pamāṇaṁ gayhati, evameva ‘‘anuddhato’’tiādinā dassitehi guṇaṅgehi samannāgatassa dukkhena pamāṇaṁ gayhati, ‘‘anāgāmī nu kho khīṇāsavo nu kho’’ti vattabbataṁ gacchati, tenesa dukkhena metabbo. Pametuṁ na sakkotīti yathā ākāsassa na sakkā pamāṇaṁ gahetuṁ, evaṁ khīṇāsavassa, tenesa pametuṁ na sakkāti appameyyo.",
  "tika-s0402t29:10": "Sārābhāvena tucchattā naḷo viya naḷo, mānoti āha ‘‘unnaḷoti uggatanaḷo’’ti, uṭṭhitatucchamānoti vuttaṁ hoti. Tenāha ‘‘tucchamānaṁ ukkhipitvā ṭhitoti attho’’ti. Mano hi seyyassa seyyoti sadisoti ca pavattiyā visesato tuccho. Cāpallenāti capalabhāvena, taṇhāloluppenāti attho. Mukharoti mukhena pharuso, pharusavācoti attho. Vikiṇṇavācoti visaṭavacano samphappalāpitāya apariyantavacano. Tenāha ‘‘asaññatavacano’’ti, divasampi niratthakavacanaṁ palāpīti vuttaṁ hoti. Cittekaggatārahitoti upacārappanāsamādhirahito caṇḍasote baddhanāvā viya anavaṭṭhitakiriyo. Bhantacittoti anavaṭṭhitacitto paṇṇāruḷhavālamigasadiso. Vivaṭindriyoti saṁvarābhāvena gihikāle viya asaṁvutacakkhādiindriyo.",
  "tika-s0402t29:11": "Appameyyasuttavaṇṇanā niṭṭhitā.",
  "tika-s0402t29:12": "4. Āneñjasuttavaṇṇanā",
  "tika-s0402t29:13": "117. Catutthe saha byayati gacchatīti sahabyo, sahapavattanako. Tassa bhāvo sahabyatā, sahapavattīti āha ‘‘sahabhāvaṁ upapajjatī’’ti. ‘‘Yāvatakaṁ tesaṁ devānaṁ āyuppamāṇaṁ, taṁ sabbaṁ khepetvā nirayampi gacchatī’’tiādivacanato arūpabhavato cutassa apāyūpapatti vuttā viya dissatīti tannivattanatthaṁ bhagavato adhippāyaṁ vivaranto ‘‘sandhāyabhāsitamidaṁ vacana’’nti dīpeti ‘‘nirayādīhi avippamuttattā’’tiādinā. Na hi tassa upacārajjhānato balavataraṁ akusalaṁ atthīti. Iminā tato cavantānaṁ upacārajjhānameva paṭisandhijanakaṁ kammanti dīpeti. Adhikaṁ payasati payujjati etenāti adhippayāso, savisesaṁ itikattabbakiriyā. Tenāha ‘‘adhikappayogo’’ti. Sesamettha uttānameva.",
  "tika-s0402t29:14": "Āneñjasuttavaṇṇanā niṭṭhitā.",
  "tika-s0402t29:15": "5. Vipattisampadāsuttavaṇṇanā",
  "tika-s0402t29:16": "118. Pañcame dinnanti deyyadhammasīsena dānaṁ vuttanti āha ‘‘dinnassa phalābhāvaṁ sandhāya vadatī’’ti. Dinnaṁ pana annādivatthuṁ kathaṁ paṭikkhipati. Esa nayo ‘‘yiṭṭhaṁ huta’’nti etthāpi. Mahāyāgoti sabbasādhāraṇaṁ mahādānaṁ. Paheṇakasakkāroti pāhunakānaṁ kātabbasakkāro. Phalanti ānisaṁsaphalaṁ nissandaphalañca. Vipākoti sadisaphalaṁ. Paraloke ṭhitassa ayaṁ loko natthīti paraloke ṭhitassa kammunā laddhabbo ayaṁ loko na hoti. Idhaloke ṭhitassapi paraloko natthīti idhaloke ṭhitassa kammunā laddhabbo paraloko na hoti. Tattha kāraṇamāha ‘‘sabbe tattha tattheva ucchijjantī’’ti. Ime sattā yattha yattha bhavayonigatiādīsu ṭhitā, tattha tattheva ucchijjanti, dvayavināsena vinassanti.",
  "tika-s0402t29:17": "Phalābhāvavasenāti mātāpitūsu sammāpaṭipattimicchāpaṭipattīnaṁ phalassa abhāvavasena ‘‘natthi mātā, natthi pitā’’ti vadati, na mātāpitūnaṁ, nāpi tesu sammāpaṭipattimicchāpaṭipattīnaṁ abhāvavasena tesaṁ lokapaccakkhattā. Pubbuḷakassa viya imesaṁ sattānaṁ uppādo nāma kevalo, na ca khanapubbakoti dassanatthaṁ ‘‘natthi sattā opapātikā’’ti vuttanti āha ‘‘cavitvā uppajjanakā sattā nāma natthīti vadatī’’ti. Sayaṁ abhiññā sacchikatvā pavedentīti ye imañca lokaṁ parañca lokaṁ abhivisiṭṭhāya paññāya sayaṁ paccakkhaṁ katvā pavedenti, te natthīti sabbaññubuddhānaṁ abhāvaṁ dīpeti.",
  "tika-s0402t29:18": "Vipattisampadāsuttavaṇṇanā niṭṭhitā.",
  "tika-s0402t29:19": "6-7. Apaṇṇakasuttādivaṇṇanā",
  "tika-s0402t29:20": "119-120. Chaṭṭhe chahi talehi samannāgato pāsakoti catūsu passesu cattāri talāni, dvīsu koṭīsu dve talānīti evaṁ chahi talehi samannāgato pāsakakīḷāpasutānaṁ maṇisadiso pāsakaviseso. Sattamaṁ uttānameva.",
  "tika-s0402t29:21": "Apaṇṇakasuttādivaṇṇanā niṭṭhitā.",
  "tika-s0402t29:22": "8. Paṭhamasoceyyasuttavaṇṇanā",
  "tika-s0402t29:23": "121. Aṭṭhame sucibhāvoti kilesāsucivigamena suddhabhāvo asaṁkiliṭṭhabhāvo, atthato kāyasucaritādīni.",
  "tika-s0402t29:24": "Paṭhamasoceyyasuttavaṇṇanā niṭṭhitā.",
  "tika-s0402t29:25": "9. Dutiyasoceyyasuttavaṇṇanā",
  "tika-s0402t29:26": "122. Navame samucchedavasena pahīnasabbakāyaduccaritatāya kāye, kāyena vā suci kāyasuci. Tenāha ‘‘kāyadvāre’’tiādi. Soceyyasampannanti paṭippassaddhakilesattā parisuddhāya soceyyasampattiyā upetaṁ. Ninhātā aggamaggasalilena vikkhālitā pāpā etenāti ninhātapāpako, khīṇāsavo. Tenāha ‘‘khīṇāsavova kathito’’ti.",
  "tika-s0402t29:27": "Dutiyasoceyyasuttavaṇṇanā niṭṭhitā.",
  "tika-s0402t29:28": "10. Moneyyasuttavaṇṇanā",
  "tika-s0402t29:29": "123. Dasame munino bhāvā moneyyāni, yehi dhammehi ubhayahitamunanato muni nāma hoti, te munibhāvakarā moneyyā paṭipadā dhammā eva vuttā. Munino vā etāni moneyyāni, yathāvuttadhammā eva. Tattha yasmā kāyena akattabbassa akaraṇaṁ, kattabbassa ca karaṇaṁ , ‘‘atthi imasmiṁ kāye kesā’’tiādinā (dī. ni. 2.377; ma. ni. 1.110; saṁ. ni. 4.127; khu. pā. 3.dvattiṁsākāra) kāyasaṅkhātassa ārammaṇassa jānanaṁ, kāyassa ca samudayato atthaṅgamato assādato ādīnavato nissaraṇato ca yāthāvato parijānanatā, tathā parijānanavasena pana pavatto vipassanāmaggo, tena ca kāye chandarāgassa pajahanaṁ, kāyasaṅkhāraṁ nirodhetvā pattabbasamāpatti vā, sabbe ete kāyamukhena pavattā moneyyappaṭipadā dhammā kāyamoneyyaṁ nāma. Tasmā tamatthaṁ dassetuṁ ‘‘katamaṁ kāyamoneyyaṁ? Tividhakāyaduccaritassa pahānaṁ kāyamoneyyaṁ, tividhakāyasucaritampi kāyamoneyya’’ntiādinā (mahāni. 14) pāḷi āgatā. Idhāpi teneva pāḷinayena atthaṁ dassento ‘‘tividhakāyaduccaritappahānaṁ kāyamoneyyaṁ nāmā’’tiādimāha.",
  "tika-s0402t29:30": "Idāni ‘‘katamaṁ vacīmoneyyaṁ? Catubbidhavacīduccaritassa pahānaṁ vacīmoneyyaṁ, catubbidhaṁ vacīsucaritaṁ, vācārammaṇe ñāṇaṁ, vācāpariññā, pariññāsahagato maggo, vācāya chandarāgassa pahānaṁ, vacīsaṅkhāranirodho dutiyajjhānasamāpatti vacīmoneyya’’nti imāya pāḷiyā vuttamatthaṁ atidīpento ‘‘vacīmoneyyepi eseva nayo’’tiādimāha. Tattha copanavācañceva saddavācañca ārabbha pavattā paññā vācārammaṇe ñāṇaṁ. Tassā vācāya samudayādito parijānanaṁ vācāpariññā.",
  "tika-s0402t29:31": "‘‘Katamaṁ manomoneyyaṁ? Tividhamanoduccaritassa pahānaṁ manomoneyyaṁ, tividhaṁ manosuccaritaṁ, manārammaṇe ñāṇaṁ, manapariññā, pariññāsahagato maggo, manasmiṁ chandarāgassa pahānaṁ, cittasaṅkhāranirodho saññāvedayitanirodhasamāpatti manomoneyya’’nti imāya pāḷiyā āgatanayena atthaṁ vibhāvento ‘‘manomoneyyepi imināva nayena atthaṁ ñatvā’’tiādimāha. Tattha ca ekāsītividhaṁ lokiyacittaṁ ārabbha pavattañāṇaṁ manārammaṇe ñāṇaṁ. Tassa samudayādito parijānanaṁ manapariññāti ayaṁ viseso.",
  "tika-s0402t29:32": "Moneyyasuttavaṇṇanā niṭṭhitā.",
  "tika-s0402t29:33": "Āpāyikavaggavaṇṇanā niṭṭhitā."
}