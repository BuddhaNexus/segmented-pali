{
  "tika-s0303t6:0": "7. Sāriputtasaṁyuttaṁ",
  "tika-s0303t6:1": "1-9. Vivekajasuttādivaṇṇanā",
  "tika-s0303t6:2": "332-340.Naevaṁ hotīti ettha ‘‘ahaṁ samāpajjāmī’’ti vā, ‘‘ahaṁ samāpanno’’ti vā mā hotu tadā tādisābhogābhāvato. ‘‘Ahaṁ vuṭṭhito’’ti pana kasmā na hotīti? Sabbathāpi na hotveva ahaṅkārassa sabbaso pahīnattā.",
  "tika-s0303t6:3": "Vivekajasuttādivaṇṇanā niṭṭhitā.",
  "tika-s0303t6:4": "10. Sūcimukhīsuttavaṇṇanā",
  "tika-s0303t6:5": "341.Tasmiṁ vacane paṭikkhitteti – ‘‘adhomukho bhuñjasī’’ti paribbājikāya vuttavacane – ‘‘na khvāhaṁ bhaginī’’ti paṭikkhitte. Vādanti dosaṁ. Ubbhamukhoti uparimukho. Puratthimādikā catasso disā. Dakkhiṇapuratthimādikā catasso vidisā.",
  "tika-s0303t6:6": "Ārāmaārāmavatthuādīsu bhūmiparikammabījābhisaṅkharaṇādipaṭisaṁyuttā vijjā vatthuvijjā, tassā pana micchājīvabhāvaṁ dassetuṁ ‘‘tesa’’ntiādi vuttaṁ. Tesaṁ tesaṁ attano paccayadāyakānaṁ. Tattha tattha gamananti tesaṁ sāsanaharaṇavasena taṁ taṁ gāmantaradesantaraṁ. Evamārocesīti attukkaṁsanaparavambhanarahitaṁ kaṇṇasukhaṁ pemanīyaṁ hadayaṅgamaṁ therassa dhammakathaṁ sutvā pasannamānasā evaṁ ‘‘dhammikaṁ samaṇā sakyaputtiyā’’tiādinā sāsanassa guṇasaṁkittanavācaṁ kulānaṁ ārocesi.",
  "tika-s0303t6:7": "Sūcimukhīsuttavaṇṇanā niṭṭhitā.",
  "tika-s0303t6:8": "Sāriputtasaṁyuttavaṇṇanā niṭṭhitā."
}