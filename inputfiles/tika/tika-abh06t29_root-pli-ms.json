{
  "tika-abh06t29:0": "3. Tatiyo paricchedo",
  "tika-abh06t29:1": "Bhedasaṅgahavibhāgo",
  "tika-abh06t29:2": "123.",
  "tika-abh06t29:3": " Evaṃ bhedasabhāvesu, tesveva puna saṅgahaṃ;",
  "tika-abh06t29:4": "Sabhāvatthavisesehi, pavakkhāmi ito paraṃ.",
  "tika-abh06t29:5": "124.",
  "tika-abh06t29:6": " Asādhāraṇañāṇehi, satthā vatthuvivecako;",
  "tika-abh06t29:7": "Saṅgahetvā sabhāgehi, dhamme dassesi cakkhumā.",
  "tika-abh06t29:8": "125.",
  "tika-abh06t29:9": " Diṭṭhibhinivesaṭṭhena, yathābhūtasabhāvato;",
  "tika-abh06t29:10": "Paramāmasaticcekā, parāmāsoti bhāsitā.",
  "tika-abh06t29:11": "126.",
  "tika-abh06t29:12": " Kilesāsucibhāvena, vaṇassāvaraso viya;",
  "tika-abh06t29:13": "Ālimpantāva santānaṃ, savantīti pakāsitā.",
  "tika-abh06t29:14": "127.",
  "tika-abh06t29:15": " Kāmataṇhā bhavataṇhā, diṭṭhāvijjāti āsavā;",
  "tika-abh06t29:16": "Cattāro āsavaṭṭhena, tayo dhammā sabhāvato.",
  "tika-abh06t29:17": "128.",
  "tika-abh06t29:18": " Etevo ghāti vuttāva, dvārālambābhivāhino;",
  "tika-abh06t29:19": "Ottharitvā parābhūte, harantā pāṇino bhave.",
  "tika-abh06t29:20": "129.",
  "tika-abh06t29:21": "Yogāti cāhu te eva, pāṇino bhavayantake;",
  "tika-abh06t29:22": "Dvārālambābhisambandhā, yantabandhāva yojitā.",
  "tika-abh06t29:23": "130.",
  "tika-abh06t29:24": " Santānamadhigaṇhantā, māluvāva mahātaruṃ;",
  "tika-abh06t29:25": "Gaṇhantā daḷhamālambaṃ, maṇḍūkamiva pannago.",
  "tika-abh06t29:26": "131.",
  "tika-abh06t29:27": " Kāmataṇhā ca diṭṭhi ca, upādānā catubbidhā;",
  "tika-abh06t29:28": "Diṭṭhi diṭṭhisīlabbata-mattavādoti bheditā.",
  "tika-abh06t29:29": "132.",
  "tika-abh06t29:30": " Kāyena kāyaṃ ganthentā, duppamuñcānuveṭhino;",
  "tika-abh06t29:31": "Kathitā kāyaganthāti, taṇhābyāpādadiṭṭhiyo.",
  "tika-abh06t29:32": "133.",
  "tika-abh06t29:33": " Sīlabbataparāmāso, iti diṭṭhi vibheditā;",
  "tika-abh06t29:34": "Idaṃsaccābhiniveso, iti cevaṃ catubbidhā.",
  "tika-abh06t29:35": "134.",
  "tika-abh06t29:36": " Nekkhammaṃ palibodhentā, bhāvanāparipanthakā;",
  "tika-abh06t29:37": "Santānamaṇḍakosāva, pariyonandhakāti ca.",
  "tika-abh06t29:38": "135.",
  "tika-abh06t29:39": " Kāmacchando ca byāpādo, thinamiddhañca saṃsayo;",
  "tika-abh06t29:40": "Avijjuddhaccakukkuccamiti nīvaraṇā matā.",
  "tika-abh06t29:41": "136.",
  "tika-abh06t29:42": " Āgāḷhaṃ pariyādāya, ogayhanuppavattino;",
  "tika-abh06t29:43": "Yopparogāva santāna-manusentīti bhāsitā.",
  "tika-abh06t29:44": "137.",
  "tika-abh06t29:45": " Kāmarāgo bhavarāgo, paṭigho mānadiṭṭhiyo;",
  "tika-abh06t29:46": "Kaṅkhāvijjāti satteva, cha dhammānusayā matā.",
  "tika-abh06t29:47": "138.",
  "tika-abh06t29:48": " Dvārālambaṇabandhena, pāṇīnaṃ bhavamaṇḍale;",
  "tika-abh06t29:49": "Saṃyojanāni vuttāni, pāsabandhāva pakkhinaṃ.",
  "tika-abh06t29:50": "139.",
  "tika-abh06t29:51": " Kāmarūpārūparāgā, paṭigho mohasaṃsayo;",
  "tika-abh06t29:52": "Diṭṭhi sīlabbataṃ māno, uddhaccena dasā bhave.",
  "tika-abh06t29:53": "140.",
  "tika-abh06t29:54": " Rūpārūparāguddhaccaṃ, abhidhamme vinā puna;",
  "tika-abh06t29:55": "Bhavarāgissa maccheraṃ, gahetvā dasadhā siyuṃ.",
  "tika-abh06t29:56": "141.",
  "tika-abh06t29:57": " Saṃklepayanti santānaṃ, upaghātenti pāṇino;",
  "tika-abh06t29:58": "Sahajāteklesentīti, kilesāti pakāsitā.",
  "tika-abh06t29:59": "142.",
  "tika-abh06t29:60": " Lobho doso ca moho ca,",
  "tika-abh06t29:61": "Diṭṭhi māno ca saṃsayo;",
  "tika-abh06t29:62": "Thināhirikanottappa-",
  "tika-abh06t29:63": "Muddhaccena siyuṃ dasa.",
  "tika-abh06t29:64": "143.",
  "tika-abh06t29:65": " Navasaṅgahitā ettha, diṭṭhilobhā pakāsitā;",
  "tika-abh06t29:66": "Sattasaṅgahitāvijjā, paṭigho pañcasaṅgaho.",
  "tika-abh06t29:67": "144.",
  "tika-abh06t29:68": " Catusaṅgahitā kaṅkhā, mānuddhaccā tisaṅgahā;",
  "tika-abh06t29:69": "Dukasaṅgahitaṃ thīnaṃ, kukkuccamekasaṅgahaṃ.",
  "tika-abh06t29:70": "145.",
  "tika-abh06t29:71": " Dvidhāhirikanottappa-missāmacchariyaṃ tathā;",
  "tika-abh06t29:72": "Iccevaṃ dasadhā vuttā, pāpakesveva saṅgahā.",
  "tika-abh06t29:73": "146.",
  "tika-abh06t29:74": " Parāmāsāsavoghā ca, yogupādānaganthato;",
  "tika-abh06t29:75": "Nīvāraṇānusayato, saṃyojanakilesato.",
  "tika-abh06t29:76": "147.",
  "tika-abh06t29:77": " Cuddaseva tu saṅkhepā, sattapaññāsa bhedato;",
  "tika-abh06t29:78": "Yathādhammānusārena, cittuppādesu yojaye.",
  "tika-abh06t29:79": "148.",
  "tika-abh06t29:80": " Tatopare noparāmā-sādibheditasaṅgahā;",
  "tika-abh06t29:81": "Cittaṃ cetasikaṃ rūpaṃ, nibbānamiti dīpaye.",
  "tika-abh06t29:82": "149.",
  "tika-abh06t29:83": " Iccākusaladhammānaṃ, ñatvā saṅgahamuttaraṃ;",
  "tika-abh06t29:84": "Missakā nāma viññeyyā, yathāsambhavato kathaṃ;",
  "tika-abh06t29:85": "150.",
  "tika-abh06t29:86": " Lobho doso ca moho ca,",
  "tika-abh06t29:87": "Ekantākusalā tayo;",
  "tika-abh06t29:88": "Alobhādosāmoho ca,",
  "tika-abh06t29:89": "Kusalābyākatā tathā.",
  "tika-abh06t29:90": "151.",
  "tika-abh06t29:91": " Pādapasseva mūlāni, thirabhāvāya paccayā;",
  "tika-abh06t29:92": "Mūlabhāvena dhammānaṃ, hetū dhammā cha dīpitā.",
  "tika-abh06t29:93": "152.",
  "tika-abh06t29:94": " Vitakko ca vicāro ca, pīti cekaggatā tathā;",
  "tika-abh06t29:95": "Somanassaṃ domanassaṃ, upekkhāti ca vedanā.",
  "tika-abh06t29:96": "153.",
  "tika-abh06t29:97": " Āhaccupanijjhāyantā, nijjhānaṭṭhena paccayā;",
  "tika-abh06t29:98": "Jhānadhammāti satthāha, pañca vatthusabhāvato.",
  "tika-abh06t29:99": "154.",
  "tika-abh06t29:100": " Sammādiṭṭhi ca saṅkappo, vāyāmo viratittayaṃ;",
  "tika-abh06t29:101": "Sammāsati samādhī ca, micchādiṭṭhi ca sambhavā.",
  "tika-abh06t29:102": "155.",
  "tika-abh06t29:103": " Sammāmicchā ca nīyantā, niyyānaṭṭhena paccayā;",
  "tika-abh06t29:104": "Maggaṅgā dvādasakkhātā, nava dhammā sabhāvato.",
  "tika-abh06t29:105": "156.",
  "tika-abh06t29:106": " Attabhāvaṃ pavattentā, ojaṭṭhamakavedanaṃ;",
  "tika-abh06t29:107": "Paṭisandhināmarūpa-māharantā yathākkamaṃ.",
  "tika-abh06t29:108": "157.",
  "tika-abh06t29:109": " Kabaḷīkāro āhāro,",
  "tika-abh06t29:110": "Phasso sañcetanā tathā;",
  "tika-abh06t29:111": "Viññāṇamiti cattāro,",
  "tika-abh06t29:112": "Āhārāti pakāsitā.",
  "tika-abh06t29:113": "158.",
  "tika-abh06t29:114": " Dhammānaṃ sahajātānaṃ, indriyaṭṭhena paccayā;",
  "tika-abh06t29:115": "Attānamissaraṭṭhena, anuvattāpakā tathā.",
  "tika-abh06t29:116": "159.",
  "tika-abh06t29:117": " Saddhā ca sati paññā ca, vīriyekaggatāpi ca;",
  "tika-abh06t29:118": "Vedanā jīvitaṃ cittaṃ, aṭṭha rūpindriyāni ca.",
  "tika-abh06t29:119": "160.",
  "tika-abh06t29:120": " Kathaṃ jīvitamekaṃ tu, sukhaṃ dukkhanti vedanā;",
  "tika-abh06t29:121": "Somanassaṃ domanassaṃ, upekkhāti ca bheditā.",
  "tika-abh06t29:122": "161.",
  "tika-abh06t29:123": " Paññādimaggenaññāta-ññassāmītindriyaṃ bhave;",
  "tika-abh06t29:124": "Majjhe aññindriyamante, aññātāvindriyaṃ tathā.",
  "tika-abh06t29:125": "162.",
  "tika-abh06t29:126": " Soḷaseva sabhāvena, indriyaṭṭhavibhāgato;",
  "tika-abh06t29:127": "Indriyānīti vuttāni, bāvīsati vibhāvaye.",
  "tika-abh06t29:128": "163.",
  "tika-abh06t29:129": " Daḷhādhiṭṭhitasantānā , vipakkhehi akampiyā;",
  "tika-abh06t29:130": "Balavantasabhāvena, baladhammā pakāsitā.",
  "tika-abh06t29:131": "164.",
  "tika-abh06t29:132": " Saddhā sati hirottappaṃ, vīriyekaggatā tathā;",
  "tika-abh06t29:133": "Paññāhirikānottappa-miccevaṃ navadhā matā.",
  "tika-abh06t29:134": "165.",
  "tika-abh06t29:135": " Jeṭṭhā pubbaṅgamaṭṭhena, puññāpuññapavattiyaṃ;",
  "tika-abh06t29:136": "Paccayādhippateyyena, sahajānaṃ yathārahaṃ.",
  "tika-abh06t29:137": "166.",
  "tika-abh06t29:138": " Cattārodhipatī vuttā, ādhippaccasabhāvato;",
  "tika-abh06t29:139": "Chando cittañca vīriyaṃ, vīmaṃsāti ca tādinā.",
  "tika-abh06t29:140": "167.",
  "tika-abh06t29:141": " Pañcasaṅgahitā paññā, vāyāmekaggatā pana;",
  "tika-abh06t29:142": "Catusaṅgahitā cittaṃ, sati ceva tisaṅgahā.",
  "tika-abh06t29:143": "168.",
  "tika-abh06t29:144": " Saṅkappo vedanā saddhā, dukasaṅgahitā matā;",
  "tika-abh06t29:145": "Ekekasaṅgahā sesā, aṭṭhavīsati bhāsitā;",
  "tika-abh06t29:146": "Iccevaṃ sattadhā bhedo, vutto missakasaṅgaho.",
  "tika-abh06t29:147": "169.",
  "tika-abh06t29:148": " Hetujhānaṅgamaggaṅgā, āhārindriyato tathā;",
  "tika-abh06t29:149": "Balādhippatito ceva, puññāpuññādimissatā;",
  "tika-abh06t29:150": "Chattiṃseva sabhāvena, catusaṭṭhi pabhedato.",
  "tika-abh06t29:151": "170.",
  "tika-abh06t29:152": " Iccevaṃ saṅgahetvāna, vibhāveyya tato paraṃ;",
  "tika-abh06t29:153": "Cittuppādapabhedesu, yathāsambhavato kathaṃ.",
  "tika-abh06t29:154": "171.",
  "tika-abh06t29:155": " Sitāvajjanaviññāṇaṃ, sampaṭicchanatīraṇā;",
  "tika-abh06t29:156": "Aṭṭhārasāhetukāva, momūhā ekahetukā.",
  "tika-abh06t29:157": "172.",
  "tika-abh06t29:158": " Sesā tu kusalā ñāṇaviyuttā ca dvihetukā;",
  "tika-abh06t29:159": "Cittuppādāpare satta-cattālīsa tihetukā.",
  "tika-abh06t29:160": "173.",
  "tika-abh06t29:161": " Pañcaviññāṇamajjhānaṃ , dvijhānaṅgikamīritaṃ;",
  "tika-abh06t29:162": "Catutthapañcamajjhānaṃ, tijhānaṃ tatiyaṃ matā.",
  "tika-abh06t29:163": "174.",
  "tika-abh06t29:164": " Catujhānaṃ tu dutiyaṃ, kāme ca sukhavajjitā;",
  "tika-abh06t29:165": "Pañcajhānaṃ tu paṭhamaṃ, kāme ca sukhitā matā.",
  "tika-abh06t29:166": "175.",
  "tika-abh06t29:167": " Paṭhamānuttaraṃ jhānaṃ, aṭṭhamaggaṅgikaṃ mataṃ;",
  "tika-abh06t29:168": "Sattamaggaṅgikaṃ nāma, sesajhānamanuttaraṃ.",
  "tika-abh06t29:169": "176.",
  "tika-abh06t29:170": " Lokiyaṃ paṭhamaṃ jhānaṃ, tathā kāme tihetukā;",
  "tika-abh06t29:171": "Pañcamaggaṅgikā nāma, cittuppādā pakāsitā.",
  "tika-abh06t29:172": "177.",
  "tika-abh06t29:173": " Sesaṃ mahaggataṃ jhānaṃ, sampayuttā ca diṭṭhiyā;",
  "tika-abh06t29:174": "Ñāṇena vippayuttā ca, catumaggaṅgikā matā.",
  "tika-abh06t29:175": "178.",
  "tika-abh06t29:176": " Paṭighuddhaccayuttā ca, vippayuttā ca diṭṭhiyā;",
  "tika-abh06t29:177": "Timaggaṅgaṃ dumaggaṅgaṃ, kaṅkhitaṃ samudīritaṃ.",
  "tika-abh06t29:178": "179.",
  "tika-abh06t29:179": " Na hontāhetuke maggā, cittaṭṭhiti ca kaṅkhite;",
  "tika-abh06t29:180": "Viditā niyatatā ca, lokiyesu na uddhaṭā.",
  "tika-abh06t29:181": "180.",
  "tika-abh06t29:182": " Kāmesu kabaḷīkāro, anāhāro asaññino;",
  "tika-abh06t29:183": "Cittuppādesu sabbattha, āhārattayamīritaṃ.",
  "tika-abh06t29:184": "181.",
  "tika-abh06t29:185": " Indriyāni vibhāveyya, navadhānuttare budho;",
  "tika-abh06t29:186": "Aṭṭhadhā samudīreyya, lokiyesu tihetuke.",
  "tika-abh06t29:187": "182.",
  "tika-abh06t29:188": " Sattadhā pana ñāṇena, vippayutte pakāsaye;",
  "tika-abh06t29:189": "Sitavoṭṭhabbanāpuññe, pañcadhā kaṅkhite pana.",
  "tika-abh06t29:190": "183.",
  "tika-abh06t29:191": " Catudhā tividhā sese, cittuppāde samīraye;",
  "tika-abh06t29:192": "Tihetukā sattabalā, chabalā tu duhetukā.",
  "tika-abh06t29:193": "184.",
  "tika-abh06t29:194": " Catubalā akusalā, kaṅkhitaṃ tibalaṃ mataṃ;",
  "tika-abh06t29:195": "Dvibalaṃ sitavoṭṭhabba-mabalaṃ sesamīritaṃ.",
  "tika-abh06t29:196": "185.",
  "tika-abh06t29:197": " Javanedhipatīnaṃ tu, yo koceko tihetuke;",
  "tika-abh06t29:198": "Dvihetuke vā kusale, vīmaṃsā nopalabbhati.",
  "tika-abh06t29:199": "186.",
  "tika-abh06t29:200": " Lokiyesu vipākesu,",
  "tika-abh06t29:201": "Mohamūle ahetuke;",
  "tika-abh06t29:202": "Yathāsambhavavuttittā,",
  "tika-abh06t29:203": "Natthādhipati kocipi.",
  "tika-abh06t29:204": "187.",
  "tika-abh06t29:205": " Sambhoti kāyaviññāṇe, puññapāke sukhindriyaṃ;",
  "tika-abh06t29:206": "Dukkhindriyampi tattheva, pāpapākamhi bhāsitaṃ.",
  "tika-abh06t29:207": "188.",
  "tika-abh06t29:208": " Santīraṇañca hasanaṃ, somanassāni soḷasa;",
  "tika-abh06t29:209": "Paṭhamādicatujjhānaṃ, somanassayutaṃ bhave.",
  "tika-abh06t29:210": "189.",
  "tika-abh06t29:211": " Domanassayuttā dveva, cittuppādā pakāsitā;",
  "tika-abh06t29:212": "Tadaññe pana sabbepi, pañcapaññāsupekkhakā.",
  "tika-abh06t29:213": "190.",
  "tika-abh06t29:214": " Vedanāsampayogañca, vinibbhujjevamaṭṭhadhā;",
  "tika-abh06t29:215": "Hetuyogādibhedehi, cittuppādā pakāsitā.",
  "tika-abh06t29:216": "191.",
  "tika-abh06t29:217": " Taṃtaṃviyogabhedañca, paccekamatha missitaṃ;",
  "tika-abh06t29:218": "Yathāvuttānusārena, yathāsambhavato naye.",
  "tika-abh06t29:219": "192.",
  "tika-abh06t29:220": " Iccevaṃ pana yojetvā, cittuppādesu missakaṃ;",
  "tika-abh06t29:221": "Tato ñeyyā visuddhā ca, bodhipakkhiyasaṅgahā.",
  "tika-abh06t29:222": "193.",
  "tika-abh06t29:223": " Kāye ca vedanācitte, dhammesu ca yathārahaṃ;",
  "tika-abh06t29:224": "Asubhaṃ dukkhamanicca-manattāti supaṭṭhitā.",
  "tika-abh06t29:225": "194.",
  "tika-abh06t29:226": " Sammāsati paniccekā, kiccagocarabhedato;",
  "tika-abh06t29:227": "Satipaṭṭhānanāmena, cattāroti pakāsitā.",
  "tika-abh06t29:228": "195.",
  "tika-abh06t29:229": " Uppannānuppannapāpa-pahānānuppādanāya ca;",
  "tika-abh06t29:230": "Anuppannuppannehi vā, nibbattiabhivuddhiyā.",
  "tika-abh06t29:231": "196.",
  "tika-abh06t29:232": " Padahantassa vāyāmo, kiccābhogavibhāgato;",
  "tika-abh06t29:233": "Sammappadhānanāmena, cattāroti pakāsitā.",
  "tika-abh06t29:234": "197.",
  "tika-abh06t29:235": " Iddhiyā pādabhūtattā, iddhipādāti bhāsitā;",
  "tika-abh06t29:236": "Chando cittañca vīriyaṃ, vīmaṃsāti catubbidhā.",
  "tika-abh06t29:237": "198.",
  "tika-abh06t29:238": " Pañca saddhā sati paññā, vīriyekaggatā tathā;",
  "tika-abh06t29:239": "Indriyānindriyaṭṭhena, balaṭṭhena balāni ca.",
  "tika-abh06t29:240": "199.",
  "tika-abh06t29:241": " Sati dhammavicayo ca, tathā vīriyapītiyo;",
  "tika-abh06t29:242": "Passaddhekaggatāpekkhā, bujjhantassaṅgabhāvato.",
  "tika-abh06t29:243": "200.",
  "tika-abh06t29:244": "Bojjhaṅgāti visesena, satta dhammā pakāsitā;",
  "tika-abh06t29:245": "Niyyānaṭṭhena maggaṅgā, sammādiṭṭhādiaṭṭhadhā.",
  "tika-abh06t29:246": "201.",
  "tika-abh06t29:247": " Chasaṅgahettha vāyāmo, satipaññā samīritā;",
  "tika-abh06t29:248": "Pañcasaṅgahitā nāma, samādhi catusaṅgaho.",
  "tika-abh06t29:249": "202.",
  "tika-abh06t29:250": " Saddhā dusaṅgahā vuttā, sesā ekekasaṅgahā;",
  "tika-abh06t29:251": "Iccevaṃ sattadhā bhedo, bodhipakkhiyasaṅgaho.",
  "tika-abh06t29:252": "203.",
  "tika-abh06t29:253": " Satipaṭṭhānasammappadhānato iddhipādato;",
  "tika-abh06t29:254": "Indriyabalabojjhaṅgā, maggabhedā ca bhāsitā.",
  "tika-abh06t29:255": "204.",
  "tika-abh06t29:256": " Chando cittamupekkhā ca, saddhāpassaddhipītiyo;",
  "tika-abh06t29:257": "Sammādiṭṭhi ca saṅkappo, vāyāmo viratittayaṃ.",
  "tika-abh06t29:258": "205.",
  "tika-abh06t29:259": " Sammāsati samādhīti, dīpitā bodhipakkhiyā;",
  "tika-abh06t29:260": "Cuddasā dhammato honti, sattatiṃsa pabhedato.",
  "tika-abh06t29:261": "206.",
  "tika-abh06t29:262": " Yehi dhammehi bujjhanto, saccāni paṭivijjhati;",
  "tika-abh06t29:263": "Samattānuttare honti, na vā saṅkappapītiyo.",
  "tika-abh06t29:264": "207.",
  "tika-abh06t29:265": " Pubbabhāgepi labbhanti, lokiyamhi yathārahaṃ;",
  "tika-abh06t29:266": "Nibbedhabhāvanākāle, chabbisuddhipavattiyaṃ.",
  "tika-abh06t29:267": "208.",
  "tika-abh06t29:268": " Iccevaṃ tividhā bhedaṃ, vibhāveyya yathārahaṃ;",
  "tika-abh06t29:269": "Sabhāvabhedabhinnānaṃ, sabhāgatthehi saṅgahaṃ.",
  "tika-abh06t29:270": "209.",
  "tika-abh06t29:271": " Bhedasaṅgahavidūhi vaṇṇitaṃ, bhedasaṅgahavimuttisāsane;",
  "tika-abh06t29:272": "Bhedasaṅgahanayatthamuttamaṃ, bhedasaṅgahamukhaṃ pakāsitaṃ.",
  "tika-abh06t29:273": "210.",
  "tika-abh06t29:274": " Dhammasabhāvavibhāgabudhevaṃ, dhammadisampatisāsanadhamme;",
  "tika-abh06t29:275": "Dhammavibhūtivibhūsitacittā, dhammarasāmatabhāgi bhavanti.",
  "tika-abh06t29:276": "Iti nāmarūpaparicchede bhedasaṅgahavibhāgo nāma",
  "tika-abh06t29:277": "Tatiyo paricchedo."
}