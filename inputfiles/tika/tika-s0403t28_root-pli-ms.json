{
  "tika-s0403t28:0": "6. Mahāvaggo",
  "tika-s0403t28:1": "1. Soṇasuttavaṇṇanā",
  "tika-s0403t28:2": "55. Chaṭṭhassa paṭhame nisīdi bhagavā paññatte āsaneti ettha kiṁ taṁ āsanaṁ paṭhamameva paññattaṁ, udāhu bhagavantaṁ disvā paññattanti ce? Bhagavato dharamānakāle padhānikabhikkhūnaṁ vattametaṁ, yadidaṁ attano vasanaṭṭhāne buddhāsanaṁ paññapetvāva nisīdananti dassento āha ‘‘padhānikabhikkhū’’tiādi. Buddhakāle kira yattha yattha ekopi bhikkhu viharati, sabbattha buddhāsanaṁ paññattameva hoti. Kasmā? Bhagavā hi attano santike kammaṭṭhānaṁ gahetvā phāsukaṭṭhāne viharante manasi karoti – ‘‘asuko mayhaṁ santike kammaṭṭhānaṁ gahetvā gato, asakkhi nu kho visesaṁ nibbattetuṁ, no’’ti. Atha naṁ passati kammaṭṭhānaṁ vissajjetvā akusalavitakkaṁ vitakkayamānaṁ, tato ‘‘kathañhi nāma mādisassa satthu santike kammaṭṭhānaṁ gahetvā viharantaṁ imaṁ kulaputtaṁ akusalavitakkā adhibhavitvā anamatagge vaṭṭadukkhe saṁsāressantī’’ti tassa anuggahatthaṁ tattheva attānaṁ dassetvā taṁ kulaputtaṁ ovaditvā ākāsaṁ uppatitvā puna attano vasanaṭṭhānameva gacchati. Athevaṁ ovadiyamānā te bhikkhū cintayiṁsu ‘‘satthā amhākaṁ manaṁ jānitvā āgantvā amhākaṁ samīpe ṭhitaṁyeva attānaṁ dasseti. Tasmiṁ khaṇe, ‘bhante, idha nisīdatha nisīdathā’ti āsanapariyesanaṁ nāma bhāro’’ti. Te āsanaṁ paññapetvāva viharanti. Yassa pīṭhaṁ atthi, so taṁ paññapeti. Yassa natthi, so mañcaṁ vā phalakaṁ vā pāsāṇaṁ vā vālikāpuñjaṁ vā paññapeti. Taṁ alabhamānā purāṇapaṇṇānipi saṁkaḍḍhitvā tattha paṁsukūlaṁ pattharitvā ṭhapenti.",
  "tika-s0403t28:3": "Satta sarāti – chajjo, usabho, gandhāro, majjhimo, pañcamo, dhevato, nisādoti ete satta sarā. Tayo gāmāti – chajjagāmo, majjhimagāmo, sādhāraṇagāmoti tayo gāmā, samūhāti attho. Manussaloke vīṇāvādanā ekekassa sarassa vasena tayo tayo mucchanāti katvā ekavīsati mucchanā. Devaloke vīṇāvādanā pana samapaññāsa mucchanāti vadanti. Tattha hi ekekassa sarassa vasena satta satta mucchanā, antarassa sarassa ca ekāti samapaññāsa mucchanā. Teneva sakkapañhasuttasaṁvaṇṇanāyaṁ (dī. ni. aṭṭha. 2.345) ‘‘samapaññāsa mucchanā mucchetvā’’ti pañcasikhassa vīṇāvādanaṁ dassentena vuttaṁ. Ṭhānā ekūnapaññāsāti ekekasseva sarassa satta satta ṭhānabhedā, yato sarassa maṇḍalatāvavatthānaṁ hoti. Ekūnapaññāsaṭṭhānaviseso tisso duve catasso catasso tisso duve catassoti dvāvīsati sutibhedā ca icchitā.",
  "tika-s0403t28:4": "Atigāḷhaṁ āraddhanti thinamiddhachambhitattānaṁ vūpasamatthaṁ ativiya āraddhaṁ. Sabbattha niyuttā sabbatthikā. Sabbena vā līnuddhaccapakkhiyena atthetabbā sabbatthikā. Samathoyeva samathanimittaṁ. Evaṁ sesesupi. Khayā rāgassa vītarāgattāti ettha yasmā bāhirako kāmesu vītarāgo na khayā rāgassa vītarāgo sabbaso avippahīnarāgattā. Vikkhambhitarāgo hi so. Arahā pana khayā eva, tasmā vuttaṁ ‘‘khayā rāgassa vītarāgattā’’ti. Esa nayo dosamohesupi.",
  "tika-s0403t28:5": "Lābhasakkārasilokaṁ nikāmayamānoti ettha labbhati pāpuṇīyatīti lābho, catunnaṁ paccayānametaṁ adhivacanaṁ. Sakkaccaṁ kātabboti sakkāro. Paccayā eva hi paṇītapaṇītā sundarasundarā abhisaṅkharitvā katā ‘‘sakkāro’’ti vuccati, yā ca parehi attano gāravakiriyā, pupphādīhi vā pūjā. Silokoti vaṇṇabhaṇanaṁ. Taṁ lābhañca, sakkārañca, silokañca, nikāmayamāno, pavattayamānoti attho. Tenevāha ‘‘catupaccayalābhañca…pe… patthayamāno’’ti.",
  "tika-s0403t28:6": "Thūṇanti pasūnaṁ bandhanatthāya nikhātatthambhasaṅkhātaṁ thūṇaṁ. Sesaṁ suviññeyyameva.",
  "tika-s0403t28:7": "Soṇasuttavaṇṇanā niṭṭhitā.",
  "tika-s0403t28:8": "2. Phaggunasuttavaṇṇanā",
  "tika-s0403t28:9": "56. Dutiye samadhosīti samantato adhosi. Sabbabhāgena pariphandanacalanākārena apacitiṁ dasseti. Vattaṁ kiretaṁ bāḷhagilānenapi vuḍḍhataraṁ disvā uṭṭhitākārena apaciti dassetabbā. Tena pana ‘‘mā cali mā calī’’ti vattabbo, taṁ pana calanaṁ uṭṭhānākāradassanaṁ hotīti āha ‘‘uṭṭhānākāraṁ dassetī’’ti. Santimāni āsanānīti paṭhamameva paññatthāsanaṁ sandhāya vadati. Buddhakālasmiñhi ekassapi bhikkhuno vasanaṭṭhāne – ‘‘sace satthā āgacchissati, āsanaṁ paññattameva hotū’’ti antamaso phalakamattampi paṇṇasanthāramattampi paññattameva. Khamanīyaṁ yāpanīyanti kacci dukkhaṁ khamituṁ, iriyāpathaṁ vā yāpetuṁ sakkāti pucchati. Sīsavedanāti kutoci nikkhamituṁ alabhamānehi vātehi samuṭṭhāpitā balavatiyo sīsavedanā honti.",
  "tika-s0403t28:10": "Phaggunasuttavaṇṇanā niṭṭhitā.",
  "tika-s0403t28:11": "2. Chaḷabhijātisuttavaṇṇanā",
  "tika-s0403t28:12": "57. Tatiye abhijātiyoti ettha abhi-saddo upasaggamattaṁ, na atthavisesajotakoti āha ‘‘cha jātiyo’’ti. Abhijāyatīti etthāpi eseva nayo.",
  "tika-s0403t28:13": "Urabbhe hanantīti orabbhikā. Evaṁ sūkarikādayo veditabbā. Rodenti kururakammantatāya sappaṭibaddhe satte assūni mocentīti ruddā, te eva luddā ra-kārassa la-kāraṁ katvā. Iminā aññepi ye keci māgavikā nesādā vuttā, te pāpakammappasutatāya ‘‘kaṇhābhijātī’’ti vadati.",
  "tika-s0403t28:14": "Bhikkhūti ca buddhasāsane bhikkhū. Te kira sacchandarāgena paribhuñjantīti adhippāyena catūsu paccayesu kaṇṭake pakkhipitvā khādantīti ‘‘kaṇṭakavuttikā’’ti vadati. Kasmāti ce? Yasmā te paṇīte paccaye paṭisevantīti tassa micchāgāho. Ñāyaladdhepi paccaye bhuñjamānā ājīvakasamayassa vilomaggāhitāya paccayesu kaṇṭake pakkhipitvā khādanti nāmāti vadatīti. Atha vā kaṇṭakavuttikā evaṁnāmakā eke pabbajitā, ye savisesaṁ attakilamathānuyogaṁ anuyuttā. Tathā hi te kaṇṭake vattantā viya hontīti ‘‘kaṇṭakavuttikā’’ti vuttā. Imameva ca atthavikappaṁ sandhāyāha ‘‘kaṇṭakavuttikāti samaṇā nāmete’’ti.",
  "tika-s0403t28:15": "Lohitābhijāti nāma nigaṇṭhā ekasāṭakāti vuttā. Te kira ṭhatvā bhuñjananahānappaṭikkhepādivatasamāyogena purimehi dvīhi paṇḍaratarā.",
  "tika-s0403t28:16": "Acelakasāvakāti ājīvakasāvake vadati. Te kira ājīvakaladdhiyā suvisuddhacittatāya nigaṇṭhehipi paṇḍaratarā. Evañca katvā attano paccayadāyake nigaṇṭhehipi jeṭṭhakatare karoti.",
  "tika-s0403t28:17": "Ājīvakā ājīvakiniyo ‘‘sukkābhijātī’’ti vuttā. Te kira purimehi catūhi paṇḍaratarā. Nandādayo hi tathārūpaṁ ājīvakappaṭipattiṁ ukkaṁsaṁ pāpetvā ṭhitā, tasmā nigaṇṭhehi ājīvakasāvakehi ca paṇḍaratarāti ‘‘paramasukkābhijātī’’ti vuttā.",
  "tika-s0403t28:18": "Bilaṁ olaggeyyunti maṁsabhāgaṁ nhārunā vā kenaci vā ganthitvā purisassa hatthe vā kese vā olambanavasena bandheyyuṁ. Iminā satthadhammaṁ nāma dasseti. Satthavāho kira mahākantāraṁ paṭipanno antarāmagge goṇe mate maṁsaṁ gahetvā sabbesaṁ satthikānaṁ ‘‘idaṁ khāditvā ettakaṁ mūlaṁ dātabba’’nti koṭṭhāsaṁ olambati. Goṇamaṁsaṁ nāma khādantāpi atthi, akhādantāpi atthi, khādantāpi mūlaṁ dātuṁ sakkontāpi asakkontāpi. Satthavāho yena mūlena goṇo gahito, taṁ mūlaṁ satthikehi dhāraṇatthaṁ sabbesaṁ balakkārena koṭṭhāsaṁ datvā mūlaṁ gaṇhāti. Ayaṁ satthadhammo.",
  "tika-s0403t28:19": "Kaṇhābhijātiyo samānoti kaṇhe nīcakule jāto hutvā. Kaṇhadhammanti paccatte upayogavacananti āha ‘‘kaṇhasabhāvo hutvā abhijāyatī’’ti, taṁ antogadhahetuatthaṁ padaṁ, uppādetīti attho. Tasmā kaṇhaṁ dhammaṁ abhijāyatīti kāḷakaṁ dasadussīlyadhammaṁ uppādeti. Sukkaṁ dhammaṁ abhijāyatīti etthāpi iminā nayena attho veditabbo. So hi ‘‘ahaṁ pubbepi puññānaṁ akatattā nīcakule nibbatto, idāni puññaṁ karissāmī’’ti puññasaṅkhātaṁ paṇḍaradhammaṁ karoti.",
  "tika-s0403t28:20": "Akaṇhaṁ asukkaṁ nibbānanti sace kaṇhaṁ bhaveyya, kaṇhavipākaṁ dadeyya yathā dasavidhaṁ dussīlyadhammaṁ. Sace sukkaṁ, sukkavipākaṁ dadeyya yathā dānasīlādikusalakammaṁ. Dvinnampi appadānato ‘‘akaṇhaṁ asukka’’nti vuttaṁ. Nibbānañca nāma imasmiṁ atthe arahattaṁ adhippetaṁ ‘‘abhijāyatī’’ti vacanato . Tañhi kilesanibbānante jātattā nibbānaṁ nāma yathā ‘‘rāgādīnaṁ khayante jātattā rāgakkhayo, dosakkhayo, mohakkhayo’’ti. Paṭippassambhanavasena vā kilesānaṁ nibbāpanato nibbānaṁ. Taṁ esa abhijāyati pasavati. Idhāpi hi antogadhahetu atthaṁ ‘‘jāyatī’’ti padaṁ. Aṭṭhakathāyaṁ pana ‘‘jāyatī’’ti imassa pāpuṇātīhi atthaṁ gahetvāva ‘‘nibbānaṁ pāpuṇātī’’ti vuttaṁ. Sukkābhijātiyo samānoti sukke uccakule jāto hutvā. Sesamettha suviññeyyameva.",
  "tika-s0403t28:21": "Chaḷabhijātisuttavaṇṇanā niṭṭhitā.",
  "tika-s0403t28:22": "4. Āsavasuttavaṇṇanā",
  "tika-s0403t28:23": "58. Catutthe saṁvarenāti saṁvarena hetubhūtena vā. Idhāti ayaṁ idha-saddo sabbākārato indiyasaṁvarasaṁvutassa puggalassa sannissayabhūtasāsanaparidīpano, aññassa tathābhāvappaṭisedhano vāti vuttaṁ ‘‘idhāti idhasmiṁ sāsane’’ti. Paṭisaṅkhāti paṭisaṅkhāya. Saṅkhā-saddo ñāṇakoṭṭhāsapaññattigaṇanādīsu dissati ‘‘saṅkhāyekaṁ paṭisevatī’’tiādīsu (ma. ni. 2.168) hi ñāṇe dissati. ‘‘Papañcasaññāsaṅkhā samudācarantī’’tiādīsu (ma. ni. 1.202, 204) koṭṭhāse. ‘‘Tesaṁ tesaṁ dhammānaṁ saṅkhā samaññā’’tiādīsu (dha. sa. 1313-1315) paññattiyaṁ. ‘‘Na sukaraṁ saṅkhātu’’ntiādīsu (saṁ. ni. 2.128) gaṇanāya. Idha pana ñāṇe daṭṭhabbo. Tenevāha ‘‘paṭisañjānitvā paccavekkhitvāti attho’’ti. Ādīnavapaccavekkhaṇā ādīnavapaṭisaṅkhāti yojanā. Sampalimaṭṭhanti ghaṁsitaṁ. Anubyañjanasoti hatthapādasitaālokitavilokitādippakārabhāgaso. Tañhi ayonisomanasikaroto kilesānaṁ anubyañjanato ‘‘anubyañjana’’nti vuccati. Nimittaggāhoti itthipurisanimittassa subhanimittādikassa vā kilesavatthubhūtassa nimittassa gāho. Ādittapariyāyenāti ādittapariyāye (saṁ. ni. 4.28; mahāva. 54) āgatanayena veditabbo.",
  "tika-s0403t28:24": "Yathā itthiyā indriyaṁ itthindriyaṁ, na evamidaṁ, idaṁ pana cakkhumeva indriyanti cakkhundriyaṁ. Tenāha ‘‘cakkhumeva indriya’’nti. Yathā āvāṭe niyataṭṭhitiko kacchapo ‘‘āvāṭakacchapo’’ti vuccati, evaṁ tappaṭibaddhavuttitāya taṁ ṭhāno saṁvaro cakkhundriyasaṁvaro. Tenāha ‘‘cakkhundriye saṁvaro cakkhundriyasaṁvaro’’ti. Nanu ca cakkhundriye saṁvaro vā asaṁvaro vā natthi. Na hi cakkhupasādaṁ nissāya sati vā muṭṭhassaccaṁ vā uppajjati. Apica yadā rūpārammaṇaṁ cakkhussa āpāthaṁ āgacchati, tadā bhavaṅge dvikkhattuṁ uppajjitvā niruddhe kiriyamanodhātu āvajjanakiccaṁ sādhayamānā uppajjitvā nirujjhati. Tato cakkhuviññāṇaṁ dassanakiccaṁ, tato vipākamanodhātu sampaṭicchanakiccaṁ, tato vipākamanoviññāṇadhātu santīraṇakiccaṁ, tato kiriyāhetukamanoviññāṇadhātu voṭṭhabbanakiccaṁ sādhayamānā uppajjitvā nirujjhati , tadanantaraṁ javanaṁ javati. Tatthāpi neva bhavaṅgasamaye, na āvajjanādīnaṁ aññatarasamaye ca saṁvaro vā asaṁvaro vā atthi. Javanakkhaṇe pana sace dussīlyaṁ vā muṭṭhassaccaṁ vā aññāṇaṁ vā akkhanti vā kosajjaṁ vā uppajjati, asaṁvaro hoti. Tasmiṁ pana sīlādīsu uppannesu saṁvaro hoti, tasmā ‘‘cakkhundriye saṁvaro’’ti kasmā vuttanti āha ‘‘javane uppajjamānopi hesa…pe… cakkhundriyasaṁvaroti vuccatī’’ti.",
  "tika-s0403t28:25": "Idaṁ vuttaṁ hoti – yathā nagare catūsu dvāresu asaṁvutesu kiñcāpi antogharadvārakoṭṭhakagabbhādayo susaṁvutā, tathāpi antonagare sabbaṁ bhaṇḍaṁ arakkhitaṁ agopitameva hoti. Nagaradvārena hi pavisitvā corā yadicchakaṁ kareyyuṁ, evamevaṁ javane dussīlyādīsu uppannesu tasmiṁ asaṁvare sati dvārampi aguttaṁ hoti bhavaṅgampi āvajjanādīni vīthicittānipi. Yathā pana nagaradvāresu saṁvutesu kiñcāpi antogharādayo asaṁvutā, tathāpi antonagare sabbaṁ bhaṇḍaṁ surakkhitaṁ sugopitameva hoti. Nagaradvāresu hi pihitesu corānaṁ paveso natthi, evamevaṁ javane sīlādīsu uppannesu dvārampi suguttaṁ hoti bhavaṅgampi āvajjanādīni vīthicittānipi, tasmā javanakkhaṇe uppajjamānopi cakkhundriyasaṁvaroti vuttoti.",
  "tika-s0403t28:26": "Saṁvarena samannāgato puggalo saṁvutoti āha ‘‘upeto’’ti. Ayamevettha attho sundarataroti upari pāḷiyaṁ sandissanato vuttaṁ. Tenāha ‘‘tathā hī’’tiādi.",
  "tika-s0403t28:27": "Yanti ādesoti iminā liṅgavipallāsena saddhiṁ vacanavipallāso katoti dasseti, nipātapadaṁ vā etaṁ puthuvacanatthaṁ. Vighātakarāti cittavighātakarā , kāyacittadukkhanibbattakā vā. Yathāvuttakilesahetukā dāhānubandhā vipākā eva vipākapariḷāhā. Yathā panettha āsavā aññe ca vighātakarā kilesapariḷāhā sambhavanti, taṁ dassetuṁ ‘‘cakkhudvārasmiñhī’’tiādi vuttaṁ. Taṁ suviññeyyameva. Ettha ca saṁvaraṇūpāyo, saṁvaritabbaṁ, saṁvaro, yato so saṁvaro, yattha saṁvaro, yathā saṁvaro, yañca saṁvaraphalanti ayaṁ vibhāgo veditabbo. Kathaṁ? ‘‘Paṭisaṅkhā yoniso’’ti hi saṁvaraṇūpāyo. Cakkhundriyaṁ saṁvaritabbaṁ. Saṁvaraggahaṇena gahitā sati saṁvaro. ‘‘Asaṁvutassā’’ti saṁvaraṇāvadhi. Asaṁvarato hi saṁvaraṇaṁ. Saṁvaritabbaggahaṇasiddho idha saṁvaravisayo. Cakkhundriyañhi saṁvaraṇaṁ ñāṇaṁ rūpārammaṇe saṁvarayatīti avuttasiddhoyamattho. Āsavatannimittakilesapariḷāhābhāvo phalaṁ. Evaṁ sotadvārādīsu yojetabbaṁ. Sabbatthevāti manodvāre pañcadvāre cāti sabbasmiṁ dvāre.",
  "tika-s0403t28:28": "Paṭisaṅkhāyoniso cīvarantiādīsu ‘‘sītassa paṭighātāyā’’tiādinā paccavekkhaṇameva yoniso paṭisaṅkhā. Īdisanti evarūpaṁ iṭṭhārammaṇaṁ. Bhavapatthanāya assādayatoti bhavapatthanāmukhena bhāvitaṁ ārammaṇaṁ assādentassa. Cīvaranti nivāsanādi yaṁ kiñcicīvaraṁ. Paṭisevatīti nivāsanādivasena paribhuñjati. Yāvadevāti payojanaparimāṇaniyamanaṁ. Sītappaṭighātādiyeva hi yogino cīvarappaṭisevanappayojanaṁ. Sītassāti sītadhātukkhobhato vā utupariṇāmato vā uppannassa sītassa. Paṭighātāyāti paṭighātanatthaṁ tappaccayassa vikārassa vinodanatthaṁ. Uṇhassāti aggisantāpato uppannassa uṇhassa. Ḍaṁsādayo pākaṭāyeva. Puna yāvadevāti niyatappayojanaparimāṇaniyamanaṁ. Niyatañhi payojanaṁ cīvaraṁ paṭisevantassa hirikopīnappaṭicchādanaṁ, itaraṁ kadāci. Hirikopīnanti sambādhaṭṭhānaṁ. Yasmiñhi aṅge vivaṭe hirī kuppati vinassati, taṁ hiriyā kopanato hirikopīnaṁ, taṁpaṭicchādanatthaṁ cīvaraṁ paṭisevati.",
  "tika-s0403t28:29": "Piṇḍapātanti yaṁ kiñci āhāraṁ. So hi piṇḍolyena bhikkhuno patte patanato, tattha tattha laddhabhikkhāpiṇḍānaṁ pāto sannipātoti vā ‘‘piṇḍapāto’’ti vuccati. Neva davāyāti na kīḷanāya. Na madāyāti na balamadamānamadapurisamadatthaṁ. Na maṇḍanāyāti na aṅgapaccaṅgānaṁ pīṇanabhāvatthaṁ. Na vibhūsanāyāti na tesaṁyeva sobhatthaṁ, chavisampattiatthanti attho . Imāni yathākkamaṁ mohadosasaṇṭhānavaṇṇarāgūpanissayappahānatthāni veditabbāni. Purimaṁ vā dvayaṁ attano saṁkilesuppattinisedhanatthaṁ, itaraṁ parassapi. Cattāripi kāmasukhallikānuyogassa pahānatthaṁ vuttānīti veditabbāni. Kāyassāti rūpakāyassa. Ṭhitiyā yāpanāyāti pabandhaṭṭhitatthañceva pavattiyā avicchedanatthañca, cirakālaṭṭhitatthaṁ jīvitindriyassa pavattāpanatthaṁ. Vihiṁsūparatiyāti jighacchādukkhassa uparamatthaṁ. Brahmacariyānuggahāyāti sāsanamaggabrahmacariyānaṁ anuggaṇhanatthaṁ. Itīti evaṁ iminā upāyena. Purāṇañca vedanaṁ paṭihaṅkhāmīti purāṇaṁ abhuttapaccayā uppajjanakavedanaṁ paṭihanissāmi. Navañca vedanaṁ na uppādessāmīti navaṁ bhuttapaccayā uppajjanakavedanaṁ na uppādessāmi. Tassā hi anuppajjanatthameva āhāraṁ paribhuñjati. Ettha abhuttapaccayā uppajjanakavedanā nāma yathāvuttajighacchānimittā vedanā. Sā hi abhuñjantassa bhiyyo bhiyyopavaḍḍhanavasena uppajjati, bhuttapaccayā anuppajjanakavedanāpi khudānimittāva aṅgadāhasūlādivedanā appavattā. Sā hi bhuttapaccayā anuppannāva na uppajjissati. Vihiṁsānimittatā cetāsaṁ vihiṁsāya viseso.",
  "tika-s0403t28:30": "Yātrā ca me bhavissatīti yāpanā ca me catunnaṁ iriyāpathānaṁ bhavissati. ‘‘Yāpanāyā’’ti iminā jīvitindriyayāpanā vuttā, idha catunnaṁ iriyāpathānaṁ avicchedasaṅkhātā yāpanāti ayametāsaṁ viseso. Anavajjatā ca phāsuvihāro cāti ayuttapariyesanappaṭiggahaṇaparibhogaparivajjanena anavajjatā, parimitaparibhogena phāsuvihāro. Asappāyāparimitabhojanapaccayā aratitandīvijambhitāviññugarahādidosābhāvena vā anavajjatā. Sappāyaparimitabhojanapaccayā kāyabalasambhavena phāsuvihāro. Yāvadatthaṁ udarāvadehakabhojanaparivajjanena vā seyyasukhapassasukhamiddhasukhādīnaṁ abhāvato anavajjatā. Catupañcālopamattaūnabhojanena catuiriyāpathayogyatāpādanato phāsuvihāro. Vuttañhetaṁ –",
  "tika-s0403t28:31": "‘‘Cattāro pañca ālope, abhutvā udakaṁ pive;",
  "tika-s0403t28:32": "Alaṁ phāsuvihārāya, pahitattassa bhikkhuno’’ti. (theragā. 983; mi. pa. 6.5.10);",
  "tika-s0403t28:33": "Ettāvatā ca payojanapariggaho, majjhimā ca paṭipadā dīpitā hoti. Yātrā ca me bhavissatīti payojanapariggahadīpanā. Yātrā hi naṁ āhārūpayogaṁ payojeti. Dhammikasukhāpariccāgahetuko phāsuvihāro majjhimā paṭipadā antadvayaparivajjanato.",
  "tika-s0403t28:34": "Senāsananti senañca āsanañca. Yattha vihārādike seti nipajjati āsati nisīdati, taṁ senāsanaṁ. Utuparissayavinodanappaṭisallānārāmatthanti utuyeva parisahanaṭṭhena parissayo sarīrābādhacittavikkhepakaro, tassa vinodanatthaṁ, anuppannassa anuppādanatthaṁ, uppannassa vūpasamanatthañcāti attho. Atha vā yathāvutto utu ca sīhabyagghādipākaṭaparissayo ca rāgadosādipaṭicchannaparissayo ca utuparissayo, tassa vinodanatthañceva ekībhāvaphāsukatthañca. Cīvarappaṭisevane hirīkopīnappaṭicchādanaṁ viya taṁ niyatapayojananti puna ‘‘yāvadevā’’ti vuttaṁ.",
  "tika-s0403t28:35": "Gilānapaccayabhesajjaparikkhāranti rogassa paccanīkappavattiyā gilānapaccayo, tato eva bhisakkassa anuññātavatthutāya bhesajjaṁ, jīvitassa parivārasambhārabhāvehi parikkhāro cāti gilānapaccayabhesajjaparikkhāro, taṁ. Veyyābādhikānanti veyyābādhato dhātukkhobhato ca taṁnibbattakuṭṭhagaṇḍapīḷakādirogato uppannānaṁ. Vedanānanti dukkhavedanānaṁ. Abyābajjhaparamatāyāti niddukkhaparamabhāvāya. Yāva taṁ dukkhaṁ sabbaṁ pahīnaṁ hoti, tāva paṭisevāmīti yojanā. Evamettha saṅkhepeneva pāḷivaṇṇanā veditabbā. Navavedanuppādatopīti na kevalaṁ āyatiṁ eva vipākapariḷāhā , atha kho atibhojanapaccayā alaṁsāṭakādīnaṁ viya navavedanuppādatopi veditabbā.",
  "tika-s0403t28:36": "Kammaṭṭhānikassa calanaṁ nāma kammaṭṭhānapariccāgoti āha ‘‘calati kampati kammaṭṭhānaṁ vijahatī’’ti. ‘‘Khamo hoti sītassa uṇhassā’’ti ettha ca lomasanāgattherassa vatthu kathetabbaṁ. Thero kira cetiyapabbate piyaṅguguhāya padhānaghare viharanto antaraṭṭhake himapātasamaye lokantarikanirayaṁ paccavekkhitvā kammaṭṭhānaṁ avijahantova abbhokāse vītināmesi. Gimhasamaye ca pacchābhattaṁ bahicaṅkame kammaṭṭhānaṁ manasikaroto sedāpissa kacchehi muccanti. Atha naṁ antevāsiko āha – ‘‘idha, bhante, nisīdatha, sītalo okāso’’ti. Thero ‘‘uṇhabhayenevamhi, āvuso, idha nisinno’’ti avīcimahānirayaṁ paccavekkhitvā nisīdiyeva. Uṇhanti cettha aggisantāpova veditabbo sūriyasantāpassa parato vuccamānattā. Sūriyasantāpavasena panetaṁ vatthu vuttaṁ.",
  "tika-s0403t28:37": "Yo ca dve tayo vāre bhattaṁ vā pānīyaṁ vā alabhamānopi anamatagge saṁsāre attano pettivisayūpapattiṁ paccavekkhitvā avedhanto kammaṭṭhānaṁ na vijahatiyeva. Ḍaṁsamakasavātātapasamphassehi phuṭṭho cepi tiracchānūpapattiṁ paccavekkhitvā avedhanto kammaṭṭhānaṁ na vijahatiyeva. Sarīsapasamphassena phuṭṭho cāpi anamatagge saṁsāre sīhabyagghādimukhesu anekavāraṁ parivattitapubbabhāvaṁ paccavekkhitvā avedhanto kammaṭṭhānaṁ na vijahatiyeva padhāniyatthero viya, ayaṁ ‘‘khamo jighacchāya…pe… sarīsapasamphassāna’’nti veditabbo. Theraṁ kira khaṇḍacelavihāre kaṇikārapadhāniyaghare ariyavaṁsadhammaṁ suṇantaññeva ghoraviso sappo ḍaṁsi. Thero jānitvāpi pasannacitto nisinno dhammaṁyeva suṇāti, visavego thaddho ahosi. Thero upasampadamāḷaṁ ādiṁ katvā sīlaṁ paccavekkhitvā ‘‘visuddhasīlomhī’’ti pītiṁ uppādesi, saha pītuppādā visaṁ nivattitvā pathaviṁ pāvisi. Thero tattheva cittekaggataṁ labhitvā vipassanaṁ vaḍḍhetvā arahattaṁ pāpuṇi.",
  "tika-s0403t28:38": "Yo pana akkosavasena durutte duruttattāyeva ca durāgate api antimavatthusaññite vacanapathe sutvā khantiguṇaṁyeva paccavekkhitvā na vedhati dīghabhāṇakaabhayatthero viya, ayaṁ ‘‘khamo duruttānaṁ durāgatānaṁ vacanapathāna’’nti veditabbo. Thero kira paccayasantosabhāvanārāmatāya mahāariyavaṁsappaṭipadaṁ kathesi, sabbo mahāgāmo āgacchati, therassa mahāsakkāro uppajji. Taṁ aññataro mahāthero adhivāsetuṁ asakkonto ‘‘dīghabhāṇako ‘ariyavaṁsaṁ kathemī’ti sabbarattiṁ kolāhalaṁ karotī’’tiādīhi akkosi. Ubhopi ca attano attano vihāraṁ gacchantā gāvutamattaṁ ekapathena agamaṁsu. Sakalagāvutampi so taṁ akkosiyeva. Tato yattha dvinnaṁ vihārānaṁ maggo bhijjati, tattha ṭhatvā dīghabhāṇakatthero taṁ vanditvā ‘‘eso, bhante, tumhākaṁ maggo’’ti āha. So assuṇanto viya agamāsi. Theropi vihāraṁ gantvā pāde pakkhāletvā nisīdi. Tamenaṁ antevāsiko ‘‘kiṁ, bhante, sakalagāvutaṁ paribhāsantaṁ na kiñci avocutthā’’ti āha. Thero ‘‘khantiyevāvuso, mayhaṁ bhāro, na akkhanti, ekapaduddhārepi kammaṭṭhānaviyogaṁ na passāmī’’ti āha.",
  "tika-s0403t28:39": "Vacanameva tadatthaṁ ñāpetukāmānañca patho upāyoti āha ‘‘vacanameva vacanapatho’’ti. Asukhaṭṭhena vā tibbā. Yañhi na sukhaṁ, taṁ aniṭṭhaṁ tibbanti vuccati. Adhivāsakajātiko hotīti yathāvuttavedanānaṁ adhivāsakasabhāvo hoti. Cittalapabbate padhāniyattherassa kira rattiṁ padhānena vītināmetvā ṭhitassa udaravāto uppajjati. So taṁ adhivāsetuṁ asakkonto āvattati parivattati. Tamenaṁ caṅkamanapasse ṭhito piṇḍapātiyatthero āha – ‘‘āvuso, pabbajito nāma adhivāsanasīlo hotī’’ti. So ‘‘sādhu, bhante’’ti adhivāsetvā niccalo sayi. Vāto nābhito yāva hadayaṁ phālesi. Thero vedanaṁ vikkhambhetvā vipassanto muhuttena anāgāmī hutvā parinibbāyi. Evaṁ sabbatthāti ‘‘uṇhena phuṭṭhassa sītaṁ patthayato’’tiādinā sabbattha uṇhādinimittaṁ kāmāsavuppatti veditabbā. Natthi sugatibhave sītaṁ vā uṇhaṁ vāti aniṭṭhaṁ sītaṁ vā uṇhaṁ vā natthīti adhippāyo. Attaggāhe sati attaniyaggāhoti āha ‘‘mayhaṁ sītaṁ uṇhanti gāho diṭṭhāsavo’’ti.",
  "tika-s0403t28:40": "Ahaṁ samaṇoti ‘‘ahaṁ samaṇo, kiṁ mama jīvitena vā maraṇena vā’’ti evaṁ cintetvāti adhippāyo. Paccavekkhitvāti gāmappavesappayojanādiñca paccavekkhitvā. Paṭikkamatīti hatthiādīnaṁ samīpagamanato apakkamati. Ṭhāyanti etthāti ṭhānaṁ, kaṇṭakānaṁ ṭhānaṁ kaṇṭakaṭṭhānaṁ, yattha kaṇṭakāni santi, taṁ okāsanti vuttaṁ hoti. Amanussaduṭṭhānīti amanussasañcārena dūsitāni, saparissayānīti attho. Aniyatavatthubhūtanti aniyatasikkhāpadassa kāraṇabhūtaṁ. Vesiyādibhedatoti vesiyāvidhavāthullakumārikāpaṇḍakapānāgārabhikkhunibhedato. Samānanti samaṁ, avisamanti attho. Akāsi vāti tādisaṁ anācāraṁ akāsi vā. Sīlasaṁvarasaṅkhātenāti kathaṁ parivajjanaṁ sīlaṁ? Anāsanaparivajjanena hi anācāraparivajjanaṁ vuttaṁ. Anācārāgocaraparivajjanaṁ cārittasīlatāya sīlasaṁvaro. Tathā hi bhagavatā ‘‘pātimokkhasaṁvarasaṁvuto viharatī’’ti (vibha. 508) sīlasaṁvaravibhajane ācāragocarasampattiṁ dassentena ‘‘atthi anācāro, atthi agocaro’’tiādinā (vibha. 513-514) ācāragocarā vibhajitvā dassitā. ‘‘Caṇḍaṁ hatthiṁ parivajjetī’’ti vacanato hatthiādiparivajjanampi bhagavato vacanānuṭṭhānanti katvā ācārasīlamevāti veditabbaṁ.",
  "tika-s0403t28:41": "Itipīti imināpi kāraṇena ayonisomanasikārasamuṭṭhitattāpi, lobhādisahagatattāpi, kusalappaṭipakkhatopītiādīhi kāraṇehi ayaṁ vitakko akusaloti attho. Iminā nayena sāvajjotiādīsupi attho veditabbo. Ettha ca akusalotiādinā diṭṭhadhammikaṁ kāmavitakkassa ādīnavaṁ dasseti, dukkhavipākoti iminā samparāyikaṁ. Attabyābādhāya saṁvattatītiādīsupi imināva nayena ādīnavavibhāvanā veditabbā. Uppannassa kāmavitakkassa anadhivāsanaṁ nāma puna tādisassa anuppādanaṁ. Taṁ panassa pahānaṁ vinodanaṁ byantikaraṇaṁ anabhāvagamananti ca vattuṁ vaṭṭatīti pāḷiyaṁ – ‘‘uppannaṁ kāmavitakkaṁ nādhivāsetī’’ti vatvā ‘‘pajahatī’’tiādi vuttanti tamatthaṁ dassento ‘‘anadhivāsento kiṁ karotī’’tiādimāha. Pahānañcettha vikkhambhanameva, na samucchedoti dassetuṁ ‘‘vinodetī’’tiādi vuttanti vikkhambhanavaseneva attho dassito. Uppannuppanneti tesaṁ pāpavitakkānaṁ uppādāvatthāgahaṇaṁ vā kataṁ siyā anavasesaggahaṇaṁ vā. Tesu paṭhamaṁ sandhāyāha ‘‘uppannamatte’’ti, sampatijāteti attho. Anavasesaggahaṇaṁ byāpanicchāyaṁ hotīti dassetuṁ ‘‘satakkhattumpi uppannuppanne’’ti vuttaṁ.",
  "tika-s0403t28:42": "Ñātivitakkoti ‘‘amhākaṁ ñātayo sukhajīvino sampattiyuttā’’tiādinā gehassitapemavasena ñātake ārabbha uppannavitakko. Janapadavitakkoti ‘‘amhākaṁ janapado subhikkho sampannasasso ramaṇīyo’’tiādinā gehassitapemavasena janapadaṁ ārabbha uppannavitakko. Ukkuṭikappadhānādīhi dukkhe nijjiṇṇe samparāye sattā sukhī honti amarāti dukkarakārikāya paṭisaṁyutto amaratthāya vitakko. Taṁ vā ārabbha amarāvikkhepadiṭṭhisahagato amaro ca so vitakko cāti amarāvitakko. Parānuddayatāpaṭisaṁyuttoti paresu upaṭṭhākādīsu sahananditādivasena pavatto anuddayatāpatirūpako gehassitapemappaṭisaṁyutto vitakko. Lābhasakkārasilokappaṭisaṁyuttoti cīvarādilābhena ca sakkārena ca kittisaddena ca ārammaṇakaraṇavasena paṭisaṁyutto. Anavaññattippaṭisaṁyuttoti ‘‘aho vata maṁ pare na avajāneyyuṁ, na heṭṭhā katvā maññeyyuṁ, pāsāṇacchattaṁ viya garuṁ kareyyu’’nti uppannavitakko.",
  "tika-s0403t28:43": "Kāmavitakko kāmasaṅkappanasabhāvato kāmāsavappattiyā sātisayattā ca kāmanākāroti āha ‘‘kāmavitakko panettha kāmāsavo’’ti. Tabbisesoti kāmāsavaviseso bhavasabhāvattāti adhippāyo. Kāmavitakkādike vinodeti attano santānato nīharati etenāti vinodanaṁ, vīriyanti āha ‘‘vīriyasaṁvarasaṅkhātena vinodanenā’’ti.",
  "tika-s0403t28:44": "‘‘Satta bojjhaṅgā bhāvitā bahulīkatā vijjāvimuttiyo paripūrentī’’ti vacanato vijjāvimuttīnaṁ anadhigamo tato ca sakalavaṭṭadukkhānativatti abhāvanāya ādīnavo. Vuttavipariyāyena bhagavato orasaputtabhāvādivasena ca bhāvanāya ānisaṁso veditabbo. Thomentoti āsavapahānassa dukkarattā tāya eva dukkarakiriyāya taṁ abhitthavanto. Saṁvareneva pahīnāti saṁvarena pahīnā eva. Tena vuttaṁ ‘‘na appahīnesuyeva pahīnasaññī’’ti.",
  "tika-s0403t28:45": "Āsavasuttavaṇṇanā niṭṭhitā.",
  "tika-s0403t28:46": "5. Dārukammikasuttavaṇṇanā",
  "tika-s0403t28:47": "59. Pañcame puttasambādhasayananti puttehi sambādhasayanaṁ. Ettha puttasīsena dārapariggahaṁ puttadāresu uppilo viya. Tena tesaṁ rogādihetu sokābhibhavena ca cittassa saṁkiliṭṭhataṁ dasseti. Kāmabhogināti iminā pana rāgābhibhavanti. Ubhayenapi vikkhittacittataṁ dasseti. Kāsikacandananti ujjalacandanaṁ. Taṁ kira vaṇṇavisesasamujjalaṁ hoti pabhassaraṁ, tadatthameva naṁ saṇhataraṁ karonti. Tenevāha ‘‘saṇhacandana’’nti , kāsikavatthañca candanañcāti attho. Mālāgandhavilepananti vaṇṇasobhatthañceva sugandhabhāvatthañca mālaṁ, sugandhabhāvatthāya gandhaṁ, chavirāgakaraṇatthañceva subhatthañca vilepanaṁ dhārentena. Jātarūparajatanti suvaṇṇañceva avasiṭṭhadhanañca sādiyantena. Sabbenapi kāmesu abhigiddhabhāvameva pakāseti.",
  "tika-s0403t28:48": "Dārukammikasuttavaṇṇanā niṭṭhitā.",
  "tika-s0403t28:49": "6. Hatthisāriputtasuttavaṇṇanā",
  "tika-s0403t28:50": "60. Chaṭṭhe hatthiṁ sāretīti hatthisārī, tassa puttoti hatthisāriputto. So kira sāvatthiyaṁ hatthiācariyassa putto bhagavato santike pabbajitvā tīṇi piṭakāni uggahetvā sukhumesu khandhadhātuāyatanādīsu atthantaresu kusalo ahosi. Tena vuttaṁ – ‘‘therānaṁ bhikkhūnaṁ abhidhammakathaṁ kathentānaṁ antarantarā kathaṁ opātetī’’ti. Tattha antarantarā kathaṁ opātetīti therehi vuccamānassa kathāpabandhassa antare antare attano kathaṁ pavesetīti attho. Pañcahi saṁsaggehīti savanasaṁsaggo, dassanasaṁsaggo, samullāpasaṁsaggo, sambhogasaṁsaggo, kāyasaṁsaggoti imehi pañcahi saṁsaggehi. Kiṭṭhakhādakoti kiṭṭhaṭṭhāne uppannasassañhi kiṭṭhanti vuttaṁ kāraṇūpacārena. Sippiyo suttiyo. Sambukāti saṅkhamāha.",
  "tika-s0403t28:51": "Gihibhāve vaṇṇaṁ kathesīti (dī. ni. aṭṭha. 1.422) kassapasammāsambuddhassa kira sāsane dve sahāyakā ahesuṁ, aññamaññaṁ samaggā ekatova sajjhāyanti. Tesu eko anabhirato gihibhāve cittaṁ uppādetvā itarassa ārocesi. So gihibhāve ādīnavaṁ, pabbajjāya ānisaṁsaṁ dassetvā ovadi. So taṁ sutvā abhiramitvā puna ekadivasaṁ tādise citte uppanne taṁ etadavoca – ‘‘mayhaṁ, āvuso, evarūpaṁ cittaṁ uppajjati, imāhaṁ pattacīvaraṁ tuyhaṁ dassāmī’’ti. So pattacīvaralobhena tassa gihibhāve ānisaṁsaṁ dassetvā pabbajjāya ādīnavaṁ kathesi. Tassa taṁ sutvāva gihibhāvato cittaṁ nivattetvā pabbajjāyameva abhirami. Evamesa tadā sīlavantassa bhikkhuno gihibhāve ānisaṁsakathāya kathitattā idāni cha vāre vibbhamitvā sattamavāre pabbajitvā mahāmoggallānassa mahākoṭṭhikattherassa ca abhidhammakathaṁ kathentānaṁ antarantarā kathaṁ opātesi. Atha naṁ mahākoṭṭhikatthero apasādesi. So mahāsāvakassa kathite patiṭṭhātuṁ asakkonto vibbhamitvā gihi jāto. Poṭṭhapādassa panāyaṁ gihisahāyako ahosi, tasmā vibbhamitvā dvīhatīhaccayena poṭṭhapādassa santikaṁ gato. Atha naṁ so disvā – ‘‘samma, kiṁ tayā kataṁ, evarūpassa nāma satthu sāsanā apasakkantosi, ehi pabbajituṁ dāni te vaṭṭatī’’ti taṁ gahetvā bhagavato santikaṁ agamāsi. Tasmiṁ ṭhāne pabbajitvā arahattaṁ pāpuṇi. Tena vuttaṁ ‘‘sattame vāre pabbajitvā arahattaṁ pāpuṇī’’ti.",
  "tika-s0403t28:52": "Hatthisāriputtasuttavaṇṇanā niṭṭhitā.",
  "tika-s0403t28:53": "7. Majjhesuttavaṇṇanā",
  "tika-s0403t28:54": "61. Sattame mantāti ya-kāralopena niddeso, karaṇatthe vā etaṁ paccattavacanaṁ. Tenāha ‘‘tāya ubho ante viditvā’’ti. Phassavasena nibbattattāti dvayadvayasamāpattiyaṁ aññamaññaṁ samphassavasena nibbattattā, ‘‘phassapaccayā taṇhā, taṇhāpaccayā upādānaṁ, upādānapaccayā bhavo , bhavapaccayā jātī’’ti iminā cānukkamena phassasamuṭṭhānattā imassa kāyassa phassavasena nibbattattāti vuttaṁ. Eko antoti ettha ayaṁ anta-saddo antaabbhantaramariyādalāmakaabhāvakoṭṭhāsapadapūraṇasamīpādīsu dissati. ‘‘Antapūro udarapūro’’tiādīsu (su. ni. 197) hi ante antasaddo. ‘‘Caranti loke parivārachannā anto asuddhā, bahi sobhamānā’’tiādīsu (saṁ. ni. 1.122) abbhantare. ‘‘Kāyabandhanassa anto jīrati (cūḷava. 278) sā haritantaṁ vā panthantaṁ vā selantaṁ vā udakantaṁ vā’’tiādīsu (ma. ni. 1.304) mariyādāyaṁ. ‘‘Antamidaṁ, bhikkhave, jīvikāna’’ntiādīsu (saṁ. ni. 3.80; itivu. 91) lāmake. ‘‘Esevanto dukkhassā’’tiādīsu (ma. ni. 3.393; saṁ. ni. 2.51) abhāve. Sabbapaccayasaṅkhayo hi dukkhassa abhāvo koṭītipi vuccati. ‘‘Tayo antā’’tiādīsu (dī. ni. 3.305) koṭṭhāse. ‘‘Iṅgha tāva suttantaṁ vā gāthāyo vā abhidhammaṁ vā pariyāpuṇassu, suttante okāsaṁ kārāpetvā’’ti (pāci. 442) ca ādīsu padapūraṇe. ‘‘Gāmantaṁ vā osaṭo (pārā. 409-410; cūḷava. 343) gāmantasenāsana’’ntiādīsu (pārā. aṭṭha. 2.410) samīpe. Svāyamidha koṭṭhāse vattatīti ayameko koṭṭhāsoti.",
  "tika-s0403t28:55": "Santo paramatthato vijjamāno dhammasamūhoti sakkāyo, pañcupādānakkhandhā. Tenāha ‘‘tebhūmakavaṭṭa’’nti. Sesamettha suviññeyyameva.",
  "tika-s0403t28:56": "Majjhesuttavaṇṇanā niṭṭhitā.",
  "tika-s0403t28:57": "8. Purisindriyañāṇasuttavaṇṇanā",
  "tika-s0403t28:58": "62. Aṭṭhame nibbattivasena apāyasaṁvattaniyena vā kammunā apāyesu niyuttoti āpāyiko nerayikoti etthāpi eseva nayo. Avīcimhi uppajjitvā tattha āyukappasaññitaṁ antarakappaṁ tiṭṭhatīti kappaṭṭho. Nirayūpapattipariharaṇavasena tikicchituṁ asakkuṇeyyoti atekiccho. Akhaṇḍānīti ekadesenapi akhaṇḍitāni. Bhinnakālato paṭṭhāya bījaṁ bījatthāya na upakappati. Apūtīnīti udakatemanena apūtikāni. Pūtikañhi bījaṁ bījatthāya na upakappati. Avātātapahatānīti vātena ca ātapena ca na hatāni nirojataṁ na pāpitāni. Nirojañhi kasaṭaṁ bījaṁ bījatthāya na upakappati. ‘‘Sārādānī’’ti vattabbe ā-kārassa rassattaṁ katvā pāḷiyaṁ ‘‘sāradānī’’ti vuttanti āha ‘‘sārādānī’’ti. Taṇḍulasārassa ādānato sārādāni, gahitasārāni patiṭṭhitasārāni. Nissarañhi bījaṁ bījatthāya na upakappati. Sukhasayitānīti cattāro māse koṭṭhe pakkhittaniyāmeneva sukhasayitāni suṭṭhu sannicitāni. Maṇḍakhetteti ūsakhārādidosehi aviddhaste sārakkhette. Abhidoti abhi-saddena samānatthanipātapadanti āha ‘‘abhiaḍḍharatta’’nti. Natthi etassa bhidāti vā abhido. ‘‘Abhidaṁ aḍḍharatta’’nti vattabbe upayogatthe paccattavacanaṁ. Aḍḍharattanti ca accantasaṁyogavacanaṁ, bhummatthe vā. Tasmā abhido aḍḍharattanti abhinne aḍḍharattasamayeti attho. Puṇṇamāsiyañhi gaganamajjhassa purato vā pacchato vā cande ṭhite aḍḍharattasamayo bhinno nāma hoti, majjhe eva pana ṭhite abhinno nāma.",
  "tika-s0403t28:59": "Suppabuddhasunakkhattādayoti ettha (dha. pa. aṭṭha. 2.127 suppabuddhasakyavatthu) suppabuddho kira sākiyo ‘‘mama dhītaraṁ chaḍḍetvā nikkhanto, mama puttaṁ pabbājetvā tassa veriṭṭhāne ṭhito cā’’ti imehi dvīhi kāraṇehi satthari āghātaṁ bandhitvā ekadivasaṁ ‘‘na dāni nimantitaṭṭhānaṁ gantvā bhuñjituṁ dassāmī’’ti gamanamaggaṁ pidahitvā antaravīthiyaṁ suraṁ pivanto nisīdi. Athassa satthari bhikkhusaṅghaparivute taṁ ṭhānaṁ āgate ‘‘satthā āgato’’ti ārocesuṁ. So āha – ‘‘purato gacchāti tassa vadetha, nāyaṁ mayā mahallakataro, nāssa maggaṁ dassāmī’’ti. Punappunaṁ vuccamānopi tatheva nisīdi. Satthā mātulassa santikā maggaṁ alabhitvā tatova nivatti. Sopi carapurisaṁ pesesi – ‘‘gaccha tassa kathaṁ sutvā ehī’’ti. Satthāpi nivattanto sitaṁ katvā ānandattherena – ‘‘ko nu kho, bhante, sitapātukamme paccayo’’ti puṭṭho āha – ‘‘passasi, ānanda, suppabuddha’’nti. Passāmi, bhante. Bhāriyaṁ tena kammaṁ kataṁ mādisassa buddhassa maggaṁ adentena, ito sattame divase heṭṭhāpāsāde pāsādamūle pathaviyā pavisissatī’’ti ācikkhi.",
  "tika-s0403t28:60": "Sunakkhattopi (ma. ni. aṭṭha. 1.147) pubbe bhagavantaṁ upasaṅkamitvā dibbacakkhuparikammaṁ pucchi. Athassa bhagavā kathesi. So dibbacakkhuṁ nibbattetvā ālokaṁ vaḍḍhetvā olokento devaloke nandanavanacittalatāvanaphārusakavanamissakavanesu dibbasampattiṁ anubhavamāne devaputte ca devadhītaro ca disvā – ‘‘etesaṁ evarūpāya attabhāvasampattiyā ṭhitānaṁ kira madhuro nu kho saddo bhavissatī’’ti saddaṁ sotukāmo hutvā dasabalaṁ upasaṅkamitvā dibbasotadhātuparikammaṁ pucchi. Bhagavā panassa – ‘‘dibbasotadhātussa upanissayo natthī’’ti ñatvā parikammaṁ na kathesi. Na hi buddhā yaṁ na bhavissati, tassa parikammaṁ kathenti. So bhagavati āghātaṁ bandhitvā cintesi – ‘‘ahaṁ samaṇaṁ gotamaṁ paṭhamaṁ dibbacakkhuparikammaṁ pucchiṁ, so mayhaṁ ‘sampajjatu vā mā vā sampajjatū’ti kathesi. Ahaṁ pana paccattapurisakārena taṁ nibbattetvā dibbasotadhātuparikammaṁ pucchiṁ, taṁ me na kathesi. Addhā evaṁ hoti ‘ayaṁ rājapabbajito dibbacakkhuñāṇaṁ nibbattetvā, dibbasotañāṇaṁ nibbattetvā, cetopariyakammañāṇaṁ nibbattetvā, āsavānaṁ khaye ñāṇaṁ nibbattetvā, mayā samasamo bhavissatī’ti issāmacchariyavasena mayhaṁ na kathetī’’ti bhiyyoso āghātaṁ bandhitvā kāsāyāni chaḍḍetvā gihibhāvaṁ patvāpi na tuṇhībhūto vihāsi. Dasabalaṁ pana asatā tucchena abbhācikkhitvā apāyūpago ahosi. Tampi bhagavā byākāsi. Vuttañhetaṁ – ‘‘evampi kho, bhaggava, sunakkhatto licchaviputto mayā vuccamāno apakkameva imasmā dhammavinayā, yathā taṁ āpāyiko’’ti (dī. ni. 3.6). Tena vuttaṁ ‘‘aparepi suppabuddhasunakkhattādayo bhagavatā ñātāvā’’ti. Ādi-saddena kokālikādīnaṁ saṅgaho daṭṭhabbo.",
  "tika-s0403t28:61": "Susīmo paribbājakoti (saṁ. ni. aṭṭha. 2.2.70) evaṁnāmako vedaṅgesu kusalo paṇḍito paribbājako. Aññatitthiyā hi parihīnalābhasakkārasilokā ‘‘samaṇo gotamo na jātigottādīni ārabbha lābhaggappatto jāto, kaviseṭṭho panesa uttamakavitāya sāvakānaṁ bandhaṁ bandhitvā deti. Te taṁ uggaṇhitvā upaṭṭhākānaṁ upanisinnakathampi anumodanampi sarabhaññampīti evamādīni kathenti. Te tesaṁ pasannānaṁ lābhaṁ upasaṁharanti. Sace mayaṁ yaṁ samaṇo gotamā jānāti, tato thokaṁ jāneyyāma, attano samayaṁ tattha pakkhipitvā mayampi upaṭṭhākānaṁ katheyyāma. Tato etehi lābhitarā bhaveyyāma. Ko nu kho samaṇassa gotamassa santike pabbajitvā khippameva uggaṇhituṁ sakkhissatī’’ti evaṁ cintetvā ‘‘susimo paṭibalo’’ti disvā upasaṅkamitvā evamāhaṁsu ‘‘ehi tvaṁ, āvuso susīma, samaṇe gotame brahmacariyaṁ cara, tvaṁ dhammaṁ pariyāpuṇitvā amhe vāceyyāsi, taṁ mayaṁ dhammaṁ pariyāpuṇitvā gihīnaṁ bhāsissāma, evaṁ mayampi sakkatā bhavissāma garukatā mānitā pūjitā lābhino cīvarapiṇḍapātasenāsanagilānapaccayabhesajjaparikkhārāna’’nti (saṁ. ni. 2.70).",
  "tika-s0403t28:62": "Atha susīmo paribbājako tesaṁ vacanaṁ sampaṭicchitvā yenānando tenupasaṅkami, upasaṅkamitvā pabbajjaṁ yāci. Thero ca taṁ ādāya bhagavantaṁ upasaṅkamitvā etamatthaṁ ārocesi. Bhagavā pana cintesi ‘‘ayaṁ paribbājako titthiyasamaye ‘ahaṁ pāṭiekko satthā’ti paṭijānamāno carati, ‘idheva maggabrahmacariyaṁ carituṁ icchāmī’ti kira vadati, kiṁ nu kho mayi pasanno, udāhu mayhaṁ vā mama sāvakānaṁ dhammakathāya pasanno’’ti. Athassa ekaṭṭhānepi pasādābhāvaṁ ñatvā ‘‘ayaṁ mama sāsane ‘dhammaṁ thenessāmī’ti pabbajati, itissa āgamanaṁ aparisuddhaṁ, nipphatti nu kho kīdisā’’ti olokento ‘‘kiñcāpi ‘dhammaṁ thenessāmī’ti pabbajati, katipāheneva pana ghaṭetvā arahattaṁ gaṇhissatī’’ti ñatvā ‘‘tenahānanda, susīmaṁ pabbājethā’’ti āha. Taṁ sandhāyetaṁ vuttaṁ ‘‘evaṁ bhagavatā ko ñāto? Susīmo paribbājako’’ti.",
  "tika-s0403t28:63": "Santatimahāmattoti (dha. pa. aṭṭha. 2.141 santatimahāmattavatthu) so kira ekasmiṁ kāle rañño pasenadissa paccantaṁ kupitaṁ vūpasametvā āgato. Athassa rājā tuṭṭho satta divasāni rajjaṁ datvā ekaṁ naccagītakusalaṁ itthiṁ adāsi. So satta divasāni surāmadamatto hutvā sattame divase sabbālaṅkārappaṭimaṇḍito hatthikkhandhavaragato nahānatitthaṁ gacchanto satthāraṁ piṇḍāya pavisantaṁ dvārantare disvā hatthikkhandhavaragatova sīsaṁ cāletvā vandi. Satthā sitaṁ katvā ‘‘ko nu kho, bhante, sitapātukaraṇe hetū’’ti ānandattherena puṭṭho sitakāraṇaṁ ācikkhanto āha – ‘‘passasi, ānanda, santatimahāmattaṁ, ajjeva sabbābharaṇappaṭimaṇḍito mama santikaṁ āgantvā cātuppadikagāthāvasāne arahattaṁ patvā parinibbāyissatī’’ti. Tena vuttaṁ ‘‘evaṁ ko ñāto bhagavatāti? Santatimahāmatto’’ti.",
  "tika-s0403t28:64": "Purisindriyañāṇasuttavaṇṇanā niṭṭhitā.",
  "tika-s0403t28:65": "9. Nibbedhikasuttavaṇṇanā",
  "tika-s0403t28:66": "63. Navame parihāyati attano phalaṁ pariggahetvā vattati, tassa vā kāraṇabhāvaṁ upagacchatīti pariyāyoti idha kāraṇaṁ vuttanti āha ‘‘nibbijjhanakāraṇa’’nti.",
  "tika-s0403t28:67": "‘‘Anujānāmi , bhikkhave, ahatānaṁ vatthānaṁ diguṇaṁ saṅghāṭi’’nti ettha hi paṭalaṭṭho guṇaṭṭho. ‘‘Accenti kālā tarayanti rattiyo, vayoguṇā anupubbaṁ jahantī’’ti (saṁ. ni. 1.4) ettha rāsaṭṭho guṇaṭṭho. ‘‘Sataguṇā dakkhiṇā pāṭikaṅkhitabbā’’ti (ma. ni. 3.379) ettha ānisaṁsaṭṭho. ‘‘Antaṁ antaguṇaṁ (dī. ni. 2.377; ma. ni. 1.110; khu. pā. 3.dvattiṁsākāro), kayirā mālāguṇe bahū’’ti (dha. pa. 53) ettha bandhanaṭṭho guṇaṭṭho. Idhāpi esova adhippetoti āha ‘‘bandhanaṭṭhena guṇā’’ti. Kāmarāgassa saṁyojanassa paccayabhāvena vatthukāmesupi bandhanaṭṭho rāsaṭṭho vā guṇaṭṭho daṭṭhabbo. Cakkhuviññeyyāti vā cakkhuviññāṇataṁdvārikaviññāṇehi jānitabbā. Sotaviññeyyātiādīsupi eseva nayo. Iṭṭhārammaṇabhūtāti sabhāveneva iṭṭhārammaṇajātikā, iṭṭhārammaṇabhāvaṁ vā pattā. Kamanīyāti kāmetabbā. Manavaḍḍhanakāti manoharā. Etena parikappanatopi iṭṭhārammaṇabhāvaṁ saṅgaṇhāti. Piyajātikāti piyāyitabbasabhāvā. Kāmūpasañhitāti kāmarāgena upecca sambandhanīyā sambandhā kātabbā. Tenāha ‘‘ārammaṇaṁ katvā’’tiādi. Saṅkapparāgoti vā subhādivasena saṅkappitavutthamhi uppannarāgo. Evamettha vatthukāmaṁ paṭikkhipitvā kilesakāmo vutto tasseva vasena tesampi kāmabhāvasiddhito, kilesakāmassapi iṭṭhavedanā diṭṭhādisampayogabhedena pavattiākārabhedena ca atthi vicittakāti tato visesetuṁ ‘‘citravicitrārammaṇānī’’ti āha, nānappakārāni rūpādiārammaṇānīti attho.",
  "tika-s0403t28:68": "Athettha dhīrā vinayanti chandanti atha etesu ārammaṇesu dhitisampannā paṇḍitā chandarāgaṁ vinayanti.",
  "tika-s0403t28:69": "Tajjātikanti taṁsabhāvaṁ, atthato pana tassa kāmassa anurūpanti vuttaṁ hoti. Puññassa bhāgo puññabhāgo, puññakoṭṭhāso. Tena nibbatto, tattha vā bhavoti puññabhāgiyo. Apuññabhāgiyoti etthāpi eseva nayo. Vipākoyeva vepakkanti āha ‘‘vohāravipāka’’nti.",
  "tika-s0403t28:70": "Sabbasaṅgāhikāti kusalākusalasādhāraṇā. Saṁvidahanacetanāti sampayuttadhammesu saṁvidahanalakkhaṇā cetanā. Urattāḷinti uraṁ tāḷetvā . Ekapadanti ekapadacitaṁ mantaṁ. Tenāha ‘‘ekapadamantaṁ vā’’tiādi.",
  "tika-s0403t28:71": "Nibbedhikasuttavaṇṇanā niṭṭhitā.",
  "tika-s0403t28:72": "10. Sīhanādasuttavaṇṇanā",
  "tika-s0403t28:73": "64. Dasame tathāgatabalānīti aññehi asādhāraṇāni tathāgatasseva balāni. Nanu cetāni sāvakānampi ekaccāni uppajjantīti? Kāmaṁ uppajjanti, yādisāni pana buddhānaṁ ṭhānāṭṭhānañāṇādīni, na tādisāni tadaññesaṁ kadāci uppajjantīti aññehi asādhāraṇāni. Imameva hi yathāvuttaṁ lesaṁ apekkhitvā sādhāraṇabhāvato āsayānusayañāṇādīsu eva asādhāraṇasamaññā niruḷhā. Yathā pubbabuddhānaṁ balāni puññassa sampattiyā āgatāni, tathā āgatabalānīti vā tathāgatabalāni. Usabhassa idaṁ āsabhaṁ, seṭṭhaṭṭhānaṁ. Pamukhanādanti seṭṭhanādaṁ . Paṭivedhañāṇañceva desanāñāṇañcāti ettha paññāya pabhāvitaṁ attano ariyaphalāvahaṁ paṭivedhañāṇaṁ. Karuṇāya pabhāvitaṁ sāvakānaṁ ariyaphalāvahaṁ desanāñāṇaṁ. Tattha paṭivedhañāṇaṁ uppajjamānaṁ uppannanti duvidhaṁ. Tañhi abhinikkhamanato yāva arahattamaggā uppajjamānaṁ, phalakkhaṇe uppannaṁ nāma. Tusitabhavanato yāva mahābodhipallaṅke arahattamaggā uppajjamānaṁ, phalakkhaṇe uppannaṁ nāma. Dīpaṅkarato paṭṭhāya yāva arahattamaggā uppajjamānaṁ, phalakkhaṇe uppannaṁ nāma. Desanāñāṇampi pavattamānaṁ pavattanti duvidhaṁ. Tañhi yāva aññātakoṇḍaññassa sotāpattimaggā pavattamānaṁ, phalakkhaṇe pavattaṁ nāma. Tesu paṭivedhañāṇaṁ lokuttaraṁ, desanāñāṇaṁ lokiyaṁ. Ubhayampi panetaṁ aññehi asādhāraṇaṁ, buddhānaññeva orasañāṇaṁ.",
  "tika-s0403t28:74": "Ṭhānañca ṭhānato pajānātīti kāraṇañca kāraṇato pajānāti. Yasmā tattha phalaṁ tiṭṭhati tadāyattavuttitāya uppajjati ceva pavattati ca, tasmā ṭhānanti vuccati. Bhagavā ‘‘ye ye dhammā yesaṁ yesaṁ dhammānaṁ hetū paccayā uppādāya, taṁ taṁ ṭhānaṁ, ye ye dhammā yeyaṁ yeyaṁ dhammānaṁ na hetū na paccayā uppādāya, taṁ taṁ aṭṭhāna’’nti pajānanto ṭhānato aṭṭhānato yathābhūtaṁ pajānāti.",
  "tika-s0403t28:75": "Samādiyantīti samādānāni, tāni pana samādiyitvā katāni hontīti āha ‘‘samādiyitvā katāna’’nti. Kammameva vā kammasamādānanti etena ‘‘samādāna’’nti saddassa apubbatthābhāvaṁ dasseti muttagatasadde gatasaddassa viya. Gatīti nirayādigatiyo. Upadhīti attabhāvo. Kāloti kammassa vipaccanārahakālo. Payogoti vipākuppattiyā paccayabhūtā kiriyā.",
  "tika-s0403t28:76": "Catunnaṁ jhānānanti paccanīkajjhāpanaṭṭhena ārammaṇūpanijjhānaṭṭhena ca catunnaṁ rūpāvacarajjhānānaṁ. Catukkanayena hetaṁ vuttaṁ. Aṭṭhannaṁ vimokkhānanti ‘‘rūpī rūpāni passatī’’tiādīnaṁ (ma. ni. 2.248; 3.312; dha. sa. 248; paṭi. ma. 1.209) aṭṭhannaṁ vimokkhānaṁ. Tiṇṇaṁ samādhīnanti savitakkasavicārādīnaṁ tiṇṇaṁ samādhīnaṁ. Navannaṁ anupubbasamāpattīnanti paṭhamajjhānasamāpattiādīnaṁ navannaṁ anupubbasamāpattīnaṁ. Ettha ca paṭipāṭiyā aṭṭhannaṁ samādhītipi nāmaṁ, samāpattītipi cittekaggatāsabbhāvato, nirodhasamāpattiyā tadabhāvato na samādhīti nāmaṁ. Hānabhāgiyaṁ dhammanti appaguṇehi paṭhamajjhānādīhi vuṭṭhitassa saññāmanasikārānaṁ kāmādipakkhandanaṁ. Visesabhāgiyaṁ dhammanti paguṇehi paṭhamajjhānādīhi vuṭṭhitassa saññāmanasikārānaṁ dutiyajjhānādipakkhandanaṁ. Iti saññāmanasikārānaṁ kāmādidutiyajjhānādipakkhandanāni hānabhāgiyavisesabhāgiyadhammāti dassitāni. Tehi pana jhānānaṁ taṁsabhāvatā dhammasaddena vuttā. Tasmāti vuttamevatthaṁ hetubhāvena paccāmasati. Vodānanti paguṇatāsaṅkhātaṁ vodānaṁ. Tañhi paṭhamajjhānādīhi vuṭṭhahitvā dutiyajjhānādīnaṁ adhigamassa paccayattā ‘‘vuṭṭhāna’’nti vuttaṁ. Ye pana ‘‘nirodhato phalasamāpattiyā vuṭṭhānanti pāḷi natthī’’ti vadanti. Te ‘‘nirodhā vuṭṭhahantassa nevasaññānāsaññāyatanaṁ phalasamāpattiyā anantarapaccayena paccayo’’ti imāya pāḷiyaṁ (paṭṭhā. 1.1.417) paṭisedhetabbā.",
  "tika-s0403t28:77": "Sīhanādasuttavaṇṇanā niṭṭhitā.",
  "tika-s0403t28:78": "Mahāvaggavaṇṇanā niṭṭhitā."
}