{
  "tika-vin12t2:0": "Mahāvaggayojanā",
  "tika-vin12t2:1": "1. Mahākhandhakaṁ",
  "tika-vin12t2:2": "1. Bodhikathā",
  "tika-vin12t2:3": "Evūbhatovibhaṅgassa , katvāna yojanānayaṁ;",
  "tika-vin12t2:4": "Mahāvaggakhandhakassa, karissaṁ yojanānayaṁ.",
  "tika-vin12t2:5": "Ubhinnanti ubhayesaṁ. Pātimokkhānanti pātimokkhavibhaṅgānaṁ. Pātimokkhagahaṇena hettha tesaṁ vibhaṅgopi gahito abhedena vā uttarapadalopavasena vā. Khandhakanti paññattisamūhaṁ. Khandhasaddo hettha paññattivācako. Vinayapaññattiyo vuccanti ‘‘khandho’’ti. Tesaṁ samūho khandhako. Athavā khandhoti rāsi. Khandhasaddo hi rāsatthavācako. Vinayapaññattirāsi vuccati ‘‘khandho’’ti. Kakāro pakāsakavācako. Khandhānaṁ vinayapaññattirāsīnaṁ ko pakāsakoti khandhako, taṁ khandhakaṁ. Ayaṁ panettha yojanā – ubhinnaṁ pātimokkhānaṁ saṅgītisamanantaraṁ khandhakovidā khandhakesu kusalā mahātherā yaṁ khandhakaṁ saṅgāyiṁsu, tassa khandhakassa dāni saṁvaṇṇanākkamo yasmā sampatto, tasmā tassa khandhakassa ayaṁ anuttānatthavaṇṇanā hotīti.",
  "tika-vin12t2:6": "Ye atthāti sambandho. Hisaddo padālaṅkāro. Yesanti padānaṁ. Teti te atthe. Bhaveti bhaveyya, bhavituṁ sakkuṇeyyāti attho. Tesanti atthānaṁ. Kinti kiṁ payojanaṁ. Teti atthe, ñātunti sambandho. Athavā teti atthā, avaṇṇitāti sambandho. Tesaṁyevāti atthānameva. Ayaṁ panettha yojanā – padabhājanīye yesaṁ padānaṁ ye atthā bhagavatā pakāsitā, tesaṁ padānanti pāṭhaseso, te atthe puna vadeyyāma ce, kadā pariyosānaṁ saṁvaṇṇanāya pariniṭṭhānaṁ bhave, na bhaveyyāti adhippāyo. Ye ceva atthā uttānā, tesaṁ saṁvaṇṇanāya kiṁ payojanaṁ, na payojananti adhippāyo. Adhippāyānusandhīhi ca adhippāyena ca anusandhinā ca byañjanena ca ye pana atthā anuttānā, te atthe, atthā vā avaṇṇitā yasmā ñātuṁ na sakkā, tasmā tesaṁyeva atthānaṁ ayaṁ saṁvaṇṇanānayo hotīti. Itisaddo parisamāpanattho.",
  "tika-vin12t2:7": "1. ‘‘Tena…pe… verañjāya’’ntiādīsu (pārā. 1) karaṇavacane visesakāraṇamatthi viya, ‘‘tena…pe… paṭhamābhisambuddho’’ti ettha kiñcāpi natthīti yojanā. Asadisopamāyaṁ. Kiñcāpisaddo garahatthajotako, pana-saddo sambhāvanatthajotako. ‘‘Karaṇavacanenevā’’ti ettha evakārena upayogavacanaṁ vā bhummavacanaṁ vā nivāreti. Abhilāpoti abhimukhaṁ atthaṁ lapatīti abhilāpo, saddo. Āditoti verañjakaṇḍato. Etanti ‘‘tena samayena buddho bhagavā uruvelāya’’ntiādivacanaṁ. ‘‘Aññesupī’’ti vatvā tamevatthaṁ dassetuṁ vuttaṁ ‘‘ito paresū’’ti.",
  "tika-vin12t2:8": "Yadi visesakāraṇaṁ natthi, kiṁ panetassa vacane payojananti codento āha ‘‘kiṁ panetassā’’tiādi. Etassāti ‘‘tena samayena buddho bhagavā uruvelāya’’ntiādivacanassa. Nidānadassanaṁ payojanaṁ nāmāti yojanā. Tamevatthaṁ vibhāvetumāha ‘‘yā hī’’tiādi. Yā pabbajjā ceva yā upasampadā ca bhagavato anuññātāti yojanā. Yāni ca anuññātānīti sambandho. Tānīti pabbajjādīni. Abhisambodhinti arahattamaggañāṇapadaṭṭhānaṁ sabbaññutaññāṇañca sabbaññutaññāṇapadaṭṭhānaṁ arahattamaggañāṇañca. Bodhimahāmaṇḍeti mahantānaṁ maggañāṇasabbaññutaññāṇānaṁ pasannaṭṭhāne bodhirukkhamūleti attho. Evantiādi nigamanaṁ.",
  "tika-vin12t2:9": "Tatthāti yaṁ ‘‘tena samayena uruvelāya’’ntiādivacanaṁ vuttaṁ, tattha. Uruvelāyanti ettha urusaddo mahantapariyāyoti āha ‘‘mahāvelāya’’nti. ‘‘Vālikarāsimhī’’ti iminā velāsaddassa rāsatthaṁ dasseti, kālasīmādayo nivatteti. Yadi pana ‘‘urū’’ti vālikāya nāmaṁ, ‘‘velā’’ti mariyādāya, evañhi sati nanu uruyā velāti attho daṭṭhabboti āha ‘‘velātikkamanahetu āhaṭā uru uruvelā’’ti. Iminā velāya atikkamo velā uttarapadalopavasena, velāya āhaṭā uru uruvelā padavipariyāyavasenāti dasseti. Etthāti ‘‘uruvelāya’’ntipade. Tamevatthaṁ vibhāvento āha ‘‘atīte kirā’’tiādi. Anuppanne buddhe pabbajitvāti sambandho. Tāpasapabbajjanti isipabbajjaṁ, na samaṇapabbajjaṁ. Katikavattanti karaṇaṁ kataṁ, katena pavattaṁ katikaṁ, tameva vattaṁ katikavattaṁ. Akaṁsu kirāti sambandho. Yoti yo koci. Aññoti attanā aparo. So ākiratūti sambandho. Pattapuṭenāti paṇṇena katena puṭena. Tatoti katikavattakaraṇato. Tatthāti tasmiṁ padese. Tatoti mahāvālikarāsijananato, paranti sambandho. Nanti taṁ padesaṁ. Tanti mahāvālikarāsiṁ.",
  "tika-vin12t2:10": "‘‘Bodhirukkhamūle’’ti ettha assattharukkhassa upacāravasena bodhīti nāmalabhanaṁ dassento āha ‘‘bodhi vuccati catūsu maggesu ñāṇa’’ntiādi. Iminā cattāri saccāni bujjhatīti bodhīti vacanatthena catūsu maggesu ñāṇaṁ bodhi nāmāti dasseti. Etthāti bodhimhi, bodhiyaṁ vā. Samīpatthe cetaṁ bhummavacanaṁ. Rukkhopīti pisaddena na maggañāṇamevāti dasseti. Mūleti āsanne. Paṭhamābhisambuddhoti anunāsikalopavasena sandhīti āha ‘‘paṭhamaṁ abhisambuddho’’ti. ‘‘Hutvā’’ti iminā ‘‘paṭhama’’ntipadassa bhāvanapuṁsakaṁ dasseti. Sabbapaṭhamaṁyevāti sabbesaṁ janānaṁ paṭhamameva abhisambuddho hutvāti sambandho. Eko eva pallaṅko ekapallaṅkoti avadhāraṇasamāsaṁ dassento āha ‘‘ekeneva pallaṅkenā’’ti. ‘‘Sakiṁ…pe… ābhujitenā’’ti iminā avadhāraṇaphalaṁ dasseti. Pallaṅkoti ca ūrubaddhāsanaṁ. Vimuttisukhaṁ paṭisaṁvedīti ettha tadaṅgādīsu (paṭi. ma. aṭṭha. 1.1.104) pañcasu vimuttīsu paṭippassaddhisaṅkhātā phalasamāpatti evādhippetāti āha ‘‘phalasamāpattisukha’’nti. Phalasamāpattīti arahattaphalasamāpatti. Sā hi viruddhehi upakkilesehi muccitaṭṭhena vimuttīti vuccati, tāya sampayuttaṁ sukhaṁ vimuttisukhaṁ, catutthajjhānikaṁ arahattaphalasamāpattisukhaṁ. Athavā tāya jātaṁ sukhaṁ vimuttisukhaṁ, sakalakilesadukkhūpasamasukhaṁ . ‘‘Paṭisaṁvedayamāno’’tiiminā ‘‘paṭisaṁvedī’’ti ettha ṇīpaccayassa kattutthaṁ dasseti. Punappunaṁ suṭṭhu vadati anubhavatīti paṭisaṁvedī. Paṭisaṁvedī hutvā nisīdīti sambandho.",
  "tika-vin12t2:11": "Paccayākāranti avijjādipaccayānaṁ uppādākāraṁ. Kasmā paccayākāro paṭiccasamuppādo nāmāti āha ‘‘paccayākāro hī’’tiādi. Hīti saccaṁ, yasmā vā. ‘‘Aññamañña’’ntiiminā ‘‘paṭiccā’’tipadassa kammaṁ dasseti, ‘‘sahite’’tiiminā saṁsaddassatthaṁ. ‘‘Dhamme’’tiiminā tassa sarūpaṁ. Etthāti imissaṁ vinayaṭṭhakathāyaṁ. Tatthāti ‘‘anulomapaṭiloma’’ntipade, anulomapaṭilomesu vā. Sveva paccayākāro vuccatīti yojanā. ‘‘Attanā kattabbakiccakaraṇato’’tiiminā anulomasaddassa sabhāvatthaṁ dasseti. Svevāti paccayākāro eva. Taṁ kiccanti attanā kattabbaṁ taṁ kiccaṁ. Tassa akaraṇatoti attanā kattabbakiccassa akaraṇato. Iminā paṭilomasaddassa sabhāvatthaṁ dasseti. Purimanayenevāti ‘‘avijjāpaccayā saṅkhārā’’tiādinā purimanayeneva. Vāti athavā. Pavattiyāti saṁsārapavattiyā. Anulomoti anukūlo, anurūpo vā. Itaroti ‘‘avijjāyatvevā’’tiādinā vutto paccayākāro. Tassāti pavattiyā. Paṭilomoti paṭiviruddho, etthāti ‘‘anulomapaṭiloma’’ntipade. Attho daṭṭhabboti ettha attho evāti sambhavato tassa phalaṁ vā ‘‘saddantaratthāpohanena saddo atthaṁ vadatī’’ti vacanato (udā. aṭṭha. 1; dī. ni. ṭī. 1.1; ma. ni. ṭī. 1.mulapariyāyasuttavaṇṇanā; saṁ. ni. ṭī. 1.1.oghatarayasuttavaṇṇanā; a. ni. ṭī. 1.1.rupādivaggavaṇṇanā) saddantaratthāpohanaṁ vā dassento āha ‘‘ādito panā’’tiādi. Yāvasaddo avadhivacano. Yāva antaṁ pāpetvāti sambandho. Itoti imehi vuttehi dvīhi atthehi. ‘‘Manasākāsī’’ti ettha ikāralopavasena sandhīti āha ‘‘manasi akāsī’’ti. Tatthāti ‘‘manasākāsī’’tipade. Yathāti yenākārena. Idanti imaṁ ākāraṁ. Tatthāti ‘‘avijjāpaccayā saṅkhārā’’tiādipāṭhe avayavattho evaṁ veditabboti yojanā. Samāsamajjhe tasaddena pubbapadasseva liṅgavacanāni gahetabbānīti āha ‘‘avijjā ca sā paccayo cā’’ti . Vākye pana tasaddena parapadasseva liṅgavacanāni gahetabbāni. ‘‘Avijjāpaccayā’’tipadaṁ ‘‘sambhavantī’’tipadena sambandhitabbanti āha ‘‘tasmā avijjāpaccayā saṅkhārā sambhavantī’’ti. Sabbapadesūti ‘‘saṅkhārapaccayā viññāṇa’’ntiādīsu sabbesu padesu.",
  "tika-vin12t2:12": "Yathā panāti yenākārena pana. Idanti imaṁ ākāraṁ. Tatthāti ‘‘avijjāya…pe… nirodho’’tiādivākye. Avijjāyatvevāti ettha ‘‘bhaddiyotvevā’’tiādīsu viya ‘‘bhaddiyo iti evā’’ti padacchedo kattabbo, na evaṁ ‘‘avijjāya iti evā’’ti, atha kho ‘‘avijjāya tu evā’’ti kātabboti āha ‘‘avijjāya tu evā’’ti. ‘‘Pa atimokkhaṁ atipamokkha’’ntiādīsu (kaṅkhā. aṭṭha. nidānavaṇṇanā) viya upasaggabyattayena vuttaṁ, evamidha nipātabyattayena vuttanti daṭṭhabbaṁ. Tattha evasaddena sattajīvādayo nivatteti. Tusaddo pakkhantaratthajotako. Anulomapakkhato paṭilomasaṅkhātaṁ pakkhantaraṁ manasākāsīti attho. Asesavirāganirodhasaddo ayuttasamāso, uttarapadena ca tatiyāsamāsoti āha ‘‘virāgasaṅkhātena maggena asesanirodhā’’ti. Tattha asesasaddaṁ virāgasaddena sambandhamakatvā nirodhasaddena sambandhaṁ katvā atthassa gahaṇaṁ ayuttasamāso nāma. ‘‘Maggenā’’tiiminā virāgasaddassatthaṁ dasseti. Maggo hi virajjanaṭṭhena virāgoti vuccati. Saṅkhāranirodhoti ettha maggena nirodhattā anuppādanirodho hotīti āha ‘‘saṅkhārānaṁ anuppādanirodho hotī’’ti. Anuppādanirodhoti ca anuppādena nirodho samucchedavasena niruddhattā. Evanti yathā avijjāyatveva asesavirāganirodhā saṅkhāranirodho, evaṁ tathāti attho. Tatthāti ‘‘evametassā’’tiādivacane. Kevalasaddo sakalapariyāyoti āha ‘‘sakalassā’’ti, anavasesassāti attho. Athavā sattajīvādīhi amissitattā amissatthoti āha ‘‘suddhassa vā’’ti. ‘‘Sattavirahitassā’’ti iminā suddhabhāvaṁ dasseti. Dukkhakkhandhassāti ettha khandhasaddo rāsatthavācakoti āha ‘‘dukkharāsissā’’ti.",
  "tika-vin12t2:13": "Etamatthaṁviditvāti ettha etasaddassa visayaṁ dassetuṁ vuttaṁ ‘‘yvāya’’ntiādi. Tattha ‘‘avijjādivasena…pe… nirodho hotī’’ti yvāyaṁ attho vuttoti yojanā. Samudayo ca hotīti sambandho. Viditavelāyanti pākaṭavelāyaṁ pasiddhakāleti attho. Imaṁ udānanti ettha imasaddo vuccamānāpekkho. Tasmiṁ atthe vidite satīti yojanā. Pajānanatāyāti pakārena jānanabhāvassa. Somanassayuttañāṇasamuṭṭhānanti somanassena ekuppādādivasena yuttena ñāṇena samuṭṭhānaṁ, yuttaṁ vā ñāṇasaṅkhātaṁ samuṭṭhānaṁ udānanti sambandho. Tattha udānanti kenaṭṭhena udānaṁ? Udānaṭṭhena, modanaṭṭhena, kīḷanaṭṭhena cāti attho. Kimidaṁ udānaṁ nāma? Pītivegasamuṭṭhāpito udāhāro. Yathā (udā. aṭṭha. ganthārambhakathā) hi yaṁ telādiminitabbavatthu mānaṁ gahetuṁ na sakkoti visanditvā gacchati, taṁ ‘‘avaseko’’ti vuccati. Yañca jalaṁ taḷākaṁ gahetuṁ na sakkoti, ajjhottharitvā gacchati, taṁ ‘‘ogho’’ti vuccati. Evamevaṁ yaṁ pītivegasamuṭṭhāpitaṁ vitakkavipphāraṁ hadayaṁ sandhāretuṁ na sakkoti, so adhiko hutvā anto asaṇṭhahitvā vacīdvārena nikkhamanto paṭiggāhakanirapekkho udāhāraviseso ‘‘udāna’’nti vuccati. ‘‘Attamanavācaṁ nicchāresī’’ti iminā udadhātussa udāhāratthaṁ dasseti.",
  "tika-vin12t2:14": "Tassāti udānassa attho evaṁ veditabboti yojanā. Yadāti ettha dāpaccayassa atthavākyaṁ dassento āha ‘‘yasmiṁ kāle’’ti. Haveti ‘‘byatta’’nti imasmiṁ atthe nipāto. Byattaṁ pākaṭanti hi attho. Pātubhavantīti ettha pātunipātassa atthassa ‘‘have’’ti nipātena vuttattā bhūdhātusseva atthaṁ dassento āha ‘‘uppajjantī’’ti. Anuloma paṭiloma paccayākāra paṭivedhasādhakāti anulomato ca paṭilomato ca paccayākārassa paṭivijjhanassa sādhakā. Bodhipakkhiyadhammāti bodhiyā maggañāṇassa pakkhe bhavā sattatiṁsa dhammā. Athavā pātunipātena saha ‘‘bhavantī’’tipadassa atthaṁ dassento āha ‘‘pakāsantī’’ti. Imasmiṁ naye havesaddo ekaṁsatthavācako. Have ekaṁsenāti hi attho. Abhisamayavasenāti maggañāṇavasena . Maggañāṇañhi yasmā abhimukhaṁ cattāri saccāni samecca ayati jānāti, tasmā abhisamayoti vuccati.",
  "tika-vin12t2:15": "‘‘Kilesasantāpanaṭṭhenā’’ti iminā ābhuso kilese tāpetīti ātāpoti vacanatthaṁ dasseti. Na vīriyasāmaññaṁ hoti, atha kho sammappadhānavīriyamevāti āha ‘‘sammappadhānavīriyavato’’ti. Iminā ātāpīti ettha īpaccayassa vantuatthaṁ dasseti. Ārammaṇūpanijjhānalakkhaṇena cāti kasiṇādiārammaṇaṁ upagantvā nijjhānasabhāvena aṭṭhasamāpattisaṅkhātena jhānena ca. Lakkhaṇūpanijjhānalakkhaṇena cāti aniccādilakkhaṇaṁ upagantvā nijjhānasabhāvena vipassanāmaggaphalasaṅkhātena jhānena ca. ‘‘Bāhitapāpassā’’ti iminā bāhito aṇo pāpo anenāti brāhmaṇoti vacanatthaṁ dasseti. Aṇasaddo hi pāpapariyāyo. ‘‘Khīṇāsavassā’’ti iminā tassa sarūpaṁ dasseti. Athassāti atha assa, tasmiṁ kāle brāhmaṇassāti attho. Yā etā kaṅkhā vuttāti sambandho. ‘‘Ko nu kho…pe… avocā’’tiādinā (saṁ. ni. 2.12) nayena ca tathā ‘‘katamaṁ nu kho…pe… avocā’’tiādinā (saṁ. ni. 2.35) nayena ca paccayākāre vuttāti yojanā. No kallo pañhoti ayutto pañho, duppañho esoti attho. Tathāti evaṁ, tato aññathā vā. Yā ca soḷasa kaṅkhā (ma. ni. 1.18; saṁ. ni. 2.20) āgatāti sambandho. Apaṭividdhattā kaṅkhāti yojanā. Soḷasa kaṅkhāti atītavisayā pañca, anāgatavisayā pañca, paccuppannavisayā chāti soḷasavidhā kaṅkhā. Vapayantīti vi apayanti, ikāralopenāyaṁ sandhi. Vityūpasaggo dhātvatthānuvattako, apayanti – saddo apagamanatthoti āha ‘‘apagacchantī’’ti. ‘‘Nirujjhantī’’tiiminā apagamanatthameva pariyāyantarena dīpeti. ‘‘Kasmā’’ti iminā ‘‘yato pajānāti sahetudhamma’’nti vākyassa pubbavākyakāraṇabhāvaṁ dasseti. Sahetudhammanti ettha saha avijjādihetunāti sahetu, saṅkhārādiko paccayuppannadhammo. Sahetu ca so dhammo cāti sahetudhammoti vacanatthaṁ dassento āha ‘‘avijjādikenā’’tiādi . ‘‘Paṭivijjhatī’’ti iminā pajānā tīti ettha ñādhātuyā avabodhanatthaṁ dasseti, māraṇatosanādike atthe nivatteti. Itīti tasmā, vapayantīti yojanā.",
  "tika-vin12t2:16": "2.Paccayakkhayassāti paccayānaṁ khayaṭṭhānassa asaṅkhatassāti yojanā. Tatrāti dutiyaudāne. Khīyanti paccayā etthāti khayaṁ, nibbānanti āha ‘‘paccayānaṁ khayasaṅkhātaṁ nibbāna’’nti. ‘‘Aññāsī’’ti iminā avedīti ettha vidadhātuyā ñāṇatthaṁ dasseti, anubhavanalābhādike nivatteti. Tasmā vapayantīti sambandho. Vuttappakārāti paṭhamaudāne vuttasadisā. Dhammāti bodhipakkhiyadhammā, catuariyasaccadhammā vā.",
  "tika-vin12t2:17": "3. Imaṁ udānaṁ udānesīti sambandho. Yena maggena viditoti yojanā. Tatrāti tatiyaudāne. So brāhmaṇo tiṭṭhatīti sambandho. Tehi uppannehi bodhipakkhiyadhammehi vā yassa ariyamaggassa catusaccadhammā pātubhūtā, tena ariyamaggena vā vidhūpayanti yojanā. Vuttappakāranti suttanipāte vuttappakāraṁ. Mārasenanti kāmādikaṁ dasavidhaṁ mārasenaṁ. ‘‘Vidhamento’’tiiminā vidhūpayanti ettha dhūpadhātuyā vidhamanatthaṁ dasseti, limpanatthādayo nivatteti. ‘‘Viddhaṁ sento’’tiiminā vidhamentoti ettha dhamudhātuyā dhaṁsanatthaṁ dasseti, saddatthādayo nivatteti. ‘‘Sūriyova obhāsaya’’ntipadassa ‘‘sūriyo ivā’’ti atthaṁ dassento āha ‘‘yathā’’tiādi. Sūriyoti ādicco. So hi yasmā paṭhamakappikānaṁ sūraṁ janeti, tasmā sūriyoti vuccati. Abbhuggatoti abhimukhaṁ uddhaṁ ākāsaṁ gato, abbhaṁ vā ākāsaṁ uggato. Abbhasaddo hi ākāsapariyāyo. Ākāso hi yasmā ābhuso bhāti dippati, tasmā ‘‘abbha’’nti vuccati. Ayaṁ panettha opammasaṁsandanaṁ – yathā sūriyo obhāsayanto tiṭṭhati, evaṁ brāhmaṇo saccāni paṭivijjhanto. Yathā sūriyo andhakāraṁ vidhamento tiṭṭhati, evaṁ brāhmaṇo mārasenampi vidhūpayantoti.",
  "tika-vin12t2:18": "Etthāti etesu tīsu udānesu. Paṭhamaṁ udānaṁ uppannanti sambandho. Imissā khandhakapāḷiyā udānapāḷiṁ saṁsandanto āha ‘‘udāne panā’’tiādi . Udāne pana vuttanti sambandho. Tanti udāne vuttavacanaṁ, vuttanti sambandho. Accayenāti atikkamena, tamevatthaṁ vibhāvento āha ‘‘tadā hī’’tiādi. Tadāti ‘‘sve āsanā vuṭṭhahissāmī’’ti rattiṁ uppāditamanasikārakāle. Bhagavā manasākāsīti sambandho. Purimā dve udānagāthā ānubhāvadīpikā hontīti yojanā. Tassāti paccayākārapajānanapaccayakkhayādhigamassa. Ekekamevāti anulomapaṭilomesu ekekameva. Paṭhamayāmañcāti accantasaṁyoge upayogavacanaṁ, nirantaraṁ paṭhamayāmakālanti attho. Idha panāti imasmiṁ khandhake pana. Tamevatthaṁ vitthārento āha ‘‘bhagavā hī’’tiādi. Tattha bhagavā udānesīti sambandho. Visākhapuṇṇamāyāti visākhāya yuttāya puṇṇamāya. ‘‘Aruṇo uggamissatī’’ti vattabbasamayeti sambandho. Sabbaññutanti sabbaññubhāvaṁ, anāvaraṇañāṇanti attho. Tatoti aruṇuggamanato. Taṁ divasanti bhummatthe upayogavacanaṁ, tasmiṁ divaseti hi attho. Accantasaṁyoge vā, taṁ divasaṁ kālanti hi attho. Evaṁ manasi katvāti yathā taṁ divasaṁ anulomapaṭilomaṁ manasākāsi, evaṁ manasi katvāti attho. Itīti evaṁ. ‘‘Bodhirukkhamūle…pe… nisīdī’’ti evaṁ vuttaṁ taṁ sattāhanti yojanā. Tatthevāti bodhirukkhamūleyeva.",
  "tika-vin12t2:19": "2. Ajapālakathā",
  "tika-vin12t2:20": "4.Na bhagavāti ettha nakāro ‘‘upasaṅkamī’’ti padena yojetabbo, na upasaṅkhamīti hi attho. Tamhā samādhimhāti tato arahattaphalasamāpattisamādhito. Anantarameva anupasaṅkamanaṁ upamāya āvikaronto āha ‘‘yathā panā’’tiādi. Iccevaṁ vuttaṁ na hotīti yojanā. Idanti idaṁ atthajātaṁ. Etthāti ‘‘bhutvā sayatī’’ti vākye. Evanti upameyyajotako. Idhāpīti imissaṁ ‘‘atha kho bhagavā’’tiādipāḷiyampi. Idanti ayamattho dīpito hotīti yojanā. Etthāti ‘‘atha kho bhagavā’’tiādipāṭhe.",
  "tika-vin12t2:21": "Aparānipīti pallaṅkasattāhato aññānipi. Tatrāti ‘‘aparānipī’’tiādivacane. Bhagavati nisinne satīti yojanā. Kirasaddo vitthārajotako . Kiṁ nu khoti parivitakkanatthe nipāto. Ekaccānanti appesakkhānaṁ ekaccānaṁ. Tāsanti devatānaṁ. Balādhigamaṭṭhānanti balena tejasā adhigamaṭṭhānaṁ. Animisehīti ummisehi. Sattāhanti kammatthe cetaṁ upayogavacanaṁ, accantasaṁyoge vā. Evañhi sati ‘‘kāla’’nti kammaṁ veditabbaṁ. Taṁ ṭhānanti animisehi akkhīhi olokiyamānaṭṭhānaṁ. Athāti animisasattāhassa anantare. Ratanacaṅkameti ratanamaye caṅkame. Taṁ ṭhānanti caṅkamaṭṭhānaṁ. Tatoti caṅkamasattāhato. Ratanagharanti ratanamayaṁ gehaṁ. Tatthāti ratanaghare abhidhammapiṭakaṁ vicinantoti sambandho. Etthāti ratanaghare, abhidhammapiṭake vā, niddhāraṇe cetaṁ bhummavacanaṁ. Taṁ ṭhānanti abhidhammapiṭakavicinanaṭṭhānaṁ.",
  "tika-vin12t2:22": "Evantiādi pubbavacanassa nigamavasena pacchimavacanassa anusandhinidassanaṁ. Tenāti ajapālānaṁ nisīdanakāraṇena. Assāti nigrodhassa. ‘‘Ajapālanigrodhotveva nāma’’nti iminā upacāravasena nāmalabhanaṁ dasseti. Ajapā brāhmaṇā lanti nivāsaṁ gaṇhanti etthāti ajapālo, uṇhakāle vā antopaviṭṭhe aje attano chāyāya pāletīti ajapālo, ajapālo ca so nigrodho ceti ajapālanigrodhoti vacanatthānipi pakaraṇantaresu (udā. aṭṭha. 4) dassitāni. Tatrāpīti ajapālanigrodhepi. Bodhitoti bodhirukkhato. Etthāti ajapālanigrodhe. Bhagavati nisinneti yojanā. Tatthāti ‘‘atha kho aññataro’’tiādivacane. Soti brāhmaṇo. Diṭṭhamaṅgaliko nāmāti diṭṭhasutamutasaṅkhātesu tīsu maṅgalikesu diṭṭhamaṅgaliko nāma kirāti attho. ‘‘Mānavasena…pe… vuccatī’’ti iminā ‘‘huṁhu’’nti karotīti huṁhuṅko, huṁhuṅko jāti sabhāvo imassāti huṁhuṅkajātikoti vacanatthaṁ dasseti.",
  "tika-vin12t2:23": "Tenāti brāhmaṇena. Sikhāppattanti aggappattaṁ. Tassāti udānassa. Yoti puggalo, paṭijānātīti sambandho. ‘‘Na diṭṭhamaṅgalikatāyā’’ti iminā avadhāraṇaphalaṁ dasseti. ‘‘Bāhitapāpadhammattā’’ti iminā bāhito pāpo dhammo anenāti bāhitapāpadhammoti vacanatthaṁ dasseti. ‘‘Huṁhuṅkārapahānenā’’ti iminā natthi huṁhuṅkāro imassāti nihuṁhuṅkoti vacanatthaṁ dasseti. Rāgādikasāvābhāvenāti iminā natthi rāgādikasāvo imassāti nikkasāvoti vacanatthaṁ dasseti. ‘‘Bhāvanānuyogayuttacittatāyā’’ti iminā yataṁ anuyuttaṁ attaṁ cittaṁ imassāti yatattoti vacanatthaṁ dasseti. Ettha hi yatasaddo vīriyavācako, yatadhātuyā nipphanno, attasaddo cittapariyāyo. Yatasaddassa yamudhātuyā ca nipphannabhāvaṁ dassetuṁ vuttaṁ ‘‘sīlasaṁvarena vā’’tiādi. ‘‘Saññatacittatāyā’’ti iminā yamati saṁyamatīti yataṁ, yataṁ attaṁ cittaṁ imassāti yatattoti vacanatthaṁ dasseti. Saccāni vidanti jānantīti vedānīti vacanatthena maggañāṇāni vedāni nāmāti dassento āha ‘‘catumaggañāṇasaṅkhātehi vedehī’’ti. ‘‘Catumaggañāṇasaṅkhātāna’’nti vibhattipariṇāmaṁ katvā ‘‘vedāna’’ntipadena yojetabbo. Antanti nibbānaṁ. Tañhi yasmā saṅkhārānaṁ avasāne jātaṁ, tasmā antanti vuccati. Puna antanti arahattaphalaṁ. Tañhi yasmā maggassa pariyosāne pavattaṁ, tasmā antanti vuccati. ‘‘Maggabrahmacariyassa vusitattā’’ti iminā vusitaṁ maggasaṅkhātaṁ brahmacariyaṁ anenāti vusitabrahmacariyoti vacanatthaṁ dasseti. Dhammena brahmavādaṁ vadeyyāti vuttavacanassa atthaṁ dassento āha ‘‘brāhmaṇo ahanti etaṁ vādaṁ dhammena vadeyyā’’ti. Dhammenāti bhūtena sabhāvena. Loketi ettha sattalokovādhippetoti āha ‘‘sakale lokasannivāse’’ti.",
  "tika-vin12t2:24": "3. Mucalindakathā",
  "tika-vin12t2:25": "5.Akālameghoti ettha vappādikālassa abhāvā na akālo hoti, atha kho vassakāle asampattattā akāloti āha ‘‘asampatte vassakāle’’ti. ‘‘Uppannamegho’’ti iminā akāle uppanno megho akālameghoti vacanatthaṁ dasseti. Gimhānaṁ pacchime māseti jeṭṭhamūlamāse. Tasminti meghe. Sītavātaduddinīti ettha sītena vātena dūsitaṁ dinaṁ imissā vaṭṭalikāyāti sītavātaduddinīti vacanatthaṁ dassento āha ‘‘sā ca panā’’tiādi. Sā ca pana sattāhavaṭṭalikā sītavātaduddinī nāma ahosīti sambandho. ‘‘Samīpe pokkharaṇiyā nibbatto’’ti iminā mucalindassa samīpe nibbatto mucalindoti vacanatthaṁ dasseti. Mucalindoti ca niculo. So nīpoti ca piyakoti ca vuccati. Nāgassa bhogo ekopi sattābhujattā ‘‘bhogehī’’ti bahuvacanavasena vuttaṁ. Tasminti nāgarāje ṭhite satīti yojanā. Tassāti nāgarājassa. Tasmāti yasmā bhaṇḍāgāragabbhapamāṇaṁ ahosi, tasmā. Ṭhānassa kāraṇaṁ paridīpeti anenāti ṭhānakāraṇaparidīpanaṁ ‘‘mā bhagavantaṁ sīta’’ntiādivacanaṁ. Soti nāgarājā. Hīti saccaṁ. Pāḷiyaṁ ‘‘bādhayitthā’’ti kiriyāpadaṁ ajjhāharitabbanti āha ‘‘mā sītaṁ bhagavantaṁ bādhayitthā’’ti. Tatthāti ‘‘mā bhagavantaṁ sīta’’ntiādivacane. Sattāhavaṭṭalikāya satīti sambandho. Tampīti uṇhampi. Nanti bhagavantaṁ. Tassāti nāgarājassa. Ubbiddhanti uddhaṁ chiddaṁ. Viddhachiddasaddā hi pariyāyā. Ākāsaṁ meghapaṭalapaṭicchannaṁ āsannaṁ viya hoti, meghapaṭalavigame dūraṁ viya upaṭṭhāti, tasmā vuttaṁ ‘‘meghavigamena dūrībhūta’’nti. Vigatavalāhakanti ettha vigatasaddo apagatatthavācako, valāhakasaddo meghapariyāyoti āha ‘‘apagatamegha’’nti. Indanīlamaṇi viya dibbatīti devoti vacanatthena ākāso devo nāmāti āha ‘‘devanti ākāsa’’nti. Attano rūpanti attano nāgasaṇṭhānaṁ. Iminā sakavaṇṇanti ettha sakasaddo attavācako, vaṇṇasaddo saṇṭhānavevacanoti dasseti.",
  "tika-vin12t2:26": "Sukho vivekoti ettha tadaṅga vikkhambhana samuccheda paṭippassaddhinissaraṇavivekasaṅkhātesu pañcasu vivekesu nibbānasaṅkhāto nissaraṇaviveko ca kāyacittaupadhivivekasaṅkhātesu tīsu vivekesu nibbānasaṅkhāto upadhiviveko ca gahetabboti āha ‘‘nibbānasaṅkhāto upadhiviveko’’ti. ‘‘Catumaggañāṇasantosenā’’ti iminā tuṭṭhassāti ettha piṇḍapātasantosādike nivatteti. Sutadhammassāti ettha sutasaddo vissutapariyāyoti āha ‘‘pakāsitadhammassā’’ti, pākaṭasaccadhammassāti attho. Passatoti ettha maṁsacakkhussa karaṇabhāvena āsaṅkā bhaveyyāti āha ‘‘ñāṇacakkhunā’’ti. ‘‘Akuppanabhāvo’’ti iminā abyāpajjanti ettha byāpādasaddassa dosavācakabhāvo ca ṇyapaccayassa bhāvattho ca dassito. Etenāti ‘‘abyāpajja’’ntipadena. Mettāpubbabhāgoti abyāpajjassa pubbabhāge mettāya uppannabhāvo. Pāṇabhūtesu saṁyamoti ettha pāṇabhūtasaddā vevacanabhāvena sattesu eva vattantīti āha ‘‘sattesu cā’’ti. Karuṇāpubbabhāgoti saṁyamassa pubbabhāge karuṇāya uppannabhāvo. Yāti yā virāgatā. Anāgāmimaggassa kāmarāgassa anavasesapahānattā vuttaṁ ‘‘etena anāgāmimaggo kathito’’ti. Yāthāvamānassa arahattamaggena niruddhattā vuttaṁ ‘‘asmi…pe… kathita’’nti. Itoti arahattato.",
  "tika-vin12t2:27": "4. Rājāyatanakathā",
  "tika-vin12t2:28": "6.Pācīnakoṇeti puratthimaasse, pubbadakkhiṇadisābhāgeti attho. Rājāyatanarukkhanti khīrikārukkhaṁ. Tena kho pana samayenāti ettha tasaddassa visayaṁ pucchitvā dassento āha ‘‘katarena samayenā’’ti. Nisinnassa bhagavatoti yojanā. Devarājasaddassa aññe pajāpatiādayo devarājāno nivattetuṁ ‘‘sakko’’ti vuttaṁ. Tanti harītakaṁ. Paribhuttamattasseva bhagavatoti sambandho. Nisinne bhagavati.",
  "tika-vin12t2:29": "‘‘Tena kho pana samayenā’’ti iminā yena samayena bhagavā rājāyatanamūle nisīdi, tena kho pana samayenāti atthaṁ dasseti. Ukkalajanapadatoti ukkalanāmakā janapadamhā. Yasmiṁ dese bhagavā viharati, taṁ desanti yojanā. Etthāti ‘‘taṁ desaṁ addhānamaggappaṭipannā’’tipade. Tesanti vāṇijānaṁ. Ñātisālohitasaddānaṁ aññamaññavevacanattā ‘‘ñātī’’ti vutte sālohitasaddassa attho siddhoti dassetuṁ vuttaṁ ‘‘ñātibhūtapubbā devatā’’ti. Sāti devatā. Nesanti vāṇijānaṁ. Tatoti apavattanakāraṇā. Teti vāṇijā . Idanti apavattanaṁ. Balinti upahāraṁ. Tesanti vāṇijānaṁ. ‘‘Sabbimadhuphāṇitādīhi yojetvā’’ti padaṁ pubbāparāpekkhaṁ, tasmā majjhe vuttaṁ. Patimānethāti ettha māna pūjāyaṁ pemaneti dhātupāṭhesu (saddanītidhātumālāyaṁ 18 nakārantadhātu) vuttattā pūjanapemanaṁ nāma atthato upaṭṭhahananti āha ‘‘upaṭṭhahathā’’ti. Taṁ voti ettha taṁsaddo patimānanavisayo, vosaddo tīsu vosaddesu tumhasaddassa kāriyo vosaddo, so ca catutthyatthoti āha ‘‘taṁ patimānaṁ tumhāka’’nti. Vokāro hi tividho tumhasaddassa kāriyo, yovacanassa kāriyo, padapūraṇoti. Tattha tumhasaddassa kāriyo pañcavidho paccattaupayogakaraṇasampadānasāmivacanavasenāti. Tattha tumhasaddakāriyo sampadānavacano idhādhippeto. Tenāha ‘‘tumhāka’’nti. ‘‘Ya’’ntisaddassa visayo paṭiggahaṇatthoti āha ‘‘yaṁ paṭiggahaṇa’’nti. Assāti bhaveyya. Yo patto ahosīti yojanā. Assāti bhagavato. Soti patto. Sujātāya āgacchantiyā evāti sambandho. Anādare cetaṁ sāmivacanaṁ. Tenāti antaradhāyahetunā. Assāti bhagavato. Hatthesūti karaṇatthe cetaṁ bhummavacanaṁ. Hatthehīti hi attho. Kimhīti kena.",
  "tika-vin12t2:30": "Itoti āsaḷhīmāsajuṇhapakkhapañcamito. Ettakaṁ kālanti etaṁ pamāṇaṁ ekūnapaññāsadivasakālaṁ. Jighacchāti ghasitumicchā. Pipāsāti pātumicchā. Assāti bhagavato. Cetasā-cetosaddānaṁ sambandhāpekkhattā tesaṁ sambandhaṁ dassetuṁ vuttaṁ ‘‘attano’’ti ca ‘‘bhagavato’’ti ca. Imehi sambandhisaddānamasadisattā sambandhopi asadisoti dasseti. Attanoti catunnaṁ mahārājānaṁ. Samāsoyeva avayavīpadhāno hoti, vākyaṁ pana avayavapadhānoyevāti dassento āha ‘‘catūhi disāhī’’ti. Pāḷiyaṁ ‘‘āgantvā’’ti pāṭhaseso yojetabbo. ‘‘Silāmaye’’ti iminā silāmayameva selāmayanti atthaṁ dasseti. Idanti ‘‘selāmaye patte’’ti vacanaṁ. Yeti muggavaṇṇasilāmaye patte. Tatoti indanīlamaṇimayapattaupanāmanato, paranti sambandho. Tesanti catunnaṁ mahārājānaṁ. Cattāropi adhiṭṭhahīti sambandho . Yathāti yenākārena, adhiṭṭhiyamāneti yojanā. Ekasadisoti ekaṁsena sadiso. Adhiṭṭhite patteti sambandho. Patteti ca karaṇatthe bhummavacanaṁ. Pattena paṭiggahesīti hi attho. Paccaggheti ettha ekāro smiṁvacanassa kāriyoti āha ‘‘paccagghasmi’’nti. Paṭi agghanti padavibhāgaṁ katvā paṭisaddo pāṭekkattho, ‘‘aggha’’nti sāmaññato vuttepi mahagghatthoti dassento āha ‘‘pāṭekkaṁ mahagghasmi’’nti. Iminā cattāro ekato hutvā na mahagghā honti, pāṭekkaṁ pana mahagghā hontīti dasseti. Atha vā saupasaggo paccagghasaddo abhinavapariyāyoti āha ‘‘abhinave’’ti. Abhinavoti ca aciratanavatthussa nāmaṁ. Aciratanavatthu aciratanattā abbhuṇhaṁ viya hoti, tasmā vuttaṁ ‘‘abbhuṇhe’’ti. ‘‘Taṅkhaṇe nibbattasmi’’nti iminā tamevatthaṁ vibhāveti. Dvevācikātipadassa samāsavasena ca taddhitavasena ca nipphannabhāvaṁ dassento āha ‘‘dve vācā’’tiādi. Pattāti ettha eko itisaddo luttaniddiṭṭho. Iti tasmā dvevācikāiti atthoti yojanā. Teti vāṇijā. Athāti tasmiṁ kāle. Teti kese. Tesanti vāṇijānaṁ. Pariharathāti attano abhivādanapaccuṭṭhānaṭṭhānanti paṭiggahetvā, paricchinditvā vā harathāti attho. Teti vāṇijā. Amatenevāti amatena iva, abhisittā ivāti yojanā.",
  "tika-vin12t2:31": "5. Brahmayācanakathā",
  "tika-vin12t2:32": "7. Bhagavā upasaṅkamīti sambandho. Tasminti ajapālanigrodhe. Āciṇṇasamāciṇṇoti ācarito sammācarito, na ekassa buddhassa āciṇṇo, atha kho sabbabuddhānaṁ āciṇṇasamāciṇṇo, atiāciṇṇo niccāciṇṇoti attho. Saṅkhepena vuttamatthaṁ vitthārento āha ‘‘jānanti hī’’tiādi. Dhammadesananti bhagavato dhammadesanaṁ, dhammadesanatthāya vā bhagavantaṁ, bhagavantaṁ vā dhammadesanaṁ. Tatoti yācanakāraṇā. Hīti saccaṁ, yasmā vā. Lokasannivāso brahmagaruko yasmā, iti tasmā uppādessantīti yojanā. Itītiādi nigamanaṁ.",
  "tika-vin12t2:33": "Tatthāti parivitakkanākārapāṭhe. ‘‘Pañcakāmaguṇesu allīya’’ntīti iminā allīyanti abhiramitabbaṭṭhena lagganti etthāti ālayā pañca kāmaguṇāti vacanatthaṁ dasseti. Allīyantīti lagganti. ‘‘Pañca kāmaguṇe allīyantī’’tipi pāṭho, evaṁ sati allīyanti abhiramitabbaṭṭhena seviyantīti ālayā pañca kāmaguṇāti vacanattho kātabbo. Allīyantīti sevanti. Teti pañca kāmaguṇā. ‘‘Yadida’’ntipadassa yaṁ idanti padavibhāgaṁ katvā ‘‘ya’’nti ca ‘‘ida’’nti ca sabbanāmapadanti āsaṅkā bhaveyyāti āha ‘‘yadidanti nipāto’’ti. Iminā tīsu liṅgesu dvīsu ca vacanesu vināsaṁ, vikāraṁ vā visadisaṁ vā naayanattā nagamanattā abyayaṁ nāmāti dasseti, attho pana sabbanāmatthoyevāti daṭṭhabbaṁ. Tassāti ‘‘yadida’’ntinipātassa, atthoti sambandho. Ṭhānanti ‘‘ṭhānaṁ’’itipadaṁ. Paṭiccasamuppādanti ‘‘paṭiccasamuppādo’’itipadaṁ. Atthopi yuttoyevāti daṭṭhabbaṁ. Imesanti saṅkhārādīnaṁ paccayuppannānaṁ. Paccayāti avijjādikāraṇā. ‘‘Idappaccayā evā’’ti iminā idappaccayatāti ettha tāpaccayassa svatthaṁ dīpeti ‘‘devatā’’tiādīsu (khu. pā. aṭṭha. evamiccādipāṭhavaṇṇanā) viya.",
  "tika-vin12t2:34": "So mamassa kilamathoti ettha taṁsaddassa visayaṁ dassento āha ‘‘yā ajānantānaṁ desanā nāmā’’ti, iminā ‘‘deseyyaṁ, na ājāneyyu’’nti dvinnameva kiriyāpadānaṁ tasaddassa visayabhāvaṁ dasseti, na ekassa kiriyāpadassa. Soti desanāsaṅkhāto kāyavacīpayogo, iminā vākyavisaye tasaddo uttarapadasseva liṅgavacanāni gaṇhātīti dasseti, samāsamajjhe pana tasaddo pubbapadasseva liṅgavacanāni gaṇhāti. Tena vuttaṁ ‘‘avijjā ca sā paccayo cā’’ti (udā. aṭṭha. paṭhamabodhisuttavaṇṇanā) ca ‘‘abhidhammo ca so piṭakañcā’’ti ca (pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā) ādi . Kilamathoti kāyakilamanahetu. Kilamati anenāti kilamatho. Assāti bhaveyya. Sāti kāyavacīpayogasaṅkhātā desanā. Vihesāti kāyavihiṁsāhetu. Vihiṁsati imāyāti vihesā. Cittena pana buddhānaṁ kilamatho vā vihesā vā natthi arahattamaggena samucchinnattā . ‘‘Paṭibhaṁsū’’ti ettha paṭīti kammappavacanīyayogattā ‘‘bhagavanta’’nti ettha sāmyatthe upayogavacananti āha ‘‘bhagavato’’ti. ‘‘Anu acchariyā’’ti iminā ‘‘na acchariyā’’ti padavibhāgaṁ nivatteti, punappunaṁ acchariyāti attho. Paṭibhaṁsūti ettha paṭisaddo paṭibhānattho, bhādhātu khāyanatthoti āha ‘‘paṭibhānasaṅkhātassa ñāṇassa gocarā ahesu’’nti. ‘‘Gocarā ahesu’’nti iminā khāyanaṁ nāma atthato gocarabhāvena bhavananti dasseti.",
  "tika-vin12t2:35": "Meti mama, mayā vā, adhigataṁ dhammaṁ pakāsitunti sambandho. Ariyamaggasotassa paṭi paṭisotanti vutte nibbānamevāti āha ‘‘paṭisotaṁ vuccati nibbāna’’nti. Nibbānagāminti ariyamaggaṁ. Ariyamaggo hi yasmā nibbānaṁ gamayati, tasmā nibbānagāmīti vuccati. Tamokhandhenāti ettha tamasaddo avijjāpariyāyo, khandhasaddo rāsatthoti āha ‘‘avijjārāsinā’’ti. ‘‘Ajjhotthaṭā’’ti iminā āvuṭāti ettha vudhātu āvaraṇatthoti dasseti. Appossukkatāyāti ettha apatyūpasaggo abhāvattho, tāpaccayo bhāvatthoti āha ‘‘nirussukkabhāvenā’’ti.",
  "tika-vin12t2:36": "8.Loketi sattaloke. Mahābrahmeti mahābrahmāno. Apparajakkhajātikāti ettha appaṁ rajaṁ akkhimhi etesanti apparajakkhā, apparajakkhā jāti sabhāvo etesanti apparajakkhajātikāti vacanatthaṁ dassento āha ‘‘paññāmaye’’tiādi. ‘‘Paññāmaye’’ti iminā maṁsamayeti atthaṁ nivatteti. Etesanti sattānaṁ. Dhammassāti tupaccayayoge chaṭṭhīkammaṁ. Āpubbo ñādhātu paṭivijjhanatthoti āha ‘‘paṭivijjhitāro’’ti.",
  "tika-vin12t2:37": "Saṁvijjati malaṁ etesanti samalā, pūraṇakassapādikā cha satthāro, tehi. ‘‘Rāgādīhī’’ti iminā malasarūpaṁ dasseti. Avāpuretanti ettha avapubbo ca āpubbo ca puradhātu vivaraṇatthoti āha ‘‘vivara eta’’nti. Vakārassa pakāraṁ katvā ‘‘apāpureta’’ntipi pāṭho . Amatasaddassa salilādayo nivattetuṁ vuttaṁ ‘‘nibbānassā’’ti. Ime sattā suṇantūti sambandho. Vimalenāti ettha visaddo abhāvatthoti āha ‘‘abhāvato’’ti. Iminā natthi malaṁ etassāti vimaloti vacanatthaṁ dasseti . ‘‘Sammāsambuddhenā’’ti iminā aññapadatthasarūpaṁ dasseti. Anukkamena maggena bujjhitabbanti anubuddhanti vutte catusaccadhammo gahetabboti āha ‘‘catusaccadhamma’’nti.",
  "tika-vin12t2:38": "‘‘Selamaye’’ti iminā silāya nibbatto seloti vacanatthaṁ dasseti. ‘‘Sabbaññutaññāṇenā’’ti iminā samantacakkhusarūpaṁ dasseti. Bhagavā tvampīti yojanā. Dhammasaddo paññāpariyāyoti āha ‘‘dhammamayaṁ paññāmaya’’nti. Apeto soko imassāti apetasoko, bhagavā. Sokaṁ avataratīti sokāvatiṇṇā, janatā. Sokāvatiṇṇañca jātijarābhibhūtañcāti casaddo yojetabbo. Iminā casaddo luttaniddiṭṭhoti dasseti.",
  "tika-vin12t2:39": "‘‘Bhagavā’’tipadaṁ ‘‘vīro’’tiādīsu yojetabbaṁ. ‘‘Vīriyavantatāyā’’ti iminā vīraṁ yassatthīti vīroti vacanatthaṁ dasseti. Saddasatthesu ālapanapadesu viggaho na kātabboti idaṁ ālapanāvatthaṁ sandhāya vuttaṁ, idha pana tesamatthadassanatthāya viggaho vuttoti daṭṭhabbaṁ. ‘‘Devaputta…pe… vijitattā’’ti iminā vijito mārehi saṁgāmo anenāti vijitasaṅgāmoti vacanatthaṁ dasseti. Ettha ca khandhamāro maccumārena saṅgahito dvinnaṁ mārānaṁ ekato vijitattā. ‘‘Sattavāho’’ti paṭhamakkharena ca ‘‘satthavāho’’ti dutiyakkharena ca yutto. Tattha satthavāho viyāti ‘‘satthavāho’’ti upacārena vutte dutiyakkharena yutto, satte vahahīti sattavāhoti mukhyato vutte paṭhamakkharena yutto. Idha pana paṭhamakkharena yuttoti āha ‘‘satte vahatīti sattavāho’’ti. Natthi iṇaṁ imassāti aṇaṇo bhagavā.",
  "tika-vin12t2:40": "9.Buddhacakkhunāti ettha cakkhu duvidhaṁ maṁsacakkhuñāṇacakkhuvasena. Tatthāpi maṁsacakkhu duvidhaṁ pasādacakkhusasambhāracakkhuvasena. Tattha pasādarūpaṁ pasādacakkhu nāma, bhamukaṭṭhiparicchinno maṁsapiṇḍo sasambhāracakkhu nāma. Ñāṇacakkhu pana pañcavidhaṁ (paṭi. ma. aṭṭha. 1.1.3) dibbadhammapaññābuddhasamantacakkhuvasena. Tattha dibbacakkhuabhiññāñāṇaṁ dibbacakkhu nāma, heṭṭhimamaggattayaṁ dhammacakkhu nāma, arahattamaggañāṇaṁ paññācakkhu nāma, indriyaparopariyattañāṇañca āsayānusayañāṇañca buddhacakkhu nāma, sabbaññutaññāṇaṁ samantacakkhu nāma. Idha pana ‘‘buddhacakkhunā’’ti vuttattā yathāvuttadveñāṇāniyevāti āha ‘‘indriya…pe… ñāṇena cā’’ti. Hīti saccaṁ. Yesanti sattānaṁ. Saddhādīnīti ādisaddena vīriyasatisamādhipaññindriyāni saṅgaṇhāti. Tikkhānīti tikhiṇāni. Mudūnīti sukhumatarāni. Ākārāti kāraṇā. Imāni tīṇi dukāni bāhiratthasamāsavasena vuttāni. Sukhena viññāpetabbāti suviññāpayā, tathā duviññāpayāti vacanatthaṁ dassento āha ‘‘ye kathitakāraṇa’’ntiādi . Paraloko ca vajjañca paralokavajjāni, tāni bhayato passantīti paralokavajjabhayadassāvinoti vacanatthaṁ dassento āha ‘‘ye’’tiādi. Imāni dve dukāni kitavasena vuttāni, idha pacchimaduke ‘‘na appekacce paralokavajjabhayadassāvino’’ti dutiyapadaṁ na vuttaṁ, paṭisambhidāmaggapāḷiyaṁ (paṭi. ma. 1.111) pana yugaḷavasena vuttaṁ. Uppalāni ettha santīti uppalinīti vacanatthena gaccho vā latā vā pokkharaṇī vā vanaṁ vā ‘‘uppalinī’’ti vuccati, idha pana ‘‘vana’’nti āha ‘‘uppalavane’’ti. Nimuggāneva hutvāti sambandho. Posayantīti vaḍḍhanti, iminā antonimuggāneva hutvā posayantīti antonimuggaposīnīti vacanatthaṁ dasseti. ‘‘Udakena sama’’nti iminā udakena samaṁ samodakaṁ, samodakaṁ hutvā ṭhitānīti atthaṁ dasseti. ‘‘Atikkamitvā’’ti iminā accuggammātipadassa atiuggantvāti atthaṁ dasseti.",
  "tika-vin12t2:41": "Paṭicchannena āropitāti pārutā, na pārutā apārutā. Apārutā nāma atthato vivaraṇāti āha ‘‘vivaṭā’’ti soti ariyamaggo . Hīti saccaṁ. Pacchimapadadvayeti gāthāya uttamapadadvaye. Ayamevatthoti ayaṁ vakkhamāno evaṁ attho daṭṭhabboti yojanā. Hīti vitthāro. Na bhāsinti ettha uttamapurisattā ‘‘aha’’nti vuttaṁ. ‘‘Devamanujesu’’ti vattabbe ekasesavasena ‘‘manujesū’’ti vuttanti āha ‘‘devamanussesū’’ti.",
  "tika-vin12t2:42": "6. Pañcavaggiyakathā",
  "tika-vin12t2:43": "10.Ṭhānuppattiyāti kāraṇena uppattiyā. Nikkileso jāti sabhāvo imassāti nikkilesajātiko. ‘‘Ñāṇa’’nti avisesena vuttepi atthato anāvaraṇañāṇamevāti āha ‘‘sabbaññutaññāṇa’’nti. Itoti ‘‘dhammaṁ desessāmī’’ti parivitakkadivasato, heṭṭhāti sambandho. Devatā pana āḷārassa kālaṅkaraṇameva jānāti, na ākiñcaññāyatane nibbattabhāvaṁ. Bhagavā pana sabbaṁ jānāti, tena vuttaṁ ‘‘ākiñcaññāyatane nibbatto’’ti. ‘‘Parihīnattā’’ti iminā mahājāniyoti ettha hādhātuyā atthaṁ dasseti. Assāti āḷārassa. Mahatī jāniassāti ‘‘mahājāniko’’ti vattabbe kakārassa yakāraṁ katvā ‘‘mahājāniyo’’ti vuttaṁ. Akkhaṇeti brahmacariyavāsāya anokāse, ākiñcaññāyataneti attho. Hiyyoti anantarātītāhe. Sopīti udako rāmaputtopi. Pisaddo āḷārāpekkho. Tattha āḷāro kālāmo yāvaākiñcaññāyatanajhānalābhī hoti, tasmā ākiñcaññāyatane nibbatto. Udako rāmaputto yāvanevasaññānāsaññāyatanajhānalābhī hoti, tasmā nevasaññānāsaññāyatane nibbattoti daṭṭhabbaṁ. ‘‘Bahukārā’’ti ca ‘‘bahūpakārā’’ti ca pāṭhassa dvidhā yuttabhāvaṁ dassetuṁ vuttaṁ ‘‘bahukārāti bahūpakārā’’ti. Pesitattabhāvaṁ manti yojanā. Iminā pahitattanti ettha attasaddo kāyavācakoti dasseti.",
  "tika-vin12t2:44": "11. Antarāsaddena yuttattā ‘‘gayaṁ, bodhi’’nti ettha sāmyatthe upayogavacananti āha ‘‘gayāya ca bodhimaṇḍassa cā’’ti.",
  "tika-vin12t2:45": "Gāthāya catūsu sabbasaddesu dutiyo sabbasaddo anavasesattho, sesā sāvasesatthāti dassento āha ‘‘sabbaṁ tebhūmakadhamma’’ntiādi. Vacanattho suviññeyyova. Arahattaphalassāpi taṇhākkhayattā vuttaṁ ‘‘taṇhākkhaye nibbāne’’ti. Sayaṁsaddo attapariyāyo, abhiññāyasaddo tu tvāpaccayantoti āha ‘‘attanāva jānitvā’’ti. ‘‘Sabbaṁ catubhūmakadhamma’’nti iminā ñādhātuyā kammaṁ dasseti. ‘‘Ayaṁ me ācariyo’’ti uddisanākāradassanaṁ.",
  "tika-vin12t2:46": "‘‘Lokuttaradhamme’’ti iminā lokiyadhamme pana ācariyo (mi. pa. 4.5.11) atthīti dasseti. Paṭipuggaloti ettha paṭisaddo paṭibhāgatthoti āha ‘‘paṭibhāgapuggalo’’ti. Sadisapuggalo nāma natthīti attho. Sītibhūtoti sīti hutvā bhūto, sītibhāvaṁ vā patto.",
  "tika-vin12t2:47": "Kāsīnanti bahuvacanavasena vuttattā janapadānaṁ nāmaṁ. Janapadasamūhassa raṭṭhanāmattā vuttaṁ ‘‘kāsiraṭṭhe’’ti. ‘‘Nagara’’nti iminā purasaddo nagarapariyāyoti dasseti. Paṭilābhāyāti paṭilābhāpanatthāya. ‘‘Bheri’’nti iminā dundubhisaddo bherivācakoti dasseti. Bheri hi ‘‘duṁdu’’ntisaddena ubhi pūraṇametthāti dundubhīti vuccati. Dakārarakārānaṁ saṁyogaṁ katvā dundrubhītipi pāṭho atthi, so apāṭhoyeva. ‘‘Paharissāmī’’ti ettha pahārasaddena āhaññinti ettha āpubbahanadhātuyā atthaṁ dasseti, ssāmisaddena ajjataniiṁvibhattiyā anāgatakāle pavattabhāvaṁ, itisaddena gamanākāravācakassa itisaddassa lopabhāvaṁ dasseti.",
  "tika-vin12t2:48": "Anantajinoti anantasaṅkhātassa sabbaññutaññāṇassa padaṭṭhānabhūtena arahattamaggañāṇena sabbakilesārīnaṁ jitavā, etena phalūpacārena anantajinabhāvaṁ dasseti. Huveyya pāvusoti ettha ‘‘huveyya api āvuso’’ti padavibhāgaṁ katvā hudhātu sattatthavācako, apisaddo evaṁnāmavācakoti dassento āha āvuso ‘‘evaṁ nāma bhaveyyā’’ti. Vakārassa pakāraṁ katvā ‘‘hupeyyā’’ti pāṭhopi yujjatiyeva.",
  "tika-vin12t2:49": "12. ‘‘Atthāya paṭipanno’’ti iminā bāhullassa atthāya paṭipanno bāhullikoti vacanatthaṁ dasseti. Padhānatoti dukkaracariyāya padahanato. ‘‘Bhaṭṭho’’ti iminā vibbhantoti ettha vipubbabhamudhātuyā anavaṭṭhānattho nāma atthato bhaṭṭhoti dasseti. Sotanti ettha sotasaddassa sotaviññāṇādivācakattā ‘‘sotindriya’’nti vuttaṁ. Iriyāyāti ettha iriyanaṁ caraṇaṁ iriyāti vacanatthaṁ dassento āha ‘‘dukkaracariyāyā’’ti. Abhijānātha noti ettha nosaddo nusaddatthoti āha ‘‘abhijānātha nū’’ti. Vākyanti vācakaṁ. Saññāpetuntipadassa saññāpanākāraṁ dassetuṁ vuttaṁ ‘‘ahaṁ buddho’’ti.",
  "tika-vin12t2:50": "13.Itoti ‘‘cakkhukaraṇī’’tiādito. Padatthatoti padato ca atthato ca, padānaṁ atthato vā. Itoti yathāvuttato. Hīti saccaṁ. Suttantakathanti suttantavasena vuttavacanaṁ.",
  "tika-vin12t2:51": "18.Devatākoṭīhīti brahmasaṅkhātāhi devatākoṭīhi. Patiṭṭhitassa tassa āyasmatoti sambandho. Sāva ehibhikkhuupasampadāti yojanā.",
  "tika-vin12t2:52": "19. Dutiyadivase dhammacakkhuṁ udapādīti sambandho. ‘‘Dutiyadivase’’tiādi pāṭipadadivasaṁ upanidhāya vuttaṁ. Pakkhassāti āsaḷhīmāsakāḷapakkhassa. Sabbeva te bhikkhūti yojanā. Anattasuttenāti anattalakkhaṇasuttantena (mahāva. 20; saṁ. ni. 3.59).",
  "tika-vin12t2:53": "Pañcamiyā pakkhassāti pakkhassa pañcamiyā. Lokasminti sattaloke. ‘‘Manussaarahantoti iminā devaarahanto bahūti dasseti.",
  "tika-vin12t2:54": "7. Pabbajjākathā",
  "tika-vin12t2:55": "31.Porāṇānuporāṇānanti purāṇe ca anupurāṇe ca bhavānaṁ. Ekasaṭṭhīti eko ca saṭṭhi ca, ekena vā adhikā saṭṭhi ekasaṭṭhi.",
  "tika-vin12t2:56": "Tatrāti tesu ekasaṭṭhimanussaarahantesu. Pubbayogoti pubbe kato upāyo, pubbūpanissayoti attho. Vaggabandhenāti samūhaṁ katvā bandhena. Teti pañcapaññāsa janā. Jhāpessāmāti ḍayhissāma. Nīhariṁsūti gāmato nīhariṁsu. Tesūti pañcapaññāsajanesu. Pañca jane ṭhapetvāti sambandho. Sesāti pañcahi janehi avasesā. Soti yaso dārako. Tepīti cattāropi janā. Tatthāti sarīre. Te sabbepīti yasassa mātāpitubhariyāhi saddhiṁ sabbepi te sahāyakā. Tenāti pubbayogena.",
  "tika-vin12t2:57": "Āmantesīti kathesi.",
  "tika-vin12t2:58": "32. Dibbesu visayesu bhavā dibbā lobhapāsāti dassento āha ‘‘dibbā nāmā’’tiādi. Lobhapāsāti lobhasaṅkhātā bandhanā. Asavanatāti ettha karaṇatthe paccattavacananti āha ‘‘asavanatāyā’’ti. Parihāyantīti ettha kena parihāyantīti āha ‘‘visesādhigamato’’ti. Visesādhigamatoti maggaphalasaṅkhātassa visesassa adhigamato.",
  "tika-vin12t2:59": "33. Antaṁ lāmakaṁ karotīti antakoti vacanatthaṁ dassento āha ‘‘lāmakā’’ti. ‘‘Hīnasattā’’ti iminā antakassa sarūpaṁ dasseti. Āmantanapadametaṁ. Tanti rāgapāsaṁ. Hīti saccaṁ. Soti māro pāpimā. Antalikkhe carantānaṁ pañcābhiññānampi bandhanattā antalikkhe carati pavattatīti antalikkhacaroti vacanatthena rāgapāso ‘‘antalikkhacaro’’ti mārena pāpimatā vutto.",
  "tika-vin12t2:60": "34.Nānājanapadatoti ekissāpi disāya nānājanapadato. ‘‘Anujānāmi…pe… pabbājethā’’tiādimhi vinicchayo evaṁ veditabboti yojanā. Pabbājentena bhikkhunā pabbājetabboti sambandho. Ye paṭikkhittā puggalāti yojanā. Paratoti parasmiṁ. ‘‘Na bhikkhave…pe… pabbājetabbo’’ti pāḷiṁ (mahāva. 89) ādiṁ katvāti yojanā. Teti paṭikkhittapuggale. Sopi cāti sopi ca puggalo. Anuññātoyeva pabbājetabboti sambandho. Tassa cāti puggalassa ca, atha vā tesañca mātāpitūnaṁ. Vacanavipallāso hesa. Anujānanalakkhaṇaṁ vaṇṇayissāmāti sambandho.",
  "tika-vin12t2:61": "Evanti iminā vuttanayena. Casaddo vākyasampiṇḍanattho. Sace acchinnakeso hoti ca, sace ekasīmāya aññepi bhikkhū atthi cāti attho. Aññepīti attanā aparepi. Bhaṇḍūti muṇḍo, soyeva kammaṁ bhaṇḍukammaṁ. Tassāti bhaṇḍukammassa. Okāsoti pabbajjāya khaṇo. ‘‘Okāsaṁ na labhatī’’ti vatvā tassa kāraṇaṁ dassetuṁ vuttaṁ ‘‘sace’’tiādi.",
  "tika-vin12t2:62": "Avuttopīti ettha pisaddo vutto pana kā nāma kathāti dasseti. Upajjhāyaṁ uddissa pabbājetīti ettha pabbajjā catubbidhā tāpasapabbajjā paribbājakapabbajjā sāmaṇerapabbajjā upasampadapabbajjāti. Tattha kesamassuharaṇaṁ tāpasapabbajjā nāma vakkalādigahaṇato paṭhamameva vajitabbattā. Isipabbajjātipi tassāyeva nāmaṁ. Kesamassuharaṇameva paribbājakapabbajjā nāma kāsāyādigahaṇato paṭhamameva vajitabbattā. Kesamassuharaṇañca kāsāyacchādanañca sāmaṇerapabbajjā nāma saraṇagahaṇato paṭhamameva vajitabbattā. Upasampadapabbajjā tividhā ehibhikkhuupasampadapabbajjā saraṇagahaṇūpasampadapabbajjā ñatticatutthavācikūpasampadapabbajjāti. Tattha ehibhikkhūpasampadapabbajjāyaṁ kesamassuharaṇādi sabbaṁ ekatova sampajjati ‘‘ehi bhikkhū’’ti bhagavato vacanena abhinipphannattā. Saraṇagahaṇūpasampadapabbajjā sāmaṇerapabbajjasadisāyeva. Kesamassuharaṇañca kāsāyacchādanañca saraṇagahaṇañca ñatticatutthavācikūpasampadapabbajjā nāma kammavācāgahaṇato paṭhamameva vajitabbattā. Tattha sāmaṇerapabbajjaṁ sandhāya vuttaṁ ‘‘upajjhāyaṁ uddissa pabbājetī’’ti. Upajjhāyaṁ uddissāti upajjhāyassa veyyāvaccakaraṭṭhānaniyamaṁ katvā. Pabbajjākamme attano issariyamakatvāti attho. Daharena bhikkhunā kesacchedanaṁ kāsāyacchādanaṁ saraṇadānanti tīṇi kiccāni kātabbāniyeva. Keci ‘‘saraṇāni pana sayaṁ dātabbānī’’ti pāṭhaṁ idhānetvā daharena bhikkhunā saraṇāni na dātabbānīti vadanti, taṁ na gahetabbaṁ daharassa bhikkhuttā, bhikkhūnaṁ pabbājetuṁ labhanattā ca. Upajjhāyo ce kesacchedanañca kāsāyacchādanañca akatvā pabbajjatthaṁ saraṇāniyeva deti, na ruhati pabbajjā pabbajjāya akattabbattā. Kammavācaṁ sāvetvā upasampādeti, ruhati upasampadā apattacīvarānaṁ upasampadasiddhito, kammavipattiyā abhāvato ca. Khaṇḍasīmanti upacārasīmaṭṭhaṁ baddhasīmaṁ. Pabbājetvāti kesacchedanaṁ sandhāya vuttaṁ ‘‘kāsāyāni acchādetvā’’ti kāsāyacchādanassa visuṁ vuttattā. Sāmaṇerassa saraṇadānassa aruhattā ‘‘saraṇāni pana sayaṁ dātabbānī’’ti vuttaṁ. Purisaṁ pabbājetunti sambandho. Hīti saccaṁ. Āṇattiyāti bhikkhūnaṁ āṇattiyā. Yena kenacīti gahaṭṭhapabbajitesu yena kenaci.",
  "tika-vin12t2:63": "‘‘Bhabbarūpo’’ti vatvā tassa atthaṁ dassetuṁ vuttaṁ ‘‘sahetuko’’ti. Sahetukoti maggaphalānaṁ upanissayehi saha pavatto. Yasassīti parivārayasena ca kittiyasena ca samannāgato. Okāsaṁ katvāpīti okāsaṁ katvā eva. Sayamevāti na añño āṇāpetabbo. Ettoyevāti dassanaṭṭhānatoyeva. Assāti pabbajjāpekkhassa. Khajju vāti kaṇḍuvanaṁ vā. ‘‘Kacchu vā’’tipi pāṭho, pāmaṁ vāti attho. Piḷakā vāti phoṭā vā. Ettakenāti etapamāṇena ghaṁsitvā nhāpanamattena. Anivattidhammāti gihibhāvaṁ anivattanasabhāvā. Kataññūti katassūpakārassa jānanasīlā. Katavedinoti kataññūpakārassa vedaṁ pākaṭaṁ karonto.",
  "tika-vin12t2:64": "Aniyyānikakathāti yāvadatthaṁ supitvā yāvadatthaṁ bhuñjītvā cittakeḷiṁ karonto anukkaṇṭhito viharāhītiādikā kathā. Nakathetabbaṁ dassetvā kathetabbaṁ dassento āha ‘‘athakhvassā’’ti. Assāti pabbajjāpekkhassa. Ācikkhanākāraṁ dassento āha ‘‘ācikkhantena cā’’tiādi. Vaṇṇa…pe… vasenāti vaṇṇo ca saṇṭhānañca gandho ca āsayo ca okāso ca, tesaṁ vasena, ācikkhitabbanti sambandho. Hīti phalajotako, ācikkhanassa phalaṁ vakkhāmīti attho. Soti pabbajjāpekkho. Pubbeti pubbabhave, pabbajanato pubbe vā. Kaṇṭakavedhāpekkho paripakkagaṇḍo viya ñāṇaṁ pavattatīti yojanā. Assāti pabbajjāpekkhassa. Indāsanīti sakkassa vajirāvudho. So hi indena asīyati khipīyatīti indāsanīti vuccati. Indāsani pabbate cuṇṇayamānā viya sabbe kilese cuṇṇayamānaṁyevāti yojanā. Khuraggeyevāti khurassa koṭiyameva. Khurakammapariyosāneyevāti attho. Hīti saccaṁ. Tasmāti yasmā pattā, tasmā. Assāti pabbajjāpekkhassa.",
  "tika-vin12t2:65": "Gihigandhanti gehe ṭhitassa janassa gandhaṁ. Athāpīti yadipi acchādetīti sambandho. Assāti pabbajjāpekkhassa. Ācariyo vāti saraṇadānācariyo vā kammavācācariyo vā ovādācariyo vā. Taṁyeva vāti pabbajjāpekkhameva vā. Tena bhikkhunāvāti ācariyupajjhāyabhikkhunā eva.",
  "tika-vin12t2:66": "Anāṇattiyāti ācariyupajjhāyehi anāṇattiyā. Iminā ācariyupajjhāyehi anāṇattena yena kenaci nivāsanādīni na kātabbānīti dasseti. Bhikkhunāti ācariyupajjhāyabhikkhunā. Tassevāti pabbajjāpekkhasseva. Upajjhāyamūlaketi upajjhāyamūlake nivāsanapārupane. Ayanti vinicchayo.",
  "tika-vin12t2:67": "Tatthāti pabbajjūpasampadaṭṭhāne. Tesanti bhikkhūnaṁ. Athāti vandāpanato pacchā, vandāpanassa anantarā vā. ‘‘Evaṁ vadehī’’ti pāḷinayanidassanamukhena ‘‘yamahaṁ vadāmi, taṁ vadehī’’ti aṭṭhakathānayaṁ nidasseti. Athāti tadanantaraṁ. Assāti pabbajjāpekkhassa, dātabbānīti sambandho. Ekapadampīti tīsu vākyapadesu ekaṁ vākyapadampi, navasu vā vibhatyantapadesu ekapadampi. Ekakkharampīti catuvīsatakkharesu ekakkharampi.",
  "tika-vin12t2:68": "Ekatosuddhiyāti ekasseva kammavācācariyassa ṭhānakaraṇasampattiyā sujjhanena. Ubhato suddhiyāvāti ubhayesaṁ saraṇadānācariyasāmaṇerānaṁ sujjhanena eva. Ṭhānakaraṇasampadanti uraādiṭṭhānānañca saṁvutādikaraṇānañca sampadaṁ. Vattunti ṭhānakaraṇasampadaṁ vattuṁ. Na sakkotīti vattuṁ na sakkotīti yojanā.",
  "tika-vin12t2:69": "Imānīti saraṇāni. Casaddo upanyāso, panasaddo padālaṅkāro. Ekasambandhānīti ekato sambandhāni. Anunāsikantaṁ katvā dānakāle ‘‘buddhaṁ’’iti ‘‘saraṇaṁ’’iti padānañca ‘‘saraṇaṁ’’iti ‘‘gacchāmi’’iti padānañca antarā vicchedamakatvā ekasambandhameva katvā dātabbānīti vuttaṁ hoti. Kasmā tiṇṇaṁ padānamantarā byavadhānassa kassaci akkharassa abhāvato. Vicchinditvāti vicchedaṁ katvā. Makārantaṁ katvā dānakāle tiṇṇaṁ padānamantarā ekasambandhamakatvā vicchinditvā eva katvā dātabbānīti vuttaṁ hoti. Kasmā? Tiṇṇaṁ padānamantarā byavadhānassa nissarassa makārassa atthibhāvato. Andhakaṭṭhakathāyaṁ vuttanti sambandho. Tanti vacanaṁ, ‘‘natthī’’tipade kattā, ‘‘na vutta’’ntipade kammaṁ. Tathāti ‘‘ahaṁ bhante buddharakkhito’’tiādinā ākārena, avadantassa saraṇaṁ na kuppati, bukāradakārādīnaṁ byañjanānaṁ ṭhānakaraṇasampadaṁ hāpentasseva saraṇaṁ kuppatīti adhippāyo.",
  "tika-vin12t2:70": "‘‘Tikkhattu’’nti iminā sakiṁ vā dvikkhattuṁ vā na vaṭṭatīti dīpeti. Tikkhattuto adhikaṁ pana sahassakkhattumpi vaṭṭatiyeva. Tatthāti tāsu pabbajjāupasampadāsu. Paratoti parasmiṁ. Sāti upasampadā. Pabbajjā pana anuññātā evāti sambandho. Paratopīti pisaddo pubbāpekkho. Sāti pabbajjā. Ettāvatāti ettakena kesacchedanakāsāyacchādanasaraṇadānena. Hīti phalajotako.",
  "tika-vin12t2:71": "Esāti eso sāmaṇeroti attho. ‘‘Gatimā’’ti vatvā tassatthaṁ dassento āha ‘‘paṇḍitajātiko’’ti. Athāti evaṁ sati. Assāti sāmaṇerassa. Tasmiṁyeva ṭhāneti sāmaṇerabhūmiyaṁ ṭhitaṭṭhāneyeva. Yathā bhagavatā uddiṭṭhāni, tathā uddisitabbānīti yojanā. Etanti ‘‘anujānāmi…pe… jātarūpa rajatapaṭiggahaṇā veramaṇī’’ti vacanaṁ.",
  "tika-vin12t2:72": "Tanti andhakaṭṭhakathāyaṁ vuttavacanaṁ. Yathāpāḷiyāvāti evasaddo sanniṭṭhānattho, tena yathāpāḷiyāva uddisitabbāni. Yathāpāḷiṁ visajjetvā aññathā eva uddisitabbānīti vādaṁ nivāreti. Yathāpāḷiṁ visajjetvā aññathā ‘‘pāṇātipātā veramaṇiṁ sikkhāpadaṁ samādiyāmī’’ti uddisantopi niddosoyeva. Hīti saccaṁ, yasmā vā. Tānīti sikkhāpadāni. Yāvāti yattakaṁ kālaṁ na jānāti, na kusalo hotīti sambandho. Santikāvacaroyevāti ācariyupajjhāyānaṁ samīpe avacārova. Assāti sāmaṇerassa. Kappiyākappiyanti dasasikkhāpadavinimuttaṁ kappiyaṁ parāmāsādiñca akappiyaṁ aparāmāsādiñca. Tenāpīti sāmaṇerenāpi. Nāsanaṅgānīti liṅganāsanaaṅgāni. Sādhukaṁ sikkhitabbanti sādhukaṁ asikkhantassa liṅganāsanañca daṇḍakammanāsanañca hotīti adhippāyo.",
  "tika-vin12t2:73": "10. Dutiyamārakathā",
  "tika-vin12t2:74": "35.Mayhantipadassa ‘‘anuppattā sacchikatā’’tipadesu chaṭṭhīkattubhāvaṁ dassento āha ‘‘mayā khoti attho’’ti. ‘‘Atha vā’’tiādinā ‘‘mayha’’ntipadassa ‘‘yoniso manasikārā, yoniso sammappadhānā’’tipadesu sambandhabhāvaṁ dasseti. ‘‘Yoniso manasikārā, yoniso sammappadhānā’’ti ettha kāraṇatthe nissakkavacananti āha ‘‘tena hetunā’’ti. ‘‘Punā’’tiādinā ‘‘mayha’’ntipadaṁ ‘‘yoniso manasikārā, yoniso sammappadhānā’’tipadesu sāmyatthe sāmibhāvena yojetvā puna ‘‘anuppattā, sacchikatā’’ti padesu kattutthe sāmibhāvena vibhattivipallāso kātabboti dasseti.",
  "tika-vin12t2:75": "11. Bhaddavaggiyakathā",
  "tika-vin12t2:76": "36. Bhaddaṁ rūpañca cittañca etesamatthīti bhaddakā. Vaggabandhanaṁ vaggo uttarapadalopena, vaggena carantīti vaggiyā. Bhaddakā ca te vaggiyā cāti bhaddavaggiyā kakāralopenāti atthaṁ dassento āha ‘‘bhaddavaggiyā’’tiādi. ‘‘Vokāro nipātamatto’’ti iminā tumhasaddassa ca yovacanassa ca kāriyabhāvaṁ nivatteti. Hīti saccaṁ. Teti bhaddavaggiyā. Idanti pañcasīlarakkhanaṁ. Pubbakammanti pubbe upacitaṁ kusalakammaṁ.",
  "tika-vin12t2:77": "12. Uruvelapāṭihāriyakathā",
  "tika-vin12t2:78": "38.Pariyādiyeyyanti ettha dādhātussa parīti ca āti ca upasaggavasena abhibhavanatthoti āha ‘‘abhibhaveyya’’nti.",
  "tika-vin12t2:79": "39.Pacchāpakkhittāti saṅgītito paraṁ potthakārūḷhehi ṭhapitāti attho.",
  "tika-vin12t2:80": "44. ‘‘Evaṁ vadanto viya oṇato’’ti iminā ‘‘āharahattho’’tipadassa taddhitabhāvaṁ dasseti. Vitthiṇṇamukhattā mandaṁ hīnaṁ atimukhametāsanti vacanatthena aggikapālā mandāmukhiyoti vuccantīti āha ‘‘aggibhājanāni vuccantī’’ti.",
  "tika-vin12t2:81": "51. Yasmā yo nāgadamanakālo ciraṁ patati pavattati, tasmā so cirapatikoti vuccati, tasmā cirapatikā paṭṭhāya abhippasannāti yojanā. Iti imamatthaṁ dassento āha ‘‘cirakālato paṭṭhāyā’’ti.",
  "tika-vin12t2:82": "52.Sabbatthāti sabbesu ‘‘jaṭāmissa’’ntiādipadesu. Khārikājanti ettha kamaṇḍaluādikā tāpasaparikkhārā khārīti vuccanti, khārisaṅkhātena bhārena pūrito kājo khārikājoti atthaṁ ekadesena dassento āha ‘‘khāribhāro’’ti.",
  "tika-vin12t2:83": "13. Bimbisārasamāgamakathā",
  "tika-vin12t2:84": "55.Laṭṭhisaddo taruṇarukkhavācako ‘‘ambalaṭṭhikāya’’ntiādīsu (dī. ni. 1.2), idhāpi taruṇatālarukkho laṭṭhi nāmāti dassento āha ‘‘tāluyyāne’’ti. Vaṭarukkheti nigrodharukkhe. Ettha ‘‘vaṭa’’iti iminā vaṭarukkho bahumūlattā suṭṭhuṁ patiṭṭhātīti atthena suppatiṭṭho nāmāti dasseti. ‘‘Rukkhe’’iti iminā cetiyasaddo cetiyarukkhe vattatīti dasseti, devālayañca thūpañca nivatteti. Tassāti vaṭarukkhassa. Etanti ‘‘suppatiṭṭhe cetiye’’ti etaṁ nāmaṁ. Lokavohāravasena dasasahassasaṅkhāte saṅkhyāvisese nīharitvā yujjitabbanti niyutanti vacanatthena dasasahassaṁ niyutaṁ nāmāti dassento āha ‘‘ekaniyutaṁ dasasahassānī’’ti. ‘‘Nahuta’’ntipi pāṭho, so ayutto nahutasaṅkhātena saṅkhyāvisesena missībhāvena pasaṅgattā. Tesanti dvādasaniyutānaṁ brāhmaṇagahapatikānaṁ.",
  "tika-vin12t2:85": "‘‘Kisasarīrattā’’ti iminā kiso ko attā etesanti kisakāti vacanatthaṁ dasseti. Kakāro hettha attavācako. ‘‘Ovādako’’ti iminā ovadānoti ettha yupaccayo kattutthoti dasseti. Gāthābandhattā akārassa dīgho. ‘‘Atha vā’’tiādinā kisako hutvā aññe ovadāno kisakovadānoti vacanatthaṁ dasseti. Idanti idaṁ atthajātaṁ, ayamattho vā. Tvaṁ pahāsīti sambandho. Tanti tuvaṁ. Iti vuttaṁ hotīti yojanā.",
  "tika-vin12t2:86": "Kāmitthiyoti ekāralopavasena sandhīti āha ‘‘kāme itthiyo cā’’ti. Upacīsūti ettha kāmakhandhakilesaabhisaṅkhārasaṅkhātesu catūsu upadhīsu khandhupadhi adhippetoti āha ‘‘khandhupadhīsū’’ti.",
  "tika-vin12t2:87": "Kocarahīti ettha kosaddo ‘‘ko te balaṁ mahārājā’’tiādīsu (jā. 2.22.1880) viya kvasaddatthoti āha ‘‘kvacarahī’’ti. Nipātoyevesa.",
  "tika-vin12t2:88": "Padasaddassa caraṇapadādayo nivattetuṁ vuttaṁ ‘‘nibbānapada’’nti. ‘‘Santasabhāvatāyā’’tiādinā santo sabhāvo imassa padassāti santaṁ. Natthi upadhayo etthāti anupadhikaṁ. Natthi kiñcanametthāti akiñcanaṁ. Tīsu bhavesu na sañjatīti asattaṁ. Aññathā na bhavatīti anaññathābhāvi. Aññena kenaci na netabbanti anaññaneyyanti vacanatthaṁ dasseti. Tenāti ‘‘santa’’ntiādipadena. Meti mama, manoti sambandho. Ettha devamanussaloke me mano rato nāmāti kiṁ vakkhāmi. Iti imamatthaṁ dassetīti yojanā.",
  "tika-vin12t2:89": "56.Tañcāti sāvakabhāvañca.",
  "tika-vin12t2:90": "57.Assāsakāti ettha āpubbo sāsadhātu āpubba sisadhātunā sadiso, ‘‘me’’ti chaṭṭhīyogattā ṇvupaccayo ca bhāvatthoti āha ‘‘āsisanā’’ti. ‘‘Patthanā’’ti iminā āpubbasisadhātuyā atthaṁ dasseti. Assāti bimbisārarañño. Tatthāti ratanattaye. Nicchayagamanamevāti ‘‘saraṇa’’itinicchayena jānanameva gato. Attasanniyyātananti attano attānaṁ ratanattaye sanniyyātanaṁ. Iminā attasanniyyātana, paṇipāta, tapparāyana, sissabhāvūpagamanasaṅkhātesu catūsu saraṇagamanesu (dī. ni. aṭṭha. 1.250; ma. ni. aṭṭha. 1.56; khu. pā. aṭṭha. 1.saraṇagamanagamakavibhāvanā) attasanniyyātanasaraṇagamanaṁ dīpeti. Ayanti bimbisāro rājā. Tanti niyatasaraṇataṁ. Paṇipātagamanañcāti ettha paṇīti karo. Yathā hi pādapadasaddā dīgharassavasena hutvā caraṇaṁ vadanti, evaṁ pāṇipaṇisaddā karaṁ vadanti. Tasmā vuttaṁ ‘‘paṇīti karo’’ti. Patanaṁ pāto, paṇino pāto paṇipāto. Atthato añjalipaṇamananti vuttaṁ hoti. Tassa gamanañca gacchantoti attho. Iminā paṇipātasaraṇagamanaṁ dīpeti. Casaddo ‘‘pākaṭa’’nti etthāpi yojetabbo. Pākaṭañca karontoti hi attho.",
  "tika-vin12t2:91": "58.Siṅgīnikkhasavaṇṇoti ettha siṅgīsaṅkhāto nikkho siṅgīnikkho, tena samāno vaṇṇo etassāti siṅgīnikkhasavaṇṇoti vacanatthaṁ dassento āha ‘‘siṅgīsuvaṇṇanikkhena samānavaṇṇo’’ti. Tattha ‘‘suvaṇṇa’’itipadena nikkhasaddassa suvaṇṇatthaṁ dasseti, pañcasuvaṇṇādayo atthe nivatteti. ‘‘Samāna’’itipadena savaṇṇoti ettha sakāro samānasaddasseva kāriyoti dasseti. Sabbesūti akhilesu cakkhādiindriyesu. Dantoti damito. Indriyasaṁvaroti vuttaṁ hoti. Tamevatthaṁ pākaṭaṁ karonto āha ‘‘bhagavato hī’’tiādi.",
  "tika-vin12t2:92": "59. Oṇīto pattato pāṇi yenāti oṇītapattapāṇīti vacanatthaṁ dassento āha ‘‘pattato cā’’tiādi. ‘‘Apanītapāṇi’’nti iminā oṇītasaddo apanītattho, pāṇisaddena ca sambandhitabboti dasseti. ‘‘Sallakkhetvā’’ti iminā ‘‘bhagavanta’’nti imaṁ kammaṁ ‘‘sallakkhetvā’’ti pāṭhasesena yojetabbanti dasseti. Ekamantanti ettha antasaddo samīpadesattho, koṭidesattho vā hoti , upayogavacanañca bhummatthe hotīti dassento āha ‘‘ekasmiṁ padese’’ti. Atthikapayoge karaṇassa sambhavato āha ‘‘buddhābhivādanagamanena vā dhammassavanagamanena vā’’ti. Appākiṇṇanti ettha appasaddo paṭisedhatthoti āha ‘‘anākiṇṇa’’nti. ‘‘Abbokiṇṇa’’ntipi pāṭho. Appanigghosanti ettha ‘‘appasadda’’ntipadena vacanasaddassa gahitattā iminā pārisesanayena nagaranigghosasaddoyeva gahetabboti āha ‘‘nagaranigghosasaddena appanigghosa’’nti. Tīsu pāṭhesu paṭhamena pāṭhena janassa vāto janavāto, tena virahitaṁ vijanavātanti vikappaṁ dasseti. Dutiyena janassa vādo janavādo, tena virahitaṁ vijanavādanti vikappaṁ dasseti. Tatiyena janassa pāto sañcaraṇaṁ janapāto, tena virahitaṁ vijanapātanti vikappaṁ dasseti. Rahassaṁ karīyati etthāti rāhasseyyakaṁ. Manussānaṁ rāhasseyyakaṁ manussarāhasseyyakanti vacanatthaṁ dasseti ‘‘manussāna’’ntiādinā.",
  "tika-vin12t2:93": "14. Sāriputtamoggallāna pabbajjākathā",
  "tika-vin12t2:94": "60.‘‘Teti sāriputtamoggallānā. Agamaṁsu kirāti yojanā. Tatrāti giraggasamajje. Athāti parivitakkanānantaraṁ. Tassāti sañcayassa. Pāranti paratīraṁ. Etthāti tumhākaṁ vāde. Idanti ayaṁ vādo ettakoyevāti attho. Yoti yo koci. Tvañca ahañca amhe, tesu. Nāmatumhasaṅkhātesu hi tīsu saddesu ekasesena kattabbesu pacchimasseva ekaseso kātabbo. Tenāti katikakaraṇahetunā.",
  "tika-vin12t2:95": "Saṁkhepena vuttaṁ vitthārena dassento āha ‘‘idaṁ hī’’tiādi. Atthīkehīti amatena atthikehi. Upaññātaṁ magganti amatassa maggo upagantvā ñāto. Ñāto ceva upagato cāti saha upasaggena padaṁ parivattitvā atthaṁ kathento upasaggattho ca dhātuttho ca visuṁyeva hotīti ñāpeti. Atthikehi amhehi upaññātaṁ nibbānaṁ maggaṁ magganto anubandheyyanti vā dassento āha ‘‘atha vā’’tiādi. Maggaphalapaccavekkhaṇañāṇehi upagantvā ñātabbanti upaññātaṁ nibbānaṁ. Maggadhāthuyā anvesanatthaṁ dassento āha ‘‘pariyesanto’’ti.",
  "tika-vin12t2:96": "Sāriputtopi pañhaṁ pucchīti sambandho. Kamaṇḍalutoti kuṇḍikato. Attano ca paresañca akathanena antare vivaraṁ paṭisandahatīti paṭisandhāro, taṁ. Etthāti ‘‘na tyāhaṁ sakkomī’’tipade. Adhippāyo evaṁ veditabboti yojanā. Ettakanti ettakaṁ pañhaṁ. Imassāti paribbājakassa. Avisayabhāvanti attano avisayabhāvaṁ.",
  "tika-vin12t2:97": "Hetuṁ paṭicca bhavantīti hetuppabhavāti vacanatthena pañcakkhandhā hetuppabhavā nāmāti dassento āha ‘‘hetuppabhavā nāma pañcakkhandhā’’ti. Tenāti ‘‘ye dhammā hetuppabhavā’’ti padena. Assāti sāriputtaparibbājakassa. ‘‘Tesaṁ hetu nāma samudayasacca’’nti iminā hinoti etasmā phalanti hetūti vacanatthena samudayasaccaṁ hetu nāmāti dasseti. Tañcāti samudayasaccañca. Tesanti ettha tasaddassa visayaṁ dassetuṁ vuttaṁ ‘‘ubhinnampi saccāna’’nti. Apavattivasena nirujjhati etthāti nirodho. Tañcāti nirodhañca. Tenāti ‘‘tesañca yo nirodho’’tipadena. Assāti sāriputtaparibbājakassa. Etthāti imissaṁ gāthāyaṁ, catūsu saccesu vā. Nayatoti nānantarikanayato, avinābhāvanayato vā, nettidesanāhāranayato vā. Tamevatthaṁ pākaṭaṁ karonto āha ‘‘nirodhe hī’’tiādi. Ekadesasarūpekasesanayena vā maggasaccaṁ gahetabbanti dassento āha ‘‘atha vā’’tiādi. Nirodho ca nirodhūpāyo ca nirodhoti ekadesasarūpekaseso kātabbo. Tesañcāti ettha avuttasampiṇḍanatthena casaddena maggasaccaṁ gahetabbantipi vadanti. Ayaṁ nayo aṭṭhakathāyaṁ na vutto. Tamevatthanti catusaccasaṅkhātaṁ tamevatthaṁ. Paṭipādentoti nigamento.",
  "tika-vin12t2:98": "‘‘Sacepī’’ti iminā yadīti padassatthaṁ vaṇṇeti. ‘‘Ettakamevā’’ti iminā tāvadevāti padassatthaṁ vaṇṇeti. ‘‘Ito uttari natthī’’ti iminā evakārassa phalaṁ dasseti. Itoti sotāpattiphalato. ‘‘Idaṁ…pe… pattabba’’nti iminā ‘‘ettakamevā’’ti padassa atthasarūpaṁ dasseti. ‘‘Eso eva dhammo’’ti iminā ‘‘eseva dhammo’’tipadassa atthaṁ vaṇṇeti. Paccabyatthāti patiavapubbo idhātu paṭividdhatthoti āha ‘‘paṭividdhatthā’’ti. Tumhehīti assajittheraṁ sandhāyāha. Iminā ‘‘paccabyatthā’’ti ettha hiyyattanīparassapadamajjhimapurisabahuvacanatthavibhattiṁ dīpeti. Kappanahutehīti kappānaṁ nahutehi, koṭipakoṭisatasahassānaṁ satehi nahutehīti attho. Abbhatītanti abhiatītaṁ. Amhehi adiṭṭhameva hutvā atikkamāpitanti attho.",
  "tika-vin12t2:99": "62. Ārammaṇabhūtassa nibbānassa gambhīrattā ārammaṇikabhūtaṁ ñāṇampi gambhīramevādhippetanti āha ‘‘gambhīrassa ca ñāṇassā’’ti. Yathā hi saṇhavatthassa sibbanatthāya saṇhasūci adhippetāti. Upadhīnaṁ sammā khayaṭṭhena nibbānaṁ upadhisaṅkhayaṁ nāmāti āha ‘‘upadhisaṅkhayeti nibbāne’’ti. Tadārammaṇāyāti taṁnibbānārammaṇāya. Vimuttiyāti phalavimuttiyā. Sāvakapāramīñāṇeti aggasāvakapāramīñāṇe. Tesūti sāriputtamoggallānesu. Aḍḍhamāsena arahatte patiṭṭhitoti sambandho.",
  "tika-vin12t2:100": "Atīteti kappasatasahassādhike asaṅkhyeyyamatthake. Tassāti buddhassa santike aggasāvakabhāvaṁ patthesīti yojanā. Assameti munīnaṁ ṭhāne. Tañhi ā kodhaṁ, ā bhuso vā rāgādayo samenti etthāti assamoti vuccati, tasmiṁ. Patthayitvā ca pesesīti sambandho. Tatthāti nīluppalamaṇḍape. Tesūti tāpasaseṭṭhīsu.",
  "tika-vin12t2:101": "63.Yesanti kulānaṁ. ‘‘Vidhavabhāvāyā’’ti iminā vidhavāya bhāvo vedhabyanti vacanatthaṁ dasseti. Vidhavāti ca patisuññā. Sā hi dhavena vigatāti ‘‘vidhavā’’ti ca, vigato dhavo imissāti ‘‘vidhavā’’ti ca vuccati. Ubhayenāpīti puttapabbajjapatipabbajjasaṅkhātena duvidhenapi.",
  "tika-vin12t2:102": "Sañcayānīti ettha nissayūpacārena nissaye nissitūpacāro hotīti āha ‘‘sañcayassa antevāsikānī’’ti. Atha vā ṇapaccayo tassedamatthe hotīti āha ‘‘sañcayassa antevāsikānī’’ti. ‘‘Magadhāna’’nti bahuvacanavasena vuttattā janapadassa nāmanti āha ‘‘magadhānaṁ janapadassā’’ti. Giribbajanti ettha vajo viyāti vajo, giri. Vajasadiso giri etthāti giribbajaṁ padaheṭṭhupariyavasena, nagaraṁ. ‘‘Mahāvīriyavanto’’ti iminā mahanto vīro etesaṁ tathāgatānanti mahāvīrāti vacanatthaṁ dasseti. Dhammena nayamānānaṁ kā usūyā vijānatanti ettha kaccāyananayena (kaccāyane 277 sutte) usūyapayoge sampadānaṁ hotīti āsaṅkā bhaveyyāti āha ‘‘bhummatthe sāmivacanaṁ, upayogatthe vā’’ti. Vijānantānanti vijānantesu tathāgatesu, vijānante vā.",
  "tika-vin12t2:103": "15. Upajjhāyavattakathā",
  "tika-vin12t2:104": "64.Anupajjhāyakāti ettha vajjāvajjaṁ upagantvā jhāyatīti upajjhāyo, so natthi etesanti anupajjhāyakāti atthaṁ dassento āha ‘‘vajjāvajja’’ntiādi. ‘‘Piṇḍāya caraṇakapatta’’nti iminā piṇḍāya uddissa, uṭṭhahitvā vā tiṭṭhati anenāti uttiṭṭho, soyeva patto uttiṭṭhapattoti atthaṁ dasseti. ‘‘Uttiṭṭhe na pamajjeyyā’’tiādīsu (dha. pa. 168) pana piṇḍāya caraṇaṁ ‘‘uttiṭṭha’’nti vuccati. Tasmā tattha piṇḍāya uddissa, uṭṭhahitvā vā tiṭṭhanaṁ uttiṭṭhanti vacanattho kātabbo. ‘‘Piṇḍāya caraṇapatta’’nti idaṁ vacanaṁ ‘‘tasmiñhi manussā ucchiṭṭhasaññino’’tipadaṁ laṅghitvā ‘‘tasmā uttiṭṭhapattanti vutta’’ntipadena yojetabbaṁ, tasmā piṇḍāya caraṇakapattattā uttiṭṭhapattanti vuttanti vuttaṁ hoti. Tasmiṁ manussā kiṁsaññinoti āha ‘‘tasmiñhi manussā ucchiṭṭhasaññino’’ti. Tasmiñhi tasmiṁ eva uttiṭṭhapatte pabbajitānaṁ paribhogabhāvena manussehi avasajjitabbattā, avachaḍḍetabbattā vā manussā ucchiṭṭhasaññino hontīti yojanā. Pabbajitānaṁ piṇḍāya caraṇakapattattā uttiṭṭhapattanti vuttaṁ, manussānaṁ pana avasajjitapattattā ucchiṭṭhapattanti vuttanti adhippāyo. Uttiṭṭha pattantipadaṁ vākyameva, na samāsotipi dassento āha ‘‘atha vā’’tiādi. ‘‘Uṭṭhahitvā’’ti iminā uttiṭṭhāti ettha tvālopoti dasseti. ‘‘Gahetu’’nti iminā pāṭhasesaṁ dasseti. Gehasitapemavasenāti gehe nissitapemavasena, mettāpubbaṅgamapemavasenāti attho. Sagāravā hutvā sappatissā hutvā viharantāti atthaṁ dassento āha ‘‘upaṭṭhapetvā’’ti. ‘‘Sabhāgajīvikā’’ti iminā sabhāgavuttikāti ettha vuttisaddo jīvikatthoyeva, na vivaraṇādyatthoti dasseti. Upajjhāyabhāvaṁ sampaṭicchati etehīti upajjhāyabhāvasampaṭicchanāni, tāniyeva vevacanāni upajjhāyabhāvasampaṭicchanavevacanāni. Tikkhattunti ukkaṭṭhavasena vuttaṁ, sakimpi vaṭṭatiyeva. Padassa vasena viññāpetīti sambandho. Hīti saccaṁ. Etthāti upajjhāyagahaṇaṭṭhāne. Yadidaṁ vācāya vā sāvanaṁ, yadidaṁ kāyena vā atthaviññāpanaṁ atthi, idameva sāvanaatthaviññāpanameva upajjhāyagahaṇanti yojanā. Sādhūti sampaṭicchananti upajjhāyena pañcasu padesu yasmiṁ kismiṁci vutte saddhivihārikassa ‘‘sādhū’’ti sampaṭicchanaṁ. Tanti kesañci vacanaṁ. Hīti saccaṁ, yasmā vā. Etthāti upajjhāyagahaṇe. ‘‘Na sampaṭicchanaṁ aṅga’’nti iminā āyācanadānāniyeva aṅgāni nāmāti dasseti. Saddhivihārikenāpi ñātunti sambandho. Iminā padenāti ‘‘sādhū’’ti iminā padena.",
  "tika-vin12t2:105": "Tatrāyaṁ sammāvattanāti ettha tasaddassa visayaṁ dassetuṁ vuttaṁ ‘‘yaṁ vuttaṁ sammā vattitabba’’nti. Iminā kiriyāvisayabhāvameva dīpeti, na dabbavisayabhāvaṁ. Ayanti vuccamānā. Assāti saddhivihārikassa. Dhotapādapariharaṇatthāyāti dhotassa pādassa paṁsumakkhanādīnaṁ pariharaṇatthāya. Tāti upāhanāyo. Kālassevāti paccūsakālatoyeva, nissakkatthe cetaṁ sāmivacanaṁ. Tatoti tehi tīhi dantakaṭṭhehi, vibhattaapādānametaṁ. Tesu vā tīsu dantakaṭṭhesu. Yanti yaṁ dantakaṭṭhaṁ. Athāti tasmiṁ gahaṇe.",
  "tika-vin12t2:106": "Tatoti sītuṇhodakehi, sītuṇhodakesu vā. Vaḷañjetīti paribhuñjati. Udakanti mukhadhovanodakaṁ. ‘‘Vaccakuṭito’’ti iminā passāvakuṭīpi gahetabbā. Evanti sammajjiyamāne. Asuññanti janasaddato atucchaṁ. Āsananti therassa āsanaṁ. Tasminti āsane. Nisinnassa therassa vattaṁ kātabbanti sambandho. Uklāpo asmiṁ dese atthīti uklāpoti atthaṁ dassento āha ‘‘kenaci kacavarena saṁkiṇṇo’’ti. Ettha ca saṅkāro ucchiṭṭho kalāpo samūho uklāpoti vacanatthena uklāpoti vuccati. Kacīyati bandhīyati asmiṁ deseti kaco, so varīyati icchīyati anenāti kacavaroti vacanatthena kacavaroti vuccati. Hatthenapīti ettha pisaddo pilotikenapītiādiṁ saṅgaṇhāti.",
  "tika-vin12t2:107": "Ekato katvāti ekato samānapaṭalaṁ katvā. Kasmā saṅghāṭīti āha ‘‘sabbaṁ hī’’tiādi. ‘‘Saṅghaṭitattā’’ti iminā saṁharitabbāti saṅghāṭīti vacanatthaṁ dasseti. Nivattitvā olokentaṁ upajjhāyaṁ saṁpāpuṇātīti yojanā. Ekena vā padavītihārenāti sambandho. Pattoyeva uṇhabhārikesu pariyāpannoti pattapariyāpanno, patte pariyāpanno yāguādiko pattapariyāpannotipi yujjatiyeva. Bhikkhācāreti bhikkhācāraṭṭhāne. Yāguyā vā laddhāyāti sambandho. Tassāti upajjhāyassa. So pattoti uṇhādīsu pariyāpanno so patto. Aññatra vāti ārāmādīsu vā. Tassāti upajjhāyassa. Vacane aniṭṭhiteti sambandho. Ito paṭṭhāyāti ‘‘na upajjhāyassa bhaṇamānassā’’ti ettha vuttanakārato paṭṭhāya. Iminā heṭṭhā vuttesu ‘‘nātidūre gantabba’’ntiādīsu nakārapaṭisiddhesu āpatti natthīti dasseti. Yattha katthacīti ‘‘na ca uṇhe cīvaraṁ nidahitabba’’ntiādīsu yesu kesuci. Ayanti dukkaṭāpatti. Hīti saccaṁ. Āpattisāmantāti ettha āpattiyā sāmantā āpattisāmantāti atthaṁ dassento āha ‘‘āpattiyā āsanna’’nti. ‘‘Āsanna’’nti iminā sāmantāsaddassa āsannavevacanatañca upayogatthe nissakkavacanatañca dasseti. Īdisaṁ vacanaṁ bhante vattuṁ vaṭṭati nāmāti yojanā.",
  "tika-vin12t2:108": "Gāmatopaṭhamataranti gāmato upajjhāyassa paṭhamataraṁ. Tenevāti upajjhāyeneva. Nivattantena saddhivihārikenāti sambandho. ‘‘Tinta’’nti vatvā tamevatthaṁ dassetuṁ vuttaṁ ‘‘sedaggahita’’nti. Iminā sedena sīdatīti sinnanti atthaṁ dasseti. ‘‘Atirekaṁ katvā’’ti iminā ussāretvātipadassa adhippāyatthaṁ dasseti, uddhaṁ uddhaṁ sāretvāti vuttaṁ hoti. Pacchimavākyassa pubbavākyakāraṇabhāvaṁ dassetuṁ vuttaṁ ‘‘kiṁ kāraṇā’’ti. Majjhe bhaṅgassa dosaṁ āvikaronto āha ‘‘samaṁ katvā’’tiādi. Tatoti samaṁ katvā saṁharaṇato, niccaṁ bhijjamānanti sambandho. Majjhe bhaṅgato vā, dubbalanti sambandho. Etanti ‘‘caturaṅgulaṁ kaṇṇaṁ ussāretvā’’ti etaṁ vacanaṁ. Yathāti yenākārena saṁhariyamāneti sambandho. Cīvarabhogassa oro anto obhogoti atthaṁ dassento āha ‘‘kāyabandhana’’ntiādi.",
  "tika-vin12t2:109": "Yoti upajjhāyo. ‘‘Gāmeyevā’’ti vatvā tamevatthaṁ dassetuṁ vuttaṁ ‘‘antaraghare vā paṭikkamane vā’’ti. Paṭikkamane vāti bhojanasālāyaṁ vā. Tassāti upajjhāyassa. Laddhā bhikkhā yenāti laddhabhikkho, tassa vā. Piṇḍapāto hotīti yojanā. Tassāti upajjhāyassa. Piṇḍapāto na hotīti sambandho. Attanā laddhopīti pisaddo upajjhāyena laddhopīti atthaṁ sampiṇḍeti. Āhariyatūti ettha tuvibhatti pucchāyaṁ hoti, āhariyatu kinti attho. Kāloti bhojanakālo. Bhuñjitthāti bhutto, tasmiṁ satīti sambandho. Upakaṭṭhoti majjhanhikassa āsanno.",
  "tika-vin12t2:110": "Anantarahitāyāti ettha antaradhāyatīti antarahito, taṭṭikacammakhaṇḍādi, natthi antarahito etasmiṁ pattabhūmīnamantareti anantarahitoti atthaṁ dassento āha ‘‘anatthatāyā’’ti. Kāḷavaṇṇakatā vā sudhābaddhā vā nirajamattikā hotīti yojanā. Tanti pattaṁ. Dhotavālikāyapīti suddhavālikāyapi. Tatthāti paṁsurajasakkharādīsu. Puna tatthāti paṇṇādhārakesu. Idaṁ vacanaṁ vuttanti sambandho. Abhimukhenāti attano abhimukhena. Saṇikanti sinnaṁ . Ante panāti cīvarassa koṭiyaṁ pana. Nikkhipantassa saddhivihārikassa cīvarassa bhogoti yojanā.",
  "tika-vin12t2:111": "Cuṇṇaṁsannetabbanti ettha cuṇṇasamodhānena netabbanti atthaṁ dassento āha ‘‘piṇḍi kātabbā’’ti. ‘‘Ekasmiṁ niddhūme ṭhāne’’ti iminā ekamantanti ettha ekasmiṁ ante ṭhāneti atthaṁ dasseti. Jantāghareti aggisālāyaṁ. Sā hi jalati dibbati aggi etthāti jantā, janeti sarīrasedametthāti vā jantā, sā eva gharaṁ jantāgharanti vuccati, tasmiṁ. Paripūjāvasena karīyatīti parikammanti atthena aṅgāradānādikaṁ parikammaṁ nāmāti dassento āha ‘‘parikammaṁ nāmā’’tiādi.",
  "tika-vin12t2:112": "‘‘Na kenaci gelaññenā’’tiādinā ussahanassa kāraṇaṁ dasseti. Hīti saccaṁ. Agilānena saṭṭhivassena saddhivihārikenāpi kātabbanti yojanā. Anādarenāti vattakaraṇassa anādarena. Nakārapaṭisaṁyuttesūti paṭisedhavācakena nakārena paṭisaṁyuttesu. Padesūti ‘‘na upajjhāyassa bhaṇamānassa antarantarā kathā opātetabbā’’tiādīsu vākyesu. Bhūmiyanti upalakkhaṇavasena vuttaṁ bhittiyampi apaṭighaṁsitabbattā. ‘‘Piṭhasaṅghāṭañcā’’ti iminā kavāṭapīḷanti ettha pīṭhasaddena piṭhasaṅghāṭaṁ vuccati uttarapadalopavasena vā ekadesavohāravasena vāti dasseti. ‘‘Acchupantenā’’ti iminā appaṭighaṁsantenāti ettha ghaṁsadhātuyā atthaṁ dasseti. Sammā tāyati attānañca parañca anenāti santānaṁ, tameva santānakanti atthena kīṭakulāvakamakkaṭakasuttādi santānakaṁ nāmāti dassento āha ‘‘santānaka’’ntiādi. Ullokatoti vitānato. Tañhi uddhaṁ lucīyate bandhīyateti ullokanti vuccati, cakārassa kakāramakatvā ‘‘ulloca’’ntipi vuccati. Tosaddena ākārassa smāvacanassa kāriyabhāvaṁ dasseti. Apaharitabbanti apanetabbaṁ. ‘‘Avaharitabba’’ntipi pāṭho, heṭṭhā haritabbaṁ pātetabbanti attho.",
  "tika-vin12t2:113": "Ālokasandhibhāgāti ettha bhāgasaddassa dvandato parattā pubbapadesupi paccekaṁ yojetabboti āha ‘‘ālokasandhibhāgā ca kaṇṇabhāgā cā’’ti. Tassa atthaṁ dassento āha ‘‘antarabāhirā’’tiādi. ‘‘Vātapānakavāṭakānī’’ti iminā ālokasandhisaddassa vātapānakavāṭakapariyāyabhāvaṁ dasseti. ‘‘Koṇā’’ti iminā kaṇṇasaddassa koṇavevacanabhāvaṁ dasseti.",
  "tika-vin12t2:114": "‘‘Yathā paṭhama’’ntiādinā paṭhamapaññattameva paññapetabbaṁ, na aññathāti dasseti. Idaṁ patirūpaṁ paṭhamapaññattaṁ sandhāya vuttaṁ. Paṭhamapaññatte apatirūpe aññathāpi paññapetabbaṁ. Etadatthamevāti yathāpaññattaṁ paññapetabbassa atthāya eva. Sace paññattaṁ ahosi, evaṁ satīti yojanā. Idanti bhittiṁ mocetvā paññāpanaṁ. Kaṭesu kiḷañjesu sārattā uttamattā kaṭasārakoti vuccati. Nivattetvāti saṁharitvā. Puratthimāti ettha yakāralopena niddesoti āha ‘‘puratthimāyā’’ti.",
  "tika-vin12t2:115": "Vūpakāsetabboti ettha kasadhātu gatyatthoti āha ‘‘aññattha netabbo’’ti. Upajjhāyaṁ gahetvā aññattha gantabboti attho. Aññatthāti aññaṁ ṭhānaṁ. Vivecetabbanti ettha diṭṭhigatato upajjhāyaṁ vivecetabbanti dassento āha ‘‘vissajjāpetabba’’nti. ‘‘Añño vattabbo’’ti vatvā tassa ākāraṁ dasseti ‘‘thera’’ntiādinā. So so bhikkhu yācitabboti sambandho. Aññena dāpetabboti attanā aññena bhikkhunā upajjhāyassa parivāso dāpetabboti attho. Kinti nu khoti kena eva upāyena dadeyya nukhoti attho. Itisaddo hi avadhāraṇattho. Aṭṭhakathāyapi imameva nayaṁ dasseti ‘‘kena nu kho upāyenā’’ti iminā. Sabbatthāti sabbesu ‘‘kinti nu kho paṭikasseyyā’’tiādivākyesu. Sattasu kammesu tividhassa ukkhepanīyakammassa garukattā vuttaṁ ‘‘ukkhepanīyaṁ akatvā’’ti. Tamevatthaṁ vitthārento āha ‘‘tena hī’’tiādi.",
  "tika-vin12t2:116": "Tena saddhivihārikena yācitabbāti sambandho. Sace karontiyevāti bhikkhū sace kammaṁ karontiyeva. Puna sace karontiyevāti bhikkhū sace ukkhepanīyakammaṁ karontiyeva. Athāti tasmiṁ kamme kate. Itīti evaṁ yācanena. Nanti taṁ upajjhāyaṁ.",
  "tika-vin12t2:117": "Samparivattakanti ettha ‘‘piṇḍukkhepaka’’ntiādīsu (pāci. 620) viya samparivattakantipadaṁ kiriyāvisesanaṁ, kapaccayo ca vicchatthoti āha ‘‘samparivattetvā samparivattetvā’’ti. Yadīti yāva. Yadisaddo hi yāvapariyāyo, tena vuttaṁ ‘‘na tāva pakkamitabba’’nti. Yāva appamattakampi rajanaṁ galati, na tāva pakkamitabbanti yojanā. Visabhāgapuggalenāti visabhāgena puggalena karaṇabhūtena. Na upajjhāyaṁ anāpucchā gāmo pavisitabboti ettha na aññeneva karaṇīyena pavisitabbo. Piṇḍāya pana pavisitabboti āsaṅkā bhaveyyāti āha ‘‘piṇḍāya vā’’tiādi. ‘‘Anāpucchitvā’’ti iminā anāpucchāti ettha ākāro tvāpaccayassa kāriyoti dasseti. Bhikkhācāranti bhikkhāya caraṇaṭṭhānaṁ, upajjhāyena gantabbanti yojanā. Pariveṇanti upajjhāyassa pariveṇaṁ. Passatīti upajjhāyaṁ passati.",
  "tika-vin12t2:118": "Dassanatthāya vāti asubhadassanatthāya vā. Imināpi vāsatthāya eva na gantabbanti āsaṅkaṁ nivatteti. Kammanti pakkamanassa kāraṇaṁ kammaṁ. Ananujānanaṁ sandhāya vuttaṁ ‘‘yāvatatiya’’nti. Tanti upajjhāyaṁ. Assāti saddhivihārikassa. ‘‘Na sampajjatī’’ti iminā sace sampajjati, na pakkamitabbāti dasseti. Kevalanti vinā uddesādisampajjanehi. Evarūpe upajjhāye nivārentepīti yojanā. ‘‘Gelaññato’’ti iminā vuṭṭhānasaddassa avadhiapekkhataṁ dasseti. Assāti upajjhāyassa. Aññoti attanā añño. Tassāti aññassa bhikkhussa.",
  "tika-vin12t2:119": "16. Saddhivihārikavattakathā",
  "tika-vin12t2:120": "67. Sammāvattanāyaṁ vinicchayo evaṁ veditabboti yojanā. Uddesādīhīti ādisaddena paripucchādayo saṅgaṇhāti. Saṅgahasaddassa saṅkhepagahaṇesupi vuttito ‘‘anuggaho’’ti vuttaṁ. Atha vā sammukhā saṅgaho ca parammukhā anuggaho ca kātabbo. Āmisena vā saṅgaho, dhammena vā anuggaho. Diṭṭhadhammikatthāya vā saṅgaho, samparāyikatthāya vā anuggaho. Lokiyatthāya vā saṅgaho, lokuttaratthāya vā anuggaho kātabbo. Tatthāti yaṁ vuttaṁ ‘‘uddesena paripucchāya ovādena anusāsanīyā’’ti. Tattha uddisanaṁ uddesoti vacanatthena pāḷivācanā uddeso nāmāti dassento āha ‘‘uddesoti pāḷivācanā’’ti. ‘‘Pāḷiyā atthavaṇṇanā’’ti iminā punappunaṁ, samantato vā pāḷiyā atthassa pucchanaṁ paripucchāti atthaṁ dasseti. Vatthusminti cārittavārittavatthusmiṁ. Idanti cārittaṁ. Puna idanti vārittaṁ. ‘‘Vacana’’nti iminā ovadanaṁ ovādoti vacanatthaṁ dasseti. Otiṇṇe vatthusmiṁ ‘‘idaṁ karohi, idaṁ mā karitthā’’ti vacanaṁ anusāsanī nāmāti yojanā. ‘‘Punappunaṁ vacana’’nti iminā anusāsanīti ettha anusaddassa naupacchinnatthaṁ dasseti. ‘‘Sace upajjhāyassa patto hotī’’ti sāmaññato vuttepi na pakatipatto hoti, atha kho atirittapatto hotīti āha ‘‘atirekapatto’’ti. Sabbatthāti sabbesu ‘‘sace upajjhāyassa cīvaraṁ hotī’’tiādīsu padesu. Aññopīti pattacīvarehi aññopi. Samaṇaparikkhāroti chattupāhanādi samaṇaparikkhāro. Idhāti saddhivihārikavatte. Nayenāti ñāyena. Uppajjamānaupāyapariyesananti uppajjamānassa, uppajjamānatthāya vā upāyassa pariyesanaṁ. Itoti ‘‘kinti nu kho saddhivihārikassa parikkhāro uppajjiyethā’’ti pāḷito. Cīvaraṁ rajantenāti ettha rajantena upajjhāyenāti attho na daṭṭhabbo, saddhivihārikenāti attho evāti dassento āha ‘‘upajjhāyato upāyaṁ sutvā rajantenā’’ti. Upajjhāyato upāyanti upajjhāyato laddhaṁ upāyaṁ.",
  "tika-vin12t2:121": "Nasammāvattanādikathā",
  "tika-vin12t2:122": "68.Upajjhāyavattanti upajjhāyamhi vattitabbaṁ vattaṁ. Soti saddhivihāriko. Dukkaṭaṁ āpajjatīti assa, so vā dukkaṭaṁ āpajjatīti yojanā. Paṇāmetabboti ettha papubba namudhātu atthapakaraṇādivasena idha apasādanatthoti āha ‘‘apasādetabbo’’ti. Adhimattanti adhikappamāṇaṁ. Gehasitapemanti mettāsinehaṁ. Vuttapaṭipakkhanayenāti kaṇhapakkhe vuttena paṭipakkhena nayena. Alaṁ paṇāmetunti ettha alaṁsaddassa arahatthapaṭikkhittesu dvīsu atthesu arahatthoti āha ‘‘yutto paṇāmetu’’nti.",
  "tika-vin12t2:123": "Sātisāro hotīti ettha pakatibhāvaṁ atikkamitvā saraṇaṁ pavattanaṁ atisāro, doso. Saṁvijjati so etassāti sātisāroti dassento āha ‘‘sadoso hotī’’ti. Tassatthaṁ dassetuṁ vuttaṁ ‘‘āpattiṁ āpajjatī’’ti. Āpattinti dukkaṭāpattiṁ. Tanti vattaṁ.",
  "tika-vin12t2:124": "Tesanti saddhivihārikānaṁ. Vattanti bahukānaṁ saddhivihārikānaṁ vattaṁ. Sādiyanaṁ vā…pe… bālo hotīti ettha bālassa kāraṇaṁ dassetuṁ vuttaṁ ‘‘sādiyanaṁ vā asādiyanaṁ vā na jānātī’’ti. Sādiyanassa vā asādiyanassa vā ajānanattā bālo hotīti vuttaṁ hoti. Ajānanassa kāraṇaṁ dassetuṁ vuttaṁ ‘‘bālo hotī’’ti. Bālattā sādiyanaṁ vā asādiyanaṁ vā na jānātīti vuttaṁ hoti. Tesūti bahukesu saddhivihārikesu. Tassāti vattasampannabhikkhussa. Tesanti itaresaṁ saddhivihārikānaṁ.",
  "tika-vin12t2:125": "Rādhabrāhmaṇavatthukathā",
  "tika-vin12t2:126": "69. Kiñcāpi āyasmā sāriputto jānātīti yojanā. Iminā ‘‘kiṁ nu kho ajānanto pucchī’’ti āsaṅkaṁ nivāreti. Bhagavā anuññātukāmo hotīti sambandho. Panasaddo garahattho, tathā jānantopīti attho. Lahukanti hetuantogadhavisesanaṁ. Lahukattā paṭikkhipitvāti vuttaṁ hoti. Assāti bhagavato, ajjhāsayanti sambandho. ‘‘Ajjhāsayaṁ viditvā’’tivacanassa yuttiṁ dassento āha ‘‘buddhānaṁ hī’’tiādi. Hīti saccaṁ. Ayañcāti sāriputtatthero ca. Aggoti koṭiukkaṁso. Seṭṭhoti pavaro uttamo.",
  "tika-vin12t2:127": "‘‘Byattena bhikkhunā paṭibalenā’’ti ettha byattapaṭibalānaṁ visesaṁ dassetuṁ vuttaṁ ‘‘byatto nāmā’’tiādi. Tattha yassa sāṭṭhakathaṁ vinayapiṭakavācuggataṁ pavattati, ayaṁ byatto nāmāti yojanā . Tasminti vinayapiṭakaṁ vācuggatabhikkhumhi. Yassāti bhikkhuno. Suggahitanti sāṭṭhakathāya suṭṭhu gahitaṁ. Ayampīti pisaddo purimabhikkhuṁ apekkhati. Imasmiṁ attheti imasmiṁ vatthumhi, imasmiṁ visayeti attho. Byatirekānvayavasena paṭibalaṁ dassento āha ‘‘yo panā’’tiādi. Yo pana na sakkotīti sambandho. Kasmāti āha ‘‘kāsasosasemhādinā vā’’tiādi. Tattha kāso ca soso ca semho ca, te ādayo yassa gelaññassāti kāsasosasemhādi, ādisaddena eḷamūgādayo saṅgaṇhāti. Oṭṭho ca danto ca jivhā ca, tā ādayo yesaṁ tāluādīnanti oṭṭhadantajivhādayo, tesaṁ. Padabyañjanehīti padaakkharehi. Byañjanasaddo hettha akkharavācako. Hāpetīti galattā hāpeti. Aññathā vā vattabbanti aññena sithilādinā ākārena vā vattabbaṁ. Aññathā vadatīti aññena dhanitādiākārena vadati. Tabbiparītoti tassa apaṭibalassa viparīto bhikkhūti sambandho. Tatoti jānāpetabbato. Yanti yaṁ ākāraṁ dhātukammametaṁ, saṅghoti kāritakammametaṁ. Idha kāritakammaṁ kito vadati.",
  "tika-vin12t2:128": "71.Upasampannasamanantarāti ettha upasampannassa samanantarāti atthaṁ nivārento āha ‘‘upasampanno hutvāva samanantarā’’ti. Evasaddena cirakālaṁ nivatteti. Ullumpatūti ettha upubbalupadhātuyā upasaggavasena vā atthātisayavasena vā dhātūnamanekatthattā idha upubbadharadhātuyā atthe vattatīti dassento āha ‘‘uddharatū’’ti. Uṭṭhāpetvā, ukkhipitvā vā dharatūti attho. Tamevatthaṁ dassento āha ‘‘akusalā’’tiādi. Tattha ‘‘akusalā vuṭṭhāpetvā’’ti iminā sahāvadhinā utyūpasaggassa atthaṁ dasseti. ‘‘Kusale patiṭṭhāpetū’’ti iminā sahādhārena dharadhātussa atthaṁ dasseti. Utyūpasaggassa ukkhipanatthaṁ dassento āha ‘‘sāmaṇerabhāvā vā uddharitvā’’ti. ‘‘Paṭiccā’’ti iminā upādāyāti ettha samīpe ādiyitvāti saddatthamagahetvā saṅketatthavasena pākaṭattā tassa saṅketatthaṁ dasseti, adhippāyatthaṁ dassetīti attho.",
  "tika-vin12t2:129": "73.Adhiṭṭhitāti ettha adhi niccavasena ṭhāti pavattatīti adhiṭṭhitāti vacanatthaṁ dassento āha ‘‘niccappavattinī’’ti. Kasmā cattāro paccayā nissayāti vuttāti āha ‘‘yasmā’’tiādi. ‘‘Cattāro’’tiādinā cattāro paccaye nissāya attabhāvo seti pavattatīti nissāyāti avuttakammatthaṁ dasseti.",
  "tika-vin12t2:130": "18. Ācariyavattakathā",
  "tika-vin12t2:131": "75.Kintāyanti ettha ekāralopavasena sandhi hotīti āha ‘‘kiṁte aya’’nti. ‘‘Ovaditabboti’’iminā ovadiyoti ettha ṇyapaccayassa kammatthaṁ dasseti. ‘‘Tadatthāyā’’ti iminā ‘‘yadidaṁ gaṇabandhika’’nti uttaravākye yaṁsaddaṁ disvā pubbavākye taṁsaddaṁ ñāpeti, tassa bāhullassa atthāyāti attho.",
  "tika-vin12t2:132": "76.Soti pasūro paribbājako. Tenāti udāyittherena. Sahadhammikanti saha dhammena kāraṇena. Byatto tāva pubbe vuttalakkhaṇo hotu, paṭibalo pana kathaṁ ñātabboti āha ‘‘yo panā’’tiādi . Yo pana sakkotīti sambandho. Cāti saccaṁ. Etanti paṭibalattaṁ, ‘‘pañcahi…pe… vinetu’’ntivacanaṁ vā.",
  "tika-vin12t2:133": "77.Titthiyapakkhasaṅkantesūti titthiyasaṅkhātaṁ sāsanassa paṭipakkhaṁ saṅkamantesu. Ācārasamācārasikkhāpanakanti ativiya caritabbaṁ ābhisamācārikasīlaṁ sikkhāpanakaṁ. Iminā ācāraṁ sikkhāpetīti ācariyoti vacanatthaṁ dasseti. Nāmamattamevāti ‘‘ācariyo’’ti vā ‘‘antevāsiko’’ti vā nāmamattameva. Nānanti upajjhāyato vā saddhivihārikato vā nānaṁ.",
  "tika-vin12t2:134": "20. Paṇāmanākhamāpanākathā",
  "tika-vin12t2:135": "80. Yaṁ lakkhaṇaṁ vuttanti sambandho. Nissayantevāsikena kātabbanti yojanā. Pabbajjāupasampadādhammantevāsikehīti pabbajjantevāsikena ca upasampadantevāsikena ca dhammantevāsikena ca. Etesanti pabbajjāupasampadādhammantevāsikānaṁ. Etesūti etesu tīsu antevāsikesu. Ācariyassāti pabbajjantevāsiko pabbajjācariyassa, upasampadantevāsiko upasampadācariyassāti attho. Samīpeti nissayācariyassa ca dhammācariyassa ca āsanne. Tasmāti yasmā antevāsikena ācariyamhi sammā vattitabbaṁ, tasmā. Ācariyenāpīti nissayapabbajjā upasampadā dhammācariyenāpi. Ovādācariyo tesu saṅgahaṁ gacchati. Tesūti catūsu antevāsikesu.",
  "tika-vin12t2:136": "22. Nissayapaṭippassaddhikathā",
  "tika-vin12t2:137": "Āṇattivinicchayo",
  "tika-vin12t2:138": "83. ‘‘Nissayapaṭipassaddhīsū’’ti samūhādhāro. ‘‘Upajjhāyo pakkanto vātiādīsū’’ti avayavādhāro. ‘‘Vippavasitukāmo’’ti iminā nirālayabhāvaṁ dasseti. Evaṁ gateti evaṁ upajjhāye gateti yojanā. Aññadāpīti aññasmimpi kāle. Upajjhāyena pavāsitakāleti attho. Ekasambhogaparibhogoti attanā vā upajjhāyena vā eko paccayasambhogo ca dhammaparibhogo ca. Ekadivasampīti pisaddo garahattho, dvihādikaṁ pana pagevāti attho. Parihāro natthīti āpattiparihāro natthi, āpattiyā pariharaṇaṁ apanayanaṁ natthīti adhippāyo. Lajjī pesaloti lajjī hutvā piyasīlo bhikkhūti sambandho. Tadahevāti tasmiṁ upajjhāyassa pakkantaahani eva. Tathāti yathā ‘‘upajjhāyo lahuṁ āgamissatī’’ti pucchati, tathā ‘‘ahaṁ lahuṁ āgamissāmī’’ti vuttanti attho. Sace vadatīti sace ācariyo vadatīti yojanā. Assāti bhikkhussa. Sabhāgatanti lajjipesalabhāvaṁ.",
  "tika-vin12t2:139": "Yāva āgamanāti upajjhāyassa yāva āgamanā. Nanti upajjhāyaṁ. ‘‘Vāsentiyevā’’tipade kāritakammaṁ. Tatthāti upajjhāyassa gataṭṭhāne. Tenāti upajjhāyena. Pavattīti pavattanaṁ. Nadīpūrena vā upaddutoti sambandho. Nadīpūrattā udakosakkanaṁ āgameti, corādīnaṁ upaddutattā sahāye pariyesati. Soti upajjhāyo.",
  "tika-vin12t2:140": "‘‘Nissayapaṇāmanā’’ti iminā āṇāpanaṁ āṇattīti vacanatthena nissayapaṇāmanā āṇattīti vuccatīti dasseti. Nissayapaṇāmanāti nissayassa upajjhācariyassa paṇāmanā. Tasmā paṇāmito hotīti sambandho. ‘‘Āpucchītiādinā’’ti ettha ādisaddena ‘‘mā maṁ susānagamanaṁ āpucchī’’tiādayo saṅgaṇhāti. Tenāti saddhivihārikena. Khamāpetabboti titikkhāpetabbo.",
  "tika-vin12t2:141": "Tāvāti mahātherehi, mahātherānaṁ vā paṭhamaṁ. Aññatthāti upajjhāyassa vihārato aññaṁ vihāraṁ. Appevāti api eva nāma khameyyāti yojanā. Tatrevāti aññattheva. Dubbhikkhādidosenāti ettha ādisaddena ñātiviyogādidoso gahetabbo. Taṁyevāti attanā vasitaṁ tameva ṭhānaṁ. Aññassāti upajjhāyato aññassa bhikkhussāti sambandho. Iminā upajjhāyena pariccattattā upajjhāyasamodhāne nissayapaṭippassaddhi natthīti dīpeti.",
  "tika-vin12t2:142": "Samodhānavinicchayo",
  "tika-vin12t2:143": "Āpucchitvāti =00 antevāsikaṁ āpucchitvā. Tatrāpīti ācariyantevāsikesupi. Kadāti kasmiṁ kāle. Sāyanhe vā rattiṁvāti ajja sāyanhe vā rattiṁ vā. Taṁkhaṇeyevāti tasmiṁ sampaṭicchanakkhaṇeyeva.",
  "tika-vin12t2:144": "So cāti antevāsiko ca. Tatoti gāmato. Sugatoti suṭṭhu gato, nissayo paṭippassambhatīti adhippāyo. Athāpīti puna ca paraṁ. Āpucchitvā pakkamane vinicchayaṁ dassetvā āpucchitvā pakkamane taṁ dassento āha ‘‘ācariyaṁ anāpucchā’’tiādi. Upacārasīmātikkameti upacārasīmāya atikkame sati, atikkamanahetu vāti yojanā. Ettha ca upacārasīmā nāma parikkhittassa vihārassa parikkhepoyeva, aparikkhittassa parikkhepārahaṭṭhānaṁ.",
  "tika-vin12t2:145": "Sāyanhe vā rattibhāge vāti ajja sāyanhe vā rattibhāge vā. Sveti suve.",
  "tika-vin12t2:146": "Bahisīmanti upacārasīmato bahi. Tatoti bahisīmato. Dvinnaṁ leḍḍupātānanti antevāsikato dvinnaṁ leḍḍupātānaṁ. Atikkamitvāti upacārasīmato bahi antevāsikasaddhivihārikānaṁ vasanaṭṭhānato atikkamitvā.",
  "tika-vin12t2:147": "Muccitukāmoti antevāsikamhā muccitukāmo eva. Paṇāmetīti kāyavācāhi paṇāmeti. Sālayoti ācariye sāpekkho. ‘‘Nirālayo’’ti vatvā tassa atthaṁ dassetuṁ vuttaṁ ‘‘na dānī’’tiādi. Evampīti dhure nikkhittepi. Ubhinnaṁ dhuranikkhepe sati, dhuranikkhepahetu vā paṭippassambhatīti yojanā. Paṇāmitena paṭipajjitabbanti sambandho.",
  "tika-vin12t2:148": "Vuttamevatthaṁ vitthārento āha ‘‘sace hī’’tiādi. Ācariyanti nissayācariyaṁ. Cetiyaṁ vā vandantaṁ upajjhāyanti sambandho, maggappaṭipannaṁ vā upajjhāyanti yojanā. Dūrattāti dūrabhāvato. Uparipāsādeti pāsādassa upari. Tanti upajjhāyaṁ. Nisinnaṁ upajjhāyanti sambandho.",
  "tika-vin12t2:149": "Savanavasena samodhāne vinicchayo evaṁ veditabboti yojanā. Upajjhāyassa saddanti sambandho.",
  "tika-vin12t2:150": "23. Upasampādetabbapañcakakathā",
  "tika-vin12t2:151": "84. Idāni =01 yaṁ lakkhaṇaṁ vuttanti sambandho. Saṅkhepatoti aṅgāni anuddharitvā samāsato. Tatthāti yaṁ ‘‘pañcahi bhikkhave aṅgehi samannāgatena bhikkhunā’’tiādimāha, tattha. Aguṇaṅgehīti guṇavirahitehi aṅgehi. Soti bhikkhu. Na upasampādetabbanti ettha kammavācācariyena hutvā na upasampādetabbanti āsaṅkā bhaveyyāti āha ‘‘upajjhāyena hutvā na upasampādetabba’’nti. Etthāti etesu pañcakesu. Ādīsūti ettha pubbo nidassanattho itisaddo lopo hoti. Itiādīsūti hi attho. Ayuttavasenāti ananurūpavasena. Yoti bhikkhu. Hīti saccaṁ, yasmā vā. Pare ca samādapetunti sambandho. Tatthāti sīlakkhandhādike. Pariharatīti parisaṁ parissayato harati apaneti. Tassāti bhikkhuno. ‘‘Sīlādīhī’’tipadaṁ ‘‘parihāyatiyevā’’tipade apādānaṁ, ‘‘na vaḍḍhatī’’tipade karaṇaṁ. Tasmātiādi laddhaguṇaṁ. Tenāti bhikkhunā. Kasmā āpattiaṅgavasena na vuttanti āha ‘‘na hī’’tiādi. Hīti yasmā. Tassevāti khīṇāsavasseva. Na vadeyyāti khīṇāsavānaṁ anabhiratiyā anuppannattā na vadeyya. Yadi na khīṇāsavasseva upajjhāyācariyabhāvo anuññāto, atha kasmā khīṇāsavapañcako vuttoti āha ‘‘yasmā panā’’tiādi. Yasmā na parihāyatīti sambandho.",
  "tika-vin12t2:152": "Antaggāhikāyāti sassatucchedasaṅkhātaṁ antaṁ lāmakaṁ gaṇhāti, gaṇhāpetīti vā antaggāhikā, tāya. Diṭṭhiyāti micchādiṭṭhiyā. Yattakaṁ sutanti bhikkhunovādakasikkhāpade (pāci. aṭṭha. 145-147) vuttaṁ yattakaṁ sutaṁ. Tenāti sutena ऋ. Yaṁ āpattādi tena jānitabbanti yojanā.",
  "tika-vin12t2:153": "Āpattiṁna jānātīti ettha āpattiṁ āpannoti na jānātīti atthaṁ dassento āha ‘‘idaṁ nāmā’’tiādi. Tattha ‘‘āpanno’’ti iminā ‘‘āpatti’’ntipadaṁ ‘‘āpanno’’tipāṭhasesena yojetabbanti dasseti.",
  "tika-vin12t2:154": "Ābhisamācārikāyāti ettha ubhatovibhaṅgapariyāpannasīlato abhivisesena sammā caritabbanti ābhisamācāraṁ, khandhakapariyāpannaṁ vattapaṭipattisīlaṁ, taṁ ārabbha paññattā ābhisamācārikā, khandhakapariyāpannā sikkhā, tāya. Ādibrahmacāriyakāyāti ettha maggasaṅkhātassa brahmacariyassa ādi mariyādo ādibrahmacariyo, tasmiṁ pavattā ādibrahmacariyakā =02, ubhatovibhaṅgapariyāpannā sikkhā, tāya. Sekkhapaṇṇattiyanti sikkhitabbaṭṭhena sikkhā, sā eva bhagavatā paññattattā sekkhapaṇṇatti. Atha vā sikkhanaṁ sikkhā, tāya sikkhanatthāya bhagavatā paññapīyatīti sekkhapaṇṇatti ubhatovibhaṅgapariyāpannasikkhāyeva, tassaṁ. Abhidhammeti ettha suttantapāḷito abhi atireko, abhivisiṭṭho vā dhammo abhidhammoti vutte nāmarūpaparicchedakaṁ abhidhammapiṭakanti āha ‘‘nāmarūpaparicchede’’ti. Abhivinayeti ettha abhibhavitvā kāyavācaṁ vinetīti abhivinayo, abhibhavitvā kāyavācaṁ vineti ettha, etenāti vā abhivinayoti vutte vinayapiṭakanti āha ‘‘sakale vinayapiṭake’’ti. Sabbatthāti sabbesu padesu, sabbesaṁ vā padānaṁ. Attho daṭṭhabboti yojanā. ‘‘Kāraṇenā’’ti ettha kāraṇasaddena ‘‘dhammato’’ti ettha dhammasaddassa sabhāvatthādayo nivāretvā kāraṇatthataṁ dīpeti, enasaddena topaccayassa visesanatthaṁ. Itīti evaṁ yathāvuttanayenāti attho. Catuttheti catutthapañcake. Catutthapañcakato tīṇi padāni, pañcamapañcakato dve padāni gahetvā pañcakaṁ katvā vuttaṁ ‘‘cattāro pañcakā’’ti. Aṭṭhasu pañcakesūti sambandho.",
  "tika-vin12t2:155": "Iti soḷasapañcakavinicchaye yojanā samattā.",
  "tika-vin12t2:156": "24. Upasampādetabbachakkakathā",
  "tika-vin12t2:157": "85.Tanti ūnadasavassapadaṁ. Sabbatthāti sabbesu chakkesu. Tatthāti chakkesu. ‘‘Pātimokkhāni vitthārenā’’ti vuttattā vibhaṅgavasena gahetabbānīti āha ‘‘ubhatovibhaṅgavasena vuttānī’’ti. Mātikāvibhaṅgavasena suṭṭhu vibhajitabbānīti suvibhattāni, vācuggatavasena sundarā pavatti etesanti suppavattīni, suttato anubyañjanato suṭṭhu vinicchitabbānīti suvinicchitabbānīti atthaṁ dassento āha ‘‘mātikāvibhaṅgavasenā’’tiādi.",
  "tika-vin12t2:158": "25. Aññatitthiyapubbavatthukathā",
  "tika-vin12t2:159": "86.Yo panāti yo pana aññatitthiyapubbo. Aññopīti pasūrato aparopi. Idhāti imasmiṁ sāsane. Tasminti aññatitthiyapubbe. Tatthāti ‘‘yo so bhikkhave aññopī’’tiādivacane. Ayanti parivāso. Naggaparibbājakassevāti vatvā tassa bhedaṁ dassetuṁ vuttaṁ ‘‘ājīvakassa vā acelakassa vā’’ti. Tattha ājīvako upari ekameva vatthaṁ upakacchake pavesetvā paridahati, heṭṭhā naggo. Acelako pana sabbena sabbaṁ naggoyeva. Sopīti =03 naggaparibbājakopi. Vālakambalādīnanti vālena kataṁ kambalaṁ, ādisaddena kesakambalādayo saṅgaṇhāti. Assāti paribbājakassa. Aññassāti naggaparibbājakato aparassa. Paṇḍaraṅgādikassāti paṇḍaraṁ setavatthaṁ aṅge sarīre etassatthīti paṇḍaraṅgo, ādisaddena nīlaṅgādayo saṅgaṇhāti.",
  "tika-vin12t2:160": "Evanti iminā kesamassuoropanādinā. Pabbājentehi bhikkhūhīti sambandho. Tasminti aññatitthiyapubbe, nisinneyevāti yojanā. Anādare cetaṁ bhummavacanaṁ. Tassāti aññatitthiyapubbassa. Nayimeti na ime, bhikkhūti sambandho. Tanti aññatitthiyapubbaṁ.",
  "tika-vin12t2:161": "87. ‘‘Evaṁ kho…pe… anārādhako’’ti ayaṁ kathā mātikāti yojanā. Assāti aññatitthiyapubbassa. Tassevāti tassāyeva mātikāya. Tatthāti vibhaṅge. Atikālenāti ettha bhattakiccaṁ katvā vattakaraṇavelāyeva atikālo nāmāti dassento āha ‘‘vattakaraṇavelāyamevā’’ti. Iminā bhummatthe karaṇavacanantipi dasseti. Tatthevāti kulagharesuyeva. Aññadatthūti ekaṁsena, ‘‘karonto’’ti iminā pāṭhasesaṁ dasseti. Evampi karonto aññatitthiyapubboti yojanā. ‘‘Sampādako’’ti iminā anārādhakoti ettha ārādhasaddassa sādhanatthaṁ dasseti, tosanatthādayo nivatteti.",
  "tika-vin12t2:162": "Ajjhācāratthikā visanti pavisanti etthāti vesiyā, sobhaṇarūpasaṅkhātaṁ vesaṁ dhāretīti vā vesiyā. Tena vuttaṁ ‘‘sulabhajjhācārā’’tiādi. Āmisoyeva kiñjakkho appamattakaṭṭhenāti āmisakiñjakkho, visesanaparapado. Atha vā āmiso ca tato añño kiñjakkho ca āmisakiñjakkhaṁ, tassa sampadānaṁ āmisakiñjakkhasampadānaṁ. Kiñjakkhasaddo kesarasseva mukhyato vācako, appamattakassa pana rūḷhīvasena. Vidhavāti ettha dhavasaddo patinoyeva vācako, na rukkhavisesassāti dassento āha ‘‘matapatikā vā’’tiādi. Imehi padehi matavasena vā pavutthavasena vā vigato dhavo etāsaṁ, dhavena vā vigatāti vidhavāti vacanatthaṁ dasseti. Tāti vidhavā. Yobbanapattattā vā yobbanātītattā vā thullā mahantā kumārikāti thullakumārikāti dassento āha ‘‘yobbanapattā’’tiādi. Paṇḍakāti ettha āsittapaṇḍakādīsu pañcasu paṇḍakesu napuṁsakapaṇḍakovādhippetoti āha ‘‘napuṁsakā’’ti. Samānapabbajjāti bhikkhūhi samānapabbajjā. Tatoti vissāsato.",
  "tika-vin12t2:163": "Tatthāti vesiyādīsu. Tāsanti vesiyānaṁ. Soti aññatitthiyapubbo. Sabbatthāti sabbesu =04 vidhavādīsu. Gantabbataṁ dassento āha ‘‘sace panā’’tiādi. Tathāti yathā gantabbattaṁ vuttaṁ, tathā.",
  "tika-vin12t2:164": "Uccāvacānīti ettha uddhaṁ cayati vaḍḍhatīti uccaṁ, cayato avagato viyogoti avacaṁ. Uccañca avacañca uccāvacānīti vacanatthena mahantakhuddakatthoti āha ‘‘mahantakhuddakānī’’ti. ‘‘Kammānī’’ti iminā ‘‘karaṇīyānī’’tipadassa sarūpaṁ dasseti. Taṁdassanena ca kattabbānīti karaṇīyānīti vacanattho kātabbo. Tatthāti mahantakhuddakesu kammesu . Tattha na dakkhoti ettha tasaddassa visayaṁ dassetuṁ vuttaṁ ‘‘tesu tesu navakammesū’’ti. ‘‘Uṭṭhānavīriyasampanno’’ti iminā natthi alaso kosajjaṁ etassāti analasoti vacanatthaṁ dasseti. Tatrāti ettha trapaccayo sattamyatthe vicchājotakoti āha ‘‘tesu tesū’’ti. ‘‘Ṭhānuppattikāya vīmaṁsāyā’’ti vuttavacanassatthaṁ dassento āha ‘‘idameva’’ntiādi. ‘‘Tasmiṁyeva khaṇe uppannapaññāyā’’ti iminā ‘‘ṭhānuppattikāyā’’ti ettha ṭhānasaddo taṅkhaṇatthoti dasseti. Alaṁ kātunti ettha alaṁsaddo bhūsanavāraṇapariyattasaṅkhātesu tīsu atthesu pariyattatthoti āha ‘‘kātuṁ samattho’’ti.",
  "tika-vin12t2:165": "Tibbacchandoti tikhiṇachando. ‘‘Balavacchando’’ti iminā adhippāyatthaṁ dasseti. Lokiyasamādhibhāvanāyāti lokiyāya aṭṭhasamāpattisaṅkhātāya samādhibhāvanāya.",
  "tika-vin12t2:166": "Idhāgatoti imasmiṁ sāsane āgato. Titthāyatanasāmikassāti taranti uplavanti sattā ummujjanimujjaṁ karonti etthāti titthaṁ, dvāsaṭṭhi diṭṭhiyo. Tameva āyatanaṁ diṭṭhigatikānanti titthāyatanaṁ. Atha vā titthametesamatthīti titthino, tesamāyatanaṁ titthāyatanaṁ, tassa sāmiko titthāyatanasāmiko, tassa. Tassa diṭṭhiyāti ettha diṭṭhisaddo laddhipariyāyoti āha ‘‘tassa santakāya laddhiyā’’ti. Kasmā sā laddhi ‘‘khantī’’ti ca ‘‘rucī’’ti ca ‘‘ādāyo’’ti ca vuccatīti āha ‘‘idānī’’tiādi. Sāyeva laddhi khamati ceva ruccati ca gahitā cāti yojanā. Tassa titthakarassāti katvatthe sāmivacanaṁ. Tassāti titthāyatanasāmikassa. Bhaññamānāyāti bhaṇiyamānāya. Anabhiraddhoti ettha anabhirādhito aparitositacittoti atthaṁ dassento āha ‘‘aparipuṇṇasaṅkappo, no paggahitacitto’’ti. Yadidanti yaṁ idaṁ ‘‘anattamanatta’’nti vā ‘‘attamanatta’’nti vā sambandho. Iminā ‘‘ida’’ntipadassa aniyamaṁ dasseti. Imeti bhikkhū. Yañca anattamanattanti yojanā. Tassevāti aññatitthiyapubbassa eva anattamanattanti sambandho. Idanti dve attamanattāni, dve anattamanattānīti catubbidhaṁ idaṁ dhammajātaṁ. Saṅghāṭanīyanti saṅghaṭitabbaṁ, sannicayaṁ kātabbanti attho. ‘‘Anārādhake’’tiādinā anārādhanīyasminti =05 ettha na ārādheti vattaṁ anena kammenāti anārādhanīyanti vacanatthaṁ dasseti. Idanti catubbidhaṁ. Liṅganti kāraṇaṁ. Lakkhaṇanti cihanaṁ. Itoti aṭṭhaṅgato nīhaṭenāti sambandho. Vuttavipallāsenāti kaṇhapakkhe vuttaviparītena.",
  "tika-vin12t2:167": "Sukkapakkhe aṭṭhaṅgāni samodhānetvā dassento āha ‘‘nātikālena gāmapavesanaṁ nātidivā paṭikkamana’’ntiādi. Kaṇhapakkhepi iminā nayena aṭṭhaṅgāni samodhānetabbāni. ‘‘Paritosako’’ti iminā ārādhakasaddassa tosanatthaṁ dasseti. Heṭṭhā pana ‘‘sampādako’’ti vuttattā sādhanatthaṁ dassetīti daṭṭhabbaṁ.",
  "tika-vin12t2:168": "Upasampadamāḷakepīti upasampādaṭṭhāne ekakūṭayutte anekakoṇe patissayavisesepi. So hi ekakūṭaṁ katvā anekehi koṇehi malīyati vibhūsīyatīti māḷoti vuccati. ‘‘Cattāro māse parivasitabba’’ntivacanaṁ asadisūpamāya pākaṭaṁ karonto ‘‘yathā panā’’tiādimāha. Hīti saccaṁ. Assāti aññatitthiyapubbassa. Parivasanto aññatitthiyapubboti sambandho. Antarāti catumāsassa abbhantare. Kuppanasabhāvoti nassanasabhāvo. Pariggaṇhātīti paricchinditvā gaṇhāti. Nāmarūpaṁ vavatthapetīti ‘‘idaṁ nāmaṁ, idaṁ rūpa’’nti vavatthapeti. Lakkhaṇanti namanaruppanalakkhaṇaṁ, aniccādilakkhaṇaṁ vā. Sotāpattimaggassa diṭṭhivicikicchāpahānaṁ sandhāya vuttaṁ ‘‘samūhatāni…pe… salla’’nti. Abbuḷhanti āvahiyitthāti abbuḷhaṁ, uddhaṁ vahiyitthāti attho. Ātyūpasaggo hi uddhaṅgamattho. Taṁdivasamevāti tasmiṁ sotāpattimaggassa paṭilabhanadivaseyeva. Bhummatthe cetaṁ upayogavacanaṁ. Tadahevāti tasmiṁ sotāpannabhavanaahani eva.",
  "tika-vin12t2:169": "Tassāti aññatitthiyapubbassa. Pāḷiyaṁ pattassa anāgatattā vuttaṁ ‘‘pattampi tathevā’’ti. Yathā upajjhāyamūlakaṁ cīvaraṁ pariyesitabbaṁ, pattampi tathevāti attho. Idanti pattacīvaraṁ. Imassāti aññatitthiyapubbassa. Aññeti upajjhāyato apare. Tehipīti aññehipi. Vilomāti paṭilomā. Āyattanti adhīnaṁ. Āyattajīvikattāti aññatitthiyapubbassa upajjhāyena āyattajīvikattā. Tassāti upajjhāyassa. Vacanakaroti vacanaṁ karo. Vākyepi samāsepi vacanasaddassa ‘‘tassā’’ti padameva apekkhattā ‘‘vacanakaro’’ti samāso hoti. Eseva nayo ‘‘upajjhāyena āyattajīvakattā’’ti etthāpi. Tenāti vacanakarahetunā.",
  "tika-vin12t2:170": "Aggiparicaraṇakāti =06 aggipūjakā. Iminā aggiṁ paricarantīti aggikāti vacanatthaṁ dasseti. Tāpasāti jaṭādharā. Te hi yasmā jaṭā ca tapo ca etesamatthi, tasmā ‘‘jaṭilā’’ti ca ‘‘tāpasā’’ti ca vuccanti. Eteti jaṭilakā. ‘‘Kiriyaṁ na paṭibāhantī’’ti vuttavacanassa atthaṁ dassento āha ‘‘atthi kammaṁ, atthi kammavipāko’’ti. Etadeva pabbajjanti etaṁ eva tāpasapabbajjaṁ. Etesanti jaṭilānaṁ. Sāsaneti buddhassa sāsane. Tesanti ñātīnaṁ, imaṁ parihāranti sambandho. Teti ñātayo. Hīti saccaṁ, yasmā vā. Ñātiseṭṭhassāti ñātiyeva seṭṭho, ñātīnaṁ vāti ñātiseṭṭho, tassa, buddhassāti sambandho.",
  "tika-vin12t2:171": "26. Pañcābādhavatthukathā",
  "tika-vin12t2:172": "88.Magadhesūti ettha bahuvacanapadena vuttattā janapadassa nāmanti āha ‘‘magadhanāmake janapade’’ti. Amanussānañcāti manussehi aññasattānañca. Ussannasaddo ca ussadasaddo ca vuḍḍhippattapariyāyoti āha ‘‘ussannā vuḍḍhippattā’’ti. ‘‘Phātippattā’’ti iminā tamevatthaṁ dasseti. Tehīti kuṭṭhādīhi pañcahi ābādhehi.",
  "tika-vin12t2:173": "Tatthāti kuṭṭhādīsu pañcasu ābādhesu. Ābādhikaṁ ābhuso bādhati pīḷetīti ābādho, aṅgapaccaṅgaṁ kuṭati chindatīti kuṭṭhaṁ. ‘‘Rattakuṭṭhaṁ vā’’tiādīsu vāsaddena setakuṭṭhādīnipi saṅgaṇhāti. Kīṭibha daddu khajju ādippabhedampīti kīṭibho ca daddu ca khajju ca kīṭibhadaddukhajjuyo , tā ādayo yesaṁ kuṭṭhānanti kīṭibhadaddukhajjuādayo, tesaṁ pabhedo kīṭibhadaddu khajjuādippabhedo, tampi. Tattha kīṭibhoti kīṭa ibhoti padavibhāgo kātabbo. Tattha kīṭoti kimi. Iminā kīṭakulāvakaṁ ‘‘kīṭo’’ti gahetabbaṁ, kīṭo viyāti kīṭo, kuṭṭhaviseso. Ibhoti gajo. Iminā gajassa sabalaṁ ‘‘ibho’’ti gahetabbaṁ. Ibho viyāti ibho, kuṭṭhaviseso. Kīṭoyeva ibho kīṭibho, kuṭṭhābādhaviseso, yaṁ loke ‘‘kuṭṭābādha viseso’’iti voharanti. Daddūti kacchu. Sā hi sarīraṁ daṁsati vidaṁsati, hiṁsatīti vā dadduti vuccati. Ekassa dakārassa rakāraṁ katvā ‘‘daddu’’tipi pāṭho. Yaṁ loke ‘‘pve?’’Iti voharanti. Khajjūti kaṇḍuvanaṁ. Tañhi sarīraṁ khajjati byathati khadati, hiṁsatīti vā khajjūti vuccati. Yaṁ loke ‘‘khajja’’iti voharanti. ‘‘Kacchū’’tipi pāṭho, so apāṭho daddusaddena tassa gahitattā. Tanti kuṭṭhaṁ. Pakatipaṭicchannaṭṭhāneti pakatiyā paṭicchannaṭṭhāne, yathānivatthapārutaṭṭhāneti attho. Iminā visesato paṭicchannaṁ nivatteti. Avaḍḍhanakapakkhe ṭhitaṁ sace hotīti yojanā. Pakativaṇṇeti =07 pakatichaviyaṁ. Yathā avaṇā chavi hoti, tathāti attho. Idaṁ vaṇavatthuṁ sandhāya na vuttaṁ.",
  "tika-vin12t2:174": "Medagaṇḍoti medo asmiṁ atthīti medo, gaṇḍati phoṭo bhavatīti gaṇḍo, medoyeva gaṇḍo medagaṇḍo. Yaṁ loke ‘‘medagaṇḍoiti voharanti. Kolaṭṭhīti kolaṁ vuccati badaraphalaṁ, tassa aṭṭhi kolaṭṭhi. Avaḍḍhanakapakkhe ṭhite satīti yojanā. Sañchavinti saṁvijjamānachaviṁ, sañjātachaviṁ vā. Uṇṇigaṇḍāti uddhaṁ namantīti uṇṇiyo, tāyeva gaṇḍā uṇṇigaṇḍā. Ye loke ‘‘uṇṇigaṇḍā’’ iti voharanti. Tattha tatthāti tasmiṁ tasmiṁ sarīrapadese. Khīrapīḷakāti khīraṁ ettha atthīti khīrā, tā eva pīḷakā khīrapīḷakā. Yā loke ‘‘khīrapīḷakā’’ iti ca iti ca voharanti. Tāsūti pīḷakāsu. Khīrapīḷakā nāma gaṇḍā hontīti sambandho. Kharapīḷakāti kharasabhāvā pīḷakā. Kharasabhāvattā tena sattā maraṇampi gacchanti, maraṇamattampi dukkhaṁ. Yā loke iti ‘‘khīrapīḷakā’’ voharanti. Padumakaṇṇikā nāma gaṇḍā hontīti sambandho. Padumassa kaṇṇikā viya padumakaṇṇikā. Yā loke ‘‘padumakaṇṇikā’’iti voharanti. Sāsapabījakā nāma gaṇḍāti sambandho. Sāsapassa bījaṁ pamāṇametāsanti sāsapabījakā. Yā loke ‘‘sāsapabījakā’’ iti voharanti. Tā sabbāti sabbā tā pīḷakā, gaṇḍajātiyo vā. Tāsūti pīḷakāsu, gaṇḍajātīsu vā.",
  "tika-vin12t2:175": "Padumapuṇḍarīkapattavaṇṇanti padumaṁ nāma rattaṁ, puṇḍarīkaṁ nāma setaṁ, tesaṁ pupphapattassa vaṇṇaṁ viya vaṇṇametassāti padumapuṇḍarīkapattavaṇṇaṁ, saṅkhakuṭṭhaṁ. Yaṁ loke ‘‘padumapuṇḍarīkapattavaṇṇaṁ, saṅkhakuṭṭhaṁ’’ iti voharanti. Yenāti kuṭṭhena. Gunnaṁ sarīraṁ sabalaṁ viya manussānaṁ sarīraṁ sabalaṁ hotīti yojanā. Tasminti kilāse. Sosabyādhīti khayarogo. So hi yasmā maṁsalohitādīni sosāpeti, tasmā sosoti vuccati. Yaṁ loke ‘‘sāṁsa’’ iti ca ‘‘sosabyādhi’’ iti ca voharanti. Tasminti sosabyādhimhi. Apamāroti apasmāro. So hi sārato apagatattā ‘‘apamāro’’ti vuccati sakārassa makāraṁ katvā. Yaṁ loke ‘‘apamāra’’ iti ca ‘‘arū?’’Iti ca voharanti. Tatthāti dvīsu ummādesu. Ādhāre cetaṁ bhummavacanaṁ. Duttikiccho hotīti sambandho.",
  "tika-vin12t2:176": "27. Rājabhaṭavatthukathā",
  "tika-vin12t2:177": "90.Uccinathāti ettha cidhātuyā vaḍḍhanatthaṁ dassento āha ‘‘vaḍḍhethā’’ti. Sotāpannattāti bimbisārarañño =08 sotāpannabhāvato. Ghātethāti jīvitā voropetha. Hanathāti paharatha. Tatoti upajjhāyato. Ācariyo seṭṭhoti sambandho. Tatoti ācariyato. Idanti vacanaṁ, āgatanti sambandho. Āhaṁsu vohārikā mahāmattā musāvādenāti yojanā. Amaccoti sabbarājakiccesu amā saha raññā bhavatīti amacco. Amāsaddo sahatthe nipāto. ‘‘Amā’’ti nipātato bhavatthe accapaccayo (moggallāne 4.23 sutte). Mahāmattoti mahanto mattā issariyā etassāti mahāmatto. Mattāsaddo hettha issariyavācako. Sevakoti rājānaṁ sevati bhajatīti sevako. Bhattavetanabhaṭoti bhattavetanānamatthāya bhaṭo. Tassāti rājabhaṭassa. Puttanattabhātukādayotiādisaddena bhāgineyyādayo saṅgaṇhāti. Yo panāti rājabhaṭo pana. Niyyātetīti appeti. Taṁ ṭhānanti taṁ rājabhaṭaṭṭhānaṁ. Yena vāti kammakārena vā. Yaṁkammakāraṇāti yassa kammassa kāraṇā. Yo vāti rājabhaṭo vā. Pabbajassūti pabbājehi.",
  "tika-vin12t2:178": "28. Coravatthukathā",
  "tika-vin12t2:179": "91.Diṭṭhapubboti aṅgulimālo pubbe diṭṭho. Ayanti coro. Soti aṅgulimālo. Aññesaṁ santikā vacanaṁ suṇantīti yojanā. Teti manussā. Ubbijjantipīti kāyena ubbijjantipi. Uttasantipīti cittena uttasantipi. Aṅgulimālo bhikkhūhi na pabbājito, nanu bhagavatā pana sayaṁ pabbājito, atha kasmā ‘‘na bhikkhave’’ti vuttanti āha ‘‘bhagavā sayaṁ dhammassāmī’’ti. Dhammassāmīti ca dhammassa issaro, dhammena vā devamanussānaṁ issaro, adhipatīti attho. Bhikkhūnaṁ akaraṇatthāya bhikkhūnaṁ sikkhāpadanti yojanā. Tatthāti ‘‘na bhikkhave’’tiādivacane. ‘‘Dhajaṁ bandhitvā’’tiādinā dhajassa bandhanaṁ dhajabandho, dhajabandho viyāti dhajabandho, dhajabandho hutvā caratīti dhajabandhoti vacanatthaṁ dasseti. Tasmāti yasmā dhajabandho, tasmā. Yoti coro. Panthaduhanaṁ vāti panthe duhanaṁ vā. Paññāyati cāti ettha casaddo vākyasampiṇḍanattho. Na kevalañhi vicaratiyeva, atha kho paññāyati cāti attho. Idanti corakammaṁ. Rajjanti rājabhāvaṁ. Soti rājaputto. Hīti saccaṁ, yasmā vā. Tasminti rājaputte. Pubbeti pubbakāle. Tanti coraṁ. Evanti iminākārena, jānanti ceti yojanā. Adissamānāti attānaṁ apaññāyamānā. Idaṁ sandhicchedādicore sandhāya vuttaṁ, na ambalabujādicore. Pacchāpīti theyyakaraṇato pacchāpi. Tepīti corepi.",
  "tika-vin12t2:180": "92.Bhayenāti bhayato. Ete panāti bhikkhū pana. Laddhābhayattāti rājato laddho abhayo imehīti laddhābhayā, tesaṁ bhāvo laddhābhayattaṁ, tasmā. Kārabhedakoti ettha kārasaddo rukkhavisese =09 ca sakkāre ca bandhanālaye ca pavattati, idha pana bandhanālayeti dassento āha ‘‘kāraṁ vuccati bandhanāgāra’’nti. Bandhanāgārañhi karonti taṁ pavesite jane hiṁsanti etthāti ‘‘kārā’’ti vuccati. Idhāti ‘‘kārabhedako’’tipade. Dīpabandhanaṁ vā hotūti yojanā. Imehi padehi na kevalaṁ bandhanāgāraṁyeva kārā nāma hoti, atha kho andubandhanādīnipi kārāyeva nāmāti dasseti. Yoti coro. Etesūti bandhanesu. Muñcitvā vāti rajjubandhanaṁ nibbeṭhetvā vā. Imehi padehi na kevalaṁ kārāya bhindanato eva kārabhedako nāma hoti, atha kho chindanamuñcanavivaraṇehipi kārabhedakoyeva nāmāti dasseti. Dīpantaranti bandhanadīpato antaraṁ aññaṁ dīpanti attho. Cakkavāḷabandhanaṁ bhinditvā cakkavāḷantaraṁ gato aṭṭhakathāyaṁ na vutto. Soti nacorako. Gāmanigamapaṭṭanādīnīti ettha paṭṭananti nāvāpaṭṭanaṁ, sakaṭapaṭṭanañca. Keṇiyāti rañño dātabbaāyena. Tanti keṇiṁ. Nidhānanti nikkhaṇitvā ṭhapitaṁ dhanaṁ. Upasaṁharitvāti rājādīnaṁ santikaṁ haritvā. Tanti kasikammādīhi sampādetvā jīvantaṁ. Tatthevāti bandhāpitaṭṭhāneyeva.",
  "tika-vin12t2:181": "93.Yatthāti yasmiṁ ṭhāne. Yo koci palātoti sambandho. Nanti yaṁ kiñci janaṁ, likhāpetīti yojanā. Paṇṇe vāti kuse vā. Assāti janassa. Daṇḍanti dhanadaṇḍaṁ. Likhitakoti likhitabboti likhito, soyeva likhitako.",
  "tika-vin12t2:182": "94. Yo pana kasāhi haññatīti sambandho. Iminā aññehi kasāhi haññatīti kasāhatoti vacanatthaṁ dasseti. ‘‘Ayameva te daṇḍo hotū’’ti iminā kataṁ daṇḍakammaṁ imassāti katadaṇḍakammoti vacanatthaṁ dasseti. Allavaṇoti tintavaṇo. Ghātetvāti hanitvā paharitvāti attho. Gaṇḍigaṇḍiyoti phoṭaphoṭā. Sannisinnāsūti gaṇḍīsu pakatisarīrena samaṁ nisinnāsu.",
  "tika-vin12t2:183": "95. Katadaṇḍakammabhāvo tāva purimanayeneva veditabbo hotu, kathaṁ pana lakkhaṇāhatabhāvo veditabboti āha ‘‘yassa panā’’tiādi. Tattha tattenāti tāpena. Lakkhaṇanti saññāṇaṁ. Soti jano. Bhujissoti bhujo etassatthīti bhujisso (ma. ni. ṭī. 2.426). Parehi apālito ca anajjhoharāpito ca hutvā sayameva attānaṁ pālanena ca bhojanaṁ ajjhoharaṇena ca samannāgatoti vuttaṁ hoti. Assāti lakkhaṇāhatassa. Vaṇāti arūni. Tāni hi yasmā vaṇanti gattāni vicuṇṇāni karonti, tasmā vaṇāti vuccanti. Rūḷhāti taruṇamaṁsena ruhā. Timaṇḍalavatthassa lakkhaṇāhatassa janassāti sambandho.",
  "tika-vin12t2:184": "33. Iṇāyikavatthukathā",
  "tika-vin12t2:185": "96.Iṇāyikonāmāti ettha iṇanti uddhāro. So hi yasmā eti vuddhiṁ gacchati, tasmā iṇanti vuccati. Taṁ gaṇhāti, dhāretīti vā iṇāyiko. Yaṁ vāti janaṁ vā āṭhapetvāti sambandho. Āṭhapetvāti ca pesanatthāya dhanasāmikassa santike ṭhapetvāti attho. Ākāro hi pesanatthavācako. Sopīti pisaddo purimajane apekkhati. ‘‘Dhāretī’’ti iminā āyikapaccayo dhāraṇatthe hotīti dasseti. Aññeti mātāpitūhi aññe. Hīti saccaṁ, yasmā vā. Teti aññe ñātakā, taṁ āṭhapetuṁ yasmā na issarā, tasmā na iṇāyikoti yojanā. Itaranti naiṇāyikato aññaṁ. Assāti janassa. Nanti taṁ janaṁ. Tesūti ñātisālohitādīsu. Tathārūpassāti attano ñātisālohitassāti attho. Ārocetabbākāraṁ dassento āha ‘‘sahetuko’’tiādi. Tattha sahetukoti bhabbo. Soti upaṭṭhāko . Paṭipajjatīti paṭidadāti. Etanti kappiyabhaṇḍaṁ. Ajānitvāti iṇāyikabhāvamajānitvā. Passantenāti iṇāyikaṁ passantena. ‘‘Apassantassa gīvā na hotī’’ti iminā passitvā adassentassa gīvā hotīti dasseti.",
  "tika-vin12t2:186": "Pucchiyamānopīti ‘‘kiṁ tvaṁ iṇāyikosī’’ti pucchiyamānopi. Tanti iṇāyikaṁ. Tatthāti aññasmiṁ dese. Tanti iṇasāmikaṁ. Soti iṇasāmiko. Ayanti iṇāyiko. Ayanti vacanā. Tatthāti iṇāyikassa pabbājane. Sāmīcīti anudhammatā.",
  "tika-vin12t2:187": "Nanti iṇāyikaṁ. Soti iṇasāmiko. Assāti therassa. Gīvā na hotīti sambandho. Acchatūti āsatu upavesatūti attho. Soti iṇāyiko. Īdisoti sahetuko vattasampannoti attho. Atiārādhakoti vattācārena therassa atitosako.",
  "tika-vin12t2:188": "34. Dāsavatthukathā",
  "tika-vin12t2:189": "97.Dāsāti ceṭakā. Te hi sāmikehi dukkhe vā duṭṭhakamme vā asīyanti khipīyantīti dāsāti vuccanti. Tatthāti catūsu dāsesu. ‘‘Gharadāsiyā putto’’ti iminā antogehe gharadāsiyā kucchimhi jāto antojātoti vacanatthaṁ dasseti. Dhanaṁ datvā kīto dhanakkītoti vacanatthaṁ dassento āha ‘‘dhanakkīto nāmā’’tiādi. Dhanena kīto dhanakkītoti vacanatthopi yuttoyeva. Dāsacārittanti desakālavasena dāsānaṁ cārittaṁ. Tattha tatthāti tasmiṁ tasmiṁ dese, kāle vā.",
  "tika-vin12t2:190": "Karamarānīto nāmāti ettha karamaroti vandi. So hi sattūnaṁ karena hatthena maritabbattā karamaroti vuccati. Karamarabhāvena ānīto karamarānīto. Tiroraṭṭhā āharantīti sambandho. Upalāpetvāvāti palobhetvā vā. Tatoti kasmāci gāmato. Manussā eva mānussakāni. Itthipurisānaṁ sādhāraṇabhāvena sāmaññabhāvato napuṁsakaliṅgavasena vuttaṁ. Pisaddena na kevalaṁ dhanāniyeva āharanti, atha kho mānussakānipīti sampiṇḍeti. Tatthāti mānussakesu. Evarūpo karamarānīto dāso na pabbājetabboti yojanā. Sabbasādhāraṇenāti bandhanāgārasodhanakāle sabbesaṁ sādhāraṇena.",
  "tika-vin12t2:191": "Dāsabyanti dāsassa bhāvo dāsabyaṁ, taṁ. Tena vuttaṁ ‘‘dāsabhāva’’nti. ‘‘Sayamevā’’ti iminā sāmaṁsaddo sayamatthe nipātoti dasseti. Bhujissitthiyoti rañño bhujissitthiyo. Vaṇṇadāsīhīti nagarasobhinīhi. Tā hi vaṇṇasampannadāsibhāvato vaṇṇadāsīti vuccanti. Tāsanti bhujissitthīnaṁ. Paṇṇanti dāsipaṇṇaṁ. Bhaṭiputtakagaṇādīnanti ādisaddena mallaputtagaṇādayo saṅgaṇhāti. Iminā bahusāmikadāsaṁ dasseti. Tehīti bhaṭiputtakagaṇādīhi. Adinnā na pabbājetabbāti bahūsu sāmikesu ekenapi adinnā na pabbājetabbā. Tepīti ārāmikadāsepi. Imasmiṁ ārāmikadāsapabbājane aṭṭhakathāvādaṁ dassento āha ‘‘mahāpaccariya’’ntiādi. ‘‘Takka’’nti padaṁ ‘‘āsittaka’’iti pade kammaṁ. ‘‘Sīse’’ti padaṁ ‘‘āsittaka’’iti pade ādhāro. Kesuci janapadesu desacārittavasena sīse takkassa āsiñcanaṁ dāsānaṁ bhujissakaraṇanti adhippāyo. ‘‘Ārāmikaṁ demā’’ti vacanaṁ dāsānaṁ bhujissavacananti vuttaṁ hoti. Yena kenaci vohārenāti ‘‘ārāmikaṁ demā’’ti vā ‘‘ārāmikadāsaṁ demā’’ti vā ‘‘kappiyakārakaṁ demā’’ti vā yena kenaci vohārena. Dvīsu aṭṭhakathāvādesu kurundivādassa pacchā vuttattā soyeva pamāṇanti daṭṭhabbaṁ. Duggatamanussāti dukkhaṁ gatamanussā. Eteti duggatamanusse. Taṁ pabbājetuṁ na vaṭṭatīti mātāpitūnaṁ dāsabhāvaṁ upagatakāle jātaṁ puttaṁ sandhāya vuttaṁ. Atha pana mātāpitaro dāsabhāvaṁ upagatā, na putto, taṁ pabbājetuṁ vaṭṭati. ‘‘Bhikkhussā’’tipadaṁ ‘‘ñātakā vā upaṭṭhākā vā’’tipadesu sāmisambandho, ‘‘dentī’’ti pade sampadānaṁ. Assāti bhikkhussa. Imanti dāsaṁ. Abhiramissatīti bhikkhubhāve abhiramissati. Vibbhamissatīti vinivattetvā gihibhāvaṁ bhamissati. Iti vatvā dentīti sambandho. Nissāmikadāsoti pariggāhakasāmikavirahito dāso . Nissāmikassa dāsassa rājā sāmī, tasmā raññā apariggahite attanāva attānaṁ bhujissaṁ kātuṁ vaṭṭati. Pariggahite rājānaṁ kārāpetuṁ vaṭṭati. Ajānantoti attano dāsabhāvamajānanto.",
  "tika-vin12t2:192": "Anurādhapurāti anurādhanagarato nikkhamitvāti sambandho. Soti putto. Idhāti rohaṇe. Mātaraṁ pucchitvāti sambandho. Āgammāti āgantvā. Aticchathāti atikkamitvā icchatha, idha kiñci deyyadhammaṁ natthi, idaṁ atikkamitvā aññattha ṭhātumicchathāti vuttaṁ hoti. Teti gharasāmikā. Catūhi paccayehi paṭijaggantā vasāpesunti yojanā.",
  "tika-vin12t2:193": "35. Kammārabhaṇḍuvatthuādikathā",
  "tika-vin12t2:194": "98.Tulādhāramuṇḍakoti mānabhaṇḍadhāro muṇḍako. Iminā kammārabhaṇḍūti ettha kammārasaddo tulādhārapariyāyo, bhaṇḍusaddo muṇḍakapariyāyoti dasseti. Tulādhāro hi alaṅkāravikatikaraṇatthāya kammaṁ arati jānātīti kammāroti vuccati. Muṇḍako bhaṇḍīyati ‘‘muṇḍo’’ti paribhāsīyatīti bhaṇḍūti vuccati. ‘‘Suvaṇṇakāraputto’’ti iminā tassa sarūpaṁ dasseti. Apaloketunti ettha apapubbo lokasaddo āpucchanatthoti āha ‘‘āpucchitu’’nti. ‘‘Bhaṇḍukammatthāyā’’ti iminā bhaṇḍukammāyāti ettha tadatthe catutthīti dasseti. Tatrāti ‘‘saṅghaṁ apaloketu’’ntiādivacane. Sīmāpariyāpanneti vihārasīmāya vā upacārasīmāya vā pariyāpanne. Tatthāti bhikkhūnaṁ sannipātaṭṭhānaṁ. Ettha cāti āpucchane ca. Vattuṁ vaṭṭatiyevāti pañcasu vākyesu yaṁkiñci vākyaṁ kathetuṁ vaṭṭatiyeva. Pisaddena ‘‘imassa muṇḍakammaṁ āpucchāmī’’ti vākyampi saṅgaṇhāti.",
  "tika-vin12t2:195": "Tesanti vīsatiādīnaṁ bhikkhūnaṁ. ‘‘Daharabhikkhū vā sāmaṇere vā’’ti idaṁ āsannavasena vuttaṁ. Gihimpi pesetvā āpucchāpetuṁ vaṭṭati. Kasmā? ‘‘Pabbajjāpekkhaṁ vinā vā’’ti vuttattā.",
  "tika-vin12t2:196": "Pabbājentassa anāpattiyeva, supabbajitoti āha ‘‘pabbājentassāpi anāpattī’’ti.",
  "tika-vin12t2:197": "Āpucchitaṁ pagevāti yojanā. Khaṇḍasīmāyanti vihārasīmāya vā upacārasīmāya vā abbhantare ṭhitāyaṁ khaṇḍasīmāyaṁ. Yo panāti pabbajjāpekkho pana. Vibbhantako vāti navavibbhantako vā. Pabbajitānaṁ dvaṅgulakeso vaṭṭatīti āha ‘‘dvaṅgulakeso vā’’ti. Dvīhi aṅgulīhi atiritto keso imassāti dvaṅgulātirittakeso. Ekasikhāmattadharopi hotīti yojanā.",
  "tika-vin12t2:198": "100.Mārabyādhināti māraṇābādho. So hi sattānaṁ māraṇaṭṭhena, vividhassa ca dukkhassa ādahaṭṭhena mārabyādhīti vuccati. Iminā ahivātakarogenāti ettha ahivisasadisena vātena pavatto rogo ahivātakarogoti vuccatīti dasseti. Tamatthaṁ vitthārento āha ‘‘yatra hī’’tiādi. Tattha yatrāti yasmiṁ kule. So rogo tasmiṁ kule dvipade catuppade paṭhamaṁ gaṇhāti, pacchā gehasāmike gaṇhātīti dhammapadaaṭṭhakathāyaṁ (dha. pa. aṭṭha. 1.sāmāvatīvatthu) vuttaṁ. Tathāti yathā añño bhittiṁ vā chadanaṁ vā bhinditvā palāyitvā tirogāmādigato vā hutvā muccati, tathā. Ettha ca kule pitāputtā mucciṁsūti attho.",
  "tika-vin12t2:199": "Kākuḍḍepakanti ettha kāke uḍḍāpetīti kākuḍḍepako, kāke vā uḍḍāpetvā bhattaṁ bhuñjituṁ sakkotīti kākuḍḍepakoti vacanatthaṁ dassento āha ‘‘yo vāmahatthenā’’tiādi. Tattha uḍḍāpetvāti uddhaṁ ākāsaṁ gamanāpetvā. Tanti kākuḍḍepakaṁ.",
  "tika-vin12t2:200": "102.Ittarasaddo appamattakavācako anipphannapāṭipadikoti āha ‘‘appamattako’’ti. ‘‘Katipāhamevā’’ti iminā tassa atthaṁ dasseti.",
  "tika-vin12t2:201": "40. Nissayamuccanakakathā",
  "tika-vin12t2:202": "103.Ogaṇenāti ettha otyūpasaggo lāmakatthavācakoti āha ‘‘parihīnagaṇenā’’ti. Attano vuḍḍhatarasseva bhikkhussa santike nissayo gahetabboti āha ‘‘sacāyaṁ vuḍḍhatara’’ntiādi. Tattha ayanti abyatto bhikkhu. Upasampadāyāti upasampādetvā. Āyasmatoti āyasmantaṁ, upayogatthe cetaṁ sāmivacanaṁ. Āyasmato vā ovādanti yojanā. Sabbatthāti sabbesu. Āpucchanesūti disāpakkamanādiatthāya āpucchanesu. Etthāti imasmiṁ nissayavasanaṭṭhāne. Tanti tattakaṁ sutaṁ. Tassāti sutassa.",
  "tika-vin12t2:203": "41. Rāhulavatthukathā",
  "tika-vin12t2:204": "105.Kapilavatthūti ettha kapiloti kaḷāravaṇṇo isi vuccati, so vasati etthāti kapilavatthu, assamo. Tasmiṁ ṭhāne māpitattā nagarampi kapilavatthūti (dī. ni. aṭṭha. 1.267; su. ni. aṭṭha. 2.362) vuccati. Ayanti vakkhamānakathā. Suddhodanamahārājāti ettha suddhodanoti tassa rañño nāmaṁ. Atha vā suddhaṁ odanaṁ imassāti suddhodano, soyeva mahārājā suddhodanamahārājā. Viharati kirāti sambandho. Soti suddhodanamahārājā. Rājagahanti rājagahanagaraṁ. Sādhūti āyācanatthe nipāto. Āyācāmīti hi attho. Meti mama, puttanti sambandho, anādare vā sāmivacanaṁ. Soti amacco. Sādhūti sampaṭicchanatthe nipāto. Evanti hi attho. Athāti tasmiṁ nisīdanakāle. Assāti purisasahassaparivārassa amaccassa. Tatoti yācanakāraṇā . Nanti purisasahassaparivāraṁ amaccaṁ. Tatthevāti rājagaheyeva. Tepīti aṭṭha dūtāpi. Teti nava dūtā.",
  "tika-vin12t2:205": "Athāti tato pacchā. Ekadivasajātakanti ekasmiṁ divase jātakaṁ. Soti kāḷudāyīamacco. Pabbajitvāpīti pisaddena ‘‘apabbajitvāpī’’ti atthaṁ sampiṇḍeti. Tathevāti yathā nava dūtā saparivārā arahattaṁ pāpuṇiṁsu, tathevāti attho. Soti kāḷudāyī. Sambhatesūti sambharitesu gahetvā niṭṭhāpitesūti attho. Vissaṭṭhakammesūti vissaṭṭhā kammantā etesanti vissaṭṭhakammantā, tesu. Supupphitesūti sundarapupphasañjātesu. Paṭipajjanakkhameti paṭipajjanatthāya khame yogye. Gamanavaṇṇaṁ saṁvaṇṇesīti sambandho. Saṭṭhimattāhīti (bu. vaṁ. aṭṭha. nidānakathā 2) saṭṭhipamāṇāhi. Etanti etaṁ saṁvaṇṇassa kāraṇaṁ kinti pucchi. Cārikaṁ pakkamituṁ kāloti yojanā. Tena hīti uyyojanatthe nipāto. Bhagavā pakkāmīti sambandho. Parivutoti parisamantato vuto āvuto nivuto hutvāti sambandho. Aturitacārikanti ajavanacārikaṁ.",
  "tika-vin12t2:206": "Evanti iminā nayena. Bhagavati pakkante ca satīti yojanā. Nikkhantadivasatoti phagguṇapuṇṇamiyā pāṭipadadivasato. Uttamabhojanarasassāti uttamabhojanarasena. Dassathāti dadeyyātha. Tenevāti saddhāya uppādanakāraṇeneva. Nanti kāḷudāyiṁ. Bhagavā ṭhapesīti sambandho. Etadagganti eso aggo. Yadidanti yo ayaṁ. Etadaggeti etadaggaṭṭhāne.",
  "tika-vin12t2:207": "Sākiyāpi kho pahiṇiṁsūti sambandho. Ñātiseṭṭhanti ñātīnaṁ seṭṭhaṁ, ñātiyeva vā seṭṭhaṁ, bhagavantanti yojanā. Nigrodhasakkassāti nigrodhanāmakassa sakkassa. Tatthāti nigrodhasakkassa ārāme. Paccuggamananti paṭimukhaṁ uṭṭhahitvā gamanaṁ. Tatoti pahiṇato, paranti sambandho . Rājakumāre ca rājakumārikāyo ca pahiṇiṁsūti yojanā. Tesanti rājakumārarājakumārikānaṁ. Tatrāti nigrodhārāme. Māno jāti sabhāvo etesanti mānajātikā, mānena, māno vā thaddho etesanti mānathaddhā. Teti sākiyā, āhaṁsūti sambandho.",
  "tika-vin12t2:208": "Tesūti sākiyesu. Neti ñātayo. Vuṭṭhāyāti catutthajjhānato vuṭṭhahitvā. Tesanti ñātīnaṁ. Kaṇḍambarukkhamūleti kaṇḍanāmakena uyyānapālena ropimassa ambarukkhassa āsanne. Rājāti suddhodanamahārājā. Voti tumhākaṁ, pādeti sambandho. Ayanti vandanā. Jambucchāyāyāti jamburukkhassa chāyāya. Iti āhāti yojanā.",
  "tika-vin12t2:209": "Sikhāppattoti aggappatto, koṭippattoti attho. Tatoti nisīdanato, paranti sambandho. Pokkharavassanti padumavane vuṭṭhavassasadisaṁ. Tambavaṇṇanti lohitavaṇṇaṁ. Tanti apatanaṁ bhagavā kathesīti sambandho.",
  "tika-vin12t2:210": "Dutiyadivaseti kapilavatthuṁ pattadivasato dutiye divase. Indakhīleti nagarassa ummāre. Kathanti kenākārena cariṁsu nu khoti yojanā. Agamaṁsu kiṁ cariṁsu kinti yojanā. Sapadānacāranti gharapaṭipāṭikhaṇḍanavirahitena saha pavattaṁ cāraṁ. Tatoti āvajjanato, paranti sambandho. Ayameva vaṁsoti pubbabuddhānaṁ ayameva vaṁso. Ayaṁ paveṇīti tasseva vevacanaṁ. Anusikkhantāti anu paṭibhāgaṁ sikkhantā. Niviṭṭhagehatoti nivāsanatthāya visitagehato. Ayyoti adhipo sāmīti attho. Siddhatthakumāroti sabbalokassa siddho attho asmiṁ atthīti siddhattho, soyeva kumāro siddhatthakumāro. Sīhapañjaranti vātapānaṁ. Tañhi sīharūpaṁ dassetvā katapañjarattā sīhapañjaranti vuccati. Dassanabyāvaṭoti dassane, dassanatthāya vā byāvaṭo. Rāhulamātāpi devī ārocesīti sambandho. Kapālahatthoti kapālo hatthesu assa bhagavatoti kapālahattho, hutvāti sambandho. Nānāvirāgasamujjalāyāti nānāṭhānesu virāgāya samujjalāya. Virocamānaṁ bhagavantanti sambandho.",
  "tika-vin12t2:211": "Uṇhīsatoti siroveṭhanato. Tañhi uparisīse nahati bandhati, nahīyati bandhīyatīti vā uṇhīsoti vuccati. Narasīhagāthāhi nāmāti narasīhagāthānāmakāhi. Tā hi yasmā naroyeva sabbasattānaṁ sīho seṭṭho, narānaṁ, naresu vā sīho seṭṭhoti narasīho, tassa pakāsakā gāthā honti, tasmā narasīhagāthāti vuccanti. Raññoti sassurarañño, mātularañño vā. Saṁviggahadayoti calanacitto. Saṇṭhāpayamānoti suṭṭhu ṭhāpayamāno. Turitaturitanti turitato turitaṁ, atisīghanti attho. Kiṁ bhanteti kiṁ kāraṇā bhante. Ahuvatthāti hiyyattanīmajjhimapurisasaṅkhātāya tthavibhattiyā hūdhātussa ūkārassa uvādeso hoti, tasmā tumhe evaṁsaññino ahuvatthāti yojanā. Vaṁsacārittametanti etaṁ piṇḍāya caraṇaṁ vaṁsato paveṇito cārittaṁ. Tattha cāti mahāsammatakhattiyavaṁse ca. Ayanti mahāsammatakhattiyavaṁso. Antaravīthiyanti vīthiyā majjhe. Ṭhitova āhāti sambandho.",
  "tika-vin12t2:212": "Uttiṭṭheti uddissa, uṭṭhahitvā vā piṇḍāya tiṭṭhane. Dhammaṁ sucaritanti suṭṭhu caritabbaṁ bhikkhācariyasaṅkhātaṁ dhammaṁ. Careti careyya. Dhammacārīti bhikkhācariyasaṅkhātaṁ dhammaṁ caraṇasīlo samaṇo. Sukhaṁ setīti upalakkhaṇavasena vuttaṁ. Sesairiyāpathāpi lakkhaṇahāravasena gahetabbā samānakiccattā. Asmiñca loke paramhi ca loketi yojanā.",
  "tika-vin12t2:213": "Na taṁ duccaritaṁ careti vesiyādigocarasaṅkhātaṁ duṭṭhu caritabbaṁ taṁ dhammaṁ na careyya.",
  "tika-vin12t2:214": "Ettha ca paṭhamagāthaṁ antaravīthiyaṁ kathetvā rājānaṁ sotāpattiphale patiṭṭhāpesi, dutiyagāthaṁ pitunivesane kathetvā mahāpajāpatiṁ sotāpattiphale, rājānaṁ sakadāgāmiphale patiṭṭhāpesīti daṭṭhabbaṁ. Dhammapālajātakaṁ sutvāti puna aparasmiṁ divase (jā. aṭṭha. 4.98 ādayo; dha. pa. aṭṭha. 1.nandattheravatthu) dhammapālajātakaṁ (jā. aṭṭha. 4.mahādhammapālajātakavaṇṇanā) sutvā. Maraṇasamayeti maraṇāsannakāle, maraṇasamayasamīpe vā, samīpatthe cetaṁ bhummavacanaṁ.",
  "tika-vin12t2:215": "Sotāpattiphalaṁ sacchikatvā parivisīti sambandho. Sabbaṁ itthāgāranti sabbo orodho. So hi itthīnaṁ agāranti itthāgāranti vuccati. Iminā vacanatthena agārameva mukhyato labbhati, rājitthiyo pana upacārenāti daṭṭhabbaṁ. Sā panāti rāhulamātā pana. Parijanenāti parivārena. Nanti ayyaputtaṁ. ‘‘Rājāna’’ntipadaṁ ‘‘gāhāpetvā’’tipade kāritakammaṁ, ‘‘patta’’ntipadaṁ tattheva dhātukammaṁ. Rājadhītāyāti suppabuddharañño dhītāya. Sāti rājadhītā. Gopphakesūti caraṇagaṇṭhīsu bhagavantaṁ gahetvāti yojanā. Atha vā bhagavato gopphake gahetvāti yojanā. Evañhi sati upayogatthe bhummavacananti daṭṭhabbaṁ.",
  "tika-vin12t2:216": "Rājā kathesīti sambandho. Anacchariyanti na acchariyaṁ, accharaṁ paharituṁ na yogyanti attho. Rājadhītā yaṁ attānaṁ rakkhi, idaṁ anacchariyanti yojanā.",
  "tika-vin12t2:217": "Taṁdivasamevāti tasmiṁ dutiyadivaseyeva. Kesavisajjananti rājacūḷāmaṇibandhanatthaṁ kumārakāle bandhitasikhāveṇisaṅkhātassa kesassa visajjanaṁ, mocananti attho. Paṭṭabandhoti asuko nāma rājāti nalāṭe suvaṇṇamayassa paṭṭassa bandhanaṁ. Gharamaṅgalanti abhinavagharaṁ pavesanamaṅgalaṁ. Āvāhamaṅgalanti āvāhe pavattaṁ maṅgalaṁ. Chattamaṅgalanti rājachattussāpanakāle pavattaṁ maṅgalaṁ. Maṅgalaṁ vatvāti maṅgalasaṁyuttaṁ dhammakathaṁ kathetvā. Janapadakalyāṇīti janapadamhi kalyāṇasamannāgatā. Tuvaṭṭaṁ khoti khippameva. Sopīti nandarājakumāropi. Itītiādi nigamanaṁ. Dutiyadivaseti kapilavatthupattadivasato dutiye divase. Dhammapadaaṭṭhakathāyaṁ (dha. pa. aṭṭha. 1.nandattheravatthu; theragā. aṭṭha. 1.nandattheragāthāvaṇṇanā) pana ‘‘tatiyadivase nandaṁ pabbājesī’’ti vuttaṁ.",
  "tika-vin12t2:218": "Sattame divaseti kapilavatthupattadivasatoyeva sattame divase. Etaṁ samaṇaṁ passāti yojanā. Brahmarūpavaṇṇanti brahmuno rūpasaṅkhāto vaṇṇo viya vaṇṇo imassāti brahmarūpavaṇṇo, taṁ. Ayanti ayaṁ samaṇo. Tyassāti te assa. Teti nidhayo. Assāti samaṇassa. Nanti samaṇaṁ. Yācāti yācāhi. Ayaṁ dvikammikadhātu. Hīti saccaṁ, yasmā vā. Putto pitusantakassa sāmiko, iti tasmā me dehīti yojanā. Anurūpaṁ vacananti sambandho. Bhagavantaṁ anubandhīti bhagavato piṭṭhito piṭṭhito anubandhi.",
  "tika-vin12t2:219": "Na visahatīti na samattheti. Ayaṁ kumāro pitusantakaṁ yaṁ dhanaṁ icchati, tanti yojanā. Vaṭṭānugatanti vaṭṭadukkhaṁ anugataṁ. Savighātakanti vighātakehi pañcahi verehi sahitaṁ. Assāti kumārassa. Nanti kumāraṁ. Ayanti kumāro. Dāyajjanti dāyasaṅkhātaṁ mātāpitūnaṁ dhanaṁ ādadātīti dāyādo, putto, tassa idanti dāyajjaṁ, mātāpitūnaṁ dhanaṁ.",
  "tika-vin12t2:220": "‘‘Kathāhaṁ bhante rāhulakumāraṁ pabbājemī’’ti kasmā āha, nanu āyasmā sāriputto bārāṇasiyaṁ tīhi saraṇagamanehi anuññātaṁ pabbajjaṁ na jānātīti āha ‘‘idānī’’tiādi. Yā sā pabbajjā ca upasampadā ca anuññātāti yojanā. Tatoti pabbajjāupasampadato. Upasampadaṁ paṭikkhipitvāti sambandho. Vimatīti vividhā icchā. Imañcapanatthanti imameva vimatisaṅkhātamatthaṁ. Dhammasenāpati āhāti sambandho. Bhagavato taṁ ajjhāsayanti yojanā.",
  "tika-vin12t2:221": "‘‘Atha kho…pe… pabbājesī’’ti ettha kiṁ kumārassa kesacchedanādīni sabbakiccāni āyasmā sāriputtoyeva karotīti āha ‘‘mahāmoggallānatthero’’tiādi. Ovādācariyoti nivāsanapārupanādīsu sekhiyavattesu, ābhisamācārikesu ca ovādako ācariyo. Atha kasmā ‘‘āyasmā sāriputto rāhulakumāraṁ pabbājesī’’ti vuttanti āha ‘‘yasmā panā’’tiādi. Tatthāti tassaṁ pabbajjāupasampadāyaṁ. Na ācariyoti pabbajjācariyo ca ovādācariyo ca na issaro.",
  "tika-vin12t2:222": "Uppannasaṁvegena hadayenāti ettha itthambhūtalakkhaṇe karaṇavacanaṁ. Uppannasaṁvego hadayo hutvāti hi yojanā. Sabbanti sabbaṁ vacanaṁ.",
  "tika-vin12t2:223": "Tatthāti purimavacanāpekkhaṁ. Avisesenāti ‘‘dhana’’nti vā ‘‘añña’’nti vā ‘‘sāvajja’’nti vā ‘‘anavajja’’nti vā visesamakatvā sāmaññena. Na ca buddhānanti ettha casaddena na kevalaṁ apaṭirūpameva, atha kho buddhānañca na āciṇṇanti atthaṁ dasseti. Yanti yaṁ varaṁ. Tathā nandeti ettha tathāsaddassa upameyyatthajotakabhāvaṁ dassento āha ‘‘yatheva kirā’’tiādi. Yatheva bodhisattaṁ byākariṁsu, evaṁ nandampi rāhulampi byākariṁsu kirāti yojanā. Pāḷiyaṁ pana yathā bhagavati me bhante pabbajite anappakaṁ dukkhaṁ ahosi, tathā nande pabbajite anappakaṁ dukkhaṁ ahosi, tathā rāhule pabbajite adhimattaṁ dukkhaṁ ahosīti yojanā. Nemittakāti subhāsubhanimittaṁ kathentīti nemittakā. Puttassāti jeṭṭhaputtassa siddhatthakumārassa. Pabbajjāyāti pabbajjāhetu pabbajjākāraṇā, pabbajjānimittaṁ vā. Tatoti bhagavato pabbajjato. Tampīti nandampi. Itīti īdisaṁ. Bhagavato pabbajjāya mahantaṁ icchāvighātasadisanti attho. Tampīti rāhulampi. Tenāti pabbajjāhetunā. Assāti rañño. Uppajjīti sambandho. Itoti sokuppattito varayācanato vā.",
  "tika-vin12t2:224": "Soti rājā. Yatra hi nāmāti yo nāma. Ahampi nāma yo yādiso buddhamāmako dhammamāmako saṅghamāmako samāno, so tādiso ahampi na sakkomīti yojanā. Aññeti mayā apare. Dukkhanti ñātiviyogadukkhaṁ. Niyyānikakāraṇanti manussānaṁ garahaupavādaakkosato niyyānikaṁ kāraṇaṁ.",
  "tika-vin12t2:225": "Tatthāti ‘‘ananuññāto’’tiādivacane. Janetīti jananī, mātā. Janetīti janako, pitā. Iminā posāvanikamātāpitaro nivatteti. Mātā vā matā hotīti yojanā. So eva vāti putto eva vā. Anuññātomhīti vadatīti saccena vā alikena vā ‘‘anuññātomhī’’ti vadati. Mātā vā sayaṁ pabbajitāti yojanā. Pitassāti pitā assa. Assāti puttassa. Vippavutthoti mātuyā kenaci kāraṇena pavāso.",
  "tika-vin12t2:226": "Cūḷamātādīnantiādisaddena mahāmātādīni saṅgaṇhāti. Posanakāti vaḍḍhanakā. Tesupīti posanakamātāpitaresupi.",
  "tika-vin12t2:227": "Yaṁ pana puttaṁ nānujānantīti sambandho. Jīvassevāti tassa jīvassa eva, pabbājentassa vā bhikkhussa, na desantaragamanādīnamatthāyāti attho. Tesanti mātāpitūnaṁ.",
  "tika-vin12t2:228": "Mahākantāroti kena udakena taritabboti kantāro, nirudakakantārova mukhyato labbhati, vāḷakantāro corakantāro amanussakantāro dubbhikkhakantāro marukantāroti ime pañca kantārā rūḷhīvasena. Mahanto kantāro mahākantāro.",
  "tika-vin12t2:229": "Yāvataketi ettha yāvasaddo pamāṇatthoti āha ‘‘yattake’’ti.",
  "tika-vin12t2:230": "42. Sikkhāpadadaṇḍakammavatthukathā",
  "tika-vin12t2:231": "106.Nāsanavatthūti liṅganāsanāya adhiṭṭhānaṁ, kāraṇanti vuttaṁ hoti. Pacchimānaṁ pañcannanti yojanā. Daṇḍakammavatthūti daṇḍakammassa kāraṇaṁ.",
  "tika-vin12t2:232": "107.Appatissāti ettha bhikkhūnaṁ vacanassa paṭimukhaṁ ādarena asavanaṁ bhikkhū jeṭṭhakaṭṭhāne na ṭhapenti nāmāti dassento āha ‘‘bhikkhū jeṭṭhakaṭṭhāne’’tiādi. ‘‘Samānajīvikā’’ti iminā asabhāgavuttikāti ettha sabhāgasaddo samānasaddapariyāyo, vuttisaddo jīvikapariyāyoti dasseti. Parisakkatīti ettha sakka gatiyantidhātupāṭhesu (saddanītidhātumālāyaṁ 16 ḷakārantadhātu) vuttattā paripubbo sakkasaddo gatyatthoti āha ‘‘parakkamatī’’ti. Kintīti kimeva. Itisaddo hettha evasaddattho, kena eva upāyenāti hi attho. Akkosati cevāti jātiādīhi akkosati ceva. Bhedetīti bhedāpeti. Āvaraṇaṁ kātunti ettha āvaraṇasaddo nivāraṇasaddavevacanoti āha ‘‘nivāraṇaṁ kātu’’nti. Yatthāti yasmiṁ pariveṇe, senāsane vā. Vassaggenāti vassagaṇanāya. (Tassāti pariveṇasenāsanassa. Upacāreti āsanne). Mukhadvārikanti mukhasaṅkhātena dvārena ajjhoharitabbaṁ. ‘‘Vadatopī’’ti iminā vacīpayogena dukkaṭāpattiṁ dasseti, ‘‘nikkhipatopī’’ti iminā kāyapayogena. Anācārassāti daṇḍakamme anācārassa. Ettake nāma daṇḍakammeti ettake nāma udakāharāpanādisaṅkhāte daṇḍakamme. Idanti yāgubhattādiṁ. Lacchasīti labhissasi. ‘‘Ettake nāma daṇḍakamme’’ti vuttavacanassa yuttiṁ dassento āha ‘‘bhagavatā hī’’tiādi. Daṇḍakammanti daṇḍenti damenti etenāti daṇḍo, soyeva kattabbattā kammanti daṇḍakammaṁ āvaraṇādi. Aparādhānurūpanti vītikkamassa aparādhassa anurūpaṁ. Tampīti udakadāruvālikādiāharāpaṇampi. Tañca khoti tañca karaṇaṁ. Oramissatīti kāyena oramissati. Viramissatīti vācāya viramissati. Uṇhapāsāṇe vātiādīsu vāsaddena aññānipi attatāpanaparitāpanādīni kammāni saṅgaṇhāti.",
  "tika-vin12t2:233": "43. Anāpucchāvaraṇavatthuādikathā",
  "tika-vin12t2:234": "108.Upajjhāyaṁ anāpucchāti ettha upajjhāyaṁ anāpucchitvā. Sabbathā kiṁ na kātabbanti āha ‘‘tumhāka’’ntiādi. Daṇḍakammamassāti daṇḍakammaṁ assa. Assāti sāmaṇerassa. Saddhiṁ upajjhāyena viharantīti saddhivihārikā. Nissayācariyādīnaṁ ante samīpe vasantīti antevāsikā, upasampannāyeva.",
  "tika-vin12t2:235": "Apalāḷentīti ettha laḷa upasevāyanti dhātupāṭhesu vuttattā (saddanītidhātumālāyaṁ 18 ḷakārantadhātu) there laḷato upasevato apagamentīti attho daṭṭhabbo. Idha pana adhippāyatthaṁ dassento āha ‘‘tumhāka’’ntiādi. Apalāḷetabbāti aññaṁ laḷato upasevato apagametabbā. Parisabhūte sāmaṇerūpasampanneti yojanā. Ādīnavanti dussīlaṁ nissāya vasanassa dosaṁ. Nhāyituṁ āgatena tayā gūthamakkhanaṁ kataṁ viya dussīlaṁ nissāya viharantena dussīlaṁ katanti yojanā. ‘‘Dussīla’’nti padaṁ purimapacchimapadāpekkhaṁ, tasmā dvinnaṁ padānaṁ majjhe vuttaṁ. Tattha purimapadāpekkhakāle vuttakammaṁ, pacchimapadāpekkhakāle avuttakammaṁ. Soti sāmaṇerūpasampanno. Upajjhāyaṁ vāti sāmaṇeraṁ sandhāya vuttaṁ. Nissayaṁ vāti upasampannaṁ sandhāya vuttaṁ.",
  "tika-vin12t2:236": "Tīsunāsanāsūti saṁvāsaliṅgadaṇḍakammanāsanasaṅkhātāsu tīsu nāsanāsu. Yoti sāmaṇero. Nānāāpattiyoti pārājikathullaccaya pācittiyāpattiyo. Hīti saccaṁ, yasmā vā. Kunthakipillikampīti ettha pāṇakhādakehi sattehi kuthiyati hiṁsiyatīti kuntho, kuṁ pathaviṁ vā dhāretīti kundho.",
  "tika-vin12t2:237": "Kimiyeva pillikaṁ potakaṁ kipillikaṁ mikārassa lopaṁ katvā. Pillikasaddo hi potakapariyāyo. Kimīnaṁ, kimīsu vā pillikaṁ kipillikaṁ. Nāsetabbataṁyevāti liṅgena nāsetabbabhāvameva. Tāvadevāti tasmiṁ māraṇabhindanakkhaṇeyeva. Assāti sāmaṇerassa. Senāsanaggāho ca paṭippassambhatīti vassacchedo hotīti adhippāyo. Ākiṇṇadosovāti liṅganāsanadosena ca daṇḍakammanāsanadosena ca ākuladosova. Virajjhitvāti virādhetvā. Yathānivatthapārutasseva sāmaṇerassāti sambandho. Tasmāti saraṇagamanaupasampadakammavācānaṁ sadisattā. Bhikkhunā samādinnaṁ viya imināpi samādinnāneva hontīti yojanā. Evanti evamijjhane, samādinne vā. Daḷhīkaraṇatthanti sikkhāpadānaṁ daḷhīkaraṇatthaṁ. Patiṭṭhāpanatthanti sāmaṇerassa patiṭṭhāpanatthaṁ. Lacchatīti labhissati. Saṅghena dātabboti sambandho. Apaloketvāti saṅghaṁ āpucchitvā. Iminā chinnavassakaṁ dasseti.",
  "tika-vin12t2:238": "Adinnādāne tiṇasalākamattenāpi vatthunā asamaṇo hotīti yojanā. Vippaṭipattiyāti vikārena paṭipajjanato. Bhaṇiteti bhaṇane. Jānitvāti jānitvā eva. Evakāro hettha ajjhāharitabbo, tena vuttaṁ ‘‘na ajānitvā’’ti. Yāni pañca sikkhāpadānīti yojanā. Assāti sāmaṇerassa. Ṭhapanatthāyāti sikkhāpadānaṁ ṭhapanatthāya. Ayanti pārājiko. Visesoti bhikkhūnaṁ pācittiyato viseso.",
  "tika-vin12t2:239": "Paṭipakkhavasenāti ‘‘anarahaṁ asammāsambuddho’’tiādinā ca ‘‘dvākkhāto’’tiādinā ca ‘‘duppaṭippanno’’tiādinā ca paṭiviruddhavasena garahanto sāmaṇero nivāretabboti sambandho. Kaṇḍakanāsanāyāti kaṇḍakanāmakassa sāmaṇerassa daṇḍakammanāsanāya. Taṁ laddhinti avaṇṇabhāsanadiṭṭhiṁ. Accayanti atikkamaṁ, dosaṁ vā. Desāpetabboti ‘‘accayo maṁ bhante accagamā’’tiādinā desāpetabbā. Taṁ yuttanti ‘‘liṅganāsanāya nāsetabbo’’ti taṁ vacanaṁ patirūpaṁ. Hīti saccaṁ, yasmā vā. Idhāti khandhake, ‘‘sāmaṇeraṁ nāsetu’’ntivacane vā.",
  "tika-vin12t2:240": "‘‘Eseva nayo’’ti vuttavacanaṁ pākaṭaṁ karonto āha ‘‘sassatucchedānañhī’’tiādi. Aññataradiṭṭhiko sāmaṇeroti yojanā. Etthāti dasasu nāsanaṅgesu. ‘‘Kāma’’ntipadena punaruttiniratthakadosāropanena garahaṁ dasseti. ‘‘Panā’’tipadena tesaṁ dosānaṁ pahānena sambhāvanaṁ dasseti. Abrahmacāriṁ sāmaṇeranti sambandho. Upasampādetuṁ vaṭṭatīti upasampādanaṁ vaṭṭati. Bhikkhunidūsako sāmaṇeroti sambandho. Pabbajjampīti ettha pisaddassa garahatthabhāvaṁ dassetuṁ vuttaṁ ‘‘pageva upasampada’’nti. Etamatthanti etādisamatthaṁ.",
  "tika-vin12t2:241": "47. Paṇḍakavatthukathā",
  "tika-vin12t2:242": "109. Daharataruṇasaddānaṁ vevacanattā vuttaṁ ‘‘dahare…pe… taruṇe’’ti. Moḷigallasaddo thūlasarīravācako anipphannapāṭipadikoti āha ‘‘moḷigalleti thūlasarīre’’ti. Hatthibhaṇḍeti ettha hatthisaṅkhātaṁ bhaṇḍaṁ etesanti hatthibhaṇḍāti vutte hatthigopakāti āha ‘‘hatthigopake’’ti. Abhidhāne (abhidhānappadīpikāyaṁ 367 gāthāyaṁ) pana ‘‘hatthimeṇḍo’’ti pāṭho atthi.",
  "tika-vin12t2:243": "Paṇḍakoti paḍati vikalabhāvaṁ gacchatīti paṇḍako. Saṁkhepena vuttamatthaṁ vitthārena dassento āha ‘‘tatthā’’tiādi. Tattha yassāti paṇḍakassa. Asucināti sambhavena. Āsittassāti āsiñcitabbassa. Iminā asucinā mukhe āsiñcitabboti āsittoti vacanatthaṁ dasseti. Ayanti paṇḍako. Ajjhācāranti methunajjhācāraṁ. ‘‘Usūyāya uppannāyā’’tiiminā usūyatīti usūyoti vacanatthaṁ dasseti. Upakkamenāti vāyāmena. Bījānīti aṇḍāni. Iminā upakkamena etasmā bījāni apanītānīti opakkamikoti vacanatthaṁ dasseti. Pakkhe pavatto paṇḍako pakkhapaṇḍako, pakkhe pariḷāhavūpasamo paṇḍako pakkhapaṇḍakoti vacanatthaṁ dassento āha ‘‘ekacco panā’’tiādi. Tattha pubbavacanatthe pakkheti kālapakkheti attho daṭṭhabbo. Pacchimavacanatthe pakkheti juṇhapakkheti attho daṭṭhabbo. ‘‘Akusalavipākānubhāvenā’’ti padaṁ ‘‘paṇḍako hotī’’tipadeyeva sambandhitabbaṁ. Assāti paṇḍakassa. Napuṁsakapaṇḍakoti puriso viya sātisayaṁ paccāmitte na puṁsaketi abhimaddanaṁ kātuṁ na sakkotīti napuṁsako. Na pumā na itthīti napuṁsakoti katvā napumanaitthisaddassa niruttinayena napuṁsakakaraṇampi vadanti. Napuṁsakoyeva paṇḍako napuṁsakapaṇḍako. Tesūti pañcasu paṇḍakesu. Tesupīti opakkamikādīsu tīsupi. ‘‘Yasmiṁ pakkhe’’ti iminā pakkhe pakkhe paṇḍakabhāvaṁ nivatteti. Assāti paṇḍakassa. Etthāti pañcasu paṇḍakesu. Sopīti paṇḍakopi. Itoti paṇḍakavārato. ‘‘Eseva nayo’’ti iminā liṅganāsanameva atidisati.",
  "tika-vin12t2:244": "48. Theyyasaṁvāsakavatthukathā",
  "tika-vin12t2:245": "110.Pārijaññapattassāti parihāyatīti parijāni, issariyabhogādi, tassa bhāvo pārijaññaṁ, issariyabhogādikkhayo, taṁ pattoti pārijaññapatto, tassa. ‘‘Pārijuññapattassā’’tipi ukārena saha pāṭho atthi. Khīṇakolaññoti ettha kule jātā kolaññā, ṇyapaccayo, nakārāgamo. Khīṇā kolaññā assāti khīṇakolaññoti vacanatthaṁ dassento āha ‘‘mātipakkhapitipakkhato’’tiādi. Tattha mātipakkhapitipakkhatoti mātuyā pakkho mātipakkho, pituno pakkho pitipakkho, mātipakkho ca pitipakkho ca mātipakkhapitipakkhā. Phātiṁ kātunti ettha phā-dhātu vaḍḍhanatthoti āha ‘‘vaḍḍhetu’’nti. ‘‘Pucchiyamāno’’ti iminā anuyuñjiyamānoti ettha anutyūpasaggavasena yujasaddo pucchanatthoti dasseti.",
  "tika-vin12t2:246": "Theyyasaṁvāsakoti thenanaṁ theyyaṁ nakārassa yakāraṁ katvā, theyyāya saṁvāsako imassāti theyyasaṁvāsako. Ettha ca na kevalaṁ vassagaṇanādikoyeva saṁvāso nāma hoti, atha kho theyyāya liṅgagahaṇampi saṁvāsoyeva nāma. Tasmā tassa tividhabhāvaṁ dassento āha ‘‘tayo’’tiādi. Tattha liṅgaṁ thenetīti liṅgathenako, eseva nayo itaresupi. Tamatthaṁ vitthārento āha ‘‘tatthā’’tiādi. Tattha yoti theyyasaṁvāsako. Liṅgamattassevāti ettha mattasaddena saṁvāsādayo nivatteti.",
  "tika-vin12t2:247": "Videsanti attano desato viyogaṁ desaṁ. Visaddo hettha viyogatthavācako. Atha vā vi dūraṁ desaṁ. Visaddo hettha dūratthavācako. Musāti abhūtatthe dutiyantanipāto, abhūtaṁ vacananti attho. Paṭibāhatīti aññe nivāreti. Saṁvāsathenako nāmāti ettha ko saṁvāso nāma, nanu ekakammādikoti āha ‘‘bhikkhuvassagaṇanādiko’’tiādi. Bhikkhuvassagaṇanādikoti ādisaddena yathāvuḍḍhaṁ vandanasādiyanaṁ āsanapaṭibāhanaṁ uposathapavāraṇādīsu sandissananti imāni saṅgaṇhāti. ‘‘Kiriyabhedo’’ti iminā saṁ ekato vasiyati anenāti saṁvāsoti vacanatthena kiriyabhedo saṁvāso nāmāti dasseti. Imasmiṁ attheti imasmiṁ vatthumhi, imasmiṁ ṭhāneti attho. Iminā pārājikādiṭṭhāne pana ekakammādiko saṁvāso nāmāti dasseti.",
  "tika-vin12t2:248": "‘‘Liṅgassa ceva saṁvāsassa cā’’ti iminā ubhayathenakoti ettha ubhayasarūpaṁ dasseti.",
  "tika-vin12t2:249": "Etthāti theyyasaṁvāsakaṭṭhāne. Rāja…pe… bhayehi vāti ettha bhayasaddo paccekaṁ yojetabbo. Rājabhayena ca dubbhikkhabhayena ca kantārabhayena ca rogabhayena ca veribhayena cāti hi attho. Cīvaragahaṇatthanti cīvarāharaṇatthaṁ, ayameva vā pāṭho. Vāsaddo hetvatthaṁ vā sampadānatthaṁ vā sampiṇḍeti. Ayaṁ gāthā vibhattiyā uppaṭipāṭittā bhaggarītisaṅkhātā alaṅkāradosā na muttā. Liṅganti samaṇaliṅgaṁ. Idhāti imasmiṁ sāsane.",
  "tika-vin12t2:250": "Nādhivāsetīti na sampaṭicchati. Yāvāti yattakaṁ kālaṁ, ayaṁ panettha yojanā – idha yo rāja…pe… bhayena vā cīvaragahaṇatthaṁ vā liṅgaṁ ādiyati, so suddhamānaso hutvā yāva saṁvāsaṁ nādhivāseti, tāva eso ‘‘theyyasaṁvāsako nāmā’’ti na vuccatīti.",
  "tika-vin12t2:251": "Tatrāti tāsu gāthāsu. Idhāti imasmiṁ sāsane. Evanti liṅge gahiyamāne. Tasminti jane. Anosaritvāvāti anokkamitvāva. Liṅgaṁ apanetvāti sayaṁ gahitaṁ samaṇaliṅgaṁ vināsetvā. Pabbajitālayanti pabbajitachāyaṁ. Pubbeti saṁvāsathenake.",
  "tika-vin12t2:252": "Sabbapāsaṇḍiyabhattānīti sabbāni pāsaṇḍaṁ uddissa dinnāni bhattāni.",
  "tika-vin12t2:253": "Satte vahatīti sattavāho. Viramitabbanti veraṁ, taṁ pavattetīti veriko. Kāyena pariharitabbānīti kāyaparihāriyāni. Tanti tuvaṁ. Hīnāyāvattabhāvanti hīnāya gihibhāvāya āvattabhāvaṁ.",
  "tika-vin12t2:254": "Uppabbajitvāti pabbajaviyogaṁ katvā. Tamatthanti uppabbajitasaṅkhātamatthaṁ. Assāti mahāsāmaṇerassa.",
  "tika-vin12t2:255": "Mahanto vāti ettha vāsaddo garahattho. Pageva daharoti dasseti. Abyatto hotīti yojanā. Soti sāmaṇero.",
  "tika-vin12t2:256": "Vacchagorakkhādīnīti ettha vacchoti taruṇagoṇo. So hi mātusantike vasatīti vaccho. Mātuyā viyogakāle vā vassatīti vacchoti vuccati. Iminā dammagavajaraggavāpi sāmaññato gahitā. Go vuccati khettabhūmi. Vaccho ca go ca vacchagavā, tesaṁ rakkhanaṁ vacchagorakkho, so ādi yesaṁ kasikammādīnanti vacchagorakkhādīni. ‘‘Sūpasampanno’’ti iminā gahaṭṭhampi sace upasampādeti, sūpasampannoti dasseti. Anupasampannakāleyevāti sāmaṇerakāleyeva. Vinayavinicchayeti vinaye vuttassa theyyasaṁvāsakassa vinicchaye. Theyyasaṁvāsako hoti liṅgassa apanītattā.",
  "tika-vin12t2:257": "Theyyasaṁvāsako na hoti saliṅge ṭhitattā. Ayampi theyyasaṁvāsako na hoti kāsāye saussāhattā. Theyyasaṁvāsako hoti kāsāye dhurassa nikkhittattā.",
  "tika-vin12t2:258": "Theyyasaṁvāsako na hoti saliṅge ṭhitattā. Neva theyyasaṁvāsako hoti kāsāye saussāhattā. Methunasevanādīhītiādisaddena pāṇātipātādayo saṅgaṇhāti. Theyyasaṁvāsako hoti kāsāye dhurassa nikkhittattā. Ovaṭṭikanti adhovaṭṭena karaṇaṁ. Rakkhati tāvāti tāva rakkhati vīmaṁsanena nivāsitattā. Liṅganti samaṇaliṅgaṁ. Theyyasaṁvāsako hoti gihiliṅgassa sampaṭicchitattā.",
  "tika-vin12t2:259": "Vīmaṁsati vā sampaṭicchati vā rakkhatiyeva odātavatthassa antokāsāyabhāvato. ‘‘Bhikkhuniyāpi eseva nayo’’ti vuttamevatthaṁ vibhāvento āha ‘‘sāpī’’tiādi.",
  "tika-vin12t2:260": "Vuḍḍhapabbajito sāmaṇeroti sambandho. Pāḷiyampīti pantiyampi. Seno maṁsapesiṁ gahetvā gacchati viya bhattapiṇḍe pattaṁ upanāmetvā gahetvā gacchati. Theyyasaṁvāsako na hoti vassānaṁ agaṇanattā.",
  "tika-vin12t2:261": "48. Titthiyapakkantakakathā",
  "tika-vin12t2:262": "110. Pakkamatīti pakkanto, ‘‘paviṭṭho’’ti iminā kamudhātuyā padavikkhepatthaṁ dasseti, icchākantiatthe nivatteti. Soti titthiyapakkantako. Tatrāti titthiyapakkantake. Upasampanno bhikkhu gacchatīti sambandho. Tesanti titthiyānaṁ. ‘‘Titthiyo bhavissāmī’’ti pubbeva laddhigahitattā vuttaṁ ‘‘liṅge ādinnamatte’’ti. Kusacīrādīnīti ettha kuso vuccati salākā. Cīroti panti, āvalīti attho. Kuse rajjunā āvunitvā kato cīro kusacīro, so ādi yesaṁ tānīti kusacīrādīni. Ādisaddena phalakacīrādayo saṅgaṇhāti. Kusatiṇehi kato cīro kusacīrotipi vadanti. Naggoti acelako. Ājīvakoti acelakavatamādāya jīvatīti ājīvako. Tesanti ājīvakānaṁ. Ovadito hutvāti sambandho.",
  "tika-vin12t2:263": "Kinti kiṁ vataṁ. Luñcāpetīti apanayāpeti. Morapiñchādīnīti ettha piñchaṁ vuccati pakkho. So hi piñchati ākāse gacchati anenāti piñchanti vuccati. Pichi gatiyanti dhātupāṭho. Morassa piñchaṁ morapiñchaṁ, taṁ ādi yesaṁ tānīti morapiñchādīni. Ādisaddena ulūkapiñchādayo saṅgaṇhāti. Yāva na sampaṭicchatīti yāva laddhiṁ na sampaṭicchati. Nanti vīmaṁsamānaṁ bhikkhuṁ. Laddhīti titthiyaladdhi. Rakkhatīti titthiyapakkantakato rakkhati. Laddhiyā abhāvena titthiyapakkantako na hotīti adhippāyo. Acchiddacīvaroti ettha ākāro kodhattho, aḍḍattho vā hoti, chiddasaddo dūsanattho hoti. Tasmā ākodhena aḍḍena vā chiddo dūsitoti acchiddoti attho daṭṭhabbo. ‘‘Acchinno’’tipi pāṭho. Acchiddaṁ cīvarametassāti acchiddacīvaro. Titthāyatananti titthīnaṁ nivāsaṭṭhānaṁ, titthiyānaṁ upassayanti attho.",
  "tika-vin12t2:264": "49. Tiracchānagatavatthu",
  "tika-vin12t2:265": "111. Devasampattisadisaṁ issariyasampattiṁ anubhavantopi so nāgo kasmā nāgayoniyā aṭṭīyatīti āha ‘‘kiñcāpī’’tiādi.",
  "tika-vin12t2:266": "Tattha kiñcāpi anubhotīti sambandho. Kiñcāpisaddo hettha sambhāvanājotako, panasaddo garahatthajotako. Kusalavipākenāti ahetukakusalavipākena. Tassāti nāgassa. Sajātiyāti samānajātiyā nāgiyā. Udakasañcārimaṇḍūkabhakkhanti udake sañcaraṇasīlaṁ maṇḍūkasaṅkhātaṁ bhakkhaṁ pātubhavatīti yojanā. Soti nāgo. Aṭṭīyatīti aramaṇaṁ pīḷiyati. Harāyatīti ettha haredhātu lajjanatthoti āha ‘‘lajjatī’’ti. Ekāranto dhātu bhūvādigaṇiko (saddanītidhātumālāyaṁ 16 rakārantadhātu). Jigucchatīti ettha gupadhātuyā kammaṁ dassento āha ‘‘attabhāva’’nti. ‘‘Tassa bhikkhuno’’tipadassa ‘‘nikkhante’’tipadena yojitabbattā bhummatthe sāmivacananti āha ‘‘tasmiṁ bhikkhusmi’’nti. Atha vā tassa bhikkhunoti sāmiyogattā ‘‘nikkhante’’ti ettha bhāvatthe mānapaccayoti āha ‘‘nikkhamane’’ti. Iminā nikkhanteti ettha na antapaccayo, mānapaccayasseva antabhāvaṁ katvā vuttoti dasseti. Vissaṭṭhoti sativissajjito. Tasminti bhikkhumhi. Kapimiddhavasenevāti kapino middhavasena eva. Atha vā kapimiddhavasena niddāyanto iva niddāyantoti yojanā. Paṭinipajjīti puna nipajji. Vissaramakāsīti ettha visaddo virūpatthajotako, sarasaddo saddavācakoti dassento āha ‘‘virūpaṁ mahāsaddamakāsī’’ti.",
  "tika-vin12t2:267": "‘‘Akārassa lopaṁ katvā’’ti iminā tumhe khotthāti ettha ‘‘tumhe kho atthā’’ti padavibhāgaṁ katvā okārato parassa akārassa lopaṁ dasseti. ‘‘Akārassālopa’’ntipi pāṭho. Evañhi sati akārassa alopaṁ katvāti attho daṭṭhabbo. Iminā ‘‘tumhe kho atthā’’ti padacchedaṁ katvā akāre pare okārassa vakāraṁ katvā tumhe khvatthā’’ti pāṭho dassito. Kasmā imasmiṁ dhammavinaye avirūḷhidhammāti āha ‘‘jhāna…pe… abhabbattā’’ti. ‘‘Bhavathā’’ti iminā atthāti ettha asadhātu sattatthavācako thavibhattīti dasseti. Sajātiyāti ettha samānā jāti etissāti sajātīti vutte nāgī evāti āha ‘‘nāgiyā evā’’ti. Manussitthiādīti ettha ādisaddena tiracchānagatitthīpetitthīdevitthiyo saṅgaṇhāti. ‘‘Dveme bhikkhave paccayā’’ti desanā sāvasesadesanāti dassento āha ‘‘ettha cā’’ti. Etthāti tiracchānagatavatthumhi. Abhiṇhanti abhikkhaṇaṁ punappunanti attho.",
  "tika-vin12t2:268": "Tiracchānagatoti ettha kiṁ apāyapariyāpanno duggatiahetukapaṭisandhikovādhippetoti āha ‘‘nāgo vā hotū’’tiādi.",
  "tika-vin12t2:269": "50. Mātughātakādivatthukathā",
  "tika-vin12t2:270": "112.Nikkhantinti ettha ‘‘imassa pāpakammassā’’ti chaṭṭhīyogattā bhāvatthe tipaccayoti āha ‘‘nikkhamana’’nti. Apavāhananti apāyapaṭisandhivahanato apagamanaṁ. Yenāti manussabhūtena yena jīvitā voropitāti sambandho. Manussitthibhūtāti manussitthī hutvā bhūtā, manussitthībhāvaṁ vā bhūtā pattā. Iminā tiracchānagatitthiādayo nivatteti. ‘‘Janikā’’ti iminā posāvanikamātādayo nivatteti. Sayampīti ettha pisaddo na kevalaṁ mātāyeva, atha kho puttenāpīti dasseti. Satāti santena. Manussajātikeneva satā manussajātiko eva hutvā voropitāti yojanā. Anantare bhave phalaṁ nibbattetīti ānantariyaṁ, mātughātakakammaṁ, tena jātisāmaññampi ajanikaṁ ghātento ca janikampi jātibhedaṁ ghātento ca na anantariko hoti, tassa pabbajjā ca upasampadā ca na vāritāti dassento āha ‘‘yena panā’’tiādi. Tattha poseti vaddhetīti posāpaniyā, sā eva posāvanikā pakārassa vakāraṁ, yakārassa ca kakāraṁ katvā, posāvanikā ca sā mātā ceti posāvanikamātā. Assāti puttassa. Idaṁ padaṁ pubbāparāpekkhaṁ. Tattha pubbapade bhāvasambandho, pacchimapade sāmisambandho. Sabbathā eseva nayo hotīti āha ‘‘sacepī’’tiādi. Vesiyāti upalakkhaṇavasena vuttaṁ . Yāya kāyaci itthiyā puttassāpi gahetabbattā. ‘‘Ayaṁ me pitā’’ti ajānanameva hi pamāṇaṁ. Anenāti iminā puttena. ‘‘Pitughātakotveva saṅkhyaṁ gacchatī’’ti iminā mātughātakepi ‘‘ayaṁ me mātā’’ti ajānitvā ghātentopi mātughātakotveva saṅkhyaṁ gacchatīti dasseti.",
  "tika-vin12t2:271": "114. Saṅkhepena vuttamatthaṁ vitthārena dassento āha ‘‘manussajātiyaṁ hī’’tiādi. Apabbajitanti gihibhūtaṁ. Pabbajjā cassāti ettha casaddena upasampadāpi vāritāti dasseti. Assāti arahantaghātakassa. Avasesanti arahantato avasesaṁ. Assāti ariyaghātakassa. Ānantariyo na hoti tiracchānagatattā panassa pabbajjā vāritāti attho netabbo. Etthāti mātughātakādikammesu. Vadhāyāti tadatthe catutthīti āha ‘‘vadhatthāyā’’ti. ‘‘Māretu’’nti iminā ‘‘vadhatthāyā’’ti ettha hanadhātu hiṁsanatthoti dasseti. ‘‘Nīyantī’’ti iminā onīyantīti ettha otyūpasaggo dhātvatthānuvattakoti dasseti. Yaṁ pana vacanaṁ vuttanti sambandho. Tassa vacanassa atthoti yojanā. ‘‘Sacā ca iti ayaṁ nipāto vutto’’ti iminā bhayapīḷitattā ca niruttīsu akusalattā ca davābhaṇanena ravābhaṇanena ayaṁ nipāto corehi vuttoti dasseti. ‘‘Sace ca icceva vā pāṭho’’ti iminā tehi tathā vuttepi saṅgītikāle vā potthakārūḷhakāle vā yathābhūtaṁ saṅgītattā, potthakārūḷhattā ca yathābhūto pāṭho atthīti dasseti. Tatthāti tesu padesu. Niddhāraṇe bhummaṁ. Tassāti ‘‘sacajja maya’’nti pāṭhassa. ‘‘Sace ajja maya’’nti iminā ekāralopasandhiṁ dasseti. ‘‘Sacejja maya’’nti akāralopasandhināpi pāṭho atthi.",
  "tika-vin12t2:272": "115.Pakatattanti pakatiyā sīlasaṅkhāto attā sabhāvo etissāti pakatattā, taṁ. Kāyasaṁsaggena bhikkhunīnaṁ pārājikattā vuttaṁ ‘‘sīlavināsaṁ pāpetī’’ti. Anicchamānaṁyeva bhikkhuninti sambandho.",
  "tika-vin12t2:273": "Icchamānanti odātavatthavasanaṁ icchamānaṁ. Yasmā abhikkhunī hoti, tasmā bhikkhunīdūsako na hotīti yojanā. Sīlavipannaṁ bhikkhuninti sambandho.",
  "tika-vin12t2:274": "Yo devadatto saṅghaṁ bhindati viya, bhindatīti yojanā. Uddhammanti dhammato virahitaṁ. Ubbinayanti vinayato virahitaṁ. Catunnaṁ kammānanti apalokanādīnaṁ catunnaṁ kammānaṁ.",
  "tika-vin12t2:275": "Yo devadatto lohitaṁ uppādeti viya, uppādetīti yojanā. Duṭṭhacittenāti ettha na yaṁkiñci duṭṭhacittaṁ duṭṭhacittaṁ nāma, atha kho vadhakacittanti āha ‘‘vadhakacittenā’’ti. Sarīreti sarīrabbhantare. Tathāgatassa hi abhejjakāyattā parūpakkamena cammacchedaṁ katvā lohitassa uppādanaṁ nāma natthi. Yo pana jīvako phāsuṁ karoti viya, phāsuṁ karotīti yojanā. Lohitañcāti pūtilohitañca.",
  "tika-vin12t2:276": "54. Ubhatobyañjanakavatthukathā",
  "tika-vin12t2:277": "116.Ubhatobyañjanakoti ettha bāhiratthasamāsaṁ dassento āha ‘‘itthinimittuppādanakammato cā’’tiādi. Tattha ‘‘itthi…pe… kammato cā’’ti iminā ubhayasarūpaṁ dasseti. Ubhato kammato pavattanti pāṭhaseso yojetabbo. Byañjananti nimittaṁ. Assāti janassa. Karotipi kāretipīti ettha karadhātuyā suddhakammakāritakammāni dassento āha ‘‘purisanimittenā’’tiādi. Tattha ‘‘vītikkama’’nti iminā suddhakammaṁ dasseti, ‘‘para’’nti iminā kāritakammaṁ dasseti. Samādapetvāti uyyojetvā. Tassa duvidhabhāvaṁ dassento āha ‘‘duvidho’’tiādi. Tattha itthibhāvena lakkhito ubhatobyañjanako itthiubhatobyañjanako. Esa nayo itaratthāpi.",
  "tika-vin12t2:278": "Tatthāti duvidhesu ubhatobyañjanakesu. Itthinimittanti itthiyā aṅgajātaṁ. Eseva nayo ‘‘purisanimitta’’nti etthāpi. Pākaṭaṁ paṭicchannanti sabhāvato pākaṭaṁ paṭicchannaṁ. Puna paṭicchannaṁ pākaṭanti rāgavasena paṭicchannaṁ pākaṭaṁ. Paraṁ gaṇhāpetīti parameva gaṇhāpetīti attho. Idanti kāraṇaṁ. Etesanti dvinnaṁ ubhatobyañjanakānaṁ. Kurundiyaṁ pana vuttaṁ, kiṁ vuttanti yojanā. Tatthāti ubhatobyañjanake. Vicāraṇakkamoti vīmaṁsanānukkamo. ‘‘Tattha vicārakkamo’’tipi pāṭho. Vicāraṇakkamo dhammasaṅgahaṭṭhakathāya veditabbo, idha pana kiṁ veditabbanti āha ‘‘idamidha veditabba’’nti. Tattha idanti napabbajjūpasampadakāraṇaṁ. Idhāti imissaṁ vinayaṭṭhakathāyaṁ.",
  "tika-vin12t2:279": "55. Anupajjhāyakādivatthukathā",
  "tika-vin12t2:280": "117.Tena kho pana samayenāti ettha tasaddassa aniyamaniddesabhāvaṁ dassento āha ‘‘yena samayenā’’ti. Sikkhāpadaṁ apaññattaṁ hotīti ‘‘na bhikkhave anupajjhāyako upasampādetabbo’’ti sikkhāpadaṁ apaññattaṁ hoti. ‘‘Upajjhāyavirahita’’nti iminā anupajjhāyakanti ettha akārassa virahatthaṁ dasseti. Upajjhāyavirahitaṁ upasampadāpekkhanti sambandho. ‘‘Eva’’ntiādinā dosaṁ dasseti. Upajjhaṁ agāhāpetvāti ‘‘upajjhāyo me bhante hohī’’ti (mahāva. 65; mahāva. aṭṭha. 64) upajjhaṁ agāhāpetvā. Upasampādentassa kārakasaṅghassāti yojanā. Kammaṁ panāti upasampadakammaṁ pana. ‘‘Eseva nayo’’ti iminā upasampādentassa āpatti, kammaṁ pana na kuppatīti vacanaṁ atidisati.",
  "tika-vin12t2:281": "56. Apattakādivatthukathā",
  "tika-vin12t2:282": "118. Yo piṇḍo hatthesu labbhatīti yojanā. Tadatthāyāti tassa piṇḍassa atthāya. Seyyathāpi titthiyāti ettha seyyathāpisaddo upamattho, titthiyasaddo ājīvakanāmake titthiye hotīti dassento āha ‘‘yathāpi ājīvakanāmakā titthiyā’’ti. Tasmā ājīvakasaṅkhāte titthiye upamaṁ katvā ujjhāyantīti āha ‘‘sūpabyañjanehī’’tiādi. Hīti saccaṁ, yasmā vā. Teti ājīvakā. Kammaṁ pana na kuppatīti pattacīvaresu asantesupi kammavācāya ‘‘paripuṇṇassa pattacīvara’’nti parikittitattā kammaṁ na kuppatīti adhippāyo.",
  "tika-vin12t2:283": "Yācitakenāti ettha yācito hutvā gahito yācitakoti dassento āha ‘‘yācitvā gahitenā’’ti. ‘‘Īdisena hī’’tiādinā dosaṁ dasseti. Tasmāti yasmā āpatti hoti, tasmā. Tassāti upasampadāpekkhassa. Nirapekkhehi ācariyupajjhāyādīhīti yojanā. Nissajjitvāti brahmadeyyena nissajjitvā. Anadhiṭṭhānupagānaṁ pattacīvarānaṁ apattacīvarattā vuttaṁ ‘‘adhiṭṭhānupagaṁ pattacīvara’’nti. Paṇḍupalāsanti samaṇuddesabhāvāpekkhaṁ. So hi rūḷhivasena paṇḍupalāsoti vuccati. Atha vā yathā paṇḍupalāso na harito, nāpi sukkho hoti, evaṁ sopi pabbajāpekkho na gihī hoti, nāpi sāmaṇero, tasmā samaṇuddesabhāvāpekkho ‘‘paṇḍupalāso’’ti vuccati.",
  "tika-vin12t2:284": "Vasantassa paṇḍupalāsassāti sambandho. Anāmaṭṭhapiṇḍapātanti bhikkhūhi anāmasitabbaggaṁ piṇḍapātaṁ. Sāmaṇerabhāgasamakoti sāmaṇerehi laddhena bhāgena samaṁ pavatto. Assāti paṇḍupalāsassa. Sāmaṇerassa sabbaṁ paṭijagganakammaṁ kātuṁ vaṭṭati viya, assa kātuṁ vaṭṭatīti yojanā.",
  "tika-vin12t2:285": "57. Hatthacchinnādivatthukathā",
  "tika-vin12t2:286": "119. Hatthacchinnādivatthūsu hatthā chinnā yassāti hatthacchinnotiādivacanatthaṁ dassento āha ‘‘yassā’’tiādi. Maṇibandheti pakoṭṭhante. So hi yasmā ettha maṇisaṅkhātaṁ alaṅkāravikatiṁ bandhati, tasmā maṇibandhoti vuccati. Kappareti kapoṇiyaṁ. Sā hi paresaṁ piṭṭhīsu kapati hiṁsati anenāti ‘‘kapparo’’ti vuccati. Yassa hatthā chinnā honti, ayaṁ hatthacchinno nāmāti yojanā. Eseva nayo sesesupi. Eko vā pādoti yojanā. Heṭṭhā ‘‘eko vā dve vā hatthā’’ti etthāpi eseva nayo. Catūsu hatthapādesu dve vāti eko hattho, eko pādoti dve vā. Kaṇṇāti saddaggahā. Te hi kaṇṇati savati etehīti kaṇṇāti vuccanti. Kaṇṇābaddheti kaṇṇacchiddassa ābaddhe. Saṅghāṭetunti saṅghaṭanaṁ kātuṁ, ābandhanaṁ kātunti attho. Ajapadaketi ajapadasaṇṭhāne ṭhāne. Nāsāti ghānāni. Tāni hi nāsati abyattasaddaṁ karoti etāhīti nāsāti vuccanti. Nāsikāti nāsāyeva. Saṇṭhāpetunti suṭṭhu ṭhapetuṁ, pakatiyā ṭhapetunti attho. Nakhasesanti nakhoyeva seso chinnaṅgulitoti nakhaseso, taṁ. Agge pure uṭṭhahatīti aṅguṭṭho. ‘‘Vuttanayenevā’’ti iminā ‘‘nakhasesaṁ adassetvā’’ti vacanaṁ atidisati. Kaṇḍaranāmakāti mahāsiranāmakā. Te hi kaṁ sarīraṁ dhārentīti kaṇḍarāti vuccanti dhakārassa ḍakāraṁ katvā. Yesūti kaṇḍaresu, niddhāraṇe bhummaṁ.",
  "tika-vin12t2:287": "Yassa vaggulipakkhakā viya aṅguliyo sambandho honti, ayaṁ phaṇahatthako nāmāti yojanā. Etanti phaṇahatthakaṁ. Chaḷaṅgulādayopi phaṇahatthakeyeva saṅgahetabbāti āha ‘‘yassapi cha aṅguliyo’’tiādi. Yassapi cha aṅguliyo honti, ayampi phaṇahatthako nāma upacārena.",
  "tika-vin12t2:288": "Khujjoti ettha khujjo sarīro yassatthīti khujjoti vacanatthaṁ dassento āha ‘‘khujjasarīro’’ti. Kasmā khujjoti āha ‘‘urassa vā’’tiādi. Yassa pana vaṅkaṁ, ayampi khujjo nāmāti yojanā. Vaṅkanti ca kuṭilaṁ. Hīti saccaṁ, yasmā vā. Brahmujugattoti ujuṁ gattaṁ ujugattaṁ, brahmuno ujugattaṁ viya ujugattaṁ imassa mahāpurisassāti brahmujugatto, mahāpuriso.",
  "tika-vin12t2:289": "Saṁkhepena vuttamatthaṁ vitthārena dassento āha ‘‘jaṅghavāmanassa hī’’tiādi. Yesanti ubhinnaṁ kāyānaṁ. Bhūtānanti amanussānaṁ pisācakapetānaṁ. Attabhāvo hoti viyāti yojanā. Parivaṭumoti parisamantato vaṭṭulasarīro.",
  "tika-vin12t2:290": "Galagaṇḍīti ettha gale gaṇḍo yassatthīti galagaṇḍīti vacanatthaṁ dassento āha ‘‘yassā’’tiādi. Etanti ‘‘galagaṇḍī’’ti etaṁ vacanaṁ. Tatthāti galagaṇḍipabbājane. Yanti vacanaṁ.",
  "tika-vin12t2:291": "Sipadīti ettha sithilaṁ padaṁ imassāti sipadīti vutte bhārapādoyeva gahetabboti āha ‘‘bhārapādo vuccatī’’ti. Bhāraṁ pādaṁ yassāti bhārapādo. Ete dve thūlapādarogīsu vattantīti daṭṭhabbaṁ. Sañjātapiḷakoti sañjātaphoṭo. Upanāhanti bhusaṁ bandhanaṁ. Udakaāvāṭeti udakena puṇṇāyaṁ kāsuyaṁ. Udakavālikāyāti udakatintena marunā. Yathā sirā paññāyanti, evaṁ milāpetunti yojanā. Īdisanti sirāpaññāyanajaṅghatelanāḷikasabhāvaṁ. Tathāti yathā pabbajjākāle karoti, tathā katvāti attho.",
  "tika-vin12t2:292": "Pāparogīti ettha pāparogassa sarūpaṁ dassento āha ‘‘arisa’’itiādi. Tattha ariso ca bhagandaro ca pittañca semho ca kāso ca soso cāti dvando, te ādayo yesaṁ teti arisa…pe… sosādayo. Ādisaddena heṭṭhā vutte ābādhe saṅgaṇhāti. Tattha pittasemhasaddehi taṁsamuṭṭhāno rogo gahetabbo. ‘‘Niccāturo’’ti iminā pāparogīti ettha mantutthe pavattassa īpaccayassa niccayogatthaṁ dasseti.",
  "tika-vin12t2:293": "Parisadūsanoti ettha itisaddo nāmapariyāyo, parisadūsano nāmāti hi attho. Yo attano virūpatāya parisaṁ dūseti, ayaṁ parisadūsano nāmāti yojanā. Chasarīradosaṁ ādiṁ katvā parisadūsanabhāvaṁ vitthārento āha ‘‘atidīgho vā’’tiādi. Atidīgho vāti ettha na kevalaṁ paresaṁ dvaṅgulādimattadīgho, atha kho diguṇādidīghovādhippetoti āha ‘‘aññesa’’ntiādi. Nābhipadesoti attano nābhipadeso. Yathā hi atidīghe paravacanena atidīghassa sarūpaṁ veditabbaṁ, tathā atirassādīsupi atirassasarūpanti daṭṭhabbaṁ. Mahodaroti mahāudaro. Kappasīso vāti hatthisīso viya yugasīso vā. Kappasaddo hettha yugatthavācako. Kaṇṇikakeso vāti kaṇṇikasadisehi kesehi samannāgato. ‘‘Jātipalitehī’’ti iminā jarāvātena pahataṁ palitaṁ nivatteti. Pakatitambakesoti ettha pakatisaddena kenaci payogena tambakesaṁ nivatteti. Āvaṭṭasīsoti punappunaṁ vaṭṭatīti āvaṭṭo, kesāvaṭṭo, so etassa sīse atthīti āvaṭṭasīso. Uddhaggehīti uddhaṁ koṭīhi. Jālabaddhena viyāti jālena baddhena iva.",
  "tika-vin12t2:294": "Sambaddhabhamuko vāti aññamaññasambaddhabhamuko vā. Makkaṭabhamukoti makkaṭassa bhamu viya bhamu etassāti makkaṭabhamuko. Vāsikoṇenāti tacchanīkoṭiyā. Visamacakkaloti ettha cakkākārena lāti pavattati, cakkākāraṁ vā lāti gaṇhātīti cakkalo. Kekaroti valiro. So hi kucchitaṁ karotīti kekaroti vuccati. Kakkaṭassevāti kakkaṭassa iva. Mūsikakaṇṇoti ākhukaṇṇo. Jaṭukakaṇṇoti vaggulikaṇṇo. Aviddhakaṇṇoti acchiddakaṇṇo. Hīti saccaṁ, yasmā vā. Soti aviddhakaṇṇo. Kaṇṇe bhagandaro etassāti kaṇṇabhagandaro, soyeva kaṇṇabhagandariko. Gaṇḍo kaṇṇe etassāti gaṇḍakaṇṇo. Paggharitapubbenāti paggharitapūyena. Ṭaṅkito kaṇṇo yassāti ṭaṅkitakaṇṇo. Gobhattanāḷikāyāti gunnaṁ bhattapānatthaṁ katāya nāḷikāya. Biḷārakkhi viya atipiṅgalaṁ akkhi etassāti atipiṅgalakkhi. Madhuvaṇṇo viya piṅgalaṁ akkhi etassāti madhupiṅgalakkhi. Nippakhumakkhīti ettha pakhumaṁ vuccati akkhamhi jātaṁ lomaṁ. Tañhi akkhino pakkhadvaye jātattā pakhumanti vuccati. Natthi pakhumaṁ akkhimhi etassāti nippakhumakkhi. Assupaggharaṇaṁ akkhimhā etassāti assupaggharaṇakkhi. Pupphaṁ sañjātaṁ yassa akkhinoti pupphitaṁ. Pupphitaṁ akkhi yassāti pupphitakkhi. Akkhipākenāti akkhino dalapariyantesu paccanakena rogena.",
  "tika-vin12t2:295": "Cipiṭanāsikoti anunnatanāsiko. Sukatuṇḍasadisāyāti suvānaṁ mukhena sadisāya.",
  "tika-vin12t2:296": "Paṭaṅgamaṇḍūkassevāti paṭaṅganāmakassa maṇḍūkassa mukhanimittaṁ iva mukhanimittaṁyevāti yojanā. Ukkhalimukhavaṭṭisadisehīti ukkhaliyā mukhavaṭṭinā sadisehi. Bhericammasadisehīti bheriyā mukhe nahitacammena sadisehi. Eḷamukhoti eḷāya niccapaggharitaṁ mukhametasseti eḷamukho. Uppakkamukhoti uppakkaṁ kuthikaṁ mukhametassāti uppakkamukho. Saṅkhatuṇḍakoti saṅkhassa tuṇḍena sadiso oṭṭho etassāti saṅkhatuṇḍako.",
  "tika-vin12t2:297": "Aṭṭhakadantasadisehīti aṭṭhakanāmakassa naṅgalassa dantehi sadisehi. Dante pidahitunti sambandho. Dantantareti dantavivare, dantamajjhe vā. Kalandakadanto viyāti kāḷakānaṁ danto viya.",
  "tika-vin12t2:298": "Mahāhanukoti mahanto hanu etassāti mahāhanuko. Cipiṭahanukoti anunnatahanuko. Nimmassudāṭhikoti natthi massu ca dāṭhi ca etassāti nimmassudāṭhiko. Bhaṭṭhaaṁsakūṭoti bhaṭṭho patito aṁsakūṭo imassāti bhaṭṭhaaṁsakūṭo. Godhāgattoti godhāya gattaṁ viya gattaṁ imassāti godhāgatto . Sabbaṁpetanti sabbampi etaṁ ‘‘kacchugatto’’tiādivacanaṁ. Etthāti ‘‘kacchugatto’’tiādivacane. Vinicchayo veditabboti yojanā.",
  "tika-vin12t2:299": "Bhaṭṭhakaṭikoti bhaṭṭhā pannā kaṭi etassāti bhaṭṭhakaṭiko. Accuggatehi ānisadamaṁsehīti sambandho. Vātaṇḍikoti vātena pūrito aṇḍakoso etassāti vātaṇḍiko. Saṅghaṭṭanajāṇukoti anto natattā aññamaññaṁ saṅghaṭṭanaṁ jāṇu etassāti saṅghaṭṭanajāṇuko. Vikaṭoti tiriyagamanapādo. Upaḍḍhapiṇḍikassa atthaṁ saha bhedena dassento āha ‘‘so duvidho’’tiādi. Tattha duvidho so upaḍḍhapiṇḍiko samannāgatoti yojanā. Atha vā so upaḍḍhapiṇḍiko heṭṭhā orūḷhāhi mahantīhi jaṅghapiṇḍikāhi samannāgato vā upari ārūḷhāhi mahantīhi jaṅghapiṇḍikāhi samannāgato vāti duvidhoti yojanā. Piṭṭhikapādoti piṭṭhiyaṁ uṭṭhito pādo etassāti piṭṭhikapādo. Gaṇḍikaṅguli vāti gaṇḍena uṭṭhito aṅguli etassāti gaṇḍikaṅguli. Sabbopesāti esa sabbopi jano. Parisaṁ dūsetīti parisadūsano.",
  "tika-vin12t2:300": "Pubbādīhītiādisaddena cakkhupasādassa antarāyakarāni aññānipi vatthūni gahetabbāni. Dvīhi vā akkhīhi, ekena vā akkhināti yojanā. Ubhayampīti dvinnaṁ aṭṭhakathācariyānaṁ ubhayampi vacanaṁ. Pāḷiyaṁ ‘‘andhaṁ pabbājentī’’ti avatvā ‘‘kāṇaṁ pabbājentī’’ti vuttattā ‘‘pariyāyenā’’ti vuttaṁ. Mahāaṭṭhakathāyañhi ‘‘jaccandho’’ti iminā dveakkhikāṇaṁ sandhāya vuttaṁ. Kuṇīti kuṇanaṁ saṁkocanaṁ kuṇaṁ, tametassatthīti kuṇī. Khañjoti khañjati gativekallabhāvena pavattatīti khañjo. Kuṇḍapādakoti ettha kuṇḍoti khañjasseva nāmaṁ. Khañjo hi kuḍati gamanaṁ paṭihanatīti kuṇḍoti vuccati. Kasmā kuṇḍapādako? Kasmā piṭṭhipādamajjhena caṅkamantoti āha ‘‘majjhe saṁkuṭitapādattā’’ti. Iminā hi kuṇḍapādassa ca piṭṭhipādamajjhena caṅkamanassa ca hetuṁ dasseti. Eseva nayo anantaravākyepi. Sabbopesāti esa sabbopi jano.",
  "tika-vin12t2:301": "Pakkhahatoti ettha eko pakkho hato vināso etassāti pakkhahatoti atthaṁ dassento āha ‘‘eko hattho vā’’tiādi. ‘‘Pakkhapāto’’tipi pāṭho, so apāṭhoyeva. Pakkhasaddo hi koṭṭhāsavācako, na paṅgulapariyāyo, pīṭhasabbī vuccatīti pīṭhena sabbati gacchati sīlenāti pīṭhasabbī vuccati. ‘‘Jiṇṇabhāvena dubbalo’’ti iminā jīraṇaṁ jarā, tāya dubbalo jarādubbaloti vacanatthaṁ dasseti. Balavā hotīti āgantukarogānamabhāvena balavā hoti, ‘‘vacībhedo nappavattatī’’ti iminā mukhamattameva gacchati pavattati, na vacībhedo ettha janeti mūgoti dasseti. Yassa vacībhedo na pavattati, ayaṁ mūgo nāmāti yojanā. Mammananti khalitavacanaṁ. Yo ekameva akkharaṁ catupañcakkhattuṁ vadati, tassetamadhivacanaṁ.",
  "tika-vin12t2:302": "Badhīroti sutihīno. So hi hananaṁ sotapasādassa nāsanaṁ vadho, taṁ īrati gacchatīti badhīroti vuccati. Yo sabbena sabbaṁ na suṇāti, ayaṁ badhīro nāmāti yojanā. Iminā naṭṭhapasādataṁ dasseti . Ubhayadosavasenāti upalakkhaṇavasena vuttaṁ andhamūgabadhirapabbājane tidosavasenapi vuttattā. Teti hatthacchinnādayo dvattiṁsajane. Osāraṇaṁ apatto puggalo atthi, taṁ puggalaṁ saṅgho osāreti ceti yojanā. Osāretīti saṅghe paveseti.",
  "tika-vin12t2:303": "58. Alajjīnissayavatthukathā",
  "tika-vin12t2:304": "120. ‘‘Alajjīnaṁ ovāda’’nti pāṭhasesena yojite sāmyatthe sāmivacanampi yujjateva. Taṁ nayaṁ adassetvā ‘‘upayogatthe sāmivacana’’nti vuttaṁ. ‘‘Bhikkhūhi sabhāgata’’nti iminā bhikkhūhi samāno sīlādiguṇasaṅkhāto bhāgo imassāti bhikkhusabhāgo, tassa bhāvo bhikkhusabhāgatanti vacanatthaṁ dasseti. ‘‘Lajjibhāva’’nti iminā bhāvapaccayassa sarūpaṁ dasseti. Navaṭṭhānanti abhinavaṭṭhānaṁ. Gatena bhikkhunāti sambandho.",
  "tika-vin12t2:305": "Theroti nissayadāyako thero. Gahetukāmoti nissayaṁ gahetukāmo. Ācāranti nissayapaṭipannassa ācāraṁ. Tadahevāti tasmiṁ gataahani eva. Ābhogassa katattā, aruṇuggamanassa ca ajānanattā vuttaṁ ‘‘anāpattī’’ti. Aruṇuggamanaṁ ajānantopi ābhogassa akatattā vuttaṁ ‘‘aruṇuggamane dukkaṭa’’nti. ‘‘Dve tīṇi divasānī’’ti padena catu pañca cha divasānipi gahetabbāni lakkhaṇahāranayena anissitena vasitabbabhāvena samānaphalattā. Tenāha ‘‘sattāhaṁ vasissāmī’’ti. Laddhaparihāroti laddho parihāro āpattiapanayanaṁ yenāti laddhaparihāro.",
  "tika-vin12t2:306": "59. Gamikādinissayavatthukathā",
  "tika-vin12t2:307": "121. ‘‘Karaṇīyanissayo’’ti iminā nissayagahaṇaṁ nissayo uttarapadalopavasena, so karaṇīyo imassāti nissayakaraṇīyoti visesanaparanipātabhāvaṁ dasseti. Nissayaṁ alabhamānenāti ettha kiṁ nissayassa alabhanaṁ nāmāti āha ‘‘attanā’’tiādi. Vutthapubbanti vasitapubbaṁ. Ekarattaṁ vasantenāpīti pisaddo dvirattādike kā nāma kathāti dasseti. Vissamanto vā satthaṁ pariyesanto vā hutvāti yojanā. Nāvāya gacchantassāti nāvāya addhānamaggaṁ paṭipannassa.",
  "tika-vin12t2:308": "Yāciyamānenāti ettha bahukattupasaṅgattā vuttaṁ ‘‘tena gilānenā’’ti. ‘‘Mānenā’’ti iminā yācitumasakkuṇeyyatādīni nivatteti.",
  "tika-vin12t2:309": "Phāsu hotīti ettha āvāsasappāyādivasena phāsu hotīti āsaṅkā bhaveyyāti āha ‘‘samathavipassanānaṁ paṭilābhavasenā’’ti. Hīti saccaṁ. Imaṁ parihāranti imaṁ phāsuvihāraparihāraṁ. Thāmagatāya vipassanāyāti yojanā. Samatho vā taruṇo hotīti yojanā. Etassevāti taruṇasamathavipassanikasseva bhikkhuno. Tassa nissāyāti ettha tassa ovādaṁ nissāyāti yojanā. Atha vā upayogatthe sāmivacanaṁ. Taṁ nissayadāyakaṁ nissāyāti hi attho. Yattako kālo āsaḷhīpuṇṇamā atthi, tattakaṁ kālanti yojanā. ‘‘Āsaḷhīpuṇṇamā’’ti ettha ‘‘yāvā’’ti nipātapayogattā abhividhiavajhatthe nissakkavacanaṁ daṭṭhabbaṁ. Yatthāti yasmiṁ ṭhāne.",
  "tika-vin12t2:310": "122. Pāḷiyaṁ gottenapīti ettha pisaddena na kevalaṁ nāmeneva, atha kho gottenapi sāvetunti dasseti. Tasmā ‘‘āyasmato pippalissā’’ti nāmaṁ sāvetvātipi ‘‘āyasmato mahākassapassā’’ti gottaṁ sāvetvāpi anusāvetabbaṁ. Tena vuttaṁ ‘‘mahākassapassā’’tiādi. Iminā ‘‘konāmo te upajjhāyo? Upajjhāyo me bhante āyasmā mahākassapo nāmā’’tiādīsu gottampi nāmeneva saṅgahitanti siddhaṁ hoti.",
  "tika-vin12t2:311": "123.Ekānusāvaneti padassa samānādhikaraṇabāhiratthasamāsabhāvaṁ nivattento āha ‘‘ekato anusāvane’’ti. Tattha ekatoti ekakkhaṇe, ekapahārena vā. Vakkhati hi ‘‘ekakkhaṇe’’ti ca ‘‘ekapahārenevā’’ti ca. Iminā ekato anusāvanametesanti ekānusāvanāti asamānādhikaraṇabāhiratthasamāsaṁ dasseti. Ekenāti ekena anusāvanācariyena. Ekassāti ekassa upasampadāpekkhassa. ‘‘Ekakkhaṇe’’ti iminā ‘‘ekato’’ti padassa atthaṁ dasseti. ‘‘Upasampādetu’’nti dvinnaṁ upasampadāpekkhānaṁ upasampādetuṁ.",
  "tika-vin12t2:312": "Purimanayenevāti ‘‘ekena ekassa, aññena itarassā’’tiādinā pubbe vuttanayeneva. Ekatoanusāvane kātunti ‘‘ekena ekassa, aññena aññassa, itarena itarassā’’ti evaṁ tīhi ācariyehi tiṇṇaṁ upasampadāpekkhānaṁ ekakkhaṇe anusāvane kātuṁ. Tañca khoti ettha tasaddassa ‘‘anusāvane kātu’’nti padasseva atthavisayataṁ dassetuṁ vuttaṁ ‘‘anusāvanakiriya’’nti. Dve vā tayo vāti ettha vāsaddo aniyamavikappattho. Sace ekenācariyena dve anusāveti, ‘‘ayaṁ buddharakkhito ca ayaṁ dhammarakkhito cā’’ti anusāvetabbā. Sace tayo anusāveti, ‘‘ayaṁ buddharakkhito ca ayaṁ dhammarakkhito ca ayaṁ saṅgharakkhito cā’’ti anusāvetabbā. Yathā ekenācariyena dve vā tayo vā ekato anusāvetabbā, evaṁ dvīhi vā tīhi vā ācariyehi eko anusāvetabbotipi vadanti. Ekena upajjhāyena karaṇabhūtena, eko upajjhāyo hutvāti vā attho. ‘‘Ekapahārenevā’’ti iminā ‘‘ekato’’ti padassa atthaṁ dasseti. Dve tisso kammavācāti dvīhi ācariyehi dve, tīhi ācariyehi tisso kammavācā. Ekena upajjhāyena anusāvane eko vā dve vā tayo vā ācariyā vaṭṭanti, nānupajjhāyena anusāvane pana nānācariyā eva vaṭṭantīti dassento āha ‘‘sace panā’’tiādi. Tissattheroti kammavācācariyabhūto tissatthero . Sumanattherassāti upajjhāyabhūtassa sumanattherassa. Idanti nānupajjhāyena ekassācariyassānusāvanaṁ. Esa paṭikkhepoti ‘‘na tveva nānupajjhāyenā’’ti eso paṭikkhepo.",
  "tika-vin12t2:313": "63. Upasampadāvidhikathā",
  "tika-vin12t2:314": "126.Taṁ upajjhanti taṁ upajjhāyaṁ. ‘‘Upajjhā’’ti ca ‘‘upajjhāyo’’ti ca hi atthato ekaṁ, byañjanameva nānaṁ yathā ‘‘sabhā sabhāya’’nti. Ettha upajjhāsaddo rājādigaṇo (rupasiddhi 599 sutte; saddanīti 1140 sutte), upajjhāyasaddo purisādigaṇo. Sabhāsaddo itthiliṅgo, sabhāyasaddo pulliṅgo vā napuṁsakaliṅgo vā. ‘‘Vitthāyantī’’ti saddo nāmadhātūti āha ‘‘vitthaddhagattā hontī’’ti. Vitthasaddo hi dabbavācakattā nāmasaddo, vikārena thaddho gatto etesanti vitthā, ddhakārassa lopaṁ katvā, tato āyapaccayo hoti. Yanti yaṁ antarāyajātaṁ. Tava sarīreti tuyhaṁ kāye. ‘‘Nibbatta’’nti iminā ‘‘jāta’’nti ettha janadhātuyā jananatthaṁ dasseti, ‘‘vijjamāna’’nti iminā janīdhātuyā pātubhāvatthaṁ dasseti. Santanti saṁvijjamānaṁ. Itiādi kathetabbanti yojanā.",
  "tika-vin12t2:315": "64. Cattāronissayādikathā",
  "tika-vin12t2:316": "128.Upasampannasamanantaramevāti upasampanno hutvā samanantarameva, na kālantareti attho. Ekaporisāti ettha porisasaddo upari vitthate bhujapamāṇe ca posapamāṇe ca vattati. Purisassa pamāṇā porisā, pamāṇatthe ṇapaccayo. Chāyāti ātapābhāvo. Metabbāti pametabbā. ‘‘Vassāno’’tiādi ‘‘utupamāṇaṁ ācikkhitabba’’nti ettha ācikkhaṇākāradassanaṁ. Utuno pamāṇanti atthaṁ nivārento āha ‘‘ettha cā’’tiādi. Arati punappunaṁ gacchatīti utu, pamiyati saṁvaccharo paricchijjiyati anenāti pamāṇaṁ. Yattakehi divasehi aparipuṇṇoti sambandho. Yassāti divasabhāgassa. Yo utu aparipuṇṇo, tassa utunoti pāṭhaseso yojetabbo. ‘‘Utupamāṇaṁ ācikkhitabbaṁ, divasabhāgo ācikkhitabbo’’ti padānaṁ aparampi atthavikappaṁ dassento āha ‘‘atha vā’’tiādi. Tattha ayaṁ nāma utūti ayaṁ utu vassāno nāmāti vā hemanto nāmāti vā gimho nāmāti vā. Pubbanhoti ahassa pubbo pubbanho. Tattha pacchimanayova pāsaṁsataro. Kasmā? Purimanaye utuparipuṇṇe divasabhāgācikkhaṇassa abhāvā, pacchimanaye pana paripuṇṇaṁ vā aparipuṇṇaṁ vā utupamāṇaṁ ācikkhitabbaṁ. Upasampannadivasabhāgova ‘‘pubbanho’’ti vā ‘‘sāyanho’’ti vā ācikkhitabbo. Saṁgītīti ettha saṁ ekato katvā gāyitabbā kathetabbāti saṁgītīti vacanatthaṁ dassento āha ‘‘idameva sabbaṁ ekato katvā’’tiādi. Tattha kinti kiṁ utuṁ. Idaṁ nāmāti idaṁ nāma utuṁ. Vadeyyāsīti āgantukānaṁ vuḍḍhanavakabhāvādiñāpanatthaṁ katheyyāsi.",
  "tika-vin12t2:317": "129.Dutiyanti sahāyaṁ bhikkhuṁ vā sāmaṇeraṁ vā purisaṁ vā. Akaraṇīyānīti upasampannehi akattabbāni. Paṇḍupalāsoti ettha paṇḍūti setapītamisso vaṇṇo, palāsasaddo paṇṇavācako, na haritavācako, nāpi kiṁsukadumavācakoti dassento āha ‘‘paṇḍuvaṇṇo paṇṇo’’ti. Paṇḍupalāsoti samāsopi byāsopi yuttoyeva. Samāsakāle paṇḍu yassatthīti paṇḍu, soyeva palāso paṇḍupalāsoti kātabbo. Pupphaphalādiṁ bandhatīti bandhananti vacanatthena bandhanasaddo vaṇṭapariyāyoti āha ‘‘vaṇṭato’’ti. Puthusilāti (ma. ni. aṭṭha. 3.60) ettha puthusaddo mahantapariyāyoti āha ‘‘mahāsilā’’ti.",
  "tika-vin12t2:318": "130.Tassāti ukkhepanīyakammārahassa bhikkhuno. Sāmaggīti saṅghasāmaggī. Tenāti ukkhepanīyakammārahena bhikkhunā. Sambhogeti āmisena ca dhammena ca sambhogahetu. Ettha sahaseyyāpi saṅgahitā āpattibhāvato. Anāpattīti anukkhittakabhāvato pācittiyāpattiyā anāpatti, alajjilakkhaṇābhāvato dukkaṭena anāpattīti daṭṭhabbaṁ.",
  "tika-vin12t2:319": "Iti samantapāsādikāya vinayasaṁvaṇṇanāya",
  "tika-vin12t2:320": "Dvāsattatiadhikavatthusatapaṭimaṇḍitassa mahākhandhakassa",
  "tika-vin12t2:321": "Atthavaṇṇanāya yojanā samattā.",
  "tika-vin12t2:322": "2. Uposathakkhandhakaṁ",
  "tika-vin12t2:323": "68. Sannipātānujānanādikathā",
  "tika-vin12t2:324": "132. Uposathakkhandhake taranti otaranti etthāti titthaṁ, udakatitthaṁ, titthaṁ viyāti titthaṁ, laddhīti āha ‘‘titthaṁ vuccati laddhī’’ti. Laddhi hi bahūnaṁ laddhikānaṁ otaraṇaṭṭhānattā titthaṁ nāma. Aññanti sāsanikaladdhito aññaṁ. Etesanti paribbājakānaṁ. Itoti imasmā sāsanikaladdhito. Yanti yaṁ dhammajātaṁ. Tesanti aññatitthiyānaṁ paribbājakānaṁ. Te labhantīti ettha tasaddo manussavisayoti āha ‘‘te manussā’’ti. Mūgasūkarāti ettha thūlasarīrassa sūkarassa saddamattassāpi abhāvato mūgasūkaro nāmāti āha ‘‘thūlasarīrasūkarā’’ti.",
  "tika-vin12t2:325": "135.Assāti bhikkhuno. Soti sampajānamusāvādo. Kinti kiṁ āpatti. Dukkaṭanti padassa dukkaṭaṁ kammanti āsaṅkā bhaveyyāti āha ‘‘dukkaṭāpattī’’ti. Sā ca kho dukkaṭāpatti musāvādalakkhaṇena na hotīti yojanā. Kena hotīti āha ‘‘bhagavato pana vacanenā’’ti. Vacanenāti ca ‘‘sampajānamusāvāde kiṁ hoti? Dukkaṭaṁ hotī’’ti (mahāva. 135) vacanena. Akiriyasamuṭṭhānāti āvi kattabbāya āpattiyā akaraṇena akiriyasamuṭṭhānā.",
  "tika-vin12t2:326": "Manujenāti manussena. Vācāti vācāya. Yakārassa hi lopo. Giranti saddaṁ. Pareti aññe puggale. Vācasikanti vācāto samuṭṭhitaṁ. Ayaṁ panettha yojanā – bhikkhu kenaci āsanne ṭhitena manujena vācāya anālapanto hoti, pare dūre ṭhite puggale sandhāya giraṁ mahāsaddaṁ no ca bhaṇeyya, evampi vācasikameva āpajjeyyāti.",
  "tika-vin12t2:327": "Antarāyikoti ettha karotyatthe ṇikapaccayoti āha ‘‘antarāyakaro’’ti. ‘‘Kimatthāyā’’ti iminā kissāti ettha tadatthe catutthīti dasseti, hetvatthopi yujjateva. Sabbatthāti sabbesu ‘‘dutiyassa jhānassa adhigamāyā’’tiādīsu. Itītiādi nigamanaṁ. Uddesato cāti ‘‘suṇātu me bhante saṅgho’’tiādiuddesato ca. Niddesato cāti ‘‘pātimokkhanti ādimeta’’ntiādiniddesato ca.",
  "tika-vin12t2:328": "136.Devasikanti ettha ṇikapaccayo vicchatthe hotīti āha ‘‘divase divase’’ti. Tatiye ca sattame ca pakkheti ekassa utuno aṭṭhasu pakkhesu tatiye ca sattame ca pakkhe. ‘‘Vacanato’’ti padaṁ ‘‘vaṭṭatī’’ti pade ñāpakahetu. Tathārūpe paccayeti tathārūpe vikaticārittasaṅkhāte paccaye. Anuvattitabbanti anumatiṁ vattitabbaṁ. Vacanatopīti pisaddo pubbe ñāpakahetuṁ sampiṇḍeti. Etanti ‘‘yasmiṁ tasmiṁ cātuddase vā pannarase vā uddisituṁ vaṭṭatī’’ti vacanaṁ.",
  "tika-vin12t2:329": "71. Sīmānujānanakathā",
  "tika-vin12t2:330": "138.Nimittā kittetabbāti nimittāni kittetabbāni. Nikārassa hi ākāro. Nimittaṁ katoti eso pabbato nimittaṁ katoti yojanā. Eseva nayo paratopi. ‘‘Eseva nayo’’ti iminā ‘‘puratthimāya disāya kiṁ nimittaṁ? Pāsāṇo bhante, eso pāsāṇo nimitta’’nti atthaṁ atidisati. Eseva nayo sesesupi. Kevalaṁ pana vanaudakesu ‘‘etaṁ vanaṁ, etaṁ udaka’’nti vattabbaṁ. Nadiyaṁ ‘‘esā nadī’’ti vattabbā. Ettha panāti etissaṁ uttarāyaṁ anudisāyaṁ pana. Hīti phalajotako. Tatthāti ‘‘nimittā kittetabbā’’ti vacane. Sīmamaṇḍalanti sīmabimbaṁ. Sambandhantenāti purimanimittena pacchimanimittaṁ sambandhantena. Iminā ekantarikādivasena nimittakittanaṁ na vaṭṭati nimittenapi nimittānaṁ sambandhābhāvatoti dasseti. Purimanimittena pacchimanimittassa sambandhe sati ajja ekaṁ nimittaṁ kittetvā sve ekaṁ nimittaṁ kittetvāti evaṁ kālantarepi nimittaṁ kittetvā sammanituṁ vaṭṭatīti vadanti.",
  "tika-vin12t2:331": "Pabbatoti ettha pabbaṁ vuccati phaḷu, taṁ etasmiṁ atthīti pabbato. Vālikarāsissa suddhapaṁsupabbatapasaṅgattā vuttaṁ ‘‘vālikarāsi pana na vaṭṭatī’’ti. Itaropīti vālikarāsito aññopi tividho pabbato. Hatthippamāṇatoti aḍḍhaṭṭhamaratanahatthipamāṇato. Catūsu disāsūti vihārassa catūsu disāsu. Catūhi vā tīhi vāti ettha vāsaddena tato adhikānipi gahetabbāni. Ekena vā nimittenāti yojanā. Itoti pabbatanimittato. Tasmāti yasmā ekena nimittena na vaṭṭati, tasmā. Tanti pabbataṁ. Tasmāti ekasseva nimittassa kittitattā. Yo pabbato atthi, taṁ pabbatanti yojanā. Antoti pabbatassa anto.",
  "tika-vin12t2:332": "Tatiyabhāgaṁ vāti ettha vāsaddena paṭhamabhāgopi ekadesopi gahetabbo. Tassāti tattakassa padesassa. Tatiyabhāgādito aparaṁ sabbapabbataṁ antokatvā sammataṁ dassento āha ‘‘sace’’tiādi.",
  "tika-vin12t2:333": "Pāsāṇanimitte evaṁ vinicchayo veditabboti yojanā. Pasati ghanabhāvena bandhatīti pāsāṇo. Ayaguḷopi pāsāṇasaṅkhameva gacchati tena tassa sadisattā. Ayaguḷopīti ettha pisaddena tambakaṁsavaṭṭalohasuvaṇṇarajatādayopi saṅgaṇhāti. Yo kocīti silāpavāḷamaṇiādīsu yo koci. Dvattiṁsapalaguḷapiṇḍaparimāṇatā saṇṭhānato gahetabbā, na tulitvā gaṇanavasena. Khuddakataro pāsāṇoti yojanā. Yo piṭṭhipāsāṇo vā yo uṭṭhitapāsāṇo vāti yojanā kātabbā – uttaravākye tasaddassa aniyamaniddesavacanattā ‘‘pāsāṇasaṅkhaṁyevā’’ti ettha evakārena ‘‘na pabbatasaṅkha’’nti atthaṁ dasseti. Mahato piṭṭhipāsāṇassāti āyāmavitthārubbedhato mahantassa piṭṭhipāsāṇassa sakkassa paṇḍukambalapiṭṭhipāsāṇassa viya. Tanti piṭṭhipāsāṇaṁ. Na vaṭṭatīti kittetuṁ na vaṭṭati. Hīti laddhadosajotako. Tanti piṭṭhipāsāṇaṁ. Sīmāyāti sīmato. Vihāropīti na kevalaṁ nimittameva, vihāropi. Piṭṭhipāsāṇo na kittetabboti sambandho. Kittetvāti ettha ‘‘piṭṭhipāsāṇa’’nti yojetabbaṁ.",
  "tika-vin12t2:334": "Vananimitte evaṁ vinicchayo veditabboti yojanā. Vaniyati mayūrakokilādīhi sattehi sambhajiyatīti vanaṁ, vananti sambhajanti etthāti vā vanaṁ. Taco eva sāro etesanti tacasāro, tālanāḷikerādayo. Ādisaddena veṇuādayo saṅgaṇhāti. Anto sāro etesanti antosārā, sākasālādayo. Ādisaddena khadirādayo saṅgaṇhāti. Antosāramissakānanti antosārehi rukkhehi missakānaṁ. Rukkhānaṁ vananti ettha avayavaavayavibhāvena sambandho veditabbo. Iminā tiṇavanaṁ rukkhavananti ettha ‘‘tiṇānaṁ vana’’nti vā ‘‘rukkhānaṁ vana’’nti vā atthaṁ dasseti. Tiṇameva vanaṁ, rukkhoyeva vananti atthopi yujjateva. Cattāro vā pañca vā rukkhāti catupañcarukkhā, te mattaṁ pamāṇametthāti catupañcarukkhamattaṁ vanaṁ, tatoti catupañcarukkhamattato. Ekadesanti vanassa ekadesaṁ. Vanamajjheti vanassa vemajjhe, vanassūparīti attho. Rukkhantaresu eva hi vihāraṁ karonti. Ekadesanti vanassa ekadesaṁ. Tatthāti vane. ‘‘Ṭhitavana’’nti padaṁ ‘‘kittetvā’’ti pade avuttakammaṁ, ‘‘na kittetabba’’nti pade vuttakammaṁ.",
  "tika-vin12t2:335": "Rukkhanimitte evaṁ vinicchayo veditabboti yojanā. Rukkhiyati phalādikāmehi saṁvariyati rakkhiyatīti rukkho, mahiyaṁ ruhatīti vā rukkho. Jīvamānakoti lokavohāravasena mūlaṅkurādiharitasaṅkhātajīvamānako . Pariṇāhatoti visālabhāvato. Sūcidaṇḍakapamāṇoti sūciyā lekhaniyā daṇḍabhūtaveḷupamāṇo. So veḷu kaniṭṭhaṅgulipamāṇoti daṭṭhabbo. Tatoti aṭṭhaṅgulubbedhasūcidaṇḍakapamāṇapariṇāharukkhato. Vaṁsanaḷakasarāvādīsūti vaṁso ca naḷako ca sarāvo ca vaṁsanaḷakasarāvā, te ādayo yesaṁ kapālādīnanti vaṁsanaḷakasarāvādayo, tesu. Tatoti vaṁsādito. Taṁkhaṇampīti tasmiṁ nimittakkhaṇepi. Akāraṇanti apamāṇaṁ. Etanti navamūlasākhāniggamanaṁ. Vattuṁ vaṭṭatīti sāmaññanāmenapi visesanāmenapi vattuṁ vaṭṭati. Iminā pabbatādīsupi ‘‘pabbato’’ti sāmaññanāmenapi ‘‘vaṅkapabbato vepullapabbato’’ti visesanāmenapi vattuṁ vaṭṭatīti dasseti.",
  "tika-vin12t2:336": "Magganimitte evaṁ vinicchayo veditabboti yojanā. Maggiyati pathikehi, maggamūḷhehi vā anvesiyatīti maggo. Yo yādiso jaṅghamaggo vā sakaṭamaggo vā vinivijjhitvā dve tīṇi gāmantarāni gacchati, so tādiso jaṅghamaggo vā sakaṭamaggo vā vaṭṭatīti yojanā. Ukkamitvāti pakkamitvā. Yo jaṅghamaggo otarati, so na vaṭṭatīti yojanā. Avaḷañjāti aparibhogā. Gamanaṁ janetīti jaṅgho. Jaṇṇugopphakānaṁ majjhapadeso. Saha atthena paṇiyadhanenāti sattho, jaṅghena vicaranto sattho jaṅghasattho. Sakati samattheti bhāraṁ vahitunti sakaṭo, tena vicaranto sattho sakaṭasattho. Jaṅghasattho ca sakaṭasattho ca jaṅghasakaṭasatthā, tehi. Hīti saccaṁ, yasmā vā. Etanti nimittaṁ.",
  "tika-vin12t2:337": "Koṇanti vihārakoṇaṁ. Gataṁ pana magganti yojanā. Parabhāgeti vihāraṁ parikkhipitvā gacchantehi catūhi maggehi parabhāge. Dasasu nāmesūti satipaṭṭhānaṭṭhakathādīsu āgatesu ‘‘maggo pantho patho pajjo’’tiādīsu, abhidhānādīsu (dī. ni. aṭṭha. 2.373; ma. ni. aṭṭha. 1.106) ca āgatesu ‘‘maggo pantho patho addhā’’tiādīsu dasasu magganāmesu. Yena kenaci nāmenāti iminā pabbatādīsupi ‘‘pabbato giri selo addi nago acalo siluccayo sikharī bhūdharo’’tiādīsu anekesu nāmesu yena kenaci nāmena kittetuṁ vaṭṭatīti dasseti.",
  "tika-vin12t2:338": "Vammikanimitte evaṁ vinicchayo veditabboti yojanā. Upacikāhi vamiyati, sarabūgharagolikādayo satte vamatīti vā vammiko. Taṁdivasajātoti tasmiṁ nimittakittitadivase jāto. Tatoti aṭṭhaṅgulubbedhagovisāṇapamāṇavammīkato.",
  "tika-vin12t2:339": "Nadīnimitte evaṁ vinicchayo veditabboti yojanā. Nadati sandatīti nadī, nadanto eti gacchatīti vā nadī. Yassāti nadiyā, sotanti sambandho. ‘‘Anvaddhamāsa’’ntiādinā ekapakkhe tikkhattuṁ ekamāse chakkhattuṁ vassantabhāvaṁ dīpeti. Vigatamatte satīti sambandho. ‘‘Īdise’’ti iminā ‘‘anvaddhamāsa’’ntiādiatthaṁ atidisati. Timaṇḍalanti heṭṭhā jāṇumaṇḍalaṁ, upari nābhimaṇḍalanti timaṇḍalaṁ. Yattha katthacīti titthe vā atitthe vā. Udakena temiyatīti yojanā, tintiyatīti attho. Na kevalaṁ nimitteyeva ayaṁ nadī hoti, atha kho nadīpāragamanādikepīti āha ‘‘bhikkhuniyā’’tiādi. Idaṁ ‘‘nadīpāragamanepī’’ti padeneva sambandhitabbaṁ.",
  "tika-vin12t2:340": "Yā panāti nadī pana, gatāti yojanā. Tanti nadiṁ. Vatinti pāḷiṁ. Rukkhapādeti rukkhassa mūle. Udakañca āvaraṇaṁ ajjhottharitvā pavattatiyevāti yojanā. Yathāti yenākārena. Apavattamānā hotīti sambandho.",
  "tika-vin12t2:341": "Dubbuṭṭhikāleti gimhasadise dubbuṭṭhikāle. ‘‘Nirudakabhāvenā’’ti iminā ‘‘āvaraṇabhāvenā’’ti visesanaṁ nivatteti. Sāti udakamātikā. Sampādentī hutvā niccaṁ pavattatīti yojanā. Nimittaṁ kātuṁ na vaṭṭatīti manussehi nīhaṭattā, sayañca agamanattā na vaṭṭati. Yā panāti udakamātikā pana. Mūleti paṭhamakāle. Kālantarena nadī hotīti sambandho. Tanti udakamātikaṁ.",
  "tika-vin12t2:342": "Udakanimitte evaṁ vinicchayo veditabboti yojanā. Udati pasavatīti udakaṁ. Bhūmigatameva udakanti sambandho. Tañcāti bhūmigataudakañca. Āvāṭa…pe… samuddādīsu ṭhitaṁ apavattanakaudakanti yojanā. Ukkhepimanti ukkhipitvā gahitaṁ. Tanti vacanaṁ. Sūkarakhatāyapīti sūkarehi khatāya vāpiyāpi. Taṁkhaṇaññevāti tasmiṁ nimitte kittanakkhaṇeyeva. Āvāṭoyeva khuddakaṭṭhena āvāṭakaṁ. Tanti nimittasaññākaraṇaṁ. Kātuñcāti sayaṁ kātuñca. Kārāpetuñcāti parehi kārāpetuñca. Kasmā lābhasīmāyaṁ na vaṭṭati? Lābhasīmā hi aññesaṁ pīḷanaṁ karotīti. Iti imamatthaṁ nayato dassento āha ‘‘samānasaṁvāsakasīmā’’tiādi. Etthāti samānasaṁvāsakasīmāyaṁ.",
  "tika-vin12t2:343": "Aṭṭhadisaṁ sandhāya aṭṭha nimittāni vuttānīti daṭṭhabbaṁ. Sāti sīmā. Ekena vā nimittenāti yojanā. Tiṇṇaṁ nimittānaṁ kittane nimittānaṁ ṭhitadisaṁ sallakkhetvā ‘‘puratthimāya disāyā’’tiādinā kittetabbaṁ. Nimittānaṁ satakittane sīmāya aṭṭhadisaṁ sallakkhetvā ekissāyapi disāya bahunimittāni kittetabbāni. Siṅghāṭakasaṇṭhānāti tiṇṇaṁ maggānaṁ samāgamaṭṭhāne siṅghāṭakasaṇṭhānā, tikoṇā nāma hotīti adhippāyo. Caturassāti samacaturassā. Siṅghāṭakasaṇṭhānāti catunnaṁ maggānaṁ samodhānaṭṭhāne siṅghāṭakasaṇṭhānā. Aḍḍhacandamudiṅgādisaṇṭhānā pana nimittānaṁ ṭhitasaṇṭhānena hotīti daṭṭhabbā. Tanti sīmaṁ. Bandhitukāmehi nissañcārasamaye bandhitabbāti sambandho. Baddhasīmavihārānanti baddhā sīmā etesūti baddhasīmā, te eva vihārāti baddhasīmavihārā, tesaṁ. Disācārikabhikkhūnanti disāsu cārikabhikkhūnaṁ. Tatthāti tasmiṁ ekagāmakhette, bhikkhūnaṁ pesetabbanti sambandho. Ekajjhanti ekato. Aññānipīti sīmabandhagāmakhettato aññānipi. Mahāpadumatthero pana āhāti yojanā. Tatoti tehi nānāgāmakhettehi. Āgantabbanti sāmīcidassanavasena vuttaṁ. Tenāha ‘‘āgamanampi anāgamanampi vaṭṭatī’’ti. Ekasīmabhāvato vuttaṁ ‘‘antonimittagatehi āgantabba’’nti.",
  "tika-vin12t2:344": "Evaṁ sannipatitesu santesu sīmā bandhitabbāti sambandho. Pariyantaṁ katvāti heṭṭhimapariyantaṁ katvā.",
  "tika-vin12t2:345": "Pabbajjūpasampadādīnanti ettha bhaṇḍukammāpucchanaṁ (mahāva. aṭṭha. 98; vi. saṅga. aṭṭha. 144) sandhāya pabbajjāgahaṇaṁ vuttaṁ. Khaṇḍasīmāti vihārapaccantaṁ khaṇḍitaṁ viya chinditaṁ viya pavattā sīmā khaṇḍasīmā. Tanti khaṇḍasīmaṁ. Vattaṁ jānitabbanti ettha vattaṁ vitthārento āha ‘‘sace hī’’tiādi. Sīmanti khaṇḍasīmaṁ. Yathāti yenākārena bandhiyamāneti sambandho. Tassā pamāṇaṁ dassento āha ‘‘sā’’tiādi. Sāti khaṇḍasīmā. Abbhānakamme saddhiṁ kammārahena vīsati bhikkhū sandhāya vuttaṁ ‘‘ekavīsati bhikkhū’’ti. Tatoti ekavīsatibhikkhuto. Gaṇhantīpīti ettha pisaddo sahassato oraṁ pana pagevāti dasseti. Sahassato adhikaṁ gaṇhantīpi vihārapaccante khaṇḍite khaṇḍasīmāyeva nāma. Tanti khaṇḍasīmaṁ.",
  "tika-vin12t2:346": "Tatrāti khaṇḍasīmamahāsīmāsu ādhāre bhummaṁ. Athāti anantaraṁ. Evanti imāya avippavāsakammavācāya sammaniyamāne. Hīti phalajotako. Sīmanti samānasaṁvāsakasīmaṁ. Na sakkhissantīti paṭhamaṁ avippavāsaṁ asamūhanitvā sīmaṁ samūhanituṁ na sakkhissanti. Sīmantarikapāsāṇāti dvinnaṁ sīmānaṁ antare vemajjhe ṭhapitā pāsāṇā. Caturaṅgulapamāṇāpīti pisaddo ekaṅgulipamāṇāpi vaṭṭatīti dasseti.",
  "tika-vin12t2:347": "Samantāti khaṇḍasīmāya samantā. Anupariyāyantehīti anukkamena khaṇḍasīmapariyāyantehi bhikkhūhīti sambandho. Tatoti tehi sīmantarikapāsāṇehi, dvinnaṁ sīmānaṁ nimittāni paṭhamaṁ kittetvā pacchā tāsu yaṁ icchanti, taṁ bandhitabbabhāvaṁ dassento āha ‘‘sace panā’’tiādi. Yathicchitaṁ bandhituṁ vaṭṭantopi porāṇāciṇṇaṁ dassetuṁ vuttaṁ ‘‘evaṁ santepī’’tiādi. Ubhinnampīti dvīsu sīmāsu ṭhitānaṁ ubhinnampi kammanti sambandho. Hīti saccaṁ, yasmā vā.",
  "tika-vin12t2:348": "Casaddo vākyārambhajotako. Esā sīmā nāmāti yojanā. Tatthāti piṭṭhipāsāṇādīsu pañcasu ṭhānesu. Nimittapāsāṇā yathāṭhāne na tiṭṭhantīti piṭṭhipāsāṇassupari nimittapāsāṇaṁ ṭhapitamattaṁ sandhāya vuttaṁ. Piṭṭhipāsāṇaṁ pana vijjhitvā nimittapāsāṇaṁ tattha nikhaṇitvā yathā ṭhānā na cāventi, tathā ṭhapenti. Evaṁ sante yathāṭhāne tiṭṭhantiyevāti daṭṭhabbaṁ. Na sīmāti sīmāya pathavisandhārakaṁ udakaṁ pariyantaṁkatvā gatattā sīmā na jhāyati.",
  "tika-vin12t2:349": "Kuṭigehepīti ettha kuṭīti ca gehanti ca agārasseva nāmaṁ. Agārañhi sītādidukkhassa kuṭanaṭṭhena chindanaṭṭhena ca nānādabbasambhārassa gahaṇaṭṭhena ca kuṭigehanti vuccati. Kuṭi eva gehaṁ kuṭigehaṁ, tasmimpi. Bhittiṁ akittetvāti idaṁ iṭṭhakadārumayaṁ bhittiṁ sandhāya vuttaṁ. Sace silāmayā bhitti nimittūpagā bhaveyya, bhittipi kittetabbā. Anto karitvāti kuṭigehassa bhittiyā vā anto katvā. Pamukheti kuṭigehassa ālinde. Nibbodakapatanaṭṭhāneti niggalitvā udakassa patanaṭṭhāne. Evaṁ sammatāya sīmāyāti yojanā.",
  "tika-vin12t2:350": "‘‘Kuṭṭaṁ akittetvā’’ti idaṁ purimanayeneva veditabbaṁ. Antoti leṇassa, kuṭṭassa vā anto. Okāseti ekavīsatiyā bhikkhūnaṁ okāse. Evanti iminākārena sammaniyamāne. Antoti bhittiyā anto.",
  "tika-vin12t2:351": "Heṭṭhā na otaratīti heṭṭhā ākāsatalattā na otarati. Nanu thambhe anusāritvā otaraṇo bhaveyya, kasmā na otaratīti? Thambhānamupari ekavīsatiyā bhikkhūnaṁ okāsābhāvatoti daṭṭhabbaṁ. Heṭṭhā otaraṇākāraṁ dassento āha ‘‘sace panā’’tiādi. Tulānanti thambhānamupari tiriyavasena ṭhitānaṁ rukkhavisesānaṁ. Uṭṭhahitvāti bhūmito uṭṭhahitvā. Tulārukkhehīti tulāsaṅkhātehi rukkhehi. ‘‘Ekasambandho’’ti iminā na kevalaṁ tulārukkheheva ekasambandho, catūsu disāsu catunnaṁ bhittīnaṁ aññamaññampi sambandhoti dasseti. Heṭṭhāpi otaratīti bhittīnamupari ekavīsatiyā bhikkhūnaṁ okāsapahonakattā vuttaṁ. Sace thambhamatthake…pe… hotīti iminā bahūhi thambhehi katapāsādassa ekekasmiṁ thambhamatthake ekavīsatiyā bhikkhūnaṁ okāse sati heṭṭhā otaratīti dasseti. Niyyūhakādīsūti nāgadantakādīsu. Ādisaddena bhittikhilādayo saṅgaṇhāti. Bhitti cāti iṭṭhakadārumayā bhitti ca. Sace silāmayā bhitti ca thambhā ca honti, kittetabbā. Bhittilaggeti bhittīsu lagge, bhittīnaṁ vā laggaṭṭhāne. Heṭṭhāpāsādassāti heṭṭhāpāsāde ‘‘ṭhita’’iti pade sambandho. Heṭṭhāpāsādassa vā thambhānanti yojanā. Heṭṭhā sammatāya sīmāya upari ārohanākāraṁ dassento āha ‘‘sace panā’’tiādi. Nibbodakapatanaṭṭhāneti chadanakoṭiyaṁ.",
  "tika-vin12t2:352": "Tatthāti tasmiṁ tale. Piṭṭhipāsāṇe sīmaṁ bandhanti viya bandhantīti yojanā. Teneva paricchedenāti teneva talaparicchedena. Tālamūlapabbatepīti ettha tālamūlaṁ nāma heṭṭhā mahantaṁ hutvā anupubbena tanukaṁ hoti, tena sadise pabbatepi. Vitānasaṇṭhānoti ullocassa saṇṭhāno. Catūsu disāsu niggatasākharukkhasaṇṭhāno vā khujjarukkhasaṇṭhāno vā hoti. Yathā pabbato vitānasaṇṭhāno hoti, evaṁ mudiṅgasaṇṭhāno vā hoti paṇavasaṇṭhāno vāti yojanā. Tattha mudiṅgo majjhe thūlo hoti, mūle ca ante ca tanuko. Paṇavo majjhe tanuko hoti, mūle ca agge ca thūlo. Tesaṁ saṇṭhāno mudiṅgasaṇṭhāno vā paṇavasaṇṭhāno vā. Heṭṭhā vāti mudiṅgasaṇṭhānassa pabbatassa heṭṭhā vā. Majjhe vāti paṇavasaṇṭhānassa majjhe vā. Dve kūṭānīti dve sikharāni. Kūṭantaranti kūṭānaṁ majjhaṁ. Cinitvā vāti iṭṭhakasilāhi cinitvā vā. Pūretvā vāti paṁsuvālikāhi pūretvā vā.",
  "tika-vin12t2:353": "Sappaphaṇasadisoti sappassa phaṇena sadiso, khujjo pabbatoti attho. Ākāsapabbhāranti bhittiyā aparikkhittaṁ ākāsasaṅkhātaṁ pabbhāraṁ. Sīmappamāṇoti saddhiṁ antosusirena sīmappamāṇo. Aggakoṭinti aggasaṅkhātaṁ koṭiṁ. Sace pana pabbatassa heṭṭhā antoleṇaṁ hotīti sambandho. Uparimassāti antoleṇassa upari ṭhitassa. Pāratoti bāhirato. Assāti pabbatassa bahīti sambandho. Oratoti antato. Leṇaṁ hotīti sambandho. Kittakaṁ mahantanti āha ‘‘sīmāparicchedamatikkamitvā ṭhita’’nti. Kittakaṁ khuddakanti āha ‘‘sabbapacchimasīmāparimāṇa’’nti. Tanti khuddakaṁ leṇaṁ . Atikhuddakanti sabbapacchimasīmāparimāṇābhāvato atikhuddakaṁ. Tatoti uparisīmato. Bahīti sīmato bahi. ‘‘Yadi sīmappamāṇaṁ, sīmā hotiyevā’’ti iminā yadi na sīmappamāṇaṁ, na sīmā hotiyevāti dasseti.",
  "tika-vin12t2:354": "Tanti khaṇḍasīmaṁ. Pūretvāti iṭṭhakamattikādīhi pūretvā. Aṭṭaṁ bandhitvāti aṭṭālakaṁ bandhitvā. Umaṅganadīti ettha ukāro okāraviparīto, tasmā pathaviyaṁ otaritvā pavisitvā maṅgati gacchatīti umaṅgāti attho daṭṭhabbo. Umaṅgāca sā nadī ceti umaṅganadī. Tatthāti umaṅganadiyaṁ. Heṭṭhāpathavitale ṭhitoti sīmāya heṭṭhāpathavitale iddhiyā ṭhito.",
  "tika-vin12t2:355": "Sīmāmāḷaketi khaṇḍasīmāya māḷake. Vaṭarukkhoti nigrodharukkho. Tatoti vaṭarukkhato. Niggatapārohoti pavaddhaṁva hutvā rukkho ārohati anenāti pāroho, eko mūlaviseso. Niggato pāroho niggatapāroho. Mahāsīmaṁ sodhetvāti ettha sodhanaṁ nāma mahāsīmagatānaṁ bhikkhūnaṁ hatthapāsānayanaṁ, sīmato vā bahikaraṇaṁ. Bahiddhāti dvīhi sīmāhi bahiddhā. ‘‘Bahiṭṭhā’’tipi pāṭho. Bahi ṭhitā kātabbāti attho. Anāhaccāti mahāsīmāya pathavītalaṁ vā tatthajātarukkhādīni vā na āhanitvā. Evanti yathā khaṇḍasīmāya, evaṁ tathāti attho. Sīmāmāḷaketi khaṇḍasīmāmāḷake.",
  "tika-vin12t2:356": "Sīmāmāḷaketi dvinnaṁ sīmānaṁ aṅgaṇe. Sīmāmāḷakassāti kammassa kataṭṭhānassa sīmāmāḷakassa. Vehāsaṭṭhitasākhāyāti kammassa akataṭṭhāne sīmāmāḷake uṭṭhitāya vehāse ṭhitāya sākhāya. Tassāti bhikkhuno pādā vā nivāsanapārupanaṁ vāti sambandho. Purimanayepīti ‘‘sīmāmāḷake vaṭarukkho hotī’’tiādinā vutte purimanayepi. Tatrāti purimanaye. Ukkhipāpetvā kātuṁ na vaṭṭatīti dvīhi sīmāhi uṭṭhitarukkhassa sākhā vā tato niggatapāroho vā dvīsu sīmāsu pathavītalaṁ vā tattha jātarukkhādīni vā āhacca ṭhitattā ukkhipāpetvā kātuṁ na vaṭṭati. Ānetabboti ettha dvikammikāya nīdhātuyā apadhānakammasseva vuttattā ‘‘bhikkhū’’ti padhānakammaṁ ajjhāharitabbaṁ . Abbhuggacchatīti abbhaṁ ākāsaṁ uggacchati. Tatrāti pabbate. Kasmā ānetabboti āha ‘‘bajjhamānāyeva hī’’tiādi. Tattha bajjhamānāyevāti kammavācāya bajjhamānāyeva. Iminā abaddhasīmā pamāṇarahitaṁ desaṁ otaratīti dasseti. Yaṁkiñcīti yaṁkiñci pabbatādi. Yattha katthacīti yasmiṁ kasmiṁci ṭhāne. Ekasambandhenāti baddhasīmāya ekasambandhena. Itīti tasmā ānetabboti yojanā.",
  "tika-vin12t2:357": "140. Tīṇi yojanāni tiyojanaṁ. ‘‘Pamāṇa’’nti iminā paramasaddassa atirekauttamatthe nivatteti. Etissāti sīmāya. Sammanantena bhikkhunāti sambandho. Koṇato minitaṁ koṇanti yojanā. Hīti saccaṁ, yasmā vā. Āpattiñcāti dukkaṭāpattiñca.",
  "tika-vin12t2:358": "Pārayatīti ajjhottharati. ‘‘Kitakābhidheyyaliṅgā’’ti (kaccāyanasāre 45 gāthāyaṁ) vacanato abhidheyyabhūtaṁ sīmaṁ sandhāya itthiliṅgavasena pārāti vuttaṁ. Nadiyāti upayogatthe sāmivacanaṁ. Nadinti hi attho. Nadiṁ ajjhottharamānaṁ sīmanti sambandho. Etthāti nadipārasīmāyaṁ. Yatthassāti ettha yattha assāti padavibhāgaṁ dassento āha ‘‘yattha nadiyā’’tiādi. ‘‘Nadiyā’’ti iminā yaṁsaddassa visayaṁ dasseti. Dhuvanāvāti ettha dhuvasaddo niccatthoti āha ‘‘niccasañcaraṇanāvā’’ti. Iminā dhuvena niccena sañcaraṇanāvā dhuvanāvāti vacanatthaṁ dasseti. Assāti hoti, bhaveyya vā. Nāvāya pamāṇaṁ dassento āha ‘‘yā’’tiādi. Tattha yāti nāvā. Pājanapurisenāti ettha pājanaṁ nāma eko nāvāya gamanūpakaraṇaviseso. So hi pajati nāvā gacchati anenāti pājananti vuccati. Jakārassa cakāraṁ katvā pācanantipi yujjateva. Tassa gāhakena purisena saddhinti attho. Sā nāvā nītāti sambandho. Uddhaṁ vā adho vāti nadiyā paṭisotaṁ vā heṭṭhāsotaṁ vā. Thenehi vāti corehi vā. Kiñcāpi haṭā, pana tathāpi avassaṁ labbhaneyyā, dhuvanāvāva hotīti yojanā. Vātena vāti mālutena vā ‘‘chinna’’iti sambandho. Vīcīhīti taraṅgehi. Taraṅgo hi vicittākārena cinoti vaḍḍhatīti vīcīti vuccati. Kiñcāpi nadīmajjhaṁ nītā, pana tathāpi avassaṁ āharitabbā, dhuvanāvāva hotīti yojanā. Ogateti otaritvā gate. Thalaṁ ussāritāti thalaṁ ukkhipitvā sāritā pāpitā nāvāpīti sambandho. Visaṅkhatapadarāti saṅkhatavirahitaphalakā vā. Dhuvanāvāva hotīti nimittakittanakāle niccasañcaraṇanāvattā dhuvanāvāva hotīti adhippāyo. Tatrāti ‘‘dhuvanāvā’’tivacane. Nimittaṁ vā sīmā vā kammavācāya gacchatīti ettha kiñcāpi na nimittaṁ kammavācāya gacchati, sīmāya pana avinābhāvato vuttaṁ ‘‘kammavācāya gacchatī’’ti. Tasmāti yasmāva nāvāya āgacchantāpi bhagavatā anuññātā, tasmā.",
  "tika-vin12t2:359": "Yatthāti nadipārasīmasammananaṭṭhāne. Rukkhasaṅghāṭamayoti rukkhasamūhena kato. Padarabaddhoti phalakehi baddho. Sañcaraṇayoggoti sañcaraṇakkhamo. Pāḷiyaṁ ‘‘assā’’ti ṭhāne aṭṭhakathāyaṁ ‘‘atthī’’ti vuttattā ‘‘assā’’tipadassa hotīti atthoyeva daṭṭhabbo. Taṁkhaṇaññevāti tasmiṁ nimittakittakkhaṇeyeva. Rukkhaṁ chinditvā katoti sambandho. Ekapadikasetūti ekena padena gamanayoggo ekapadiko, soyeva setūti ekapadikasetu. Akappiyasetuṁ dassento āha ‘‘sace panā’’tiādi. Tenāti setunā. Sañcarituṁ na sakkā hotīti yojanā.",
  "tika-vin12t2:360": "Yatthāti yasmiṁ nadipārasīmasammananaṭṭhāne. Abhimukhatittheyevāti sīmāya abhimukhatitthe eva. Dhuvanāvā vā dhuvasetu vā abhimukhatitthato īsakaṁ uddhaṁ ārohantopi adho orohantopi kappatīti dassento āha ‘‘sace’’tiādi. Īsakanti ekausabha dviusabhādivasena manaṁ appamattaṁ. Uddhaṁ vāti abhimukhatitthato upari vā. Adho vāti tato heṭṭhā vā. Gāvutamattabbhantareti gāvutapamāṇassa ṭhānassa abbhantare.",
  "tika-vin12t2:361": "Sahanimittakittanavidhinā sammanitabbavidhiṁ dassento āha ‘‘imañca panā’’tiādi. Dvīsu tīresu ṭhātumasakkuṇeyyattā vuttaṁ ‘‘ekasmiṁ tīre ṭhatvā’’ti. Tatoti nimittato. Attānanti nimittakittanaṁ vinayadharaṁ sandhāya vuttaṁ. Parikkhipantenāti pariyāyantena. Tassāti tattakassa paricchedassa. Sammukhaṭṭhāneti adhosote naditīre ṭhitassa nimittassa sammukhaṭṭhāne. Tatoti nimittato. Tassāti tattakassa paricchedassa. Sammukhā naditīre nimittaṁ atthīti sambandho. Saṅghaṭetabbanti sambandhitabbaṁ. Athāti nimittakittanato pacchā. ‘‘Sabbanimittānaṁ anto ṭhite bhikkhū hatthapāsagate katvā’’ti idaṁ sabbaṁ ekaṁ gāmakhettaṁ byāpetvā sammanitabhāvaṁ sandhāya vuttaṁ. Sace sakalaṁ gāmakhettaṁ abyāpetvā ekadese sammanitaṁ hoti, nimittato bahi ṭhite bhikkhūpi hatthapāsagate katvā sammanitabbā. Kammanti sīmasammutikammaṁ. ‘‘Ṭhapetvā nadi’’ntivacanassa kāraṇaṁ dassento āha ‘‘nadī pana baddhasīmasaṅkhyaṁ na gacchatī’’ti.",
  "tika-vin12t2:362": "Dīpako hotīti ettha dīpoti antaradīpo. So hi yasmā jalamajjhe dippati, yasmā ca dvidhā āpo ettha sandati, tasmā dīpoti vuccati, soyeva khuddakaṭṭhena dīpako. Kakāro hi khuddakatthavācako. Tanti dīpakaṁ. Attanāti vinayadharena. Orimante ca pārimante cāti adhosote naditīre ṭhitassa nimittassa sammukhe orimante ca pārimante ca. Paratīre nimittaṁ kittetvāti sambandho. Kissa sammukhaṭṭhāne nimittanti āha ‘‘nadiyā orimatīre nimittassa sammukhaṭṭhāne’’ti. Tatoti nimittato. Sammukhā nimittaṁ atthīti sambandho. Pārimante ca orimante cāti paratīre uparisote ṭhitassa nimittassa sammukhe pārimante ca orimante ca. Paṭhamakittitanimittenāti orimatīre uparisote paṭhamaṁ kittitena nimittena. Ekā sīmā imassāti ekasīmo, dīpako. ‘‘Tīradvayañcā’’ti padamapekkhitvā ‘‘ekasīma’’nti sambandhitabbaṁ. Vaccamanapekkhitvā ‘‘ekasīmā’’tipi niccaitthiliṅgavasena pāṭho atthi.",
  "tika-vin12t2:363": "Uddhaṁ vā adho vāti ettha vāsaddo aniyamavikappattho. Athāti tasmiṁ adhikatare satīti yojanā. Vihārasīmaparicchedanimittassa ujukamevāti sace dīpako adho adhikataro hoti, orimatīre adhosote ṭhitassa vihārasīmaparicchedanimittassa ujukameva . Sikharanti siṅgaṁ. Tañhi sikhaṁ matthakaṁ rāti gaṇhātīti sikharanti vuccati. Tatoti dīpakassa pārimantanimittato. Paratīranimittāni kittetvāti sambandho. Ayaṁ dīpakassa vihārasīmaparicchedato adho adhikatare vinicchayo. Uddhaṁ adhikatarepi iminānusārena veditabboti so na dassito. Pabbatasaṇṭhānāti pabbatena samaṁ ṭhānaṁ etissāti pabbatasaṇṭhānā.",
  "tika-vin12t2:364": "Uddhampi adhopīti pisaddo samuccayattho. Ubhopi sikharānīti uddhaṁ sikharaṁ, adho sikharanti ubhopi sikharāni. Mudiṅgasaṇṭhānāti mūle ca agge ca tanukassa majjhe thūlassa mudiṅgassa saṇṭhānā.",
  "tika-vin12t2:365": "Sabbapaṭhamena nayenāti uddhaṁ adhikanayassa, adho adhikanayassa, uddhaṁadhoadhikanayassa cāti sabbesaṁ nayānaṁ paṭhamena vihārasīmadīpakānaṁ samena nayena. Paṇavasaṇṭhānāti mūle ca agge ca thūlassa majjhetanukassa paṇavassa saṇṭhānā.",
  "tika-vin12t2:366": "72. Uposathāgārādikathā",
  "tika-vin12t2:367": "141.Anupariveṇiyanti ettha anusaddassa vicchatthaṁ, pariveṇasaddassa ca liṅgavipallāsabhāvaṁ dassetuṁ vuttaṁ ‘‘tasmiṁ tasmiṁ pariveṇe’’ti. Pariveṇasaddo hi napuṁsakaliṅgo, idha pana liṅgavipallāsaṁ katvā itthiliṅgavasena vuttaṁ. ‘‘Saṅketaṁ akatvā’’ti iminā asaṅketenāti padassa kiriyāvisesanattaṁ dīpeti. ‘‘Kammavācāyā’’ti iminā samūhanitvāti padassa karaṇaṁ dasseti.",
  "tika-vin12t2:368": "142.Yatoti ettha topaccayassa kāraṇatthe pavattabhāvaṁ dassento āha ‘‘yasmā’’ti. ‘‘Hatthapāse’’ti iminā hatthapāsato bahi nisinne akatovassa uposatho hotīti dasseti. Assāti bhikkhuno. Vatthuvasenāti aṭṭhuppattivasena. Uposathassa pamukhassa abbhokāse vā māḷakādīsu vāti sambandho. Nimittupagā vā animittupagā vāti heṭṭhā aṭṭhasu nimittesu vuttā nimittupagā vā animittupagā vā pabbatādayo vā aññe vā kittetabbā.",
  "tika-vin12t2:369": "Paṭhamataraṁna āgacchati, dukkaṭanti uposathe ghosiyamāne paṭhamataraṁ na āgacchati, dukkaṭaṁ. Vihārassa majjhe hotīti yojanā. Etthāti porāṇake āvāse. Tatthāti porāṇake āvāse. Asambādhoti saṅghassa nisajjaṭṭhānapahonako. Tatthāti pacchā uṭṭhite āvāse.",
  "tika-vin12t2:370": "Sabbesaṁ nisajjaṭṭhānanti yojanā. Tatthāti therassa vihāre. Soti therassa vihāro. Etthāti tumhākaṁ vihāre. Sabbesaṁ okāso natthīti sambandho. Tatthāti taṁ asukaṁ nāma āvāsaṁ. ‘‘Vaṭṭatī’’ti vattabbanti yojanā. Tassāti therassa.",
  "tika-vin12t2:371": "74. Avippavāsasīmānujānanakathā",
  "tika-vin12t2:372": "143.Andhakavindaṁ nāmāti tassa gāmassa nāmaṁ. Tanti andhakavindaṁ. Theroti mahākassapatthero. Tatoti andhakavindato. Iminā ‘‘andhakavindā’’ti ettha nissakkatthe nissakkavacananti dasseti. Uposathanti tadatthe upayogavacanaṁ. Uposathatthāyāti hi attho. Andhakavindā rājagahaṁ āgamanassa kāraṇaṁ dassento āha ‘‘rājagahaṁ hī’’tiādi. Tattha hīti yasmā. Andhakavindā vihāraṁ anto katvā ‘‘aṭṭhārasa mahāvihārā’’ti vuttaṁ. Nesanti aṭṭhārasannaṁ mahāvihārānaṁ. Saṅghassa sāmaggidānatthanti ettha saṅghassa sāmaggidānaṁ attano uposathakiccaṁ siddhaṁ. Tasmā pāḷiyaṁ ‘‘uposathaṁ āgacchanto’’ti vuttaṁ. ‘‘Sippiniyaṁ nāmā’’ti iminā nadiṁ tarantoti ettha nadiyā nāmaṁ dasseti. Manaṁ vūḷhoti ettha mananti nipāto īsakatthoti dassento āha ‘‘īsaka’’nti. ‘‘Appamatta’’nti iminā ‘‘īsaka’’ntipadassa atthaṁ dasseti. ‘‘Vūḷhabhāvo’’ti iminā bhāvapaccayena vinā bhāvattho ñātabboti dasseti. Caṇḍenāti kharena. Tatthāti nadiyaṁ. Amanasikarontoti ‘‘caṇḍasota’’nti ābhogaṁ akaronto. Na pana vūḷhoti na pana mahāvūḷho. Udakabbhāhatānīti udakena abhiāhatāni. Assāti therassa. Allānīti tintāni.",
  "tika-vin12t2:373": "144.Purimakammavācāti ‘‘sammatā sā sīmā saṅghena ticīvarena avippavāsā’’ti pure vuttā kammavācā. Ayamevāti ‘‘ṭhapetvā gāmañca gāmūpacārañcā’’tipadaṁ pakkhipitvā anupaññattā ayameva kammavācā. Ayanti pacchimakammavācā. Hi yasmā bhikkhunisaṅgho antogāme vasati, tasmā purimāyeva vaṭṭatīti yojanā. Yadi evanti yadi bhikkhunisaṅghassa ayaṁ pacchimakammavācā vaṭṭanaṁ siyā bhaveyya, evaṁ satīti yojanā. Soti bhikkhunisaṅgho. Etāya kammavācāyāti pacchimakammavācāya. Na labheyyāti antogāme vasanattā ticīvaraparihāraṁ na labheyya. Kiṁ na labhatiyevāti āha ‘‘atthi cassa parihāro’’ti. Assāti bhikkhunisaṅghassa. Dvepi sīmāyoti samānasaṁvāsakasīmā ca avippavāsasīmā cāti dvepi sīmāyo. Tatthāti bhikkhubhikkhunīsu. Tassāti bhikkhūnaṁ sīmāya. Eseva nayoti bhikkhunīnaṁ sīmaṁ ajjhottharitvāpi antopavisitvāpi bhikkhūnaṁ sīmāya sammane eseva nayo. Eteti bhikkhubhikkhuniyo. Sāmaññattā hi pulliṅgena vuttaṁ. Ettha cāti ‘‘ṭhapetvā gāmañca gāmūpacārañcā’’tipade ca. Saṅgaho veditabbo, kasmā? Gāmena nigamanagarānaṁ ekalakkhaṇattā.",
  "tika-vin12t2:374": "Parikkhepokāsoti parikkhepārahokāso. Tesūti gāmagāmūpacāresu. Parihāranti cīvaravippavāsaāpattiapanayanaṁ. ‘‘Itī’’tiādi nigamanaṁ. Etthāti samānasaṁvāsakaavippavāsasīmāsu. Attano dhammatāyāti attano sabhāvena. Yatthāti yasmiṁ ṭhāne. Hīti saccaṁ, yasmā vā. Tassāti avippavāsasīmāya. Visunti samānasaṁvāsakasīmato pāṭekkaṁ. Tatthāti dvīsu sīmāsu. Avippavāsāyāti avippavāsasīmāya. Tanti gāmaṁ. Sāti avippavāsasīmā. Sammatāya sīmāyāti avippavāsasīmāya sammatāya satiyāti sambandho. Sammatato pacchāti vā yojanā. Nivisatīti nivāsatthāya visati pavisati. Sopīti gāmopi. Sīmasaṅkhyaṁyevāti avippāsasīmavohārameva. Adhiṭṭhitatecīvarikā bhikkhū parihāraṁ labhantīti adhippāyo. Yathā pacchā niviṭṭho gāmo sīmasaṅkhyaṁyeva gacchati, evanti yojanā. ‘‘Pavisissāmā’’ti gehāni katāni, ‘‘pavisissāmā’’ti ālayopi atthīti yojanā. Ālayopīti apekkhopi. Apaviṭṭhāti gehāni apaviṭṭhā. Gehameva chaḍḍetvāti gehaṁ chaḍḍetvā eva. Iminā gehe chaḍḍite sabbaṁ chaḍḍitamevāti dasseti. Paviṭṭhaṁ vā agataṁ vā ekampi kulaṁ atthi saceti yojanā. Ettha ca ‘‘ekampi kulaṁ paviṭṭhaṁ vā’’ti idaṁ navagāmaṁ sandhāya vuttaṁ. ‘‘Ekampi kulaṁ agataṁ vā’’ti idaṁ porāṇakagāmaṁ sandhāyāti daṭṭhabbaṁ.",
  "tika-vin12t2:375": "Tatrāti ‘‘vattaṁ jānitabba’’ntivacane. Avippavāsasīmāyanti mahāsīmāya. Sā eva hi yasmā avippavāsakammavācāya bahulapayojanā hoti, tasmā avippavāsasīmāti vuccati. Itarāyāti avippavāsasīmāya. Tatthāti tāsu dvīsu sīmāsu. Nirāsaṅkaṭṭhānesu ṭhatvāti cetiyaṅgaṇādīnaṁ khaṇḍasīmāya anokāsattā vuttaṁ. Khaṇḍasīmañhi sammanantā cetiyaṅgaṇādiṭṭhānaṁ pahāya aññasmiṁ vivittokāse vihārapaccantaṁ khaṇḍitvā sammananti. Samūhanitunti avippavāsasīmaṁ samūhanituṁ. Paṭibandhituṁ na sakkhissantevāti avippavāsaṁyeva jānitvā khaṇḍasīmāya aññātattā paṭibandhituṁ na sakkhissanteva. Sīmasambhedanti khaṇḍasīmaavippavāsasīmānaṁ sambhedaṁ. Sāsanantaradhānena vāti satthu āṇāya antaradhānena vā. Sādhukaṁ panāti nikkaṅkhaṁ pana.",
  "tika-vin12t2:376": "76. Gāmasīmādikathā",
  "tika-vin12t2:377": "147. Uposathakammassa visuṁ gahitattā sesakammavasena samānasaṁvāsakatā gahetabbā gobalibaddanayena vā pārisesanayena vā. Tanti samānasaṁvāsaekūposathabhāvaṁ. ‘‘Aparicchinnāyā’’ti iminā aṭṭhapitāyāti ettha ṭhapadhātuyā adhippāyatthaṁ dasseti. Gāmaṁ vā nigamaṁ vāti ettha nagaraṁ kena saṅgahitanti āha ‘‘gāmaggahaṇena cetthā’’tiādi. Tattha etthāti ‘‘gāmaṁ vā nigamaṁ vā’’ti pāṭhe, gāmaggahaṇenāti sambandho. Atha vā etthāti gāmanigamanagaresu, nagarampīti sambandho. Gāmādīnaṁ paricchedaṁ vitthārena dassento āha ‘‘tatthā’’tiādi. Tattha tatthāti gāmanigamanagaresu. Gāmabhojakāti gāmaṁ bhuñjantīti gāmabhojakā. Balinti karaṁ. So hi taṁ nissāya gāmabhojakā balanti jīvanti anenāti balīti vuccati. Yampi ekaṁ padesaṁ paricchinditvā detīti yojanā. Gāmakhetteti rañño āṇā khipiyati etthāti khettaṁ, gāmoyeva khettaṁ gāmakhettaṁ, tasmiṁ. Ayampīti ayaṁ padesopi. Sopīti padesopi. Visuṁgāmo nāmāti yojanā. Sopi visuṁgāmo gāmasīmā hotiyevāti yojanā. Visuṁ paricchinditvā dinno gāmo visuṁgāmo. Tasmāti yasmā visuṁ gāmo hoti, tasmā. Sā cāti visuṁgāmasīmā ca. Itarāti visuṁgāmasīmato aññā pakatigāmanagaranigamasīmā cāti yojanā.",
  "tika-vin12t2:378": "Evanti ‘‘asammatāya bhikkhave’’tiādinā pāṭhena. Tanti sīmaparicchedaṁ. Aparicchinneti rājūhi aparicchinne. ‘‘Aṭavipadese’’ti iminā natthi gāmo etthāti agāmakoti vacanatthassa sarūpaṁ dasseti. Vijjhāṭavisadiseti vigataṁ aggino jhāyanametthāti vijjhā, corādayo manusse ābhuso ṭavanti pīḷayanti etthāti āṭavi. Vijjhā ca sā āṭavi ceti vijjhāṭavi, tāya sadise vijjhāṭavisadise. Ettha purimanaye gāmādīhi āsanno vā hotu, anāsanno vā tehi aparicchinno aṭavipadeso gahetabbo. Pacchimanaye dūro manussānaṁ anāgamanapatho āṭavipadeso gahetabboti ayametesaṁ viseso. Assāti bhikkhuno. Samantāti samantato. Ayaṁ sīmāti ayaṁ sattabbhantarasīmā. Tatthāti sattasu abbhantaresu. Samantā ṭhitassa vā nisinnassa vā abbhantare antokoṭṭhāse jātaṁ abbhantaraṁ aṭṭhavīsahatthapamāṇaṁ.",
  "tika-vin12t2:379": "Yā kāci nadī asīmāva hotīti sambandho. Nadīsīmalakkhaṇapattāti nadīsīmalakkhaṇaṁ pattā. Iminā sīmalakkhaṇaṁ apattā nadī bandhiyamānā sīmāva hotīti dasseti. Sāvadhāraṇena ‘‘attano sabhāvenevā’’ti iminā bhikkhūnaṁ bandhanabhāvenāti atthaṁ nivatteti. Etthāti nadiyaṁ. Etthāti jātassarasamuddesu. Yena kenacīti antamaso tiracchānagatenapi yena kenaci. Khaṇitvā akato sayaṁjātoti sambandho. Idaṁ hetuantogadhavisesanaṁ. Khaṇitvā akatattāti hi attho. Sayaṁjātoti sayameva jātoti evakāro yojetabbo. Tena vuttaṁ ‘‘yena kenaci khaṇitvā akato’’ti. Sobbhoti saṁ ubhoti padavibhāgo kātabbo. Tattha saṁsaddo samantatthavācako, ubhasaddo pūraṇatthavācako. Tasmā samantato āgatena udakena ubhati pūrati etthāti sobbhoti vacanattho kātabbo. Tena vuttaṁ ‘‘samantato āgatena udakena pūrito tiṭṭhatī’’ti.",
  "tika-vin12t2:380": "Tatthāti nadīsamuddajātassaresu, ādhāre bhummaṁ. Yaṁsaddo ṭhānavisayoti āha ‘‘yaṁ ṭhāna’’nti. Majjhimassāti thāmamajjhimassa. Vakkhati hi ‘‘thāmamajjhimenā’’ti. ‘‘Samantato’’ti iminā samantāti ettha nissakkatthe nissakkavacananti dasseti. ‘‘Udakukkhepenā’’ti iminā udakukkhepāti ettha karaṇatthe nissakkavacananti dasseti. Udakaṁ ukkhipitvā khipiyati etthāti udakukkhepo. ‘‘Paricchinna’’nti iminā pāṭhasesaṁ dasseti. Akkhadhuttāti ettha akkhoti pāsako. So hi akati kuṭilaṁ gacchati anenāti akkhoti vuccati, dhavanti mariyādamatikkamma kīḷādipasutaṁ gacchantīti dhuttā, akkhesu dhuttā akkhadhuttā . Dāruguḷanti sāradārumayaṁ guḷaṁ. ‘‘Vālukaṁ vā’’ti iminā ‘‘udakukkhepā’’ti ettha upalakkhaṇaṁ dasseti. Yatthāti yasmiṁ padese. Ayanti padeso. Tassāti udakukkhepassa.",
  "tika-vin12t2:381": "Etthāti nadīsamuddajātassaresu. Mukhadvāranti samuddādīnaṁ mukhasaṅkhātaṁ dvāraṁ. Sabbatthāti sabbāya nadiyaṁ. Theravādaṁ dassento āha ‘‘yaṁ panā’’tiādi. ‘‘Yojanaṁ…pe… vaṭṭatī’’ti yaṁ pana vacanaṁ mahāsumattherena vuttanti yojanā. Tatrāpīti yojananadiyampi. Paṭikkhittākāraṁ vitthārento āha ‘‘bhagavatā hī’’tiādi. Nadiyā pamāṇanti nadiyā gambhīrapamāṇameva, na āyāmavitthārapamāṇanti attho. ‘‘Na yojanaṁ vā addhayojanaṁ vā’’ti vacanampi idameva sandhāya vuttanti daṭṭhabbaṁ. Kiñcāpi āyāmavitthārapamāṇaṁ na vuttaṁ, pabhavato pana yāva mukhadvārā āyāmavitthāravasena kammaṁ kātuṁ pahonakanadīyeva gahetabbāti daṭṭhabbā. Yā nadīti sambandho. Imassa suttassāti ‘‘timaṇḍala’’ntiādikassa imassa suttassa. Pabhavatoti samudāgamato. Etthāti nadiyaṁ. Sabbehi bhikkhūhi ṭhapetabboti sambandho. Tatoti ekaudakukkhepato.",
  "tika-vin12t2:382": "Kittakā paripuṇṇā hotīti āha ‘‘samatitthikā’’ti. Titthena samaṁ paripūratīti samatitthikā. Udakasāṭikaṁ nivāsetvāpīti pisaddo ‘‘anivāsetvāpī’’ti dasseti. Udakasāṭikaṁ anivāsentopi vatthena avinābhāvato aññaṁ nivāsetvāti attho gahetabbo. Nāvāya ṭhatvā kariyamāne kiṁ gacchantiyāpi nāvāya kātuṁ vaṭṭatīti āha ‘‘gacchantiyā panā’’tiādi. ‘‘Kasmā’’tiādinā kāraṇaṁ dasseti. Hīti yasmā. Tanti udakukkhepamattaṁ. Evaṁ sati…pe… anusāvanā hoti, tasmā gacchantiyā nāvāya kātuṁ na vaṭṭatīti yojanā. ‘‘Tasmā’’tiādinā laddhaguṇaṁ dasseti. Na kevalaṁ nāvāyamevāti dassento āha ‘‘antonadiya’’ntiādi.",
  "tika-vin12t2:383": "Rukkhassāti antonadiyaṁ jātassa rukkhassa. Sākhā vā patiṭṭhitāti sambandho. Sīmaṁ vā sodhetvāti vihārasīmagāmasīmāsu ṭhitānaṁ hatthapāsānayanabahikaraṇavasena sīmaṁ vā sodhetvā. Jātarukkhassa paviṭṭhasākhāya vā pārohe vāti sambandho. Assāti bahinaditīre jātarukkhassa. Tatthāti khāṇuke.",
  "tika-vin12t2:384": "Tassāti pāsāṇadīpakassa. Pubbe vuttappakāreti pubbe nadīnimittaṭṭhāne ‘‘anvaddhamāsa’’ntiādinā (mahāva. aṭṭha. 138) vuttappakāre. Soti pāsāṇadīpako. Puna soti pāsāṇadīpakoyeva. Hīti saccaṁ, yasmā vā.",
  "tika-vin12t2:385": "Āvaraṇanti pāḷiṁ. Tanti āvaraṇaṁ. Āvaraṇena vā koṭṭhakabandhena vā hetubhūtena, pacchijjatīti sambandho. Koci āvaraṇappadeso ajjhotthariyatīti sambandho. Tatthāti āvaraṇappadese. Hīti saccaṁ, yasmā vā. ‘‘Heṭṭhāpāḷi baddhā’’ti idaṁ nadiṁ vināsetvā taḷākakaraṇākāradassanaṁ. Etthāti nadiyaṁ, taḷāke vā. Chaḍḍitamodakanti taḷākarakkhanatthaṁ ekena vārimaggena chaḍḍitaṁ udakaṁ. Deve avassanteti dubbuṭṭhikālattā vassantakālepi deve avassante. Sāti nadito nīhaṭamātikā. Kālantarenāti aññena kālena. Uppatitvāti gāmanigamānaṁ upari patitvā. Pavattatīti pubbe vuttapakāre vassakāle cattāro māse abbhocchinnā sandati. Vihārasīmanti vihārasambandhaṁ baddhasīmaṁ.",
  "tika-vin12t2:386": "Samuddepīti pisaddo nadimapekkhati. Tatthāti padese. Otaritvāti heṭṭhā taritvā. ‘‘Osaritvā’’tipi pāṭho, ayamevattho. Saṇṭhahantīti udakena samaṁ tiṭṭhanti. Soti padeso. Udakantatoti udakakoṭito. Tatthāti samudde. Bādhatīti pīḷayati. Tesūti nāvāaṭṭakesu. Tanti piṭṭhipāsāṇaṁ. Ūmiyoti vīciyo. Tā hi paraṁparāvasena uggantvā saviññāṇakāviññāṇake miyanti hiṁsanti, anto pakkhipantīti vā ūmiyoti vuccanti. Tatthāti piṭṭhipāsāṇe. Hīti saccaṁ, yasmā vā. Udakeneva piṭṭhipāsāṇo ottharīyatīti yojanā. Soti dīpakapabbato. ‘‘Dūre’’ti vatvā tassa pamāṇaṁ dassento āha ‘‘macchavadhānaṁ anāgamanapathe’’ti. Macchavadhānanti kevaṭṭānaṁ. Te hi yasmā macche hananti, tasmā macchavadhāti vuccanti. ‘‘Macchabandhāna’’ntipi pāṭho. Macche bandhantīti macchabandhāti vacanattho kātabbo. Anāgamanapatheti yattha gantvā tadaheva paccāgantvā na āgamanapathike dese. Natthi āgamanapatho etthāti anāgamanapatho, deso. Tasmiṁ ‘‘agamanapathe’’tipi pāṭho, so ayutto. Kasmā? Agamanapathassa nādhippetattā. Gantvā hi puna anāgamanapathoyevādhippeto. Tesanti macchavadhānaṁ. Gamanapariyantassāti gamanakoṭiyā . Oratoti orabhāge ṭhito dīpako vā pabbato vāti yojetabbo. Tatthāti orabhāge ṭhitesu dīpakapabbatesu. Ottharitvāti pakatiudakena ottharitvā. Tatthāti ottharitvā ṭhite samudde.",
  "tika-vin12t2:387": "Karontehipi kātabbanti sambandho. Yatthāti yasmiṁ sare. Ayanti ayaṁ saro, na jātassaro hoti. Ayaṁ saro gāmakhettasaṅkhyameva gacchatīti yojanā. Tatthāti sare. Yattha panāti yasmiṁ sare pana. Tassāti jātassarassa. Tatthāti padese. Sace gambhīraṁ udakaṁ hotīti yojanā. Tatthāti aṭṭake. Etthāti jātassare, ṭhitesu piṭṭhipāsāṇadīpakesūti yojanā. Pahonakajātassaroti saṅghakammaṁ kātuṁ pahonako jātassaro. ‘‘Sukkhatī’’ti vatvā tadeva samatthetuṁ vuttaṁ ‘‘nirudako’’ti. Tatthāti jātassare. Sace nirudakamattena gāmakhettaṁ gacchati. Kadā gacchatīti āha ‘‘sace panetthā’’tiādi. Tattha etthāti jātassare. Pokkharaṇīādīnīti ettha ādisaddena udakamātikādayo saṅgaṇhāti. Yadā khaṇanti, tadāti pāṭhaseso yojetabbo. ‘‘Taṁ ṭhāna’’nti vuttepi na khaṇanaṭṭhānameva gahetabbaṁ, ‘‘etthā’’ti sāmaññato vuttattā sabboyeva jātassaro gahetabbo. Na kevalaṁ ajātassaramattaṁ hoti, atha kho gāmakhettanti āha ‘‘gāmasīmāsaṅkhyameva gacchatī’’ti.",
  "tika-vin12t2:388": "Nanti jātassaraṁ. Pūretvāti mattikādīhi pūretvā. Pāḷinti āvaraṇaṁ. Sabbameva nanti sakalameva taṁ jātassaraṁ. Loṇīpīti pisaddena na kevalaṁ sobbhoyeva jātassarasaṅkhyaṁ gacchati, atha kho loṇīpīti dasseti. Udakaṭṭhānokāseti udakassa ṭhāne okāse.",
  "tika-vin12t2:389": "148.Sīmāya sīmaṁ sambhindantīti ettha ‘‘sīmāya sīma’’nti padānaṁ sambandhāpekkhattā tesaṁ sambandhaṁ dassetuṁ vuttaṁ ‘‘attano paresa’’nti. ‘‘Baddhasīma’’nti iminā ‘‘sīma’’nti sāmaññato vuttepi visesato baddhasīmāyeva gahetabbāti dasseti. Tamevatthaṁ vitthārento āha ‘‘sace hī’’tiādi. Saṁsaṭṭhaviṭapāti aññamaññaṁ āsannattā saṁsaṭṭho viṭapo etesanti saṁsaṭṭhaviṭapā. ‘‘Saṁsaṭṭhaviṭapā’’ti idaṁ upalakkhaṇamattaṁ, mūlānipi saṁsaṭṭhāniyevāti daṭṭhabbaṁ. Tesūti dvīsu rukkhesu. Vihārasīmā cāti porāṇakavihārasīmā ca. Anto katvāti sīmāya anto katvā. Atha pacchāti ettha ‘‘pacchā’’ti iminā athasaddassatthaṁ dasseti. Evaṁ ke akaṁsūti āha ‘‘evaṁ chabbaggiyā akaṁsū’’ti. Tenāti karaṇena.",
  "tika-vin12t2:390": "Ajjhottharaṇākāraṁ dassento āha ‘‘paresa’’ntiādi. Tassāti baddhasīmāya. Padesanti bhikkhūhi kammaṁ kātuṁ pahonakaṁ ekadesaṁ. Antamaso ekassapi bhikkhuno ṭhatvā adhiṭṭhānuposathaṁ kātuṁ pahonakaṁ padesaṁ. Kammaṁ kātuṁ appahonakapadesaṁ anto karitvā bandhantā sīmāya sīmaṁ sambhindanti nāma. Sīmāya upacāroti pacchā bandhitabbāya sīmāya upacāro. ‘‘Vaḍḍhanto sīmāsaṅkaraṁ karotī’’ti iminā sace avaḍḍhanako pāsāṇo hoti, dvinnampi sīmānaṁ nimittaṁ kātuṁ vaṭṭatīti dasseti.",
  "tika-vin12t2:391": "77. Uposathabhedādikathā",
  "tika-vin12t2:392": "149. Pannarasikassa pubbakiccassa pāḷiyaṁ āgatattā cātuddasikasseva pubbakiccaṁ dassento āha ‘‘ajjuposatho cātuddaso’’ti.",
  "tika-vin12t2:393": "‘‘Adhammena vagga’’ntiādīsu vinicchayo evaṁ veditabboti yojanā. Adhammena vagganti ettha adhammaṁ nāma ekasmiṁ vihāre catunnaṁ bhikkhūnaṁ suttuddesauposathamakatvā pārisuddhiuposathakaraṇañca tiṇṇaṁ pārisuddhiuposathamakatvā suttuddesakaraṇañca. Vaggaṁ nāma sabbeva asannipatitvā ekassa chandapārisuddhiharaṇaṁ. Chandapārisuddhi nāma saṅghamajjhaṁyeva āgacchati, na gaṇamajjhaṁ, na puggalassa santikaṁ. Adhammena samagganti ettha adhammaṁ vuttanayameva. Samaggaṁ nāma sabbesaṁ sannipatanaṁ. Dhammena vagganti ettha dhammaṁ nāma catunnaṁ suttuddesauposathakaraṇañca tiṇṇaṁ pārisuddhiuposathakaraṇañca. Vaggaṁ vuttanayameva.",
  "tika-vin12t2:394": "78. Pātimokkhuddesakathā",
  "tika-vin12t2:395": "150.Imaṁnidānanti pātimokkhassa imaṁ nidānaṁ. Sutā kho panāti ettha suyyitthāti sutā, suyyassantīti vā sutā, pārājikuddesādayo. Sutā ca sutā ca sutāti sarūpekaseso kātabbo. Avasesanti nidānuddesādito avasesaṁ pārājikuddesādi. Sutenāti sutasaddena. ‘‘Atthe asambhavato sadde vuttavidhānaṁ hotī’’ti hi paribhāsato ‘‘sutenā’’ti ettha saddova gahetabbo. Tena nayenāti tena nidānuddesanayena.",
  "tika-vin12t2:396": "Aṭavimanussabhayanti aṭaviyaṁ nivasantassa manussassa bhayaṁ, vanacarakabhayanti attho. Rājantarāyotiādīsu evaṁ viseso veditabboti yojanā. Davadāhoti dāyaṁ dahatīti davadāho ākārassa rassaṁ, yakārassa ca vakāraṁ katvā. Nanti bhikkhuṁ. Ekaṁ vā bhikkhunti yojanā. Paṭhamo vā uddesoti nidānuddeso. Etthāti pañcasu uddesesu. Yasminti uddese. Sopīti uddesopi. Suteneva sāvetabboti sutapadeneva saṅghassa sāvetabboti evasaddo ‘‘na vitthārenā’’ti dasseti.",
  "tika-vin12t2:397": "Anajjhiṭṭhāti ettha upasaggavasena isudhātussa icchākantito aññamatthaṁ dassento āha ‘‘anāṇattā, ayācitā vā’’ti. Ettha ‘‘anāṇattā’’ti idaṁ therena anāṇattabhāvaṁ sandhāya vuttaṁ . ‘‘Ayācitā’’ti idaṁ sammutiladdhena navakena ayācitabhāvaṁ sandhāya vuttanti daṭṭhabbaṁ. Etthāti ‘‘anajjhiṭṭhā dhammaṁ bhāsantī’’ti vacane. Dhammajjhesaketi dhammakathanatthāya ajjhesatīti dhammajjhesako, tasmiṁ. Āpucchitvā vā tena saṅghattherena yācito hutvā vāti yojanā. Vārapaṭipāṭiyāti vārānukkamena. Dehīti vāti ettha iti-vā-saddo ‘‘bhaṇa’’ itipadena ca ‘‘kathehi’’ itipadena ca yojetabbo. ‘‘Bhaṇa’’ iti vā ‘‘kathehi’’iti vā ‘‘dehi’’iti vā vattabbāti yojanā . Tīhipi vidhīhīti osāraṇakathanasarabhaññasaṅkhātehi tīhi sajjanehi. Ettha ca suttassa osāriyate uccāriyate osāraṇaṁ, atthassa kathiyate kathanaṁ, suttassa ca tadatthassa ca sarena bhaṇiyate sarabhaññaṁ. Osārehīti suttaṁ uccārehi. Kathehīti atthaṁ kathehi. Sarabhaññanti suttassa ca tadatthassa ca sarena bhaṇanaṁ. Nanti saddhivihārikaṁ. Sajjhāyaṁ adhiṭṭhahitvāti ‘‘sajjhāyaṁ karomī’’ti adhiṭṭhahitvā. Etthāti ajjhesanaṭṭhāne.",
  "tika-vin12t2:398": "Nissitaketi saddhivihārikādayo. Soti saṅghatthero, ‘‘vattabbo’’tipade kammaṁ, ‘‘vadatī’’tiādīsu padesu kattā. Āraddhanti saṅghena āraddhaṁ. Ṭhapetvāti dhammasavanaṁ ṭhapetvā. Osāretvāti paṭhamaṁ suttaṁ osāretvā. Puna kathentenāti pacchā atthaṁ kathentena. Aṭṭhapetvāyeva vāti suttassa ca atthassa ca antarā aṭṭhatvā eva vā. Kathetabbanti atthajātaṁ kathetabbaṁ. Kathentassa…pe… nayoti paṭhamaṁ atthaṁ kathetvā puna suttañca atthañca sarena bhaṇantassa puna āgatepi eseva nayoti attho.",
  "tika-vin12t2:399": "Upanisinnakathāyapīti samīpe nisinnena kathāyapi. Tenāti saṅghattherena. Vattuṁ vaṭṭatīti visesetvā vattuṁ vaṭṭati. Tenāti manussehi jānanabhikkhunā. Saṅghatthero bhaṇati, tuṇhī vā hotīti sambandho. ‘‘Pucchantī’’ti vutteti yojanā. Anumodanādīsupītiādisaddena dhammakathādayo saṅgaṇhāti. Saṅghatthero anujānātīti sambandho. Sabbatthāti sabbesu vihāraantaragharesu.",
  "tika-vin12t2:400": "Sajjhāyanti sayaṁ issarena ayanaṁ uccāraṇaṁ, kenaci anajjhiṭṭho sayaṁ adhiissarena ayanaṁ uccāraṇanti attho. Theroti saddhivihāro thero. Vissamissāmīti khedavirahitaṁ gamissāmi. Āpucchitabbanti paṭhamatherampi puna āgatattherampi āpucchitabbaṁ. Ekena saṅghattherena anuññātenāti sambandho. Aññasmīnti anuññātattherato aññasmiṁ thereti sambandho. Tanti puna āgataṁ theraṁ. Attānaṁsammanitabbanti ettha paccatte upayogavacananti āha ‘‘attā sammanitabbo’’ti . Kiṁ sammatena parisaṁ anoloketvā pucchitabboti āha ‘‘pucchantena panā’’tiādi.",
  "tika-vin12t2:401": "153.Meti mayhaṁ. Itoti puggalato, uppannoti sambandho. Puramhākanti padassa pure amhākanti padacchedaṁ katvā puresaddo paṭhamatthoti āha ‘‘paṭhamaṁ amhāka’’nti. Paṭikaccevasaddo pagevapariyāyo, ‘‘paṭhamataramevā’’ti iminā tassa atthaṁ dasseti. Bhūtamevāti vijjamānameva, tathameva vā.",
  "tika-vin12t2:402": "82. Adhammakammapaṭikkosanādikathā",
  "tika-vin12t2:403": "154.Adhammakammanti abhūtakammaṁ. Paṭikkositunti ettha kusadhātu apanayanatthoti āha ‘‘vāretu’’nti. Diṭṭhinti laddhiṁ. Tesanti catunnaṁ pañcannaṁ. Yathāti yenākārena bhaṇiyamāneti yojanā. Na suṇantīti aññe bhikkhū na suṇanti. Therādhīnanti therena adhīnaṁ ābandhanti attho. Therāyattanti therena āyattaṁ, therassa santakanti attho. Etthāti pātimokkhuddese.",
  "tika-vin12t2:404": "83. Pātimokkhuddesakaajjhesanādikathā",
  "tika-vin12t2:405": "155.Navavidhañcāti divasavasena tividhaṁ, kārakavasena tividhaṁ, kattabbākāravasena tividhañcāti navakoṭṭhāsañca, navapakārañca vā. Catubbidhanti ‘‘adhammena vagga’’ntiādikaṁ catubbidhaṁ. Duvidhanti bhikkhubhikkhunīvasena duvidhaṁ. Navavidhanti bhikkhupātimokkhe pañcavidhaṁ, bhikkhunipātimokkhe catubbidhanti navavidhaṁ. Etthāti ‘‘yo tattha bhikkhu byatto paṭibalo’’ti pāṭhe. Suvisadāti suṭṭhu byattā, suddhā vā. Ettakampīti pisaddo garahāyaṁ, adhike kā nāma kathāti dasseti.",
  "tika-vin12t2:406": "Sāmantā āvāsāti ettha upayogatthe nissakkavacananti āha ‘‘sāmantaṁ āvāsa’’nti. Yo sakkotīti bahūsu navesu yo sakkoti.",
  "tika-vin12t2:407": "84. Pakkhagaṇanādiuggahaṇānujānanakathā",
  "tika-vin12t2:408": "156.Katinaṁpūraṇīti katinaṁ tithīnaṁ pūraṇī. Ko divasoti kittako divaso. Ayyāyattanti ayyehi bhikkhūhi āyattaṁ ābaddhaṁ. Saṁharitvāti puna salākaṁ saṁharitvā. Ayaṁ pāṭho kesuci aṭṭhakathāpotthakesu natthi. Kālavatoti ettha vantupaccayo svatthoti āha ‘‘kālassevā’’ti. Evasaddo pana sambhavato yujjiyati. Pagevāti pātova.",
  "tika-vin12t2:409": "158.Sāyampīti sāyanhepi. Pisaddena aññampi saraṇakālaṁ sampiṇḍeti.",
  "tika-vin12t2:410": "159.Āṇāpetunti ettha anāṇāpetabbabhikkhū apanetvā āṇāpetabbabhikkhū dassetuṁ vuttaṁ ‘‘kiñci kamma’’ntiādi. Sadākālameva kiñci kammaṁ karontoti yojanā. Dhammakathikādīsūtiādisaddena gaṇavācakādayo saṅgaṇhāti. Vārenāti pariyāyena. Sammuñcaninti yaṭṭhisammuñcaniṁ vā muṭṭhisammuñcaniṁ vā. Samaṁ, suṭṭhu vā muñcati sodheti imāyāti sammuñcanī, tālujo paṭhamo. Tampīti sākhābhaṅgampi.",
  "tika-vin12t2:411": "160.Vuttanayenevāti sammajjane vuttanayeneva. Puna āharitabbānīti saṅghikāvāsaṁ āsanāni puna āharitabbāni. Taṭṭikāyopīti veṇuādimayā taṭṭikāyopi.",
  "tika-vin12t2:412": "161.Kapallikā vāti kapālesu pariyāpannā padīpakapālā vā. Tanti telādiṁ. Pariyesitabbānīti anavajjapariyesanena pariyesitabbāni.",
  "tika-vin12t2:413": "86. Disaṁgamikādivatthukathā",
  "tika-vin12t2:414": "163.Saṁgahetabbotiādīnaṁ catunnaṁ kiriyāpadānaṁ visesaṁ dassento āha ‘‘saṁgahetabbo’’tiādi. Saṁgahasaddassa saṅkhepagahaṇesupi vattanato idha ‘‘anuggahatthe’’ti dassetuṁ pāḷiyaṁ vuttaṁ ‘‘anuggahetabbo’’ti. Tena vuttaṁ ‘‘tathākaraṇavasenā’’ti. Upalāpetabboti saṅghena bahussuto bhikkhu bhikkhūhi upagantvā lāpetabbo kathāpetabbo. Upaṭṭhāpetabboti saṅghena bahussuto bhikkhu bhikkhūhi upa accanena pūjanena ṭhāpetabbo. ‘‘Sabbesaṁ dukkaṭa’’nti vatvā tadeva samatthetuṁ vuttaṁ ‘‘idha neva therā, na daharā muccantī’’ti. Tenāti bahussutena bhikkhunā. Evampi satīti evaṁ asādiyanepi sati. Sāyaṁ pātanti sāyañca pāto ca sāyaṁpātaṁ. Upaṭṭhānanti upaṭṭhānaṭṭhānaṁ, upaṭṭhānatthāya vā. Tenāti bahussutena bhikkhunā. Tesanti mahātherānaṁ. Assāti bahussutassa bhikkhuno. Saddhiṁcarāti attanā saddhiṁ carantīti saddhiṁcarā. Athāpīti yadipi. Eko vā vattasampanno vadatīti yojanā. Eso ca ahañcāti mayaṁ. Nāmatumhaamhasaddesu hi ekasesena kattabbesu parova gahetabbo. Viharantūti vadantīti yojanā.",
  "tika-vin12t2:415": "So āvāso gantabboti ettha kimatthāya gantabbo, kiṁ anudivasaṁ gantabboti āha ‘‘uposathakaraṇatthāya anvaddhamāsaṁ gantabbo’’ti. So ca khoti āvāso. Utuvasseyevāti hemantagimheyeva. Utuvasseyeva gantabboti atthassa ñātabbabhāvaṁ dassento āha ‘‘vassāne panā’’tiādi. Yanti kammaṁ. Tatthāti ‘‘vassaṁ vasantī’’tiādivacane. Soti pātimokkhuddesako bhikkhu. Aññasminti aparasmiṁ pātimokkhuddesake. Māsadvayanti sāvaṇamāsapuṇṇamito yāva assayujapuṇṇamī, tāva māsadvayaṁ vasitabbaṁ. Idaṁ purimavassaṁ upagantvā pacchimikāya pakkamanādiṁ sandhāya vuttaṁ. Sace pacchimikaṁ upagantvā anantarameva pakkamanādiṁ karoti, māsattayampi vasitabbaṁ.",
  "tika-vin12t2:416": "87. Pārisuddhidānakathā",
  "tika-vin12t2:417": "164.Yena kenaci aṅgapaccaṅgena viññāpetīti paṭivacanaṁ nicchāretumasakkonto yena kenaci aṅgapaccaṅgena viññāpeti. Ubhayathāti ubhayehi kāyavācāsaṅkhātehi ākārehi. Kāyavācāhi viññāpetīti sambandho. Sabbeti akhilā gilānā. Hatthapāseti saṅghassa hatthapāsamhi. Sace dūre hontīti sace bahū gilānā aññamaññaṁ dūre honti. Taṁ divasanti tasmiṁ saṅghaappahonakadivase.",
  "tika-vin12t2:418": "Tattheva pakkamatīti ettha nissakkatthe thapaccayoti āha ‘‘tatovā’’ti, pārisuddhihāraṭṭhānato evāti attho. ‘‘Gacchatī’’ti iminā kamudhātuyā padavikkhepatthaṁ dasseti, ‘‘katthacī’’ti iminā tassa kammaṁ. Sāmaṇero paṭijānātītiādīsu paṭijānanākāratthassa itisaddassa lopabhāvaṁ dassento āha ‘‘sāmaṇero aha’’nti evaṁ paṭijānātī’’tiādi. Bhūtaṁyevāti vijjamānaṁyeva. Sabbatthāti sabbesu ‘‘sikkhaṁ paccakkhātako paṭijānātī’’tiādīsu.",
  "tika-vin12t2:419": "Sabbantimena paricchedena catunnaṁ bhikkhūnanti sambandho. Sabbatthāti sabbesu ‘‘saṅghappatto vibbhamatī’’tiādīsu. Etthāti pārisuddhiharaṇe. Bahūnampīti ettha pisaddena ekena ekassāpi, bahūhi ekassāpi, bahūhi bahūnampi āhaṭā pārisuddhi āhaṭāva hotīti dasseti. Soti pārisuddhihārako bhikkhu. Yesanti bhikkhūnaṁ. Tassevāti pārisuddhihārakasseva. Itarā panāti itaresaṁ pārisuddhi pana. Biḷālasaṅkhalikāti ettha biḷāloti ākhubhujo. So hi biḷāsayaṁ ākhuṁ gaṇhituṁ alati samatthetīti biḷāloti vuccati. Saṅkhalikāti etaṁ sattānaṁ bandhanūpakaraṇavisesassa nāmaṁ. Biḷālassa saṅkhalikā tena sambandhasambandhibhāvena sambandhattāti biḷālasaṅkhalikā. Idaṁ upalakkhaṇamattaṁ yesaṁ kesañci saṅkhalikāya gahetabbattā. Tāya sadisā biḷālasaṅkhalikā pārisuddhīti attho. Idaṁ panettha opammasaṁsandanaṁ – yathā saṅkhalikāya paṭhamaṁ valayaṁ dutiyaṁyeva valayaṁ pāpuṇāti, na tatiyaṁ, evameva paṭhamaṁ dinnā pārisuddhi dutiyameva pāpuṇāti, na tatiyanti.",
  "tika-vin12t2:420": "Āgantvāti saṅghassa hatthapāsaṁ āgantvā. Pāḷiyaṁ sutto na ārocetītiādīsu hetvatthe paccattavacanaṁ. Suttena nārocetīti hi attho. Pārisuddhihārakassa anāpattīti ettha āpattīti anvayatthaṁ atthāpattito dassento āha ‘‘sace…pe… āpajjatī’’ti. Assāti bhikkhussa. Ubhinnampīti pārisuddhidāyakassa, taṁhārakassa cāti ubhinnampi.",
  "tika-vin12t2:421": "88. Chandadānakathā",
  "tika-vin12t2:422": "165. Chandadānepi vinicchayo veditabboti yojanā. Uposatho kato hotīti pārisuddhidāyakassa ca saṅghassa ca uposatho kato hoti. Aññanti uposathakammato aññaṁ. Yaṁ pana kammanti sambandho. Kammampīti uposathakammato aññaṁ kammampi. Ettha ca tadahuposathe attano ca saṅghassa ca sace uposathakammaṁ hoti, pārisuddhiyeva dātabbā. Atha aññaṁ kammaṁ hoti, chandoyeva dātabbo. Yadi uposathakammañca aññakammañca hoti, pārisuddhi ca chando ca dātabbo. Taṁ sandhāya vuttaṁ ‘‘tadahuposathe pārisuddhiṁ dentena chandampi dātu’’nti. Sīmāya vāti baddhasīmāya vā. Acchitunti upavesituṁ. ‘‘Āsa upavesane’’ti hi dhātupāṭhesu (saddanītidhātumālāyaṁ 16 sakārantadhātu) vuttaṁ. Sāmaggī vāti kāyasāmaggī vā.",
  "tika-vin12t2:423": "167.Saratipi uposathaṁ, napi saratīti ettha pisaddassa aniyamavikappatthaṁ dassetuṁ vuttaṁ ‘‘ekadā sarati, ekadā na saratī’’ti. ‘‘Ekanta’’nti iminā neva saratīti ettha evasaddassa sanniṭṭhānatthaṁ dasseti. Kammaṁ na kopetīti sammutiladdhopi aladdhopi ummattako kammaṁ na kopeti.",
  "tika-vin12t2:424": "91. Saṅghuposathādikathā",
  "tika-vin12t2:425": "168. ‘‘Sammajjitvā’’ti padamapekkhitvā so desoti ettha ‘‘upayogatthe paccattavacana’’nti vuttaṁ. Etanti ‘‘so deso sammajjitabbo’’tiādivacanaṁ. Tenāti tena hetunā. Aṭṭhakathācariyā ‘‘sammajjanī…pe… vuccati’’ iti āhūti yojanā.",
  "tika-vin12t2:426": "Sammajjanīti sammajjanakaraṇaṁ. Padīpoti padīpujjalanaṁ. Udakanti udakaṭṭhapanaṁ. Āsanenāti āsanapaññāpanena. ‘‘Itī’’ti ajjhāharitabbaṁ. Uposathassāti navavidhassa uposathassa pubbakaraṇanti sambandho. Etānīti cattāri kammāni. Vuccatīti kathiyati. Idaṁ ‘‘etānī’’ti kammassa ca ‘‘pubbakaraṇa’’nti ākārassa ca abhedattā āsannaṁ ākāramapekkhitvā ekavacanavasena vuttaṁ. ‘‘Akkhātānī’’ti idaṁ pana ‘‘imāni cattārī’’ti kammamapekkhitvā bahuvacanavasena vuttanti daṭṭhabbaṁ.",
  "tika-vin12t2:427": "Chandapārisuddhiutukkhānanti chandakkhānañca pārisuddhikkhānañca utukkhānañca. Bhikkhugaṇanāti bhikkhū gaṇetvā akkhānaṁ. Ovādoti bhikkhunīhi yācitassa ovādassa akkhānaṁ. Etānīti etāni pañca. Pubbakaraṇato pacchāti pubbakaraṇassa karaṇato pacchā. Ettha ca ‘‘pubbakaraṇato pacchā kattabbānī’’ti idaṁ kattabbākārasseva visesanaṁ, na atthassa. Ayaṁ pana viseso – saṅghasannipātato pubbabhāge kattabbattā pubbakaraṇaṁ nāma, uposathakaraṇato pubbabhāge kattabbattā pubbakiccaṁ nāmāti.",
  "tika-vin12t2:428": "Uposathoti uposathadivaso. Yāvatikā ca bhikkhūti yattakā bhikkhū. Kammapattāti uposathakammassa pattā yuttā anurūpā. Tāvatikā bhikkhū hatthapāsaṁ avijahitvā ekasīmāyaṁ ṭhitā ca hontīti yojanā. Sabhāgāpattiyoti vatthusabhāgā āpattiyo. Vajjanīyāti vajjetabbā. Puggalāti gahaṭṭhādipuggalā. Tasminti tasmiṁ uposathasīmamāḷake. Etāni cattārīti pāṭhaseso.",
  "tika-vin12t2:429": "Āgatehi tehi bhikkhūhīti yojanā. Pannarasopīti pisaddena na kevalaṁ pāḷiyaṁ āgatanayeneva adhiṭṭhātuṁ vaṭṭati, atha kho ‘‘ajja me uposatho pannaraso’’tipīti dasseti.",
  "tika-vin12t2:430": "92. Āpattipaṭikammavidhikathā",
  "tika-vin12t2:431": "169. Bhagavatā…pe… kātabboti idaṁ veditabbanti sambandho. ‘‘Yassa siyā āpattītiādivacaneneva cā’’tiādihetuttayena ‘‘na sāpattikena uposatho kātabbo’’ti yathārutaṁ apaññattampi atthato siddhamevāti dasseti. Hetuttayaṁ ‘‘veditabba’’nti padena yojetabbaṁ. Thullaccayādīsūti ādisaddena pācittiyapāṭidesanīyadukkaṭadubbhāsitāpattiyo saṅgaṇhāti. ‘‘Taṁ paṭidesemī’’ti idaṁ suvuttameva hotīti sambandho. Tanti āpattiṁ. Tumhamūleti tumhaṁ santike. Niggahitalopañhi vākyameva, na samāso. ‘‘Tumha’’ iti ca ‘‘tuyha’’ iti ca navakattherānaṁ vattabbākāradassanamattameva, na icchitatthavipattidassanaṁ. Vuttampīti pisaddena na kevalaṁ pāḷinayeneva suvuttaṁ, iminā nayenapi suvuttanti dasseti. ‘‘Passasī’’ti idañca vattabbanti sambandho. Vattabbākāraṁ pana suviññeyyaṁ. ‘‘Āma passāmī’’ti idaṁ pana suvuttameva hotīti sambandho. Vuttampīti pisaddo pāḷinayaṁ sampiṇḍeti. Āyatiṁ saṁvareyyāsīti ettha pana vattabboti sambandho. Garūsu bahuvacanassa kattabbattā vuttaṁ ‘‘saṁvareyyāthā’’ti. Evaṁ vuttena āpattidesakenāti sambandho.",
  "tika-vin12t2:432": "Tatrāti ‘‘yadā nibbematiko’’ti pāṭhe. Sūriye meghacchanne satīti yojanā. Tena bhikkhunā vattabbanti sambandho, vatthuṁ kittetvāti bhojanasaṅkhātaṁ vatthuṁ kittetvā. Tāti āpattiyo.",
  "tika-vin12t2:433": "Sabhāgā āpattīti ettha dvīsu vatthusabhāgaāpattisabhāgāsu vatthusabhāgāva adhippetāti dassento āha ‘‘yaṁ dvepi janā’’tiādi. Yaṁ āpattinti sambandho. Samāno bhāgo etāsanti sabhāgā. Desetuṁ vaṭṭatīti āpattisabhāgāpi vatthuvisabhāgattā desetuṁ vaṭṭati. Sudesitāvāti āpattito bhikkhu vuṭṭhātiyevāti adhippāyo. Aññaṁ dukkaṭanti sambandho. Panasaddo garahatthajotako sudesitāya garahākārena pavattattā. Kiñcāpi sudesitāva, pana tathāpīti yojanā. Tanti dukkaṭaṁ. Nānāvatthukanti desanāpaṭiggahaṇavasena nānāvatthukaṁ.",
  "tika-vin12t2:434": "170. Sabhāgoyeva vattabbo, na visabhāgo. Hīti saccaṁ, yasmā vā. Tassāti visabhāgassa. Itoti saṅghasannipātato.",
  "tika-vin12t2:435": "95. Anāpattipannarasakādikathā",
  "tika-vin12t2:436": "172.Tena jāniṁsūti ettha jānanākāradassanatthaṁ ‘‘sīmaṁ okkantāti vā okkamantīti vā’’ti vuttaṁ. Okkantāti vāti pavisittha iti vā. Tesanti catunnaṁ vā atirekānaṁ vā bhikkhūnaṁ. Vaggā samaggasaññinoti ettha kasmā vaggā, kasmā samaggasaññinoti āha ‘‘tesa’’ntiādi. Tattha tesanti aññesaṁ bhikkhūnaṁ. Sīmaṁ okkantattāti sīmaṁ pavisitattā, vaggā hutvāti sambandho. Samaggo iti saññā samaggasaññā, sā etesamatthīti samaggasaññino.",
  "tika-vin12t2:437": "175.Kukkuccapakatāti padassa ‘‘icchāpakato’’ti padena samānabhāvaṁ dassetuṁ vuttaṁ ‘‘yathā’’tiādi. Pubbabhāgeti uposathakammato pubbabhāge. Sanniṭṭhānaṁ katvāpīti kappatevāti sanniṭṭhānaṁ katvāpi. ‘‘Abhibhūtā’’ti iminā pakatāti ettha papubbakaradhātuyā upasaggavasena abhibhavanatthaṁ dasseti.",
  "tika-vin12t2:438": "176. Yathā heṭṭhā vaggāvaggasaññīpannarasakādīsu dukkaṭaṁ vuttaṁ, evamakatvā kasmā ‘‘thullaccaya’’nti āha ‘‘akusalabalavatāyā’’ti.",
  "tika-vin12t2:439": "100. Sīmokkantikapeyyālakathā",
  "tika-vin12t2:440": "177. Āvāsikenaāgantukapeyyāle sabbaṁ veditabbanti sambandho. Veditabbākāraṁ saha upamāya dassento āha ‘‘yathā’’tiādi. Āgantukenaāvāsikapeyyāle pana ānetabbanti sambandho. Purimapeyyāleti āvāsikenaāgantukapeyyāle. Āgantukenaāgantukapeyyāle pana yojetabboti sambandho. Ettha ca peyyālanti sadisanayassa ca taṁjānanañāṇassa ca pātabbaṁ rakkhanaṁ peyyaṁ, peyyaṁ, peyye vā, peyyāya vā alati samatthetīti peyyālanti vacanattho kātabbo.",
  "tika-vin12t2:441": "178. Āvāsikānaṁ cātuddaso hutvā kasmā āgantukānaṁ pannarasoti āha ‘‘yesa’’ntiādi . Tattha yesanti āgantukānaṁ. Tiroraṭṭhatoti āvāsikānaṁ raṭṭhassa aññaraṭṭhato. Tirojanapadatoti ekaraṭṭhepi aññajanapadato. Cātuddasikaṁ akaṁsūti saññānānattavasena cātuddasikaṁ akaṁsu. Anuvattitabbanti anumatiṁ vattitabbaṁ. Na paṭikkositabbanti ‘‘na cātuddaso’’ti vatvā na vāritabbaṁ. Na akāmāti ettha kamudhātu icchattho, karaṇatthe ca nissakkavacananti āha ‘‘na anicchāya dātabbā’’ti.",
  "tika-vin12t2:442": "101. Liṅgādidassanakathā",
  "tika-vin12t2:443": "179. ‘‘Āvāsikānaṁ ākāra’’nti iminā āvāsikākāranti padassa chaṭṭhīsamāsaṁ dasseti. Sabbatthāti sabbesu ‘‘āvāsikaliṅga’’ntiādīsu. Yenāti supaññattamañcapīṭhādinā, gaṇhatīti sambandho. Tesanti āvāsikānaṁ. Ācārasaṇṭhānanti ācārasaṇṭhitiṁ. So supaññattamañcapīṭhādiko ākāro nāmāti yojanā. Yanti supaññattamañcapīṭhādiṁ, gamayatīti sambandho. Tattha tatthāti tasmiṁ tasmiṁ ṭhāne. Līne āvāsiketi sambandho. Taṁ supaññattamañcapīṭhādi liṅgaṁ nāmāti yojanā. ‘‘Adissamāne’’ti iminā līneti padassa atthaṁ dasseti. ‘‘Jānāpetī’’ti iminā gamayatīti padassa ñāṇatthaṁ dasseti. Yanti supaññattamañcapīṭhādiṁ. Teti āvāsikā. Taṁ supaññattamañcapīṭhādi nimittaṁ nāmāti yojanā. Yenāti supaññattamañcapīṭhādinā. Teti āvāsikā uddisiyanti, so supaññattamañcapīṭhādiko uddeso nāmāti yojanā. Imehi padehi ākiriyanti pakāsiyanti etenāti ākāro, līne gamayati bodhetīti liṅgaṁ. Nimiyanti paricchijja ñāyanti etenāti nimittaṁ, uddisiyanti apadisiyanti etenāti uddesoti vacanatthaṁ dasseti. Sabbametanti ‘‘āvāsikākāra’’ntiādi etaṁ sabbaṁ. Yathāyoganti pāḷiyaṁ yogānurūpaṁ. Tatthāti āgantukākārādīsu. ‘‘Amhākaṁ ida’’nti na ñātabbanti aññātaṁ, tadeva aññātakaṁ, nisīdanādi. ‘‘Amhākaṁ ida’’nti ajānanaṁ nāma attano asantakattā, aññesameva santakattā hotīti āha ‘‘aññesaṁ santaka’’nti. Udakanissekanti siñcanavirahitaṁ udakaṁ. Bahuvacanassāti ‘‘dhotāna’’nti ettha chaṭṭhībahuvacanassa. Ekavacananti ‘‘dhotassā’’ti ekavacanaṁ . Pacchimapāṭhe malaṁ dhunāti anenāti dhotaṁ, dhotañca taṁ udakañceti dhotaudakaṁ, tameva nissekaṁ dhotaudakanissekaṁ.",
  "tika-vin12t2:444": "180.Samānasaṁvāsakadiṭṭhinti padassa itilopasamāsaṁ dassento āha ‘‘samānasaṁvāsakā eteti diṭṭhi’’nti. Eteti āvāsikā bhikkhū. ‘‘Laddhi’’nti iminā na pucchantīti padassa kammaṁ dasseti. Nānāsaṁvāsakabhāvanti tesaṁ laddhinānāsaṁvāsakabhāvaṁ. ‘‘Madditu’’nti iminā nābhivitarantīti ettha abhisaddassatthaṁ dasseti. ‘‘Abhibhavitu’’nti iminā ca tadevatthaṁ dasseti. Nānāsaṁvāsakabhāvassa maddanaṁ nāma laddhinissajjāpananti āha ‘‘taṁ diṭṭhiṁ na nissajjāpentī’’ti.",
  "tika-vin12t2:445": "103. Nagantabbagantabbavārakathā",
  "tika-vin12t2:446": "181.Sabhikkhukāti padassa saṁvijjanti bhikkhū etasmimāvāseti sabhikkhukoti vacanatthaṁ dassento āha ‘‘yasmiṁ āvāse’’tiādi. Yanti āvāsaṁ. Tadahevāti tadahuposathe eva. Iminā sace sakkoti, tadaheva gantuṁ, so gantabboti dasseti. ‘‘Akatvā’’ti iminā katvā pana gantabboti dasseti. ‘‘Aññatrā’’ti nipāto ‘‘vinā’’ti nipātassa pariyāyoti āha ‘‘vinā’’ti. Attacatutthena vā attapañcamena vā saṅghena gantuṁ vaṭṭatīti yojanā. Ettha ca ‘‘attacatutthena vā’’ti idaṁ uposathakammaṁ sandhāya vuttaṁ. ‘‘Attapañcamena vā’’ti idaṁ pavāraṇākammaṁ sandhāya vuttanti daṭṭhabbaṁ. Vihāreti vihārasīmāya mahāsīmāyanti attho. Idañhi vihārasīmānaṁ abhedena vuttaṁ. Sīmāpīti khaṇḍasīmāpi. Na gantabbāti saṅghassa garukattā na gantabbā. Etthāti khaṇḍasīmādīsu. Tassāti bhikkhussa. Gantuṁ vaṭṭatīti gaṇuposathaṭṭhānato gantuṁ vaṭṭati, saṅghuposathaṭṭhānato pana na vaṭṭatiyevāti daṭṭhabbaṁ. Vissaṭṭhauposathā āvāsāpi aññaṁ gantuṁ vaṭṭatīti yojanā. Āraññakenāpīti araññe ekakena nivāsenapi. Tatthāti aññavihāre. Uposathanti saṅghuposathañca gaṇuposathañca.",
  "tika-vin12t2:447": "182.Yanti āvāsaṁ. Tatthāti taṁ āvāsaṁ. Gantuṁ sakkomi iti jāneyyāti yojanā. Tatthāti tasmiṁ āvāse. Iminā neva katoti sambandho. Neva kato bhavissati iti jāneyyāti yojanā.",
  "tika-vin12t2:448": "105. Vajjanīyapuggalasandassanakathā",
  "tika-vin12t2:449": "183.Hatthapāsūpagamanamevāti uposathasaṅghādīnaṁ hatthapāsassa upagamanameva. Idaṁ pārivāsiyapārisuddhidānaṁ nāma na vaṭṭatīti yojanā. Tassāti pārivāsiyapārisuddhidānassa. Anuposatheti ettha akārassa aññatthaṁ dassento āha ‘‘aññasmiṁ divase’’ti. Tattha aññasminti dvīhi uposathehi aññasmiṁ. Yā saṅghasāmaggī kariyati, tathārūpinti yojanā. Kosambakabhikkhūnanti kosambiyaṁ nivāsīnaṁ bhikkhūnaṁ. Sāmaggī viya yā sāmaggīti yojanā. ‘‘Ṭhapetvā’’ti iminā aññatrāti nipātassa atthaṁ dasseti. Ye panāti bhikkhū pana samaggā hontīti sambandho. Uposatheyevāti uposathadivaseyeva.",
  "tika-vin12t2:450": "Iti uposathakkhandhakavaṇṇanāya yojanā samattā.",
  "tika-vin12t2:451": "3. Vassūpanāyikakkhandhakaṁ",
  "tika-vin12t2:452": "107. Vassūpanāyikānujānanakathā",
  "tika-vin12t2:453": "184. Vassūpanāyikakkhandhake ‘‘ananuññāto’’ti iminā apaññattoti ettha ñādhātuyā anujānanatthaṁ dasseti, ‘‘asaṁvihito’’ti iminā ñādhātuyā ṭhapanatthaṁ. Tedhāti te idha. Idhasaddo sāsanañca lokañca desañca padapūraṇañca upādāya vattati, idha pana padapūraṇeti dassento āha ‘‘idhasaddo nipātamatto’’ti. Saṁhananaṁ saṅghāto, vināsoti attho. Iti imamatthaṁ dasseti ‘‘vināsa’’nti iminā. Sakuntakasaddo sakuṇapariyāyoti āha ‘‘sakuṇā’’ti. Sakuṇāti ca vihaṅgamā. Te hi ākāse gantuṁ sakkontīti sakuṇāti vuccanti. Saṁkasāyissantīti ettha ‘‘saṁ kase acchane’’ti dhātupāṭhesu (saddanītidhātumālāyaṁ 16 sakārantadhātu) vuttattā saṁpubbo kasedhātu acchanatthoti āha ‘‘vasissantī’’ti. Ekārantoyaṁ dhātu. Nibaddhavāsanti niccavāsaṁ. Vassānanāmaketi vassānautunāmake. Vassānassa catumāsattā ‘‘temāse’’ti vuttaṁ. Vassūpanāyikāti ettha nīdhātu gamanatthoti āha ‘‘vassūpagamanānī’’ti. Aparajjūti puṇṇamito aparaṁ ahanti aparajju, ahatthe jjupaccayo, atthato pāṭipadadivaso. Ayaṁ aparajjusaddo paṭhamantanipāto. Assāti āsaḷhīpuṇṇamiyā. Asamānādhikaraṇavisayo bāhiratthasamāsoyaṁ, atikkantāya satiyāti yojanā. Aparasmiṁ divaseti pāṭipadadivase. Assāti sāvaṇamāsapuṇṇamiyā. Tasmāti yasmā ca aparajjugatā, yasmā ca māsagatā, tasmā. ‘‘Anantare pāṭipadadivase’’ti iminā pāḷiyaṁ aparajjugatāya āsaḷhiyā anantare pāṭipadadivase purimikā upagantabbāti atthaṁ dasseti. Āsaḷhiyāti āsaḷhīpuṇṇamiyā. Pacchimanayepi māsagatāya āsaḷhiyā anantare pāṭipadadivase pacchimikā upagantabbāti attho daṭṭhabbo. Āsaḷhiyāti āsaḷhīpuṇṇamiyā samīpe pavattattā āsaḷhīsaṅkhātāya sāvaṇapuṇṇamiyāti attho. Pāṭipadadivaseyeva vassaṁ upagantabbanti sambandho. Sakiṁ vātiādīsu vāsaddo aniyamavikappattho. Nicchāretvāti niccāretvā, uccāretvāti attho. Aphuṭṭhakkharasaññogehi paro kvaci phuṭṭhattamāpajjati ‘‘nikkhamatī’’tiādīsu viya. Tasmā parassa cakārassa chakāraṁ katvā ‘‘nicchāretvā’’ti vuttaṁ.",
  "tika-vin12t2:454": "108. Vassānecārikāpaṭikkhepādikathā",
  "tika-vin12t2:455": "185.Āpatti veditabbāti anapekkhagamanena upacārātikkame sāpekkhagamanena aññattha aruṇuṭṭhāpane āpatti veditabbā. Vihāragaṇanāya āpattiyo veditabbāti ettha vassūpanāyikadivase vassaṁ anupagantukāmatācittena vihāraṁ atikkameyya, vihāragaṇanāya āpattiyo veditabbā. Tamevatthaṁ vitthārento āha ‘‘sace hī’’tiādi. Taṁ divasanti tasmiṁ vassūpagamanadivase. Sataṁ āpattiyoti ettha satanti saṅkhyāpadhānattā ekavacananti saddasatthesu vuttaṁ . Ekā eva āpattīti attano vihārassa atikkamaneyeva ekā eva āpatti. Kenaci antarāyena anupagatenāti sambandho.",
  "tika-vin12t2:456": "Vassanāmo imassatthīti vassoti vacanatthaṁ dassento āha ‘‘vassanāmaka’’nti. ‘‘Paṭhamaṁ māsa’’nti iminā aññapadassa sarūpaṁ dasseti. Paṭhamaṁ māsanti catūsu vassamāsesu paṭhamaṁ māsaṁ. Ukkaḍḍhitukāmoti upari kaḍḍhitukāmo. Āsaḷhīmāsameva, na sāvaṇamāsanti attho. Juṇhasaddo candapabhāyutto māsoti āha ‘‘māse’’ti. Candapabhāyutto māsoti āha ‘‘māse’’ti. Candapabhāyutto hi māso jotati dippatīti juṇhoti vuccati. Tasmā ‘‘māse’’ti sāmaññato vuttepi puṇṇamiyutto māsova gahetabbo. Kāci parihāni nāmāti kiñci sīlādīnaṁ hāyanaṁ nāma. Aññasmimpīti vassūpagamanato aññasmimpi. Dhammiketi dhammena yutte.",
  "tika-vin12t2:457": "109. Sattāhakaraṇīyānujānanakathā",
  "tika-vin12t2:458": "187. Sattāhakaraṇīyesu evaṁ vinicchayo veditabboti yojanā. ‘‘Sattāhakaraṇīyenā’’ti padassa sattamīsamāsañca anīyasaddassa kammatthañca dassento āha ‘‘sattāhabbhantare yaṁ kattabba’’nti . Tattha ‘‘sattāhabbhantare’’ti iminā sattamīsamāsaṁ dasseti, ‘‘kattabba’’nti iminā kammatthaṁ. ‘‘Sattāhabbhantare’’ti iminā sattāhassa abbhantaraṁ sattāhanti uttarapadalopaṁ dasseti. Pahite gantunti ettha pahitesaddassa kattukammāni dassetuṁ vuttaṁ ‘‘bhikkhuādīhi dūte’’ti. Tattha ‘‘bhikkhuādīhī’’ti iminā kattāraṁ dasseti, ‘‘dūte’’ti iminā kammaṁ. Sattāhanti ettha uttarapadalopañca bhummatthe upayogavacanañca dassento āha ‘‘antosattāheyevā’’ti. Tatthevāti tasmiṁ pahitaṭṭhāneyeva. ‘‘Na uṭṭhāpetabbo’’ti iminā ‘‘sattāheyevā’’ti ettha evasaddassa phalaṁ dasseti.",
  "tika-vin12t2:459": "189. Raso etasmiṁ atthīti rasavatīti vutte bhattagehaṁ gahetabbanti āha ‘‘bhattagehaṁ vuccatī’’ti. Bhattagehanti bhattapacanagehaṁ. Purāyaṁ suttantoti ettha purā ayanti padacchedaṁ katvā purāsaddo yāvapariyāyoti āha ‘‘yāva ayaṁ suttanto’’ti. Na palujjatīti ettha lujadhātu vināsatthoti āha ‘‘na vinassatī’’ti. Parisaṅkhatanti parisaṅkharitabbaṁ. Sabbatthāti sabbesu pahitesu. Imināva kappiyavacanenāti iminā eva kappiyena tivākyasaṅkhātena vacanena. Etesanti etesaṁ tiṇṇaṁ vākyānaṁ. Vevacanenāti ‘‘yaññañca yajituṁ, suttañca uggaṇhituṁ, samaṇe ca dassitu’’nti pariyāyena. Sattasūti upāsaka upāsika bhikkhubhikkhunī sikkhamāna sāmaṇera sāmaṇerī saṅkhātāsu sattasu.",
  "tika-vin12t2:460": "110. Pañcannaṁ appahitepi anujānanakathā",
  "tika-vin12t2:461": "193.Pageva pahiteti iminā ‘‘apahitepi gantabba’’nti ettha pisaddassa sambhāvanatthaṁ dasseti. Pañcannaṁ sahadhammikānaṁ santikaṁ gantabbabhāvassa kāraṇaṁ vibhajitvā dassento āha ‘‘bhikkhu gilāno hotī’’tiādi. Dasahīti ‘‘saṅgho kammaṁ kattukāmo hoti, kataṁ vā saṅghena kammaṁ hotī’’ti idaṁ aṅgaṁ ekaṁ katvā dasahi. Navahīti parivāsārahaṁ apanetvā navahi. Catūhīti gilānaanabhiratikukkuccadiṭṭhigatauppannasaṅkhātehi catūhi. Iti imehi chahīti yojanā. Sāmaṇerassapi chahīti ettha channaṁ sarūpaṁ vitthāretvā dassento āha ‘‘ādito’’tiādi. Taṁ suviññeyyameva. Sāmaṇeriyā santikaṁ pañcahi gantabbanti yojanā. Paratoti parasmā, parasmiṁ vā. Andhakaṭṭhakathāyaṁ vuttanti sambandho. Ye ñātakā vā ye aññātakā vā atthi, tesampīti yojanā. Tanti vacanaṁ.",
  "tika-vin12t2:462": "112. Pahiteyevaanujānanakathā",
  "tika-vin12t2:463": "199.Bhikkhugatikoti bhikkhu eva gati patiṭṭhā etassāti bhikkhugatikoti vutte bhikkhunissitako purisoti āha ‘‘bhikkhūhi saddhiṁ vasanakapuriso’’ti. Palujjatīti vinassati. Bhaṇḍaṁ chedāpitanti ettha bhaṇḍasaddo parikkhārattho eva, na mūladhanatthoti āha ‘‘dabbasambhārabhaṇḍa’’nti. Chedāpitanti curādigaṇikadhātuṁ ‘‘chindāpita’’nti rudhādigaṇikadhātuyā vaṇṇeti. Dajjāhanti ekāralopasandhīti āha ‘‘dajje aha’’nti. ‘‘Dajjeha’’ntipi pāṭho. Evañhi sati akāralopasandhi. Dajjeti dadeyyaṁ, dadāmi vā. Saṅghakaraṇīyenāti saṅghassa kātabbena kiccena. Tamatthaṁ dassento āha ‘‘yaṁkiñcī’’tiādi. Tattha yaṁkiñci kātabbanti yojanā. Cetiyachattavedikādīsūti cetiyassa chatte ca vedikāya ca. Ādisaddena sudhālimpādayo saṅgaṇhāti. Tassāti saṅghakaraṇīyassa. Nipphādanatthaṁ gantabbanti sambandho.",
  "tika-vin12t2:464": "Etthāti vassūpanāyikakkhandhake. ‘‘Animantitenā’’ti padaṁ ‘‘gantu’’nti pade bhāvakattā. Gantunti gamituṁ, gamanaṁ vā ‘‘na vaṭṭatī’’ti pade kattā. Paṭhamaṁyevāti dhammassavanato paṭhamameva. Sannipatitabbaṁ iti katikā katā hotīti yojanā. Bhaṇḍakanti cīvarādibhaṇḍakaṁ. Gantuṁ na vaṭṭatīti sayameva gantuṁ na vaṭṭatīti attho daṭṭhabbo. Tena vuttaṁ ‘‘sace panā’’tiādi. Tatthāti taṁ vihāraṁ. ‘‘Vaṭṭatī’’ti iminā vassacchedo ca āpatti ca na hotīti dasseti. Atthāyapīti pisaddena ‘‘bhaṇḍakaṁ dhovissāmī’’ti atthaṁ apekkhati. Nanti antevāsikaṁ. Vaṭṭatīti ācariyassa āṇāya sattāhe anatikkante vaṭṭati, vassacchedo ca āpatti ca na hoti. Sattāhe atikkante vassacchedova hoti, na āpattīti adhippāyo.",
  "tika-vin12t2:465": "113. Antarāye anāpattivassacchedakathā",
  "tika-vin12t2:466": "201.Avidūreti āsanne. Tatthāti gāme. Sattāhavārenāti sattāhe ekavārena. Aruṇo uṭṭhāpetabboti vihāre aruṇo uṭṭhāpetabbo. Tatrevāti gāmeyeva. Mayanti bhikkhū sandhāya vuttaṁ. Puna mayanti manusse sandhāya vuttaṁ. Tesaṁyevāti vassacchedabhikkhūnaṁ eva. Tanti salākabhattādiṁ. Vassaggenāti vassagaṇanāya.",
  "tika-vin12t2:467": "Vassāvāsikanti vassāvāsānaṁ dātabbaṁ cīvaraṁ. Tatthāti tasmiṁ vihāre. Yesaṁ pāpitanti sambandho. Vihāreti vuṭṭhitagāmavihāre. Upanikkhittakaṁ bhaṇḍanti sambandho. Idhāti bhikkhuno nivāsaṭṭhāne. Yaṁ cīvarādivebhaṅgiyabhaṇḍaṁ atthi, tanti yojanā. Tatthevāti vuṭṭhitagāmavihāre eva. Itoti khettavatthuādito. Kappiyakārakānaṁ hattheti sambandho. Tatruppādepīti tassa vihārassa dinnakhettavatthuādito uppāde paccayepi. ‘‘Tattheva gantvā apaloketvā bhājetabba’’nti vacanassa yuttiṁ dassento āha ‘‘saṅghikañhī’’tiādi. Antovihāre vāti antosīmāya vā. Ubhayatthāti antosīmabahisīma saṅkhātesu dvīsu ṭhānesu ṭhitaṁ vebhaṅgiyabhaṇḍanti sambandho.",
  "tika-vin12t2:468": "114. Saṅghabhede anāpattivassacchedakathā",
  "tika-vin12t2:469": "202.Bhinnoti ettha tapaccayassa atītatthe ayuttabhāvaṁ dassento āha ‘‘bhinne saṅghe karaṇīyaṁ natthī’’ti. Yo panāti saṅgho pana. Idaṁ ‘‘bhijjissatī’’tipade kattā, ‘‘āsaṅkito’’tipade kammaṁ. ‘‘Bhijjissatī’’ti iminā bhinnoti ettha tapaccayassa anāgatatthe pavattabhāvaṁ dasseti. Bhikkhunīhi saṅgho bhinnoti ettha kiṁ bhikkhunīhi saṅgho bhinnoti daṭṭhabboti āha ‘‘na bhikkhunīhi saṅgho bhinnoti daṭṭhabbo’’ti. Etanti bhikkhunīhi abhinnabhāvaṁ. Etā panāti bhikkhuniyo pana. Tanti saṅghaṁ. Etanti ‘‘sambahulāhi bhikkhunīhi saṅgho bhinno’’ti vacanaṁ.",
  "tika-vin12t2:470": "115. Vajādīsu vassūpagamanakathā",
  "tika-vin12t2:471": "203. ‘‘Gopālakānaṁ nivāsaṭṭhāna’’nti iminā gopālakā gāvo viya vaje nivasantīti dasseti.",
  "tika-vin12t2:472": "Upakaṭṭhasaddo āsannapariyāyoti āha ‘‘āsannāyā’’ti. Tatthāti kuṭikāyaṁ. Idhāti imissaṁ kuṭikāyaṁ. Avihārattā ‘‘idhāti’’sāmaññavasena vuttaṁ. Tikkhattunti idaṁ ukkaṭṭhavasena vuttaṁ. Heṭṭhā hi ‘‘sakiṁ vā dvikkhattuṁ vā tikkhattuṁ vā’’ti (mahāva. aṭṭha. 184) vuttattā sakimpi vaṭṭatīti daṭṭhabbaṁ. Tampīti sālāsaṅkhepena ṭhitasakaṭampi. ‘‘Ālayo’’ti iminā ‘‘idha vassaṁ upemī’’ti vacībhedo na kātabboti dasseti. Ālayoti ca satthe ‘‘idha vassaṁ vasissāmī’’ti cittassa allīyanaṁ. Maggapaṭipanneyeva sattheti anādare bhummavacanaṁ. Tatthevāti sattheyeva. Sattho atikkamatīti sambandho. Tatthāti patthitaṭṭhāne. Vippakiratīti visuṁ visuṁ gacchati . Sace agāmake ṭhāne vippakirati, purimaṁ gāmaṁ sannivattitabbaṁ. Na aññagāmaṁ gantabbaṁ. Tatoti gāmato.",
  "tika-vin12t2:473": "Upagantabbanti ‘‘idha vassaṁ upemī’’ti tikkhattuṁ vatvā upagantabbaṁ. Tatthevāti samuddeyeva. Kūlanti tīraṁ. Tañhi kulati udakaṁ āvaratīti kūlanti vuccati. Ayañcāti nāvāyaṁ vassūpagamanabhikkhu. Anutīramevāti anukkamena, anusārena vā tīrameva. Aññatthāti paṭhamaladdhagāmato aññasmiṁ ṭhāne. Tatthevāti paṭhamaladdhagāmeyeva.",
  "tika-vin12t2:474": "Itītiādi nigamanaṁ. Pavāretuñca labhatīti ettha casaddo vākyasampiṇḍanattho. Purimesu ca panāti ettha casaddo byatirekattho, panasaddo visesatthajotako. Anāpatti hotīti anāpattimattameva hoti.",
  "tika-vin12t2:475": "116. Vassaṁ anupagantabbaṭṭhānakathā",
  "tika-vin12t2:476": "204.Rukkhasusīreyevāti rukkhassa vivare eva. Vivarañhi su saṁ irati gacchatīti susīroti vuccati. Padaracchadananti phalakehi chāditaṁ. Pavisanadvāranti pavisananikkhamanadvāraṁ. Pavisanañca nikkhamanañca pavisananti virūpekasesena kātabbaṁ. Khāṇumatthaketi khāṇuno upari. Viṭabhīti viṭaṁ aññamaññavedhanaṁ apati gacchatīti viṭapo, pakārassa bhakāraṁ, itthiliṅgajotakaīpaccayañca katvā viṭabhīti vuccati. Tatthāti aṭṭake. Yassāti bhikkhuno, natthīti sambandho. Pañcannaṁ chadanānanti tiṇapaṇṇaiṭṭhakāsilāsudhāsaṅkhātānaṁ (cūḷava. 303) pañcannaṁ chadanānaṁ. Idañca yebhuyyavasena vuttaṁ padaracchadanādīnampi gahitattā. Dvārabandhananti dvārena bandhitabbaṁ. Chavakuṭikāti chavānaṁ sayanaṭṭhāne susāne katā kuṭikā chavakuṭikāti vuccati. Ṭaṅkitamañcādītiādisaddena ṭaṅkitapīṭhaṁ saṅgaṇhāti. Tatthāti chavakuṭiyaṁ. Aññaṁ kuṭikanti chavakuṭito aññaṁ kuṭikaṁ. Āvaraṇanti bhittiṁ. Dvāranti pavisananikkhamanadvāraṁ. Chattakuṭikā nāmesāti esā chattena katā kuṭikā nāma. Mahantena kapallena kuṭikaṁ katvāti sambandho.",
  "tika-vin12t2:477": "117. Adhammikakatikākathā",
  "tika-vin12t2:478": "205.Aññāpīti ‘‘antarāvassaṁ na pabbājetabba’’nti katikāya aññāpi. Katikā hotīti sambandho. Tassāti adhammikakatikāya. Vuttanti catutthapārājikavaṇṇanāyaṁ (pārā. aṭṭha. 2.226) vuttaṁ.",
  "tika-vin12t2:479": "118. Paṭissavadukkaṭāpattikathā",
  "tika-vin12t2:480": "207.Paṭissave āpatti dukkaṭassāti ettha kiṁ vassāvāsapaṭissuteyeva dukkaṭāpatti hotīti āha ‘‘na kevala’’ntiādi. Etassevāti vassāvāsasseva. Evamādināpīti pisaddo ‘‘paṭissave’’ti ettha yojetabbo. ‘‘Paṭissavepī’’ti hi attho. Tassa tassāti kammassa. Tañca khoti tañca dukkaṭaṁ visaṁvādanapaccayā hotīti yojanā. Paṭhamampīti pisaddo ‘‘pacchāpī’’ti padaṁ sampiṇḍeti. Paṭhamampi hi pācittiyaṁ, pacchāpi dukkaṭanti attho.",
  "tika-vin12t2:481": "So tadaheva akaraṇīyotiādīsu evaṁ vinicchayo veditabboti yojanā. Purimikā ca na paññāyatīti ettha pure bhavā purimā, sā eva purimikā, pāṭipadatithī. Nānāsīmāya dvīsu āvāsesu vassaṁ upagacchantassa dutiye ‘‘vasissāmī’’ti paṭhamāvāsassa upacārato nikkhantamatte paṭhamasenāsanaggāhassa passambhanaṁ sandhāya vuttaṁ ‘‘purimikā ca na paññāyatī’’ti. Aruṇaṁ anuṭṭhāpetvāti vassaṁ upagamanavihāre aruṇaṁ anuṭṭhāpetvā. Tadahevāti tasmiṁ vassūpagamanaahani eva, pakkantassāpīti sambandho. Pisaddassa garahatthaṁ dassento āha ‘‘ko pana vādo’’tiādi. Ālayoti cittassa allīyanaṁ. Asatiyāti satipamuṭṭhena. Vassaṁ na upetīti ‘‘imasmiṁ vihāre imaṁ temāsaṁ vassaṁ upemī’’ti (mahāva. aṭṭha. 184) vacībhedaṁ katvā vassaṁ na upeti.",
  "tika-vin12t2:482": "Sattāhanti sattāhena, anāgatāyāti sambandho. Navamitoti pubbakattikamāsassa juṇhapakkhanavamito, pacchimakattikamāsassa juṇhapakkhanavamito vā. Mā vā āgacchatu, anāpattīti vassaṁvutthattā mā vā āgacchatu, anāpattīti attho.",
  "tika-vin12t2:483": "Iti vassūpanāyikakkhandhakavaṇṇanāya yojanā samattā.",
  "tika-vin12t2:484": "4. Pavāraṇākkhandhakaṁ",
  "tika-vin12t2:485": "120. Aphāsukavihārakathā",
  "tika-vin12t2:486": "209. Pavāraṇākkhandhake allāpoti ettha ātyūpasaggassa ādikammatthaṁ, lapadhātuyā ca kathanatthaṁ dassento āha ‘‘paṭhamavacana’’nti. Ādito, ādimhi vā lapanaṁ kathanaṁ, lapati anenāti vā allāpo saṁyoge pare rasso. Saṁ puna lapanaṁ, lapati vā anenāti sallāpo. Hatthavilaṅghakenāti ettha vipubbo laghidhātu ukkhipanatthoti āha ‘‘hatthukkhepakenā’’ti. Pasusaṁvāsanti ettha pasūti sabbacatuppadā. Te hi aññamaññaṁ pasanti bādhanti, manussādīhi vā pasīyanti bādhīyantīti pasavoti vuccanti. Pasūnaṁ viya saṁvāsanti pasūnaṁ saṁvāso viya saṁvāsoti pasusaṁvāso, taṁ pasusaṁvāsaṁ. Tamatthaṁ vitthārento āha ‘‘pasavopi hī’’tiādi. Tathāti yathā na karonti, tathāti attho. Etepīti bhikkhavopi. Tasmāti yasmā akaṁsu, tasmā. Nesanti bhikkhūnaṁ. Sabbatthāti sabbesu eḷakasaṁvāsasapattasaṁvāsesu. Mūgabbatanti mūgassa vataṁ viya vatanti mūgabbataṁ, suññavacanavatanti attho. Titthiyasamādānanti titthiyehi samādātabbaṁ. Vatasamādānanti samādātabbaṁ vataṁ. Aññamaññānulomatāti ettha tāsaddassa bhāvatthaṁ dassento āha ‘‘anulomabhāvo’’ti. Iminā ‘‘devatā’’tiādīsu (saṁ. ni. aṭṭha. 1.1.1; khu. pā. aṭṭha. 5.evamiccādipāṭhavaṇṇanā; su. ni. aṭṭha. 2.aṅgalasuttavaṇṇanā) viya tāpaccayassa svatthaṁ ‘‘janatā’’tiādīsu (pe. va. aṭṭha. 460) viya samūhatthañca nivatteti. ‘‘Aññamaññaṁ vattu’’nti vacanassa yuttiṁ dassento āha ‘‘vadantu ma’’ntiādi. Vadantaṁ bhikkhuṁ vattunti yojanā. ‘‘Āpattīhi vuṭṭhānabhāvo’’ti iminā āpattivuṭṭhānatāti padassa pañcamīsamāsañca tāpaccayassa bhāvatthañca dasseti. ‘‘Vinaya’’ntiādinā purato katvā karaṇaṁ purekkhāro, tassa bhāvo purekkhāratā, vinayaṁ purekkhāratā vinayapurekkhāratāti vacanatthaṁ dasseti. Ettha purasaddassa ekārattaṁ saddasatthesu (moggallānabyākaraṇe 5.134 sutte) vadanti. Tassa yuttiṁ dassento āha ‘‘vadantuma’’ntiādi (moggallānabyākaraṇe 5.134 sutte).",
  "tika-vin12t2:487": "210.Sabbasaṅgāhikāti ‘‘saṅgho pavāreyyā’’ti sāmaññato vuttattā sabbesaṁ tevācikādīnaṁ saṅgāhakā. Ñattīti ñāpeti saṅghaṁ etāya vacanāyāti ñatti. Sabbasaṅgāhikabhāvaṁ vitthārento āha ‘‘evañhi vutte’’tiādi. Tevācikanti tisso vācā etassāti tevācikaṁ, tīhi vācāhi kattabbanti vā tevācikaṁ. Eseva nayo sesesupi. Samānavassikanti samānaṁ vassaṁ etesanti samānavassā, tehi kattabbanti samānavassikaṁ. Aññanti dvevācikaekavācikaṁ.",
  "tika-vin12t2:488": "211.Acchantīti ettha āsadhātuyā upavesanatthaṁ dassento āha ‘‘nisinnāva hontī’’ti. ‘‘Na uṭṭhahantī’’ti iminā evaphalaṁ dasseti. Tadamantarāti ettha ‘‘tadantarā’’ti vattabbe vācāsiliṭṭhavasena makārāgamaṁ katvā vuttanti āha ‘‘tadantarā’’ti. Tassa attano pavāritakālassa antarā. ‘‘Yāva pavārentī’’ti padassa niyamatthaṁ dassetuṁ vuttaṁ ‘‘tāvatakaṁ kāla’’nti. Yāvāti nipātassa payogattā ‘‘tadamantarā’’ti ettha abhividhiavadhyatthe pañcamīvibhatti hotīti daṭṭhabbaṁ.",
  "tika-vin12t2:489": "121. Pavāraṇābhedakathā",
  "tika-vin12t2:490": "212.Cātuddasikāyāti bhaṇḍanakārakehi upaddutattā paccukkaḍḍhitāya pubbakattikamāsassa kāḷapakkhacātuddasikāya. ‘‘Ajja pavāraṇā pannarasī’’ti pubbakiccaṁ kātabbanti yojanā.",
  "tika-vin12t2:491": "Pavāraṇākammesūti niddhāraṇe bhummaṁ, ‘‘adhammena vaggaṁ pavāraṇākamma’’ntiādīsu sambandhitabbaṁ. Adhammena vagganti ettha adhammaṁ nāma saṅgho hutvāpi saṅghapavāraṇamakatvā gaṇapavāraṇāya karaṇaṁ, gaṇo hutvāpi gaṇapavāraṇamakatvā saṅghapavāraṇāya karaṇañca. Vaggaṁ nāma ekasīmāyaṁ vasantānampi sabbesaṁ ekato asannipatanaṁ.",
  "tika-vin12t2:492": "Adhammena samagganti ettha adhammaṁ vuttanayameva. Samaggaṁ nāma sabbesaṁ ekato sannipatanaṁ.",
  "tika-vin12t2:493": "Dhammena vagganti ettha dhammaṁ nāma saṅgho hutvā saṅghapavāraṇāya karaṇaṁ, gaṇo hutvā gaṇapavāraṇāya karaṇañca. Vaggaṁ vuttanayameva. Dhammena samaggaṁ suviññeyyameva. Itisaddo parisamāpanattho.",
  "tika-vin12t2:494": "213.Evaṁ dinnāyāti evaṁ pāḷiyaṁ vuttanayeneva dinnāya. Pavāretabbanti vassaṁvutthapavāraṇāya pavāretabbaṁ. Tissoti tissanāmako. Diṭṭhena vā vadatūti sambandho. Tanti tissanāmakaṁ bhikkhuṁ. Saṅgho anukampaṁ upādāya vadatūti yojanā. Vuḍḍhataroti pavāraṇādāyako taṁhārakato vuḍḍhataro. Hīti laddhaguṇo. Tenāti pavāraṇāhārakena. Tassāti pavāraṇādāyakassa.",
  "tika-vin12t2:495": "Idhāpi cāti imasmiṁ pavāraṇākkhandhakepi ca. Apisaddo uposathakkhandhakaṁ apekkhati. Avasesakammatthāyāti pavāraṇākammato avasesānaṁ kammānamatthāya hotīti sambandho. Pavāraṇāya āhaṭāya satiyāti yojanā. Tassa cāti pavāraṇādāyakassa ca. Sabbesanti pavāraṇādāyakassa ca saṅghassa cāti sabbesaṁ. Aññaṁ pana kammanti pavāraṇākammato aññaṁ kammaṁ pana. Tena pana bhikkhunāti pavāraṇādāyakena bhikkhunā pana. Ettha ca tadahupavāraṇāya attano ca saṅghassa ca sace pavāraṇākammameva hoti, pavāraṇāyeva dātabbā. Atha aññameva kammaṁ hoti, chandoyeva dātabbo. Yadi pavāraṇākammañca aññakammañca hoti, pavāraṇā ca chando ca dātabbo . Taṁ sandhāya vuttaṁ ‘‘tadahu pavāraṇāya pavāraṇaṁ dentena chandampi dātu’’nti (mahāva. 213). Tenāti dānahetunā.",
  "tika-vin12t2:496": "218.Ajja me pavāraṇāti ettha pāḷinayato aññaṁ aṭṭhakathānayaṁ dassento āha ‘‘sace’’tiādi.",
  "tika-vin12t2:497": "219.Vuttanayamevāti uposathakkhandhake (mahāva. aṭṭha. 169) vuttanayameva.",
  "tika-vin12t2:498": "222.Puna pavāretabbanti ettha na kevalaṁ pavāraṇāyeva puna kātabbā, pubbakiccādīnipi puna kātabbānīti dassento āha ‘‘puna pubbakicca’’ntiādi.",
  "tika-vin12t2:499": "228.Eseva nayoti ‘‘ajja pavāraṇā pannarasī’’ti pubbakiccaṁ atidisati. Assāti vacanassa. Ñattinti ‘‘suṇātu me bhante saṅgho ajja pavāraṇā’’ti ñattiṁ. Pacchimehīti pacchimavassaṁ upagatehi bhikkhūhi. Uposathaggeti uposathassa gaṇhanaṭṭhāne gehe. Dve ñattiyoti pavāraṇāñatti ca uposathañatti cāti dve ñattiyo. Idañcāti idaṁ vakkhamānaṁ pana. Etthāti purimikapacchimikabhikkhūnaṁ saṁsaggaṭṭhāne. Purimikāya upagatehīti vibhattaapādānaṁ anumeyyavisayaapādānaṁ, thokatarāti sambandho, sahādiyogo vā, samasamāti sambandho. Samasamāti samena, samato vā samā samasamā, atirekasamāti attho. Kiñci ūnaṁ vā adhikaṁ vā natthīti adhippāyo. Itīti idaṁ lakkhaṇaṁ.",
  "tika-vin12t2:500": "Soti pacchimiko bhikkhu. Itarenāti pacchimikena. Tesanti purimikānaṁ. Ekenāti purimikena. Ekassāti pacchimikassa. Puna ekenāti pacchimikena. ‘‘Ekassā’’ti anuvattetabbo, purimikassāti attho. Purimavassūpagatehi adhikatarāti sambandho. Thokatarehīti pacchimavassūpagatehi thokatarehi purimavassūpagatehīti yojanā.",
  "tika-vin12t2:501": "Kattikāyāti pacchimakattikāya. Cātumāsiniyā pavāraṇāyāti catunnaṁ māsānaṁ pūraṇiyā pavāraṇāya. Pavāraṇāñattiṁ ṭhapetvāti samasamā hutvāpi pavāraṇādivasattā pavāraṇāñattiṁ ṭhapetvā. Tehīti pacchimikehi. Itarehīti purimikehi. Tesanti pacchimikānaṁ. Thokatarā vāti ekādinā thokatarā vā. Tesanti purimikānaṁ. Tehīti pacchimikehi.",
  "tika-vin12t2:502": "233.Saṅghasāmaggiyāti ettha kīdisī saṅghasāmaggī veditabbāti āha ‘‘kosambakasāmaggīsadisāva veditabbā’’ti. Etthāti sāmaggīpavāraṇāyaṁ. Appamattaketi pattacīvarādiṁ paṭicca uppanne appamattake vivāde. Pavāraṇāyamevāti pavāraṇādivaseyeva. Kasmiṁ divase sāmaggīpavāraṇā kātabbāti āha ‘‘sāmaggīpavāraṇa’’ntiādi. Paṭhamapavāraṇanti pubbakattikapuṇṇamiṁ. Yāva kattikacātumāsinī puṇṇamāti ayaṁ avadhi anabhividhiavadhi nāma. Kasmā? Kattikacātumāsinipuṇṇamiṁ ṭhapetvā antoyeva gahetabbattā. Etthantareti etasmiṁ dvinnaṁ puṇṇaminamantare aṭṭhavīsatipamāṇe divase kātabbā. Tatoti etthantarasaṅkhātā aṭṭhavīsadivasato.",
  "tika-vin12t2:503": "140. Dvevācikādipavāraṇākathā",
  "tika-vin12t2:504": "234.Ñattiṁ ṭhapentenāpīti pisaddo na kevalaṁ pavārentena eva dvevācikaṁ pavāretabbaṁ, atha kho ñattiṁ ṭhapentenāpi dvevācikañattiyeva ṭhapetabbāti dasseti. Ettha cāti ‘‘samānavassikaṁ pavāretu’’nti pāṭhe ca. Samānavassikāti gaṇanavasena samānaṁ vassaṁ etesanti samānavassikā, samāne vasse upasampādentīti vā samānavassikā. Ekatoti ekasmiṁ khaṇe, ekapahārena vā.",
  "tika-vin12t2:505": "141. Pavāraṇāṭṭhapanakathā",
  "tika-vin12t2:506": "236. Sabbaṁ saṅgaṇhātīti sabbasaṅgāhikaṁ. Puggalassa ṭhapanaṁ puggalikaṁ. Tatthāti dvīsu pavāraṇāṭṭhapanesu . Sabbasaṅgāhike ṭhapitā hotīti sambandho. Yāva rekāro atthi, tāvāti yojanā. Bhāsiyitthāti bhāsitā. Lapiyitthāti lapitā. Na pariyosiyitthāti apariyositā. Etthantareti etasmiṁ sukārarekārānaṁ antare. Ekapadepīti pisaddo ekakkharepīti atthaṁ sampiṇḍeti. Ṭhapitāti ‘‘suṇātu me bhante saṅgho, itthannāmo puggalo sāpattiko, tassa pavāraṇaṁ ṭhapemī’’ti ñattiyā ṭhapitā. Yyakāreti ‘‘pavāreyyā’’ti ettha yyakāre. Tatoti yyakārato. Puggalikaṭṭhapane pana aṭṭhapitā hotīti sambandho. Saṁkāratoti ‘‘saṅghaṁ bhante’’ti ettha saṁkārato. Sabbapacchimoti tīsu vāresu tatiyavāre sabbesaṁ akkharānaṁ pacchimo ṭikāro atthīti yojanā. Etthantareti etasmiṁ saṁkāraṭikārānaṁ antare. Tasmāti yasmā pariyositā hoti, tasmā. ‘‘Eseva nayo’’ti vuttavacanaṁ vitthārento āha ‘‘etāsupi hī’’tiādi. Tattha etāsupīti dvevācikaekavācikasamānavassikāsupi. Pisaddo tevācikamapekkhati. Ṭhapanakhettanti ṭhapanassa bhūmi. Itisaddo parisamāpanattho.",
  "tika-vin12t2:507": "237.Anuyuñjiyamānoti ettha anuyuñjasaddo pucchanatthoti āha ‘‘pucchiyamāno’’ti. Paratoti parasmiṁyeva khandhaketi (mahāva. 237) attho. Alaṁ bhikkhu mā bhaṇḍanantiādīnīti ettha ādisaddena ‘‘mā kalahaṁ, mā vivāda’’ntivacanāni saṅgaṇhāti, vacanāni vatvā omadditvāti yojanā. Vacanomaddanāti vacaneneva omaddanā. Hīti saccaṁ. Idhāti imasmiṁ pavāraṇāṭṭhapanaṭṭhāne. Anuddhaṁsitaṁ paṭijānātīti ettha paṭijānanākāraṁ dassento āha ‘‘amūlakena pārājikena anuddhaṁsito ayaṁ mayā’’ti. ‘‘Liṅganāsanāyā’’ti iminā daṇḍakammanāsanasaṁvāsanāsanāni nivatteti.",
  "tika-vin12t2:508": "238.Etanti ‘‘asukā āpattī’’ti vacanaṁ. Kalahassa mukhanti kalahassa upāyo.",
  "tika-vin12t2:509": "143. Vatthuṭṭhapanādikathā",
  "tika-vin12t2:510": "239. Corā agamaṁsu kirāti sambandho. Pokkharaṇito nīharitvāti sambandho. Soti bhikkhu, evamāhāti sambandho. Vutthenāti vasantena, yena kenaci katanti sambandho. Taṁ puggalanti vatthukataṁ taṁ puggalaṁ. Etthāti ‘‘vatthuṁ ṭhapetvā saṅgho pavāreyyā’’ti pāṭhe . Iminā vatthunā apadisāhīti sambandho. Nanti puggalaṁ. Anuvijjitvāti anuyuñjitvā, pucchitvāti attho.",
  "tika-vin12t2:511": "Eko bhikkhu pūjesi, pivīti sambandho. Tassāti bhikkhussa. Tadanurūpoti tesaṁ pūjanapivanānaṁ anurūpo. Soti codako bhikkhu. Taṁ gandhanti taṁ sarīragandhaṁ. Yaṁ puggalanti yojanā. Ṭhapesīti pavāraṇāya ṭhapesi. Ayamassāti ayaṁ doso assa puggalassa.",
  "tika-vin12t2:512": "Idāneva nanti ettha ‘‘na’’nti padaṁ ‘‘puggala’’nti padena yojetabbaṁ. Naṁ puggalanti hi attho. Ubhayanti vatthuñca puggalañcāti ubhayaṁ. Kallaṁ vacanāyāti yuttaṁ kathetuṁ. Kasmā kallaṁ vacanāyāti yojanā. Pavāraṇato pubbe, pacchā cāti sambandho. Iti tasmā kallaṁ vacanāyāti yojanā. Idañhi ubhayanti vatthupuggalasaṅkhātaṁ idameva ubhayaṁ. Pavāraṇāya pubbeti yojanā. Ukkoṭentassāti cālentassa.",
  "tika-vin12t2:513": "144. Bhaṇḍanakārakavatthukathā",
  "tika-vin12t2:514": "240.Catutthapañcamāti chasu pakkhesu poṭṭhapādamāsassa juṇhapakkhakāḷapakkhasaṅkhātā catutthapañcamā. Tatiyoti sāvaṇamāsassa kāḷapakkho tatiyo. Tatiyacatutthapañcamā vāti ettha tatiyoti sāvaṇamāsassa kāḷapakkho. Catutthoti poṭṭhapādamāsassa juṇhapakkho. Pañcamoti tasseva kāḷapakkho. ‘‘Tatiya…pe… pañcamā vā’’ti padāni ‘‘dve vā tayo vā’’ti padehi yathākkamaṁ yojetabbāni. Catutthe vā kateti catutthapakkhe vā pannarasibhāvena kate. Dve cātuddasikāti tatiyapakkhe ca cātuddasiyā saddhiṁ dve cātuddasikā. Imeti bhaṇḍanakārakā. Teti bhaṇḍanakārakā.",
  "tika-vin12t2:515": "Asaṁvihitāti ettha akārassa virahatthaṁ dassento āha ‘‘saṁvidahanavirahitā’’ti. Tattha saṁvidahanavirahitāti saṁvidahanarakkhavirahitā. Āgamanajānanatthāyāti bhaṇḍanakārakānaṁ āgamanassa jānanatthāya. Kilantatthāti tumhe kilantā bhavatha. ‘‘Sammohaṁ katvā’’ti iminā vikkhitvāti padassa vikkhepaṁ katvāti atthaṁ dasseti. No ce labhethāti ettha kimatthāya na labhethāti āha ‘‘bahisīmaṁ gantu’’nti. ‘‘Bhaṇḍanakārakānaṁ…pe… hontī’’ti iminā alabhanassa kāraṇaṁ dasseti. Yanti āgamaṁ juṇhaṁ. Komudiyā cātumāsiniyāti pacchimakattikapuṇṇamāyaṁ. Sā hi kumudānamatthitāya komudī, catunnaṁ vassikānaṁ māsānaṁ pūraṇattā cātumāsinīti vuccati. Tadā hi kumudāni supupphitāni honti, tasmā kumudānaṁ samūhā, kumudāni eva vā komudā, te ettha atthīti komudīti vuccati, kumudavatīti vuttaṁ hoti . Avassaṁ pavāretabbanti dhuvaṁ pavāretabbaṁ. Hīti saccaṁ, yasmā vā. Tanti komudiṁ cātumāsiniṁ.",
  "tika-vin12t2:516": "145. Pavāraṇāsaṅgahakathā",
  "tika-vin12t2:517": "241.Aññataro phāsuvihāroti ettha phāsuvihāro nāma koti āha ‘‘taruṇasamatho vā taruṇavipassanā vā’’ti. Iminā taruṇasamathavipassanā phāsuṁ viharati anenāti phāsuvihāroti dasseti. Paribāhirā bhavissāmāti ettha kasmā imamhā phāsuvihārā paribāhirā bhavissantīti āha ‘‘anibaddharattiṭṭhānadivāṭṭhānādibhāvenā’’tiādi. Tattha anibaddharattiṭṭhānadivāṭṭhānādibhāvenāti anibaddhadivāṭṭhānādibhāvena hetubhūtena, asakkontāti sambandho. Ādisaddena anibaddhacaṅkamādayo saṅgaṇhāti. ‘‘Chandadānaṁ paṭikkhipatī’’ti iminā ‘‘sabbeheva ekajjhaṁ sannipatitabba’’nti vākyassa aññatthāpohanaṁ dasseti. Hīti saccaṁ, yasmā vā. Imesu tīsu chandadānaṁ na vaṭṭati, tasmā paṭikkhipatīti yojanā. Ayaṁ pavāraṇāsaṅgaho nāma na dātabboti yojanā. Taruṇasamathavipassanālābhī ekapuggalo vā hotūti yojanā. ‘‘Ekassapi dātabboyevā’’ti iminā ayaṁ pavāraṇāsaṅgaho ekassa dinnopi sabbesaṁ dinno hotīti dasseti. Pavāraṇāsaṅgahe dinne satīti yojanā. Āgantukāti saṭṭhivassāpi āgantukā. Tesanti dinnapavāraṇāsaṅgahānaṁ. Antarāpīti komudiyā cātumāsiniyā antarāpi.",
  "tika-vin12t2:518": "Iti pavāraṇākkhandhakavaṇṇanāya yojanā samattā.",
  "tika-vin12t2:519": "5. Cammakkhandhakaṁ",
  "tika-vin12t2:520": "147. Soṇakoḷivisavatthukathā",
  "tika-vin12t2:521": "242. Cammakkhandhake issariyādhipaccanti ettha issarassa bhāvo issariyaṁ, adhipatino bhāvo ādhipaccaṁ, issariyañca ādhipaccañca, tehi samannāgataṁ issariyādhipaccanti atthaṁ dassento āha ‘‘issarabhāvena ca adhipatibhāvena ca samannāgata’’nti. ‘‘Rājabhāva’’nti iminā rajjanti ettha rañño bhāvo rajjanti vacanatthaṁ dasseti. ‘‘Raññā kattabbakicca’’nti iminā rañño idaṁ rajjanti vacanatthaṁ dasseti. ‘‘Koḷivīsoti gotta’’nti idaṁ aṭṭhakathāvādavasena vuttaṁ , apadāne pana tassa jātakkhaṇe pitarā koṭivīsadhanassa dinnattā ‘‘koḷivīso nāmā’’ti vuttaṁ. Vuttañhi tattha",
  "tika-vin12t2:522": "‘‘Jātaputtassa me sutvā, pitu chando ayaṁ ahu;",
  "tika-vin12t2:523": "Dadāmahaṁ kumārassa, vīsakoṭī anūnakā’’ti.",
  "tika-vin12t2:524": "Iminā pāḷinayena ‘‘koṭivīso’’ti vattabbe ‘‘cakkavāḷa’’ntiādīsu viya ṭakārassa ḷakāraṁ katvā koḷivīsoti vuttanti daṭṭhabbaṁ. Añjanavaṇṇānīti añjanassa vaṇṇo viya vaṇṇo etesanti añjanavaṇṇāni. Lomāni jātāni hontīti sambandho. Soti soṇo. Ṭhapesi kirāti sambandho. Tehīti asītisahassapurisehi. Paṇṇasālanti paṇṇena chāditaṁ, tena ca parikkhittaṁ sālaṁ. Uṇṇapāvāraṇanti uṇṇamayaṁ uttarāsaṅgaṁ. Pādapuñchanikanti pādaṁ puñchati sodheti anenāti pādapuñchaniyaṁ, tadeva pādapuñchanikaṁ. Sabbevāti soṇena saha asītisahassapurisā eva. Tassa cāti soṇassa ca. Pubbayogoti pubbūpāyo.",
  "tika-vin12t2:525": "Asītigāmikasahassānīti ettha gāmesu vasantīti gāmikā, tesaṁ asītisahassāni asītigāmikasahassānīti atthaṁ dassento āha ‘‘tesū’’tiādi. Tattha ‘‘kulaputtāna’’nti iminā vasantyatthe pavattassa ṇikapaccayassa sarūpaṁ dasseti. ‘‘Asītisahassānī’’ti iminā saddantaropi asītisahassasaddānaṁ samāsabhāvaṁ dasseti. Kenacidevāti ettha ‘‘kenaci ivā’’ti padavibhāgaṁ katvā dakāro padasandhimatto, ivasaddo upamatthoti āha ‘‘kenaci karaṇīyena viyā’’ti. Atha vā ‘‘na panā’’tiādinā evaphalassa dassitattā ‘‘kenaci evā’’ti padacchedaṁ katvā evatthopi yujjatevāti daṭṭhabbaṁ. Assāti bimbisārarañño. Tassāti soṇassa. Dassanāya aññatra kiñci karaṇīyaṁ na atthīti yojanā. Rājāti bimbisāro rājā, sannipātāpesīti sambandho. Diṭṭhadhammike attheti ettha diṭṭhadhammasaddo idhalokattho, ikasaddo hitatthe pavattoti āha ‘‘idhalokahite’’ti. ‘‘Amhāka’’nti iminā ‘‘so no bhagavā’’ti ettha nosaddo amhasaddakāriyoti dasseti. Amhākaṁ so bhagavāti yojanā. Samparāyiketi paralokahite.",
  "tika-vin12t2:526": "‘‘Jānāpemī’’ti iminā ‘‘paṭivedemī’’ti ettha vidadhātuyā ñāṇatthaṁ dasseti. Paṭikāya nimujjitvāti ettha paṭikāsaddo aḍḍhendupāsāṇavācakoti āha ‘‘aḍḍhacandapāsāṇe’’ti. So hi paṭati aḍḍhabhāvaṁ gacchatīti paṭikāti vuccati. Paṭikāsaddoyaṁ attharaṇavisesepi vattati. Yassadānīti ettha yasaddassa visayaṁ dassento āha ‘‘tesaṁ hitakaraṇīyatthassā’’ti. Iminā ayaṁ yaṁsaddo na taṁsaddāpekkhoti dasseti. Atha vā yassāti yo assa. Assa tesaṁ hitakaraṇīyatthassa yo kālo atthi, taṁ kālaṁ bhagavā jānātīti yojanā. Tesanti asītigāmikasahassānaṁ. Pacchāyāyanti ettha pakāro paccantatthavācakoti āha ‘‘vihārapaccante chāyāya’’nti. Sammanāharantīti saṁ punappunaṁ manasāgataṁ abhimukhaṁ harantīti atthaṁ dassento āha ‘‘punappunaṁ manasikarontī’’ti. ‘‘Pasādavasenā’’ti iminā ‘‘kodhavasenā’’tiādīni paṭikkhipati. ‘‘Puna visiṭṭhatara’’nti iminā bhiyyoso mattāyāti nipātassa atthaṁ dasseti.",
  "tika-vin12t2:527": "Soṇassa pabbajjākathā",
  "tika-vin12t2:528": "243. ‘‘Makkhito’’ti iminā phurati vipphārati byāpetīti phuṭoti vutte phuradhātuyā vipphāraṇaṁ nāma makkhitatthoti dasseti. Yatthāti yasmiṁ ṭhāne. Iminā gāvo āhananti etthāti gavāghātananti atthaṁ dassebhi. Tantissareti tantiyā guṇassa sare. Vādanakusaloti vādane kusalo. Kharamucchitāti kharena mucchitā. ‘‘Sarasampannā’’ti iminā saro etissamatthīti saravatī, vīṇāti dasseti. Kammaññāti ettha kammasaddato khamatthe ññapaccayoti āha ‘‘kammakkhamā’’ti. Mandamucchanāti mandena mucchanā. Same guṇeti ettha samo nāma majjhimo, guṇo nāma mukhyato vīṇāya jiyā, upacārato saroti āha ‘‘majjhime sare’’ti. Vīriyasamathanti ettha vīriyañca samatho cāti atthaṁ paṭikkhipanto āha ‘‘vīriyasampayuttaṁ samatha’’nti. Iminā vīriyena sampayuttaṁ samathaṁ vīriyasamathanti dasseti. ‘‘Vīriyaṁ samathena yojehī’’ti iminā vīriyena samathaṁ yojehīti atthopi dassitoti daṭṭhabbaṁ. Indriyānañca samatanti ettha saddhādīni pañcindriyāneva gahetabbāni, na aññānīti dassento āha ‘‘saddhādīnaṁ indriyāna’’nti. ‘‘Samabhāva’’nti iminā tāpaccayo bhāvatthe hotīti dasseti. Tatthāti ‘‘indriyānaṁ samata’’ntipāṭhe, saddhādīsu indriyesu vā. Tattha ca nimittaṁ gaṇhāhīti ettha bhāvenabhāvalakkhaṇe thapaccayo hotīti āha ‘‘tasmiṁ samathe satī’’ti. Ādāse sati mukhabimbena kattubhūtena uppajjitabbaṁ iva, tasmiṁ samathe sati yena nimittena kattubhūtena uppajjitabbanti yojanā. Samathassa nimittaṁ samathanimittaṁ, indriyānaṁ samabhāvo. Eseva nayo sesesupi. Samathanimittādīni cattāri ekasesena vā sāmaññaniddesena vā ‘‘nimitta’’nti vuccati.",
  "tika-vin12t2:529": "244.Aññaṁbyākareyyanti ettha aññaṁ byākaronto attānaṁ ‘‘arahā aha’’nti jānāpetīti āha ‘‘arahā aha’’nti jānāpeyya’’nti. Cha ṭhānānīti ettha ṭhānasaddo kāraṇatthoti āha ‘‘cha kāraṇānī’’ti . ‘‘Paṭivijjhitvā’’tiādinā adhimuttoti padassa adhippāyatthaṁ dasseti. Saddattho pana adhimuccatīti adhimuttoti daṭṭhabbo. Arahattaṁ vuccatīti sambandho. Hīti vitthāro. Asammohotīti ettha ākāratthavācako itisaddo pubbapadesupi yojetvā ‘‘nekkhamaṁ iti vuccatī’’tiādinā yojanā kātabbā.",
  "tika-vin12t2:530": "‘‘Paṭivedharahita’’nti iminā kevalaṁ saddhāmattakanti ettha mattasaddassa nivattetabbatthaṁ dasseti. Paṭivedhapaññāyāti maggapaññāya. ‘‘Asammissa’’nti iminā kevalasaddassa asammissatthaṁ dasseti. Paṭicayanti ettha paṭisaddo anupacchinnattho, cidhātu vaḍḍhanatthoti āha ‘‘punappunaṁ karaṇena vaḍḍhi’’nti, maggapaṭivedhena vītarāgattāyevāti sambandho. Tanninnamānasoyevāti tasmiṁ phalasamāpattivihāre ninnamānaso eva.",
  "tika-vin12t2:531": "Lābhasakkārasilokanti ettha labhanaṁ lābho, suṭṭhu karaṇaṁ sakkāro, silokanaṁ vaṇṇabhaṇanaṁ siloko, lābho ca sakkāro ca siloko ca lābhasakkārasilokanti atthaṁ dassento āha ‘‘catupaccayalābhañcā’’tiādi. Tesaṁyevāti catunnaṁ paccayānameva. ‘‘Sīlañca vatañcā’’ti iminā sīlabbatantipadassa dvandavākyaṁ dasseti.",
  "tika-vin12t2:532": "Bhusasaddassa kaliṅgaratthaṁ paṭikkhipanto āha ‘‘balavanto’’ti ‘‘khīṇāsavassā’’ti iminā nevassāti ettha tasaddassa visayaṁ dasseti. ‘‘Gahetvā’’ti iminā pariyādiyantīti ettha paripubbaāpubbadādhātuyā gahaṇatthaṁ dasseti. Hīti saccaṁ. Kilesā karontīti sambandho. Tesanti kilesānaṁ. Āneñjappattanti ettha iñjanaṁ kampanaṁ iñjaṁ, na iñjaṁ aneñjaṁ, tameva āneñjaṁ, taṁ pattanti āneñjappattanti atthaṁ dassento āha ‘‘acalanappatta’’nti. Vayañcāti casaddo avuttasampiṇḍanatthoti āha ‘‘vayampi uppādampī’’ti.",
  "tika-vin12t2:533": "Upādānakkhayassāti ettha upādānakkhayaṁ adhimuttassāti dassento āha ‘‘upayogatthe sāmivacana’’nti. ‘‘Uppādañca vayañcā’’ti iminā āyatanuppādanti ettha uppādasaddena vayopi avinābhāvato gahetabboti dasseti. Sammāti nipāto ñāyatthoti āha ‘‘hetunā nayenā’’ti. Santacittassāti ettha santasaddassa khedādīsupi pavattattā idha nibbutatthe vattatīti āha ‘‘nibbutacittassā’’ti. Anunayapaṭighehīti anu punappunaṁ ārammaṇe cittaṁ netīti anunayo, rāgo, ārammaṇe paṭihaññatīti paṭigho, doso, anunayo ca paṭigho ca anunayapaṭighā, tehi. Iṭṭhe anunayo, aniṭṭhe paṭigho hotīti sambandho daṭṭhabbo.",
  "tika-vin12t2:534": "148. Diguṇādiupāhanapaṭikkhepakathā",
  "tika-vin12t2:535": "245.Aññaṁ byākarontīti ettha aññasaddo sabbanāmasuddhanāmavasena duvidho. Tesu idha suddhanāmaṁ, taṁ pana bāle ca dārake ca arahatte ca pavattati, idha pana arahatteti dassento āha ‘‘arahattaṁ byākarontī’’ti. Yenāti sabhāvena. Arahāti ñāyatīti arahāiti attho ñāyati. Soti sabhāvo. Suttavaṇṇanātoyevāti aṅguttaraṭṭhakathāto eva. Na upanītoti na upari nīto. Ekacce moghapurisāti ekaccesaddo aññepariyāyo, moghasaddo tucchavevacanoti āha ‘‘aññe pana tucchapurisā’’ti. ‘‘Hasamānā viyā’’ti iminā hasamānakaṁ maññeti ettha maññesaddo viyatthoti dasseti. Asantamevāti avijjamānaṁyeva. Ekapalāsikanti ettha palāsasaddo paṇṇavācako. Paṭalaṁ nāma paṇṇaṁ viya hoti, tasmā ‘‘ekapaṭala’’nti vuttaṁ. Asītisakaṭavāheti ettha asīti padaṁ sakaṭapadena sambandhaṁ katvā asītisakaṭehi vahitabbeti attho daṭṭhabbo. ‘‘Dve sakaṭabhārā eko vāho’’ti iminā vāhānaṁ cattālīsabhāvaṁ dasseti. Sattahatthikañca anīkanti ettha anīkassa sarūpaṁ dassento āha ‘‘cha hatthiniyo cā’’tiādi. Sattannaṁ hatthīnaṁ samūho sattahatthikaṁ. Sattaanīkattā ekūnapaññāsahatthino honti. Tesu satta hatthino, dvācattālīsa hatthiniyo honti. Dviguṇāti ettha guṇasaddo paṭalatthoti āha ‘‘dvipaṭalā’’ti. Guṇaṅguṇūpāhanāti ettha dviguṇatiguṇānaṁ visuṁ gahitattā pārisesato guṇaṅguṇabhāvaṁ dassento āha ‘‘catupaṭalato paṭṭhāya vuccatī’’ti. Guṇaṅguṇūpāhanāti paṭalapaṭalā upāhanā, bahupaṭalā upāhanāti attho. Ukārena saha yojetvā gakāro sajjhāyitabbo ca likhitabbo ca. Idāni potthakesu pana ukāro na dissati.",
  "tika-vin12t2:536": "149. Sabbanīlikādipaṭikkhepakathā",
  "tika-vin12t2:537": "246.Sabbāva nīlikāti sabbāva upāhanāyo nīlikā, sabbaṭṭhānesu nīlametāsanti sabbanīlikātipi kātabbo. Tattha cāti tesu nīlikādīsu ca. Ummārapupphassa vaṇṇo viya vaṇṇo etissāti ummārapupphavaṇṇā. Evaṁ sesesupi. Addāriṭṭhakavaṇṇāti ettha addoti allo. Ariṭṭhoti pheṇilarukkho vā kāko vā, tasmā addo allo ariṭṭho pheṇilarukkho, kāko vāti addāriṭṭho, tadeva addāriṭṭhako, addāriṭṭhakassa vaṇṇo viya vaṇṇo etissāti addāriṭṭhakavaṇṇā . Etāsūti sabbanīlikādīsu. Puñchitvāti parimajjitvā. Appamattakenāpīti pisaddo sambhāvane. Sabbanīlādike bhinne kā nāma kathāti attho.",
  "tika-vin12t2:538": "‘‘Yāsaṁ vaddhāyeva nīlā’’ti iminā nīlakā vaddhikā etāsanti nīlakavaddhikāti chaṭṭhībāhiratthasamāsaṁ dasseti. Vaddhikāti ca naddhi. Sā hi upāhanatalato vaddhayatīti vaddhikāti ca upāhanatalaṁ bandhati imāyāti vaddhikāti ca vuccati. Sabbatthāti sabbesu pītakavaddhikādīsu. Etāyopīti nīlakavaddhikādikā upāhanāyopi. Taleti upāhanāya tale. ‘‘Khallakaṁ bandhitvā’’ti iminā khallakena bandhitabbāti khallakabaddhāti vacanatthaṁ dasseti. Yonakaupāhanāti yonakajātīnaṁ manussānaṁ upāhanā. Paliguṇṭhetvāti parisamantato veṭhetvā. ‘‘Upari…pe… jaṅgha’’nti iminā puṭabaddhato visesaṁ dasseti. Tūlapicunāti tūlasaṅkhātena picunā. ‘‘Tittirapattasadisā’’ti iminā tittirassa pattaṁ viya tittirapattikāti vacanatthaṁ dasseti. Tittiroti ca eko sakuṇaviseso. Kaṇṇikaṭṭhāneti dvinnaṁ vaddhikānaṁ ekato samāgamaṭṭhāne. ‘‘Meṇḍa…pe… katā’’ti iminā meṇḍassa visāṇena sadisā vaddhikā etāsanti meṇḍavisāṇavaddhikāti vacanatthaṁ dasseti. Tathevāti yathā meṇḍaajasiṅgasaṇṭhāne vaddhe yojetvā katā, tathevāti attho. ‘‘Vicchikā…pe… katā’’ti iminā vicchikāya aḷo vicchikāḷo, so viya vaddhikā etāsanti vicchikāḷikāti vacanatthaṁ dasseti. Aḷasaddo ‘‘aḷacchinno’’tiādīsu (mahāva. 119) aṅguṭṭhavācako, idha pana naṅguṭṭhavācako, tasmā vuttaṁ ‘‘naṅguṭṭhasaṇṭhāne’’ti. Talesūti upāhanāya talesu. ‘‘Mora…pe… sibbikā’’ti iminā morapiñchehi parisamantato, parikkhipitvā vā sibbitā morapiñchaparisibbitāti vacanatthaṁ dasseti. Citrā upāhanāyoti ettha citrasaddo vicitratthoti āha ‘‘vicitrā’’ti. Etāsūti khallakabaddhādīsu. Vaḷañjetabbāti paribhuñjitabbā. Vaḷaji paribhogeti dhātupāṭho (saddanītidhātumālāyaṁ 15 jakārantadhātu). Tālujo tatiyo. Tesu panāti khallakādīsu pana. Sati santesūti yojanā. Sīhacammena parikkhipitabbāti sīhacammaparikkhatāti vacanatthaṁ dassento āha ‘‘pariyantesū’’tiādi. Pakkhibiḷāloti tuliyo. So hi pakkhayuttattā ca biḷālamukhasadisamukhattā ca pakkhibiḷāloti vuccati. Iminā luvakacammaparikkhatāti ettha luvakasaddo pakkhibiḷālapariyāyoti dasseti. ‘‘Ulūkacammaparikkhatā’’tipi pāṭho. Etāsupīti sīhacammaparikkhatādīsupi. Yā kāci upāhanāyoti sambandho.",
  "tika-vin12t2:539": "247.Omukkanti ettha avatyūpasaggassa viyogatthaṁ dassento āha ‘‘paṭimuñcitvā apanīta’’nti. Purāṇaṁ guṇaṅguṇūpāhananti attho.",
  "tika-vin12t2:540": "151. Ajjhārāme upāhanapaṭikkhepakathā",
  "tika-vin12t2:541": "248. ‘‘Yena sippenā’’tiādinā abhi adhikaṁ jīvanti anenāti abhijīvanaṁ, kiṁtaṁ? Sippanti atthaṁ dasseti. Tassāti sippassa . Idhāti imasmiṁ sāsane. Yaṁsaddo vacanavipallāsoti āha ‘‘ye tumhe’’ti. Hīti saccaṁ. Yaṁnipātoti yaṁiti nipāto yadisaddassa atthe pavattatīti yojanā. Ācariyā evāti evasaddena ācariyamattabhāvaṁ paṭikkhipati. Hīti saccaṁ. Soti avassiko. Tanti chabbassaṁ. Nissāya vacchatīti avassikassa catuvassakāle chabbassassa dasavassikattā taṁ nissāya vasati. Upajjhāyamattaṁ dassento āha ‘‘upajjhāyassā’’tiādi. Mahantatarāti attano vuḍḍhatarā. Upajjhāyassa mattaṁ pamāṇametesanti upajjhāyamattā.",
  "tika-vin12t2:542": "249. Pādato nikkhantena khīlasadisena maṁsena pavatto ābādho pādakhīlābādhoti vacanatthaṁ dassento āha ‘‘pādato’’tiādi. Pādato nikkhantanti sambandho.",
  "tika-vin12t2:543": "251.Tiṇapādukātiādīsu tiṇena katā pādukā tiṇapādukāti vacanatthādiṁ dassento āha ‘‘yena kenaci tiṇenā’’tiādi. Taṁ suviññeyyameva. ‘‘Bhūmiyaṁ suppatiṭṭhitāti’’ādinā na saṅkamitabbāti asaṅkamanīyāti atthaṁ dasseti.",
  "tika-vin12t2:544": "252.Aṅgajātenevāti attano aṅgajātena eva. Aṅgajātanti gāvīnaṁ aṅgajātaṁ. Ogāhetvāti ettha otyūpasaggo daḷhatthoti āha ‘‘daḷhaṁ gahetvā’’ti.",
  "tika-vin12t2:545": "153. Yānādipaṭikkhepakathā",
  "tika-vin12t2:546": "253.Itthiyuttenāti ettha rūḷīvasena dhenupi itthī nāmāti āha ‘‘dhenuyuttenā’’ti. Purisantarenāti ettha puriso eva antaro añño etthāti purisantaraṁ yānaṁ. Purisantaro nāma atthato sārathīti āha ‘‘purisasārathinā’’ti, yānenāti yojanā. Gaṅgāmahiyāyāti ettha gaṅgā ca mahī ca gaṅgāmahī, tattha kīḷikā gaṅgāmahiyāti atthaṁ dassento āha ‘‘gaṅgāmahīkīḷikāyā’’ti. Tattha hi itthipurisā yānehi udakakīḷaṁ kīḷanti. Purisayuttaṁhatthavaṭṭakanti ettha ‘‘anujānāmi bhikkhave purisayuttañca hatthavaṭṭakañcā’’ti dassento āha ‘‘etthā’’tiādi. Tattha purisayuttanti purisena yujjitabbanti purisayuttaṁ yānaṁ. Hatthavaṭṭakanti hatthena vaṭṭetabbanti hatthavaṭṭakaṁ yānaṁ. Yānugghātenāti yānassa ullaṅghitvā gamanena. Hanadhātu hi gatyattho. Tamatthaṁ dassento āha ‘‘yānaṁ abhiruhantassā’’tiādi. ‘‘Tappaccayā’’ti iminā yānugghātenāti ettha hetvatthe karaṇavacananti dasseti. Pīṭhakasivikanti pīṭhena saha kataṁ sivikaṁ. Paṭapoṭalikanti paṭamayaṁ poṭalikaṁ.",
  "tika-vin12t2:547": "154. Uccāsayanamahāsayanapaṭikkhepakathā",
  "tika-vin12t2:548": "254. Uccaṁ āsayanaṁ uccāsayanaṁ. Mahantaṁ āsayanaṁ mahāsayanaṁ. Āsandiādīsu evaṁ vinicchayo veditabboti yojanā. Pamāṇātikkantāsananti dīghāsanaṁ. Tañhi āgamma sadati nisīdatīti ettha, āyataṁ vā suṭṭhuṁ dadātīti āsandīti vuccati. Vāḷarūpānīti sīhabyagghādivāḷarūpāni. Pādesu vāḷarūpāni paricchinditvā aṅkīyati lakkhīyatīti pallaṅko. Gonakoti gavati dīghalomehi uggacchati etthāti gonako. Kojavoti kuyaṁ bhūmiyaṁ javati gacchatīti kojavo. Tassāti gonakassa. Lomāni caturaṅgulādhikāni honti kirāti yojanā. Vānacitrauṇṇāmayattharaṇoti vānena sibbanena sañjātaṁ citrarūpametthāti vānacitraṁ, uṇṇāya nibbatto uṇṇāmayo, soyeva attharaṇo uṇṇāmayattharaṇo, vānacitrañca taṁ uṇṇāmayattharaṇo ceti vānacitrauṇṇāmayattharaṇo. Setattharaṇoti setatthikehi sevīyatīti soto, soyeva attharaṇo setattharaṇo. Iminā atthena paṭati setabhāvaṁ gacchatīti paṭikāti kātabbaṁ. Paṭikāsaddoyaṁ aḍḍhendupāsāṇepi pavattati. Ghanapupphakoti ghanaṁ kathinaṁ pupphametthāti ghanapupphako. Iminā ghanapupphasaṅkhātaṁ paṭalamettha atthīti paṭalikāti dasseti. Soti attharaṇo. Āmalakapaṭoti āmalakapupphaṁ dassetvā kato paṭo. Tūlikāti tūlaṁ pūretvā katā tūlikā. Vikatikāti sīhabyagghādirūpehi (dī. ni. aṭṭha. 1.15) vicittākārena karīyatīti vikatikā. Dīghanikāyaṭṭhakathāyaṁ ‘‘uddalomīti ubhatodasaṁ uṇṇāmayattharaṇaṁ. Ekantalomīti ekatodasaṁ uṇṇāmayattharaṇa’’nti vuttaṁ. Idha pana ‘‘uddalomīti ekato uggatalomaṁ uṇṇāmayattharaṇaṁ, ekantalomīti ubhato uggatalomaṁ uṇṇāmayattharaṇa’’nti vuttaṁ. Tasmā dve aṭṭhakathāyo aññamaññaṁ visadisā honti. Ettha dīghanikāyaṭṭhakathānayena vacanatthaṁ karissāmi. Uṭṭhitaṁ dvīhi pakkhehi, dvīsu vā dasāsaṅkhātaṁ lomametthāti uddalomī. Niggahitāgamaṁ katvā ‘‘undalomī’’tipi pāṭho, ayamevattho. Ekasmiṁ ante dasāsaṅkhātaṁ lomametthāti ekantalomīti. Koseyyakaṭṭissamayanti ettha koseyyanti kosiyasuttaṁ. Kaṭṭissanti kaṭṭissanāmakaṁ vākaṁ. Iminā koseyyañca kaṭṭissañca kaṭṭissānīti virūpekasesaṁ katvā kaṭṭissehi pakataṁ attharaṇaṁ kaṭṭissanti atthaṁ dasseti. Suddhakoseyyanti ratanaaparisibbitaṁ suddhakoseyyaṁ. Iminā suddhakaṭṭissampi vaṭṭatīti dasseti.",
  "tika-vin12t2:549": "Soḷasa nāṭakitthiyo ṭhatvā naccaṁ karonti etthāti kuttakanti atthaṁ dassento āha ‘‘soḷasanna’’ntiādi. Ajinacammehīti ajinamigacammehi, kataiti sambandho. Paveṇīti dupaṭṭatipaṭṭādīhi paraṁparavasena katattā ‘‘paveṇī’’ti vuccati. Ajinacammāni hi sukhumatarāni, tasmā dupaṭṭatipaṭṭādīni katvā paveṇivasena katāni. Tasmā vuttaṁ ‘‘ajinapaveṇī’’ti. ‘‘Kadalimigacammaṁ nāmā’’ti iminā tassa cammaṁ kadalimigaiti gahetabbaṁ uttarapadalopavasena vā upacārena vāti dasseti. Pavarasaddo uttamatthoti āha ‘‘uttamapaccattharaṇa’’nti. Tanti kadalimigapavarapaccattharaṇaṁ. Sauttaracchadanti ettha sakāro sahasaddakāriyoti dassento āha ‘‘saha uttaracchadenā’’ti. ‘‘Uparī’’ti iminā uttarasaddassa seṭṭhādayo nivatteti. ‘‘Saddhi’’nti iminā sahasaddassa tulyatthaṁ nivatteti. ‘‘Seta…pe… na vaṭṭatī’’ti iminā rattavitānaṁ heṭṭhā kappiyapaccattharaṇe satipi na vaṭṭatīti dasseti . Kasmā? Rattavitānassa akappiyattā. Ubhatolohitakūpadhānanti ettha ubhasarūpaṁ dassetuṁ vuttaṁ ‘‘sīsūpadhānañca pādūpadhānañcā’’ti. Sīso upagantvā tiṭṭhati etthāti upadhānaṁ, upa bhusaṁ vā sukhaṁ dhāretīti upadhānaṁ, bibbohanaṁ. Sace pamāṇayuttaṁ, taṁ upadhānaṁ vaṭṭatīti yojanā.",
  "tika-vin12t2:550": "155. Sabbacammapaṭikkhepādikathā",
  "tika-vin12t2:551": "255.Dīpipotakoti dīpipoto viyāti dīpipotako vaccho. Bhittidaṇḍakādīsūti bhittisambandhesu daṇḍakādīsu. Ādisaddena bhittithambhādayo saṅgaṇhāti.",
  "tika-vin12t2:552": "256. Yo na sakkoti anupāhano gāmaṁ pavisituṁ, so gilāno nāmāti yojanā.",
  "tika-vin12t2:553": "157. Soṇakuṭikaṇṇavatthukathā",
  "tika-vin12t2:554": "257.Etenāti ‘‘kuraraghare’’ti pāṭhena. Assāti mahākaccānassa. Papātanāmaketi yasmā mahātaṭo ettha atthi, tasmā papātanāmako hoti. Etenāti ‘‘papātake pabbate’’ti pāṭhena. Assāti mahākaccānassa. Koṭiagghanakaṁ piḷandhanaṁ kaṇṇe etassatthīti kuṭikaṇṇoti vacanatthaṁ dassento āha ‘‘koṭiagghanakaṁ panā’’tiādi. Piḷandhati anenāti piḷandhanaṁ, alaṅkāro . Dantajo catutthakkharo. ‘‘Pasādajanaka’’nti iminā pasādaṁ janetīti pāsādikoti vacanatthaṁ dasseti. Pasādanīyanti pasāditabbaṁ, pasādituṁ arahanti attho. Atthavacananti attho vuccati anenāti atthavacanaṁ. Pāḷiyaṁ idāni potthakesu ‘‘pasādanīya’’nti pāṭho natthi. ‘‘Pāsādika’’ntipadassa pubbe ‘‘dassanīya’’nti pāṭhoyeva atthi. Uttamadamathasamathantiettha damathasaddassa ñāṇatthañca indriyasaṁvaratthañca samathasaddassa samādhatthañca cittūpasamatthañca dassento āha ‘‘uttamaṁ damathañcā’’tiādi. Casaddena dvandavākyaṁ dasseti. Visūkāyikavipphanditānanti visūkāya paṭipakkhāya pavattānaṁ diṭṭhicittasaṅkhātānaṁ vividhacalanānaṁ. ‘‘Vīriyindriya’’nti iminā yatindriyanti ettha yatasaddo vīriyavācakoti dasseti. Nāganti ettha natthi āgu pāpametassāti nāgoti vacanatthaṁ dassento āha ‘‘āguvirahita’’nti kiṁ divasato paṭṭhāyāti āha ‘‘mama pabbajjādivasato paṭṭhāyā’’ti. Kaṇhā mattikā uttari etthāti kaṇhuttarāti atthaṁ dassento āha ‘‘kaṇhamattikuttarā’’ti. ‘‘Uparī’’ti iminā uttarasaddassa atthaṁ dasseti. ‘‘Gunnaṁ khurehī’’ti iminā gunnaṁ khurakaṇṭakasadisattā gokaṇṭakā nāmāti dasseti. Te gokaṇṭake rakkhitunti sambandho. Evaṁ kharā bhūmi hotīti yojanā. Etehīti eragūādīhi catūhi tiṇehi. Tanti eragūtiṇaṁ. Tenāti moragūtiṇena. Jantussa vaṇṇoti sambandho. Senāsanaṁ paññapesīti ettha kiṁ nāma senāsanaṁ paññapesīti āha ‘‘bhisiṁ vā kaṭasārakaṁ vā paññapesī’’ti. Paññapetvā ca pana soṇassa ārocesi. Kiṁ ārocesīti āha ‘‘āvuso’’tiādi. Satthā vasitukāmoti sambandho.",
  "tika-vin12t2:555": "258. ‘‘Tassa soṇassā’’ti iminā paṭibhātu tanti ettha ‘‘ta’’ntipadaṁ sāmyatthe upayogavacananti dasseti. Tanti tava. Aṭṭhakavaggikānīti aṭṭhapamāṇo, aṭṭhasamūho vā vaggo etesanti aṭṭhakavaggikāni. Kāmasuttādīni (su. ni. 772 ādayo) soḷasa suttāni. Yoti puggalo, samannāgatoti sambandho. Ariyopīti pisaddo na kevalaṁ sucisamannāgatoyeva pāpe na ramati, atha kho ariyopīti dasseti. ‘‘Paṭibhātu ta’’nti pāṭhato yāva ‘‘sucīti vutta’’nti pāṭhā kesuciyeva aṭṭhakathāpotthakesu atthi. Ayaṁ khvassāti ettha assasaddo ākhyātoti āha ‘‘bhaveyyā’’ti. Paridassesīti pañca varāni paricchinditvā dassesi. Yaṁ vacanaṁ me upajjhāyo jānāpeti, tassa vacanassa ayaṁ kālo bhaveyyāti yojanā.",
  "tika-vin12t2:556": "259.Vinayadharapañcamenāti ettha upajjhāyapañcamenāti atthaṁ paṭikkhipanto āha ‘‘anussāvanācariyapañcamenā’’ti. Upāhanakosakoti upāhanāya pakkhipanokāso kosako. Eḷakacammaajacammesu akappiyaṁ nāma natthi. Migacamme pana kiñci vaṭṭati, na kiñci vaṭṭati . Taṁ vibhajitvā dassento āha ‘‘migacamme’’tiādi. Etesaṁyevāti eṇimigādīnaṁ channameva. Aññesaṁ panāti chahi migehi avasesānaṁ pana. Tesaṁ cammaṁ na vaṭṭatīti sambandho.",
  "tika-vin12t2:557": "Gāthāyaṁ makkaṭo ca kāḷasīho ca sarabho ca kadalimigo ca keci ye vāḷamigā atthi, te cāti yojanā. Tesanti makkaṭādīnaṁ.",
  "tika-vin12t2:558": "Tatthāti gāthāya, makkaṭādīsu vā. ‘‘Sīhabyagghaacchataracchā’’ti iminā vāḷamigānaṁ sarūpaṁ dasseti. Ettakāyeva vāḷamigāti āha ‘‘na kevala’’ntiādi. Etesaṁyevāti sīhabyagghaacchataracchānameva. Na cammaṁ na vaṭṭatīti sambandho. Yesanti channaṁ eṇimigādīnaṁ. Teti cha eṇimigādike. Hi saccaṁ sabbesaṁ etesaṁ vāḷamigānaṁ cammaṁ na vaṭṭatīti yojanā. Āharitvā vā na dinnanti āharitvā vā hatthe vā pādamūle vā ṭhapetvā na dinnaṁ. ‘‘Gaṇanaṁ na upetī’’ti iminā gaṇanaṁ upagacchatīti gaṇanūpaganti atthaṁ dasseti. Adhiṭṭhitañcāti adhiṭṭhitaṁ pana. Yadāti yasmiṁ kāle. Tatoti kālato.",
  "tika-vin12t2:559": "Iti cammakkhandhakavaṇṇanāya yojanā samattā.",
  "tika-vin12t2:560": "6. Bhesajjakkhandhakaṁ",
  "tika-vin12t2:561": "160. Pañcabhesajjādikathā",
  "tika-vin12t2:562": "260. Bhesajjakkhandhake saradakāle uppanno sāradikoti atthaṁ dassento āha ‘‘saradakāle uppannenā’’ti. ‘‘Pittābādhenā’’ti iminā ābādhassa sarūpaṁ dasseti. Pittābādhassa kāraṇaṁ vitthārento āha ‘‘tasmiṁ hī’’tiādi. Tenāti hetunā. Tesanti bhikkhūnaṁ. Koṭṭhabbhantaragatanti koṭṭhassa abbhantaraṁ gataṁ. Antassa anto pavisanaṁ hotīti adhippāyo. Āhāratthanti āhārassa kiccaṁ, āhārena vā kattabbaṁ kiccaṁ.",
  "tika-vin12t2:563": "261.Nacchādentīti tāni bhesajjāni bhojanāni nacchādenti. Kasmā? Bhojanānaṁ ajīraṇattā . Iti imamatthaṁ dassento āha ‘‘na jīrantī’’ti. Nacchādattā na vātarogaṁ paṭippassambhetuṁ sakkonti. Ettha ca ‘‘na jīrantī’’ti iminā nacchādanassa kāraṇaṁ dasseti. ‘‘Na vāta…pe… sakkontī’’ti iminā tasseva phalaṁ dassetīti daṭṭhabbaṁ. ‘‘Siniddhānī’’ti iminā sinihantīti senehikānīti atthaṁ dasseti. Bhattacchannakenāti ettha bhattassa acchannakaṁ nāma bhattassa arocikaṁ bhattassa ruciyā anuppādakanti āha ‘‘bhattārocakenā’’ti.",
  "tika-vin12t2:564": "262.Acchavasantiādīsu vinicchayo veditabboti yojanā. Pāḷiyaṁ ‘‘paṭiggahitaṁ nippakkaṁ saṁsaṭṭha’’nti padānaṁ kiriyāvisesanaṁ katvā ‘‘paribhuñjitu’’nti padena sambandhitabbabhāvaṁ dassetuṁ vuttaṁ ‘‘kāle paṭiggahitanti ādīsū’’tiādi. Telaparibhogena paribhuñjitunti ettha kittakaṁ kālaṁ telaparibhogena paribhuñjitabbanti āha ‘‘sattāhakāla’’nti.",
  "tika-vin12t2:565": "161. Mūlādibhesajjakathā",
  "tika-vin12t2:566": "263.Mūlabhesajjādivinicchayopīti pisaddo acchavasantiādīsu vinicchayaṁ apekkhati. Idhāti bhesajjakkhandhake. Yaṁ yanti vinicchayaṁ. Pisanasilāti pisati etthāti pisanā, sāyeva silāti pisanasilā. Iminā acalaṁ hutvā nisīdatīti nisadoti atthaṁ dasseti. Pisanapotakoti pisati anenāti pisano, soyeva potakoti pisanapotako, iminā nisadato potakoti nisadapotakoti atthaṁ dasseti. Hiṅgujātiyoti hiṅgukulāni.",
  "tika-vin12t2:567": "Sāmuddanti ettha samudde santiṭṭhatīti sāmuddanti vacanatthaṁ dassento āha ‘‘samuddatīre’’tiādi. ‘‘Tīre’’ti iminā samuddeti ettha sattamīvibhattiyā samīpatthe pavattabhāvaṁ dasseti. Pakatiloṇanti sabhāvaloṇaṁ, na dabbasambhārehi saddhiṁ pacitanti attho. ‘‘Pabbate uṭṭhahatī’’ti iminā sindhunāmake pabbate uṭṭhahatīti sindhavanti atthaṁ dasseti. Ubbito bhūmito īrati uggacchatīti ubbiranti vacanatthaṁ dassento āha ‘‘bhūmito aṅkuraṁ uṭṭhahatī’’ti. Iminā aṭṭhakathānayena oṭṭhajo tatiyakkharoyeva yujjati, potthakesu pana catutthakkharoyeva dissati. ‘‘Ubbhida’’ntipi pāṭho. Bilanti koṭṭhāso. Tasmā dabbasambhārehi bilehi saddhiṁ pacitaṁ bilanti atthaṁ dassento āha ‘‘dabbasambhārehi saddhiṁ pacita’’nti. Abhidhāne pana (abhidhāne 461 gāthāyaṁ) ‘‘bilāla’’nti pāṭho atthi. Tanti bilaṁ.",
  "tika-vin12t2:568": "264. Assādīnaṁ kāyagandho viya kassaci kāyagandho hotīti yojanā. Tassāpīti bhikkhunopi. Pisaddena kaṇḍuvābādhabhikkhuādayopi sampiṇḍeti. Chakaṇasaddassa assādīnaṁ malepi pavattanato vuttaṁ ‘‘gomaya’’nti. Pākatikacuṇṇampīti apakkarajanacuṇṇampi. Etampīti pākatikacuṇṇampi.",
  "tika-vin12t2:569": "Tanti āmakamaṁsaṁ, na khādīti sambandho. Tanti āmakalohitaṁ vā, na pivīti sambandho. Amanussoti manussasadiso bhūto. Tanti āmakamaṁsalohitaṁ.",
  "tika-vin12t2:570": "265.‘‘Añjana’’nti nāmaṁ sāmaññanti āha ‘‘añjananti sabbasaṅgāhakavacanameta’’nti. Sabbasaṅgāhakavacananti sabbesaṁ añjanānaṁ saṅgāhakavacanaṁ. Etanti ‘‘añjana’’nti etaṁ vacanaṁ. Añjati cakkhuṁ makkheti anenāti añjanaṁ, añjati cakkhuṁ byattaṁ karotīti vā añjanaṁ, tālujo tatiyakkharo. Kapallanti kapalle pavattaṁ. Kapālañhi dīpasikhāya upari nikujjitvā tattha pavattaṁ masi ‘‘kapalla’’nti vuccati. Tamatthaṁ dassento āha ‘‘dīpasikhato gahitamasī’’ti. Añjanūpapisanehīti ettha añjanehi saddhiṁ upanetuṁ pisitabbanti añjanūpapisananti vacanatthaṁ dassento āha ‘‘añjanena saddhiṁ ekato pisitehī’’ti. ‘‘Ekato’’ti iminā ‘‘saddhi’’nti padasseva atthaṁ dasseti. Hīti saccaṁ. Yaṁkiñci añjanūpapisanaṁ cuṇṇaṁ na na vaṭṭatīti yojanā. Atha vā na vaṭṭati na hoti, vaṭṭatiyevāti yojanā. Imasmiṁ naye ‘‘na vaṭṭatī’’ti ākhyātapadaṁ kiriyāntarāpekkhattā kattā hoti. Ākhyātesupi hi kattuttañca kammattañca labbhati. Candanantiādīni suviññeyyāneva.",
  "tika-vin12t2:571": "Aṭṭhimayanti padassa atibyāpitadosaṁ paṭikkhipanto āha ‘‘manussaṭṭhiṁ ṭhapetvā’’ti. Salākaṭṭhāniyanti ettha salākā tiṭṭhanti etthāti salākaṭṭhāniyanti vacanatthaṁ dassento āha ‘‘yatthā’’tiādi. Tattha yatthāti yasmiṁ susiradaṇḍakādike. Salākanti añjanisalākaṁ. Odahantīti ṭhapenti. Aṁsabaddhakoti aṁse baddhati anenāti aṁsabaddhako. Yamakanatthukaraṇinti natthu karīyati imāyāti natthukaraṇī, yamakā natthukaraṇī yamakanatthukaraṇī.",
  "tika-vin12t2:572": "267. Taṁ sabbaṁ telapākanti sambandho. ‘‘Ati viya khittamajjānī’’ti iminā ati viya khipīyanti pakkhipīyantīti atikhittāni, tāniyeva majjāni atikhittamajjānīti vacanatthaṁ dasseti.",
  "tika-vin12t2:573": "Paṇṇasedanti paṇṇehi sedaṁ. Aṅgārānanti aṅgārehi. Tatthāti tesu paṁsuvālikādīsu. Vātaharaṇapaṇṇānīti vātassa apanayanāni uddālādīni paṇṇāni. Tatthāti tesu paṇṇesu. Nānāpaṇṇabhaṅgakuthitanti nānāpaṇṇāniyeva bhañjitabbaṭṭhena nānāpaṇṇabhaṅgaṁ, tena kuthitaṁ nānāpaṇṇabhaṅgakuthitaṁ. Uṇhodakassāti uṇhodakena. Tatthāti udakakoṭṭhake.",
  "tika-vin12t2:574": "Pabbe pabbeti phaḷumhi phaḷumhi. Yenāti pajjena. Taṁ pajjaṁ abhisaṅkharitunti yojanā. ‘‘Pādānaṁ sappāyabhesajja’’nti iminā pādassa hitaṁ pajjanti vacanatthaṁ dasseti. Tilakakkenāti ettha kakkasaddassa cuṇṇavācakattā ‘‘piṭṭhehī’’ti vuttaṁ. Kabaḷena pakkhipanaṁ kabaḷikaṁ. Sattupiṇḍassa bhattakabaḷasadisattā sattupiṇḍanti vuttaṁ. Āṇi viyāti khīlā viya. Khārenāti loṇasakkharikamayena khārena. Vikāsaṁ rundhatīti vikāsikaṁ, telarundhanapilotikaṁ. Vaṇakammanti vaṇassa, vaṇe vā kammaṁ.",
  "tika-vin12t2:575": "268. Sappadaṭṭhakāleyeva kiṁ sāmaṁ gahetvā paribhuñjitabbanti āha ‘‘na kevala’’ntiādi. Idanti mahāvikaṭaṁ, paribhuñjīkabbanti sambandho . Aññesu panāti sappadaṭṭhato aññesu pana. Sace bhūmipatto gūtho hoti, paṭiggahetabboti yojanā.",
  "tika-vin12t2:576": "269.Vasīkaraṇapānakasamuṭṭhitarogoti kantibhāvasaṅkhātaṁ vasaṁ karoti anenāti vasīkaraṇaṁ, bhesajjaṁ, pivate pānaṁ, taṁyeva pānakaṁ, vasīkaraṇassa pānakaṁ vasīkaraṇapānakaṁ, tena samuṭṭhito rogo vasīkaraṇapānakasamuṭṭhitarogo. Iminā gharadinnakābādhoti ettha gharaṇiyā dinnena vasīkaraṇapānakena samuṭṭhito ābādho gharadinnakābādhoti vacanatthaṁ dasseti. Sītāya āloḷetabbanti sītāloḷaṁ, udakaṁ. Sītāsaddo naṅgalalekhāsaṅkhātaṁ phālapaddhatiṁ mukhyato vadati, phālapaddhatikare phāle laggamattikaṁ upacārato vadati. Tena vuttaṁ ‘‘sītāya āloḷetabba’’nti. Aṭṭhakathāyampi tamatthaṁ dassento āha ‘‘naṅgalenā’’tiādi.",
  "tika-vin12t2:577": "Vipakkagahaṇikoti visesena pācāpanagahaṇiko. Muttaharītakanti ettha ‘‘mutta’’nti sāmaññato vuttepi gomuttameva gahetabbanti dassento āha ‘‘gomuttaparibhāvitaṁ harītaka’’nti. Iminā muttena paribhāvitaṁ harītakaṁ muttaharītakanti vacanatthaṁ dasseti. Taṇḍulakasaṭoti taṇḍuladhovanodakakasaṭo dhotasiniddho, sova muggapacitapānīyoti yojanā. ‘‘Maṁsarasenā’’ti iminā maṁsaraso maṁsena paṭicchādetabbanti paṭicchādanīyanti vuccatīti dasseti.",
  "tika-vin12t2:578": "163. Guḷādianujānanakathā",
  "tika-vin12t2:579": "272.Hīti saccaṁ. Pakkattāti muggānaṁ pakkabhāvato. Teti muggā.",
  "tika-vin12t2:580": "274.Akappiyakuṭiyanti akappiyakuṭiyā anto. Assāti bhikkhuno na vaṭṭatīti sambandho. Tampīti uṇhayāgumpi. Pisaddena pageva āmisaṁ pacitunti dasseti. Uttaṇḍulabhattanti pakkataṇḍulato viyogoti uttaṇḍulo, ukāro hi viyogatthavācako, apakkataṇḍuloti attho. Uttaṇḍulamayaṁ bhattanti uttaṇḍulabhattaṁ. Sakiṁ kuthitesu khīratakkādīsu aggiṁ dātuṁ vaṭṭatīti yojanā. Biḷālādīnaṁ sattānaṁ samūho rūḷhīvasena ukkapiṇḍakoti vuccatīti āha ‘‘biḷālamūsikagodhāmaṅgusā’’ti. Vighāsādabhāvena nihatamānattā kāyavācaṁ dametīti damako vighāsādoti āha ‘‘vighāsādā’’ti.",
  "tika-vin12t2:581": "276.Tato nīhaṭanti ettha tasaddassa visayaṁ dassento āha ‘‘yatthā’’tiādi. Yatthāti yasmiṁ ṭhāne. Nīhaṭanti nīharitvā haritaṁ.",
  "tika-vin12t2:582": "278.Vanaṭṭhaṁ pokkharaṭṭhanti ettha vane tiṭṭhatīti vanaṭṭho, pokkhare tiṭṭhatīti pokkharaṭṭhoti vacanatthaṁ dassento āha ‘‘vane cevā’’tiādi. ‘‘Paduminigacche’’ti iminā pokkharasaddo padumavācakoti dasseti. Yassa bījaṁ aṅkuraṁ na janeti, taṁ phalaṁ abījaṁ nāmāti yojanā.",
  "tika-vin12t2:583": "167. Satthakammapaṭikkhepakathā",
  "tika-vin12t2:584": "279. Dukkhena rupatīti duropayoti dassento āha ‘‘dukkhena ruhatī’’ti. Satthakammaṁ vā vatthikammaṁ vāti ettha satthena kātabbaṁ kammaṁ satthakammaṁ, vatthipīḷanaṁ kātabbaṁ kammaṁ vatthikammanti vacanatthaṁ dassento āha ‘‘yathā paṭicchanne’’tiādi. ‘‘Sūciyā vā’’tiādinā satthakammanti ettha ‘‘sattha’’nti padaṁ upalakkhaṇamattanti dasseti. ‘‘Satthena vā’’ti padaṁ ‘‘chindanaṁ vā phālanaṁ vā’’tipadehi yojetabbaṁ. ‘‘Sūciyā vā kaṇṭakena vā sattikāya vā’’tipadāni ‘‘vijjhanaṁ vā’’ti padena yojetabbāni. ‘‘Pāsāṇasakkhalikāya vā nakhena vā’’ti padāni ‘‘lekhanaṁ vā’’ti padena yojetabbāni. Etanti satthena chindanādikammaṁ. Ettha cāti satthakammavatthikammesu. Tattha panāti sambādhe pana. Tenāti khārādinā. Vaccamagge yāya bhesajjamakkhitādānavaṭṭiyā khārakammaṁ vā karonti, yāya veḷunāḷikāya telaṁ vā pavesenti, sā bhesajjamakkhitādānavaṭṭi vā sā veḷunāḷikā vā vaṭṭatiyevāti yojanā.",
  "tika-vin12t2:585": "280.Taṁdivasanti tasmiṁ divase. Kiñci satthanti yojanā. Imāyāti suppiyāya aññaṁ kiñci adeyyaṁ kimpi bhavissatīti yojanā. Yatra nāmāti ettha trapaccayo kāraṇatthe hotīti āha ‘‘yasmā nāmā’’ti. ‘‘Vīmaṁsī’’ti iminā paṭivekkhīti ettha paṭiavapubbo ikkhadhātu vīmaṁsanatthoti dasseti. Asukamaṁsanti asukaṁ maṁsaṁ, asukassa vā sattassa maṁsaṁ.",
  "tika-vin12t2:586": "169. Hatthimaṁsādipaṭikkhepakathā",
  "tika-vin12t2:587": "281. Araññakokā nāmāti sasabiḷālādayo satte khādanatthāya kukati ādadātīti koko araññe jāto koko araññakoko, sunakhasadisāti gāmasunakhena sadisā. Tesanti araññakokānaṁ. Yo panāti sunakho pana, uppannoti sambandho. Gāmasunakhiyāti sāmyatthe sāmivacanaṁ. Kokenāti sahādiyoge karaṇavacanaṁ. Tāni padāni ‘‘saṁyogenā’’ti padena yojetabbāni. Tassāti sunakhassa.",
  "tika-vin12t2:588": "Etthāti manussamaṁsādīsu. Sajātikatāyāti samānajātikabhāvato. Anupaddavatthāyāti anupaddavatthaṁ, paṭikkhittānīti sambandho. Āpattīti manussamaṁse thullaccayena, sese dukkaṭena āpatti. Uddissa kataṁ panāti bhikkhuṁ uddissa katamaṁsaṁ pana.",
  "tika-vin12t2:589": "170. Yāgumadhugoḷakādikathā",
  "tika-vin12t2:590": "282.Ekakoti ettha ekato asahāyatthe kapaccayoti āha ‘‘natthi me dutiyo’’ti. Soti brāhmaṇo. Vayaṁ katvāti paribbayaṁ katvā, paṭiyādāpesi kirāti yojanā. Anumodanagāthāyāti anumodanapakāsakāya gāthāya. ‘‘Patthayataṁ icchata’’nti padānaṁ alamatthapayoge sampadānattā vuttaṁ ‘‘alameva dātunti iminā sambandho’’ti. Soyeva gahetabboti ‘‘dātu’’ntibhāvassa kattubhāvena so eva pāṭho gahetabboti attho.",
  "tika-vin12t2:591": "283. Yā yāgu pavāraṇaṁ janeti, sā yāgu bhojjayāgu nāmāti yojanā. Yanti kālaṁ. ‘‘Ādiṁ katvā’’ti iminā yadaggenāti ettha aggasaddo ādyattho kiriyāvisesanatthe karaṇavacananti dasseti. ‘‘Sagganibbattakapuñña’’nti iminā saggāti ettha phalūpacāraṁ dasseti. Soti guḷo.",
  "tika-vin12t2:592": "284.Tathārūpenāti tathāsabhāvena. Guḷassa anurūpasabhāvenāti attho.",
  "tika-vin12t2:593": "173. Pāṭaligāmavatthukathā",
  "tika-vin12t2:594": "285. Yathā sabbaṁ santhataṁ hoti, evaṁ tathā sabbasantharisanthatanti yojanā.",
  "tika-vin12t2:595": "286.Sunidho ca vassakāro cāti ettha cakārehi dvandavākyaṁ dasseti. Āyamukhapacchindanatthanti suṅkamukhassa pacchedanatthaṁ. ‘‘Gharavatthūnī’’ti iminā vatthusaddassa kāraṇadabbatthe paṭikkhipitvā bhūbhedatthaṁ dīpeti. Tā devatā nāmenti kirāti yojanā. Yathānurūpanti yaṁ yaṁ bhogabalānurūpaṁ. Loketi sattaloke. Saddoti kittighoso. Tenevāti tena saddassa abbhuggatahetunā eva. ‘‘Osaraṇaṭṭhānaṁ nāmā’’ti iminā ariyaṁ āyatananti ettha āyatanasaddo samosaraṇaṭṭhānatthoti dasseti. Yattakaṁ kayavikkayaṭṭhānaṁ nāmāti sambandho. ‘‘Vāṇijānaṁ…pe… kayavikkayaṭṭhānaṁ nāmā’’ti iminā vaṇijā patanti sannipatanti etthāti vaṇippatoti vacanatthaṁ dasseti. ‘‘Vaṇijapato’’ti vattabbe jakāralopoti daṭṭhabbo. Pāḷiyaṁ ‘‘tesa’’nti pāṭhasesassa ajjhāharitabbabhāvaṁ dassetuṁ vuttaṁ ‘‘tesaṁ ariyāyatanavāṇijapatāna’’nti. Tesanti ca sāmyatthe sāmivacanaṁ, niddhāraṇatthe vā vibhattaapādānatthe vā. Idanti puraṁ . Puṭabhedananti ettha puṭaṁ bhindanti etthāti puṭabhedananti vacanatthaṁ dassento āha ‘‘bhaṇḍikabhedanaṭṭhāna’’nti. ‘‘Samuccayattho vāsaddo’’ti vuttavacanaṁ vitthārento āha ‘‘tatra hī’’tiādi. Tattha tatrāti pāṭaliputte, tīsu vā aggiudakamithubhedesu. ‘‘Aññamaññabhedā’’ti iminā mithubhedāti ettha mithusaddassa aññamaññavevacanabhāvaṁ dasseti. Uḷumpakullasaddānaṁ atthe samānepi karaṇavisesaṁ dassento āha ‘‘uḷumpa’’ntiādi. Uḷu vuccati udakaṁ, tato pāti rakkhatīti uḷumpo. Kaṁ vuccati udakaṁ, tasmiṁ ulati gacchatīti kullo.",
  "tika-vin12t2:596": "Aṇṇavanti ettha aṇṇavo nāma kiṁ samuddassa nāmanti āha ‘‘aṇṇava’’ntiādi. ‘‘Aṇṇava’’nti etaṁ nāmaṁ udakaṭṭhānassa adhivacananti yojanā. Aṇṇo vuccati udakaṁ, taṁ etasmiṁ atthīti aṇṇavo. Sarasaddassa akārādimhi ca kaṇḍe ca pavattanato vuttaṁ ‘‘saranti idha nadī adhippetā’’ti. Idhāti imissaṁ gāthāyaṁ. Idanti atthajātaṁ.",
  "tika-vin12t2:597": "Yeti ariyā. Teti ariyā, tarantīti sambandho. Visajjapallalānīti ettha visajjasaddo tvāpaccayanto, pallalasaddo ninnaṭṭhānavācakoti āha ‘‘visajja…pe… ninnaṭṭhānānī’’ti. Ayaṁ pana jano kullaṁ bandhatīti yojanā. Tiṇṇā medhāvino janā iti vuttaṁ hotīti yojanā.",
  "tika-vin12t2:598": "287.Ananubodhāti ettha kāraṇatthe nissakkavacananti āha ‘‘abujjhanenā’’ti. Sandhāvitaṁ saṁsaritanti ettha tapaccayassa kammatthaṁ sandhāya vuttaṁ ‘‘mayā ca tumhehi cā’’ti. Iminā kattutthe sāmivacananti dasseti. ‘‘Atha vā’’tiādinā tapaccayassa bhāvatthaṁ dasseti. Saṁsitanti ettha saradhātuyā rakāro lopoti āha ‘‘saṁsarita’’nti. ‘‘Taṇhārajjū’’ti iminā bhavato bhavaṁ netīti bhavanettīti vacanatthena taṇhārajju bhavanetti nāmāti dasseti.",
  "tika-vin12t2:599": "289. Vaṇṇavatthālaṅkārāni sāmaññavasena ‘‘nīlā’’ti vuttānīti āha ‘‘nīlāti idaṁ sabbasaṅgāhaka’’nti. Tatthāti ‘‘nīlā’’tiādipāṭhe. Tesanti licchavīnaṁ. Pakativaṇṇā nīlā na hontīti yojanā. Etanti ‘‘nīlā’’tiādivacanaṁ. Paṭivattesīti ettha vatudhātu upasaggavasena vā atthātisayavasena vā paharaṇatthoti āha ‘‘pahāresī’’ti. ‘‘Sajanapada’’nti iminā sāhāranti ettha āhārasaddo janapadatthoti dasseti. Janapado hi yasmā nagarassa parivārabhāvena āharitabbo, imasmā ca rājapurisā baliṁ āharanti, tasmā āhāroti vutto. Sajanapadaṁ vesāliṁ dajjeyyāthāti yojanā. Aṅguliṁ phoṭesunti ettha phuṭadhātu sañcalanatthoti āha ‘‘aṅguliṁ cālesu’’nti. Itthikāyāti itthīyeva purisato khuddakaṭṭhena itthikā, tāya.",
  "tika-vin12t2:600": "178. Sīhasenāpativatthukathā",
  "tika-vin12t2:601": "290.Dhammassa ca anudhammanti ettha dhammasaddo kāraṇatthoti āha ‘‘kāraṇassa anukāraṇa’’nti. ‘‘Parehī’’ti padaṁ ‘‘vutta’’iti pade kattā. ‘‘Vuttakāraṇenā’’tipadaṁ ‘‘sakāraṇo’’tipade karaṇaṁ. Koci appamattakopi tumhākaṁ vādoti yojanā. ‘‘Viññūhī’’ti padaṁ ‘‘garahitabba’’iti pade kattā. ‘‘Garahitabbakāraṇa’’nti padaṁ ‘‘na āgacchatī’’ti pade kammaṁ . Anabbhakkhātukāmāti ettha abhityūpasaggo abhibhavanattho āpubbo khādhātu pakathanatthoti āha ‘‘abhibhavitvā na ācikkhitukāmā’’ti.",
  "tika-vin12t2:602": "293.Anuviccakāranti ettha anuviccasaddo vicadhātu tvāpaccayantoti āha ‘‘anuvicitvā’’ti. ‘‘Cintetvā’’ti iminā vicadhātuyā ñāṇatthaṁ dasseti. ‘‘Kātabba’’nti iminā kātabbanti kāranti vacanatthaṁ dasseti. Paṭākanti dhajapaṭākaṁ. ‘‘Āhiṇḍeyyu’’nti iminā pariyāyeyyunti ettha paripubbaāpubba yādhātuyā gatyatthaṁ dasseti. Pāḷiyaṁ ‘‘parihareyyu’’ntipi pāṭho. Āhiṇḍeyyunti āhiṇḍanti. Muddhajo tatiyakkharo . Opānabhūtanti ettha opāno viya bhūto opānabhūtoti atthaṁ dassento āha ‘‘paṭiyattaudapāno viya ṭhita’’nti. ‘‘Udapāno’’ti iminā opānasaddo udapānatthoti dasseti. Udapāno hi sabbe janā osaritvā pivanti etthāti opānoti vuccati. Imesanti nigaṇṭhānaṁ. Hīti saccaṁ, yasmā vā. Sampattānaṁ dānaṁ dātabbameva, tasmā mā upacchinditthāti yojanā. Uddissāti tvāpaccayantasaddo ‘‘kata’’nti uttarapadena samāsoti āha ‘‘uddisitvā kata’’nti. Eseva nayo ‘‘paṭiccakamma’’nti etthāpi.",
  "tika-vin12t2:603": "294. Paṭiccakammanti etaṁ nāmaṁ nimittakammassa adhivacananti yojanā. Yoti yo koci jano. Vadhakassa pāṇaghātakammaṁ hoti viya, tassāpi hotīti yojanā. Na jīrantīti ettha jaradhātu gatyatthoti āha ‘‘na gacchantī’’ti.",
  "tika-vin12t2:604": "179. Kappiyabhūmianujānanakathā",
  "tika-vin12t2:605": "295.Bahārāmakoṭṭhaketi ettha samīpatthe bhummavacananti āha ‘‘bahārāmakoṭṭhakasamīpeti ārāmakoṭṭhakassa bahi samīpeti attho’’ti. Acchantīti vasanti. Etanti ‘‘paccantima’’nti etaṁ vacanaṁ. Dhuravihāropīti padhānavihāropi. Tattha tatthāti tasmiṁ tasmiṁ ṭhāne. Anupageyevāti pātoyeva. Oravasaddanti uccaravasaṅkhātaṁ saddaṁ. Kapilasuttapariyosāneti suttanipāte (su. ni. aṭṭha. 2.kapilasuttavaṇṇanā) saṅgahitassa kapilasuttassa pariyosāne. Pañcasatānaṁ kevaṭṭapurisānanti sambandho.",
  "tika-vin12t2:606": "Ussāvanantikādīsu evaṁ vinicchayo veditabboti yojanā. Yo vihāro kariyatīti sambandho. Bhūmiyā gati viya gati etesanti bhūmigatikā. Patiṭṭhāpentehi bahūhi bhikkhūhi patiṭṭhāpetabboti sambandho. Nicchārentehi bhikkhūhīti yojanā. Sayanti bhikkhu. Taṁ panāti ‘‘saṅghassa kappiyakuṭiṁ adhiṭṭhāmī’’ti vacanaṁ pana. Avatvāpīti pisaddo tathā ‘‘vatvāpī’’ti atthaṁ sampiṇḍeti. Aṭṭhakathāsūti mahāaṭṭhakathādīsu tīsu aṭṭhakathāsu. Etthāti ussāvanantikakuṭiyaṁ. ‘‘Samakālaṁ vaṭṭatī’’ti vacanaṁ daḷhīkaronto āha ‘‘sace hī’’tiādi. Vacaneti ‘‘kappiyakuṭiṁ karomā’’ti vacane. Tasminti thambhe. Tenevāti akatabhāveneva. Hīti saccaṁ. Etthāti bahūsu.",
  "tika-vin12t2:607": "Yatoti iṭṭhakasilāmattikāpiṇḍato. Vuttanayenevāti ‘‘bahūhi samparivāretvā kappiyakuṭiṁ karomā’’ti vuttanayeneva. Iṭṭhakādayoti ‘‘kappiyakuṭiṁ karomā’’ti adhiṭṭhātabbaiṭṭhakādayo. Andhakaṭṭhakathāyaṁ vuttanti sambandho. Tathāti yathā andhakaṭṭhakathāyaṁ vuttaṁ, tathā. Thambhādīni ukkhipitvā patiṭṭhāpanañca ‘‘kappiyakuṭiṁ karomā’’ti sāvanañca antaṁ pariyosānametissāti ussāvanantikā.",
  "tika-vin12t2:608": "Tāsūti dvīsu gonisādikāsu. Yatthāti kuṭiyaṁ. Neva ārāmo parikkhitto hotīti sambandho. Puna yatthāti kuṭiyaṁ. Ayanti kuṭi. Ubhayatthāpīti ārāmavihāragonisādikāsu dvīsupi. Bahutaraṁ parikkhittopi parikkhittoyeva nāmāti yojanā. Etthāti upaḍḍhaparikkhittabahutaraparikkhittaārāme. Gāvo pavisitvā yathāsukhaṁ nisīdanti etthāti gonisādā gosālā. Gonisādā viyāti gonisādikā kuṭi.",
  "tika-vin12t2:609": "Manussā vadantīti sambandho. Esāti kuṭi. Vuttepīti pisadde, ‘‘kappiyakuṭiṁ demā’’ti vākyaṁ apekkhati. Andhakaṭṭhakathāyaṁ vuttanti sambandho. Yasmā vaṭṭati, tasmāti yojanā. Tesanti sesasahadhammikadevamanussānaṁ. Tehīti sesasahadhammikadevamanussehi. Punapi vuttaṁ, kiṁ vuttanti āha ‘‘bhikkhussa…pe… hotī’’ti. Apīti tadaññesaṁ. Tanti vacanaṁ. Hīti saccaṁ, yasmā vā. Saṅghassa santakameva vā bhikkhussa santakameva vāti yojanā. Iti tasmā suvuttanti sambandho. Gahapatīnaṁ santakaṁ gahapati kuṭi. ‘‘Kammavācaṁ sāvetvā’’ti idaṁ upalakkhaṇamattaṁ kammavācamavatvā apalokanenapi kappiyattā. Kammavācāya vā apalokanena vā sammanitabbāti sammuti kuṭi. Itisaddo parisamāpanattho.",
  "tika-vin12t2:610": "Yaṁ āmisaṁ vutthaṁ, sabbaṁ taṁ āmisantiyojanā. Akappiyabhūmiyaṁ sahaseyyapahonake gehe vutthaṁ ṭhapitanti sambandho. Yaṁ pana saṅghikaṁ vā puggalikaṁ vā atthīti yojanā. Tesaṁyevāti bhikkhubhikkhunīnameva . Ekarattampi ṭhapitaṁ yaṁ santakaṁ atthīti yojanā. Tanti saṅghikādi. Tatthāti akappiyabhūmiyaṁ sahaseyyapahonakagehe. Etanti antovutthaantopakkasaṅkhātaṁ yāvayāmakālikaṁ, ‘‘na kappatī’’ti byatirekassa anvayaṁ dassento āha ‘‘sattāhakālikaṁ panā’’tiādi.",
  "tika-vin12t2:611": "Tatrāti purimavacanāpekkhaṁ. Tatra vacaneti hi attho. Sāmaṇero detīti sambandho. Yaṁkiñci taṇḍulādikaṁ āmisanti yojanā. Mukhasannidhi nāmāti āpattiyā mukho upāyo sannidhi nāmāti attho. Tatthāti mahāpaccariyaṁ, mukhasannidhiantovutthesu vā. Bhikkhu pacitvā paribhuñjatīti sambandho. Āmisasaṁsaṭṭhanti āmisena saṁsaggaṁ.",
  "tika-vin12t2:612": "Jahitavatthukāti jahitaṁ vatthu etāsanti jahitavatthukā. Ussāvanantikā katāti sambandho. Sāti ussāvanantikā. Yo yoti thambho vā bhittipādo vā. Iṭṭhakādīhi katā ussāvanantikāti yojanā. Cayassāti adhiṭṭhānassa. Yehi pana iṭṭhakādīhītiādisaddena thambhasilāmattikāyo saṅgaṇhāti. Tadaññesūti tehi adhiṭṭhitaiṭṭhakādīhi aññesu.",
  "tika-vin12t2:613": "Pākārādiparikkhepeti upacārasīmāparicchinnassa ārāmassa pākārādinā parikkhepe kate. Pākārādīti ādisaddena vatiṁ saṅgaṇhāti. Kappiyakuṭiṁ laddhuṁ vaṭṭatīti gonisādikāya abhāvena sesāsu tīsu kappiyakuṭīsu yaṁkiñci kappiyakuṭiṁ laddhuṁ vaṭṭatīti attho. Tattha tatthāti tasmiṁ tasmiṁ ṭhāne. Itarā panāti ussāvanantikagonisādikāhi aññā. Dveti ubho gahapatisammutiyo, jahitavatthukāva hontīti sambandho. Pakkhapāsakamaṇḍalanti dve pakkhe apatanatthāya pasati bandhatīti pakkhapāsako, maṇḍalanti chadanakoṭigopānasīnaṁ upari ṭhapitakaṭṭhaviseso, pakkhapāsako ca maṇḍalañca pakkhapāsakamaṇḍalaṁ.",
  "tika-vin12t2:614": "Yatrāti yasmiṁ ṭhāne. Anupasampannassa datvāti anapekkhavissajjanena anupasampannassa datvā. Cīvaravikappanaṁ viya sāpekkhavissajjanampi vaṭṭatīti vadanti. Tatrāti purimavacanāpekkhaṁ. Soti karavīkatissatthero, passitvā pucchīti sambandho. Theroti mahāsivatthero. Lūkhadivaseti asiniddhadivase. Tatoti bravanato, paranti sambandho. Nanti mahāsivattheraṁ. Pamukheti gabbhassa pamukhe. Tanti sabbikumbhiṁ. Bahīti vihārassa bahi. Soti mahāsivatthero.",
  "tika-vin12t2:615": "180. Meṇḍakagahapativatthukathā",
  "tika-vin12t2:616": "296. ‘‘Bahidvāre’’ti ettha kassa bahidvāreti āha ‘‘dhaññāgārassa bahidvāre’’ti. Āḷakathālikanti ettha āḷakataṇḍulapacanakaṁ gaṇhakathāli āḷakathāli, tāya pacitaṁ bhattaṁ āḷakathālikanti vacanatthaṁ dassento āha ‘‘āḷakataṇḍulapacanakathālika’’nti. Byañjanabhaṇḍikanti byañjanaparikkhārikaṁ, byañjanaparivārakanti attho. Iminā sūpabhiñjanakanti ettha sūpasaddo byañjanavācako, bhiñjanakasaddo bhaṇḍikapariyāyoti dasseti. Dāsakammakaraporisanti ettha dāsaporisā ca kammakaraporisā ca dāsakammakaraporisaṁ, samāhāradvando pubbapade uttaralopo, iti imamatthaṁ dassento āha ‘‘dāsapurise ca kammakarapurise cā’’ti. Porisasaddopi purisasaddena samāno ‘‘puriso eva poriso’’ti atthena. Dhuvabhattenāti ettha dhuvasaddo niccapariyāyoti āha ‘‘niccakāla’’nti. Duyhena khīrenāti sambandho. ‘‘Meṇḍakavatthusmiṁ panā’’ti pāṭhato paṭṭhāya yāva ‘‘khaṇaññeva duyhenā’’ti pāṭhā kesuciyeva aṭṭhakathāpotthakesu atthi. Etthāti meṇḍakavatthumhi. Goraseti gavayehi nibbatte khīradadhitakkanavanītasabbisaṅkhāte rase. Pātheyyanti pathassa hitaṁ pātheyyaṁ. Ñatvāti pātheyyamicchatīti ñatvā. Bhikkhācāravattena vāti aññātakaapavāritaṭṭhānato bhikkhācāravattena vā. Yācitvāpīti pisaddo pageva bhikkhācāravattenāti dasseti. Yattakena pātheyyenāti sambandho.",
  "tika-vin12t2:617": "182. Keṇiyajaṭilavatthukathā",
  "tika-vin12t2:618": "300.Kājehīti ettha kājassa gaṇanaṁ dassento āha ‘‘pañcahi kājasatehī’’ti. Ekena kājena dvinnaṁ kuṭānaṁ gahitattā vuttaṁ ‘‘kuṭasahassa’’nti. Voti tumhe. Suṭṭhu pasannoti sambandho.",
  "tika-vin12t2:619": "Tatthāti ‘‘aṭṭha pānānī’’ti pāṭhe, aṭṭhasu pānesu vā. ‘‘Ambehi katapāna’’nti iminā majjhelopasamāsaṁ dasseti. Tatthāti āmapakkesu. Karontena kātabbanti sambandho. Ādiccapākenāti ādiccahetunā pacanena. Purebhattameva kappatīti bhikkhunā sayaṁ katattā purebhattameva kappati. Tena vuttaṁ ‘‘anupasampannehī’’tiādi. Kataṁ ambapānanti sambandho. Sabbapānesūti jambupānādīsu sabbesu pānesu.",
  "tika-vin12t2:620": "Tesūti jambupānādīsu sattasu pānesu. Panasaddo visesatthajotako. Jambuphalehīti āmehi vā pakkehi vā jambuphalehi. Aṭṭhikehīti aṭṭhi asmimatthīti aṭṭhikaṁ phalaṁ. Jātirasenāti yathājātena rasena. Iminā madhusakkharakappurādīhi na yojetabboti dasseti. Taṁ panāti madhukapānaṁ pana. Muddikāti muddikaphalāni. Sāluketi kande. Sattannaṁ dhaññānaṁ phalarasanti taṇḍuladhovanodakaṁ. ‘‘Pakkaḍākarasa’’nti iminā apakkaḍākarasaṁ vaṭṭatīti dīpeti. Hīti saccaṁ, vitthāro vā. Rasoti pakkaraso. Paṭiggahetvā ṭhapitasabbiādīhi pakkānaṁ yāvajīvikānaṁ pattānaṁ rasoti yojanā. Pakkaṁ yāvajīvikapattarasanti sambandho. Yāvakālikapattānampīti pisaddo pageva yāvajīvikapattānanti dasseti. Yaṁ pānanti yaṁ madhukapuppharasapānaṁ. Soti madhukapuppharaso. Tenāti madhukapupphena. Yato kālato paṭṭhāya majjaṁ na karonti, tatoti yojanā. Ucchuraso nikasaṭo pacchābhattaṁ vaṭṭati sattāhakālikattā. Ime cattāro rasāti phalapattapupphaucchurasasaṅkhātā ime cattāro rasā. Aggihuttamukhāti yaññā aggihutamukhā, aggihutaseṭṭhāti attho.",
  "tika-vin12t2:621": "183. Rojamallādivatthukathā",
  "tika-vin12t2:622": "301.Saṅkaramakaṁsūti ettha saṅkarasaddassa yuddhatthādīsu pavattanato idha paṭiññātattheti dassento āha ‘‘katikamakaṁsū’’ti. Katikanti paṭiññātasaṅkhātaṁ katikaṁ. Uḷāraṁ khoti ettha uḷārasaddo seṭṭhavācako. Seṭṭhanti ca sundaramevāti āha ‘‘sundaraṁ kho te ida’’nti. Teti tuyhaṁ. ‘‘Bahukato’’ti padassa katabahumānoti atthaṁ dassento āha ‘‘pasādabahumānenā’’ti. ‘‘Piṭṭhamayaṁkhādanīya’’nti iminā piṭṭhakhādanīyanti ettha mayasaddalopaṁ dasseti.",
  "tika-vin12t2:623": "303.Paṭibhāneyyakāti ettha paṭibhāne niyuttā paṭibhāneyyakāti dassento āha ‘‘paṭibhānasampannā’’ti. ‘‘Niddosasippā’’ti iminā pariyodātasippāti ettha parisamantato odātaṁ sippaṁ etesanti pariyodātasippāti atthaṁ dasseti. Sippatthikehi siyati seviyatīti sippaṁ, sippikānaṁ hitāya seti pavattatīti vā sippaṁ, oṭṭhajo paṭhamakkharo. Nāḷiyāvāpakenāti padassa dvandabhāvaṁ dassento āha ‘‘nāḷiyā ceva āvāpakena cā’’ti. Iminā yakāro padasandhimattoti dasseti. ‘‘Nāḷiyā vā pasibbakenā’’tipi pāṭho, so apāṭhoyeva. Ko āvāpako nāmāti āha ‘‘āvāpako nāma yatthā’’tiādi. Tattha yatthāti yasmiṁ thavike. Iminā āharitvā yathāladdhaṁ vapanti pakkhipanti etthāti āvāpakoti vacanatthaṁ dasseti. Vapa bījanikkhepeti dhātupāṭhesu (saddanītidhātumālāyaṁ 15 pakārantadhātu) vuttaṁ. Idha pana pakkhipaneti daṭṭhabbo. Tena vuttaṁ ‘‘pakkhipantī’’ti. Pariharitumevāti pariggahetvā haritumeva. Vetananti bhatiṁ. Yoti bhikkhu. Taṁ vāti pariharitakhurabhaṇḍaṁ vā. Aññaṁ vāti aññassa santakaṁ vā.",
  "tika-vin12t2:624": "304.Idanti dasamabhāgadānaṁ. Dasa koṭṭhāseti dasa paṭivīse.",
  "tika-vin12t2:625": "185. Catumahāpadesakathā",
  "tika-vin12t2:626": "305.Idaṁ na kappatītiādīti ‘‘idaṁ na kappatī’’tiādayo ime cattāro mahāpadeseti yojanā. Apassayaṁ katvā disiyanti etthāti apadesā okāsā, apassayaṁ katvā disiyanti etehīti vā apadesā kāraṇā, ‘‘mahantā apadesā mahāpadesā. Tañcāti mahāpadesasaṅkhātaṁ tañca suttaṁ, gahetvāti yojanā. Parimaddantāti punappunaṁ maddantā, upaparikkhantāti attho. Idanti kāraṇaṁ. Tanti navamahāphalaaparaṇṇaṁ. Tānīti khuddakaphalapānāni. Hīti saccaṁ.",
  "tika-vin12t2:627": "Tesanti channaṁ cīvarānaṁ. Tatthāti chasu anulomacīvaresu. ‘‘Pāṇakehi sañjātavattha’’nti iminā koseyyavatthabhāvaṁ dasseti. Dve paṭāti cīnapaṭasomārapaṭā. Dukūlaṁ sāṇassa anulomanti yojanā.",
  "tika-vin12t2:628": "Tesaṁyevāti dvinnaṁ pattānameva. Tesaṁyevāti tiṇṇaṁ tumbānameva. Tesaṁyevāti dvinnaṁ kāyabandhanānameva. Setacchattanti setehi vatthehi kataṁ chattaṁ. Tesaṁyevāti tiṇṇaṁ chattānameva.",
  "tika-vin12t2:629": "Sambhinnarasanti saṁsaggarasaṁ. Ettha bhijjitthāti bhinnoti vacanatthena bhididhātu dvidhākaraṇasaṅkhāto bhedattho hoti, dhātvatthabādhakena saṁtyūpasaggena bhididhātuyā bhedatthaṁ bādhetvā saṁsaggatthavācako hotīti daṭṭhabbaṁ. Challimpīti tacampi. Sakalenevāti challiyā eva. Pāyāsena asaṁsaṭṭhaṁ yaṁ sabbīti yojanā. Tānīti takkolajātiphalādīni. Yaṭṭhimadhukādīsupīti madhulaṭṭhikādīsupi. ‘‘Laṭṭhimadhukādīsupī’’ti vā pāṭho, so apāṭhoyeva. Yaṁ yanti vatthu. Yathāti yenākārena, dhoviyamāne tacchiyamāneti sambandho.",
  "tika-vin12t2:630": "Sambhinnarasanti vatvā tamevatthaṁ dassetuṁ vuttaṁ ‘‘saṁsaṭṭha’’nti. Sabhāvanti yāvakālaṁ kappiyasabhāvaṁ . Tasmāti yasmā upaneti, tasmā. Tenāti sattāhakālikena. Tadahupaṭiggahitanti tadaheva paṭiggahitaṁ. Dvīhapaṭiggahitena sattāhakālikenāti sambandho.",
  "tika-vin12t2:631": "Etthāti kālikasaṁsagge. Āpattiyo veditabbāti yathākkamaṁ āpattiyo veditabbā. Sabbatthāti sabbasmiṁ bhesajjakkhandhake.",
  "tika-vin12t2:632": "Iti bhesajjakkhandhakavaṇṇanāya yojanā samattā.",
  "tika-vin12t2:633": "7. Kathinakkhandhakaṁ",
  "tika-vin12t2:634": "187. Kathinānujānanakathā",
  "tika-vin12t2:635": "306. Kathinakkhandhake pāveyyakāti ettha pāvāraṭṭhe nivasantīti pāveyyakāti vacanatthaṁ dassento āha ‘‘pāvāraṭṭhavāsino’’ti. Tatthāti pāvānāmake raṭṭhe. Eko pitā etesanti ekapitukā. Te ca te bhātaro ceti ekapitukabhātaro, tesaṁ. Etanti ‘‘pāveyyakā’’ti etaṁ nāmaṁ. Tesūti pāveyyakesu. ‘‘Dhutaṅgasamādānavasenā’’ti visesanassa byavacchedabhāvaṁ dassetuṁ vuttaṁ ‘‘na araññavāsamattenā’’ti. Visesanañhi duvidhaṁ byavacchedaṁ, tappākaṭikaraṇañcāti. Tesanti pāveyyakānaṁ. Piṇḍapātikādibhāvepīti sambandho. Pisaddo āraññakaṁ apekkhati. Etanti ‘‘sabbe āraññakā’’tiādi etaṁ vacanaṁ. Ime panāti pāveyyakā pana. Udakasaṁgaheti ettha udakena saṁgahetabbanti dassento āha ‘‘udakena saṁgahite’’ti. ‘‘Thale ca ninne cā’’ti iminā ‘‘udakasaṁgahe’’ti padassa sarūpaṁ dasseti.",
  "tika-vin12t2:636": "Udakacikkhalloti udakena loḷito cikkhallo udakacikkhallo. Okapuṇṇehīti ettha okasaddo udakavevacanoti āha ‘‘udakapuṇṇehī’’ti. Udakañhi ucayati samavāyabhāvena pavattatīti okanti vuccati. Tesanti pāveyyakānaṁ. Ghanānīti nirantarāni. Tesūti cīvaresu. Tenāti cīvarānaṁ ghanattā, udakassa ca na paggharaṇattā. Bhagavatā ‘‘avivadamānā phāsukaṁ vassaṁ vasitthā’’ti pucchiyamānāpi te bhikkhū yathāpucchitaṁ avatvā kasmā phāsukapadaṁ apanetvā ‘‘avivadamānā vassaṁ vasimhā’’ti avocunti āha ‘‘avivadamānā vassaṁ vasimhāti etthā’’tiādi. Ukkaṇṭhitatāya cāti ettha casaddo ‘‘phāsutāya abhāvenā’’ti etthāpi yojetabbo. Senāsanaphāsutāya abhāvena ca bhagavato dassanālābhena ukkaṇṭhitatāya cāti hi attho. Anamataggiyakathanti saṁyuttanikāye anamataggiyasuttantakathaṁ (saṁ. ni. 2.135). Sabbeva te pāveyyakā bhikkhūti yojanā. Tanti anamataggiyakathaṁ. Tatoti dhammakathanato, paranti sambandho. Bhagavā āmantesīti sambandho. Ekaṁ cīvaranti saṅghāṭiṁ. Santaruttarenāti saha antarenāti santaraṁ, santarañca taṁ uttarañceti santaruttaraṁ, tena. Assuti bhaveyyuṁ. Abhavissaṁsūti hi attho. Sattamīvibhattikālātipattivibhattīnaṁ samānatthabhāvo saddasatthesu vuttoyeva. Casaddo upanyāsattho. Esa kathinatthāro nāmāti yojanā. Anujānitukāmo hutvāti sambandho.",
  "tika-vin12t2:637": "Tatthāti ‘‘anujānāmi bhikkhave’’tiādipāṭhe. Vokārassa nipātamatte sati kathamattho bhavissatīti āha ‘‘atthatakathinānanti attho’’ti. Atthatakathinānaṁ bhikkhūnanti sambandho. Laddhaguṇaṁ dassento āha ‘‘evañhī’’tiādi. Hisaddo laddhaguṇajotako. Paratoti paramhi. ‘‘So tumhāka’’nti vā ‘‘so vo’’ti vā avatvā ‘‘so nesaṁ bhavissatī’’ti vuttattā vo-kāro nipātamattoti adhippāyo. ‘‘Voti sāmivacanameveta’’nti iminā vo tumhākanti atthaṁ dasseti. Evaṁ sati ‘‘parato so nesa’’nti ettha kathamattho bhavissatīti āha ‘‘so nesanti ettha panā’’tiādi. Ye tumhe atthatakathinā, tesaṁ tumhākanti yojanā. Kathinasaddo thiratthavācako anipphannapāṭipadiko . Anāmantacārādikānaṁ pañcānisaṁsānaṁ antokaraṇasamatthabhāve thiranti attho.",
  "tika-vin12t2:638": "Tatthāti anāmantacārādīsu pañcānisaṁsesu. Anāmantacāroti ettha caraṇaṁ cāro, anāmantetvā cāro anāmantacāroti dassento āha ‘‘anāmantetvā caraṇa’’nti. ‘‘Asamādāya caraṇa’’nti iminā asamādānacāroti ettha pubbapade tvāpaccayassa anādesaṁ katvā asamādānacāroti vuttanti dasseti. Yāvatatthacīvaranti ettha ākāralopena sandhīti āha ‘‘yāvatā cīvarena attho’’ti. ‘‘Yāvadatthacīvara’’ntipi pāṭho, evaṁ sati dakāro padasandhimatto. Yāvasaddo paricchedatthavācako, na abhivijhatthavācako. Atthasaddena samāso hoti. Yo ca tattha cīvaruppādoti ettha tatthasaddassa visayaṁ dassento āha ‘‘kathinatthārasīmāya’’nti. Tatruppādenāti tatra kathinatthārasīmāyaṁ uppādena mūlena. ‘‘Cīvaraṁ uppajjatī’’ti iminā cīvaruppādoti ettha cīvarameva uppādo cīvaruppādoti visesanaparapadattaṁ dasseti.",
  "tika-vin12t2:639": "Keti kittakā. Idaṁ ‘‘gaṇavasenā’’ti vacanaṁ sandhāya vuttaṁ. Atha vā keti kinnāma vutthavassā. Idaṁ ‘‘vutthavassavasenā’’ti vacanaṁ sandhāya vuttaṁ. Satasahassampi janā labhantīti yojanā. Pisaddena tato adhikampi labhantīti dasseti. Chinnavassā vāti purimikāya upagantvā chinnavassā vā. Aññasmiṁ vihāreti kathinatthāravihārato aparasmiṁ vihāre. Sabbe chinnavassādikā bhikkhū purimikāya vassūpagatānaṁ bhikkhūnaṁ gaṇapūrakā hontīti yojanā. Itaresaṁyevāti purimikāya vassaṁ upagantvā paṭhamapavāraṇāya pavāritānameva. Paripuṇṇavassoti paripuṇṇo vīsativasso, acchinnavasso vā. Soti sāmaṇero. Iti etthāpīti evaṁ etesu tīsu vāresupi.",
  "tika-vin12t2:640": "Kena dinnaṁ kathinacīvaraṁ vaṭṭatīti yojanā. Yena kenaci dinnaṁ cīvaraṁ vaṭṭatīti sambandho. Tanti vattaṁ. Ajānantoti ajānanahetu. Hetvatthe hi antapaccayo. Tassāti kathinadāyakassa. Evanti iminā vakkhamānanayena. Aññatarapahonakaṁ vatthanti sambandho. Tassāti kathinacīvarassa. Ettakā nāma sūciyo vaṭṭatīti sambandho. Iti ācikkhitabbanti yojanā.",
  "tika-vin12t2:641": "Kathinatthārakenāpi vattaṁ jānitabbanti sambandho. Pisaddo kathinadāyakaṁ apekkhati. Vattaṁ vitthārento āha ‘‘tantavāyagehato hī’’tiādi. Ābhatasantānenevāti ābhatasantatiyā eva. Khalimakkhitasāṭakoti ahatasāṭako. So hi khalena takkena kañjikena makkhitasāṭakattā ‘‘khalimakkhitasāṭako’’ti vuccati. Kathinatthārasāṭakanti kathinatthāratthāya dinnaṁ sāṭakaṁ. Tadahevāti tasmiṁ dinnaahani eva. Tasminti paṭhamaṁ dinne kathinatthārasāṭake. Aññāni cāti kathinasāṭakato aññāni ca. Casaddena na kathinasāṭakameva āharati, aññāni cāti dasseti. Yoti kathinadāyako. Itaroti paṭhamaṁ kathinadāyako. Yathā tathā ovaditvāti tava santakato etassa santakaṁ saṅghassa bahupakāraṁ, saṅghassa bahupakārattaṁ tayāpi icchitabbaṁ, evamicchantassa bahupuññanti yena tenākārena ovaditvā.",
  "tika-vin12t2:642": "Kena bhikkhunāti sambandho. Yassa saṅgho kathinacīvaraṁ deti, tena bhikkhunā attharitabbanti yojanā. Kassa bhikkhussāti sambandho. Yo jiṇṇacīvaro hoti, tassa dātabbanti yojanā. Mahatī parisā etassāti mahāpariso thero. ‘‘Navakataro sakkoti, tassa dātabba’’nti vacanassa anekantabhāvaṁ dassento āha ‘‘api cā’’tiādi. Api cāti ekantena. Tadatthāyāti tassa jiṇṇacīvarassa atthāya. Assāti bhikkhussa. Pelavoti viraḷo. Tenāpīti kathinatthārakenāpi. Tanti vidhiṁ. Dānakammavācāti dānakāraṇakammavācā.",
  "tika-vin12t2:643": "Evaṁ dinne pana kathine niṭṭhāpetabbānīti yojanā. Ekenāpīti pisaddena pageva bahūhi panāti dasseti. Buddhappasatthanti buddhehi pasatthaṁ. Atīte kappasatasahassamatthaketi yojanā. Tassāti padumuttarassa . Kathinaṁ gaṇhi kirāti yojanā. Tanti kathinaṁ, satthā akāsīti sambandho.",
  "tika-vin12t2:644": "Katapariyositaṁ kathinaṁ kiṁ kātabbanti āha ‘‘katapariyositaṁ panā’’tiādi. Kathinaṁ gahetvā attharitabbanti sambandho. ‘‘Tena kathinatthārakena bhikkhunā’’ti padaṁ ‘‘vacanīyo’’ti pade suddhakattā, ‘‘anumodāpetabba’’nti pade kāritakattā. Kiṁ vacanīyoti āha ‘‘atthataṁ…pe… anumodathā’’ti. ‘‘Tehi anumodakehi bhikkhuhī’’ti padaṁ ‘‘vacanīyo’’ti pade avuttakattā, ‘‘anumodāpetabba’’nti pade kāritakammaṁ avuttakammaṁ, vā. ‘‘Kathina’’nti dhātukammaṁ vā vuttakammaṁ vā upanetabbaṁ. Kiṁ vacanīyoti āha ‘‘atthataṁ…pe… anumodāmā’’ti. Itarehi cāti anumodakehi ca. Sabbesanti atthārakaanumodakānaṁ. Hīti saccaṁ. Etanti sabbesaṁ atthatabhāvaṁ, ‘‘dvinnaṁ…pe… anumodakassa cā’’ti vacanaṁ vā.",
  "tika-vin12t2:645": "Evaṁ kathine atthate sati panāti yojanā. Yenāti bhikkhunā. Avicāretvāvāti ‘‘kathinatthārakassa demā’’ti vā ‘‘saṅghassa demā’’ti vā avicāretvā eva. Sesacīvarānipīti kathinatthāracīvarato sesacīvarānipi. Saṅghena dātabbānīti sambandho. ‘‘Apaloketvā’’ti iminā kammavācāya kiccābhāvaṁ dasseti. Vassāvāsikaṭṭhitikāyāti vassāvāsakāle pavattāya ṭhitikāya. Garubhaṇḍanti mañcabibbohanādigarubhaṇḍaṁ. Ekasīmāyāti ekāya upacārasīmāya.",
  "tika-vin12t2:646": "308.Yathā cāti ettha yathāsaddo yaṁsaddattho. Yena vidhināti hi attho. Mahābhūmikanti mahāvisayaṁ. Catuvīsatiākāravantatāya mahāvitthārikanti vuttaṁ hoti. Tatoti anatthatalakkhaṇato. Parivārepīti pisaddo na idha evāti dasseti.",
  "tika-vin12t2:647": "Tatthāti catuvīsatiyā ākāresu. Ullikhitamattenāti ettha pamāṇassa uggahaṇatthaṁ nakhādīhi likhanaṁ ullikhitaṁ, ullikhitaṁ mattaṁ pamāṇaṁ ullikhitamattanti dassento āha ‘‘dīghato ca puthulato ca pamāṇagahaṇamattenā’’ti. Tamevatthaṁ vitthārento āha ‘‘pamāṇaṁ hī’’tiādi. Dassento hutvā ullikhatīti yojanā. Pañcakanti pañcapamāṇaṁ, pañcasamūhaṁ vā khaṇḍaṁ. Vāsaddena aññānipi terasakādīni saṅgaṇhāti. Moghasuttakāropanamattenāti moghasuttassa cīvarassūpari āropanamattena. Dīghasibbitamattenāti dīghato sibbitamattena. Muddiyapaṭṭabandhanamattenāti muddiyapaṭṭassa bandhanamattena. Dve cimilikāyoti dve pilotikāyo. Paṭhamacimilikāti kathinacimilikato aññā attano pakaticimilikā ghaṭetvā ṭhapitā hotīti yojanā. ‘‘Taṁ paṭhamacimilika’’nti pāṭhasesaṁ ajjhāharitvā kathinasāṭakassa kucchicimilikaṁ katvāti iminā sambandhitabbaṁ. Pakaticīvarassāti attano pakaticīvarassa. Pakatipaṭṭabandhacīvaranti pakatipaṭṭena bandhacīvaraṁ. Piṭṭhianuvātāropanamattenāti dīghato anuvātassa cīvarassūpari āropanamattena. Dīghānuvātañhi pārupanakāle piṭṭhiyaṁ ṭhitattā piṭṭhianuvātanti vuccati. Kucchianuvātāropanamattenāti puthulato anuvātassa cīvarassūpari āropanamattena. Puthulānuvātañhi pārupanakāle kucchiyaṁ ṭhitattā kucchianuvātanti vuccati. Āgantukapaṭṭāropanamattenāti āgantukapaṭṭassa cīvarassūpari āropanamattena. Vāti athavā.",
  "tika-vin12t2:648": "Sāruppanti samaṇānucchavikaṁ. Parikathāyāti pariyāyena uppāditāya kathāya. Atiukkaṭṭhaṁ vaṭṭatīti atiukkaṭṭhaṁ eva vaṭṭati. Otiṇṇasadisamevāti otiṇṇena vatthena sadisameva kathinacīvaranti sambandho. Tatthāti duvidhesu sannidhīsu. Tadahevāti tasmiṁ dinnaahani eva.",
  "tika-vin12t2:649": "Rattinissaggiyenāti rattiatikkantaṁ hutvā nissaggiyena. Aññenāti ticīvarato aññena. Samaṇḍalikatanti saha mahāmaṇḍalaaḍḍhamaṇḍalena kataṁ.",
  "tika-vin12t2:650": "309. Evaṁ catuvīsatiākāraṁ anatthatalakkhaṇaṁ dassetvā idāni sattarasākāraṁ atthatalakkhaṇaṁ dassento āha ‘‘ahatenā’’tiādi . Tattha paribhogaṁ na hanittha na gacchitthāti ahataṁ, paribhogena na hanitabbaṁ na hiṁsitabbanti vā ahatanti dassento āha ‘‘aparibhuttenā’’ti. ‘‘Ahatasadisenā’’ti iminā ahatakappenāti ettha kappasaddo sadisatthoti dasseti. Pāpaṇikenāti ettha pasārito āpaṇo pāpaṇo, tasmiṁ patitaṁ pāpaṇikanti dassento āha ‘‘āpaṇadvāre patita’’nti. ‘‘Pilotika’’nti iminā ṇikapaccayassa sarūpaṁ dasseti. Vuttavipallāsenevāti vuttehi ‘‘nimittakatenā’’tiādīhi vipallāsena eva. Tatthāti parivāre . Hīti saccaṁ, yasmā vā. Idhāti kathinakkhandhake. Avuccamānena tena vacanena parihāyatīti sambandho.",
  "tika-vin12t2:651": "310.Tatthāti ‘‘kathañca bhikkhave ubbhataṁ hoti kathina’’ntiādipāṭhe. Janettiyo mātaroti yojanā. Iminā dhammena putte mānetīti mātā, dhammena puttehi māniyatīti vā mātā, sā viya hontīti mātikāti dasseti. Kathinubbhāranti ca kathinuddhāranti ca atthato sadisaṁ. Etāti etā padajātiyo. Tāsūti aṭṭhasu mātikāsu. Assāti kathinubbhārassa.",
  "tika-vin12t2:652": "188. Ādāyasattakakathā",
  "tika-vin12t2:653": "311.Na paccessanti ettha patītyūpasaggassa punatthaṁ, idhātuyā ca gatyatthaṁ dassento āha ‘‘na puna āgamissa’’nti. Evaṁ pakkamato chijjatīti sambandho.",
  "tika-vin12t2:654": "Etañcāti pakkamanantikaṁ, kathinuddhārañca. Tāhanti te ahaṁ. Teti tuyhaṁ.",
  "tika-vin12t2:655": "Aññanti attano vihārato aññaṁ. Evaṁ hotīti eso parivitakko hoti. Soti āvāsapalibodho. Ādiccabandhunā vuttoti yojanā.",
  "tika-vin12t2:656": "Dve palibodhā ekato chijjantīti sambandho. Apubbaṁ acarimanti ekapahāreneva. So palibodhūpacchedo kasmā vitthārato na vuttoti āha ‘‘so panā’’tiādi. So panāti palibodhūpacchedo pana. Na vuttoti sambandho. Etthāti imasmiṁ kathinubbhāre. Kasmā ayaṁ kathinuddhāro ‘‘nāsanantiko’’ti vuttoti āha ‘‘yasmā’’tiādi. Tassāti bhikkhuno.",
  "tika-vin12t2:657": "Āsāvacchedike chijjatīti sambandho. Ayaṁ panāti āsāvacchediko kathinuddhāro pana. Anekapabhedo hotīti sambandho. Tassāti bhikkhussa. Vuttoti ayaṁ āsāvacchediko kathinuddhāro vuttoti yojanā. Ettha panāti imasmiṁ pana ṭhāne. Tatthāti sīmātikkantike.",
  "tika-vin12t2:658": "312-325.Evantiādi nigamanaṁ. Sattaketi aṭṭhasu mātikāsu āsāvacchedato sese sattapamāṇe, sattasamūhe vā. Teyevāti sattake eva. Tatoti vārato. Ye yeti kathinuddhārā. Itarehīti āsāvacchedato aññehi. Ye palibodhā vuttāti sambandho. Āvāso cajīyati anenāti cattanti vacanatthaṁ dassento āha ‘‘yena cittenā’’tiādi. Tanti cittaṁ. ‘‘Eseva nayo’’ti iminā āvāso vamīyati anenāti vantaṁ. Āvāsato muccati anenāti muttanti vacanatthaṁ atidisati. Sabbatthāti sabbasmiṁ kathinakkhandhake.",
  "tika-vin12t2:659": "Iti kathinakkhandhakavaṇṇanāya yojanā samattā.",
  "tika-vin12t2:660": "8. Cīvarakkhandhakaṁ",
  "tika-vin12t2:661": "202. Jīvakavatthukathā",
  "tika-vin12t2:662": "326. Cīvarakkhandhake padakkhiṇasaddassa apasabyatthaṁ paṭikkhipanto āha ‘‘chekā kusalā’’ti. Abhisaṭāti ettha saradhātuyā gaticintāsu idha gatyattheti dassento āha ‘‘abhigatā’’ti. Abhigatāti abhimukhaṁ gantabbā. Nanu pāḷiyaṁ ‘‘atthikānaṁ atthikānaṁ manussāna’’nti vuttaṁ, kasmā pana ‘‘atthikehi atthikehi manussehī’’ti vuttanti āha ‘‘karaṇatthe panā’’tiādi. Iminā chaṭṭhīkattā nāma tatiyākattunā samānoyevāti dasseti. Nigame vasatīti negamoti vutte kuṭumbiyagaṇo negamo nāmāti āha ‘‘kuṭumbiyagaṇo’’ti.",
  "tika-vin12t2:663": "327. Nagare nivasantīti nāgarā. Datvā, vuṭṭhāpesunti sambandho. Ārāmuyyānavāhanādīti ettha ādisaddena aññāni upabhogaparibhogāni saṅgaṇhāti. Gaṇikaṭṭhāneti gaṇikāya ṭhāne. Gaṇikāti ca nagarasobhinī. Sā hi atthikena janagaṇena abhigantabbāti gaṇikāti vuccati. Paṭisatena cāti ettha casaddo avadhāraṇattho. Rattiṁ gamanassa paṭinidhisaṅkhātena satena evāti hi attho. Gilānanti ettha bhāvapaccayena vināpi bhāvattho ñātabboti āha ‘‘gilānabhāva’’nti. ‘‘Jānāpeyya’’nti iminā paṭivedeyyanti ettha vidadhātuyā ñāṇatthaṁ dasseti. Kattarasuppeti ettha kattarasaddo jiṇṇapariyāyoti āha ‘‘jiṇṇasuppe’’ti. Supanti sunakhādayo etthāti suppaṁ, kattaraṁ suppaṁ kattarasuppaṁ.",
  "tika-vin12t2:664": "328.Tanti jīvakaṁ. Aññe rājadārakā vadanti kirāti sambandho. Natthi mātā etassāti nimmātiko. Yathā cātiādīsu yathā pesanti, tathāti yojanā. Casaddo sampiṇḍanattho. Na kevalaṁ vadantiyeva, atha kho na koci kiñci pesetīti hi attho. Aññesanti jīvakato aññesaṁ. Tassāti jīvakassa. Itīti evaṁ. Soti jīvako. Taṁ sabbanti ‘‘nimmātiko nippitiko’’ti vadanañca paṇṇākārassa apesanañcāti taṁ sabbaṁ.",
  "tika-vin12t2:665": "Yaṁnūnāti sādhu vata. Ahaṁ vajjasippaṁ sikkheyyaṁ sādhu vatāti yojanā. Tassāti jīvakassa. Etadahosīti etaṁ ahosi, parivitakko ahūti attho. Parūpaghātapaṭisaṁyuttānīti paraṁ upagantvā, upa bhusena vā hananena paṭisaṁyuttāni. Mettāpubbabhāganti sippassa pubbabhāge pavattā mettā etassāti mettāpubbabhāgaṁ. Iti ahosīti yojanā. Purimacintāya anekantabhāvato ekantabhāvaṁ dassento āha ‘‘api cā’’tiādi. Api cāti ekantena. Ayanti jīvako. Itoti bhaddakappato. Ayanti upāsako . Catuparisantareti catuparisamajjhe. Patthataguṇanti pattharitaguṇaṁ. Ṭhānantaranti ṭhānabhedaṁ, ahampīti na ayaṁ upāsakoyeva, ahampīti attho. Bhagavāti ālapanapadametaṁ. Patthananti icchitavaraṁ. Codiyamānopīti uyyojiyamānopi. Pisaddena purimacintanamapekkhati. Esāti eso jīvako.",
  "tika-vin12t2:666": "329.Disāpāmokkhoti padassa disāsu pāmokkho disāpāmokkhoti vacanatthaṁ dassento āha ‘‘sabbadisāsū’’tiādi. Tasmiñca samayeti jīvakassa tasmiṁ cintanasamaye ca, āgamaṁsūti sambandho. Teti vāṇije, pucchīti sambandho. Kutoti nagarato. Takkasīlatoti takkasīlanagarato. Tatthāti takkasīle. Āmāti sampaṭicchanatthe nipāto, āma atthīti hi attho. Teti vāṇijā. Tathāti yathā jīvako āha, tathā akaṁsūti attho. Soti jīvako. Pitaranti abhayarājakumāraṁ. Tehīti vāṇijehi.",
  "tika-vin12t2:667": "Tanti jīvakaṁ, pucchīti sambandho. Soti jīvako. Kasmā tāta tvaṁ idhāgato asi panāti pucchīti yojanā. Tatoti pucchato. Soti jīvako. Sikkhituṁ āgato amhīti yojanā. Bahuñca gaṇhātītiādīsu so kiñci kammaṁ akatvā sippasseva sikkhitattā bahuñca gaṇhātīti āha ‘‘yathā’’tiādi. Tattha yathā sikkhantiyeva, evaṁ tathā so na sikkhatīti yojanā. So panāti jīvako pana, karoti sikkhatīti sambandho. Ekaṁ kālanti ekasmiṁ kāle. Evaṁ sante kasmā so bahuñca gaṇhātīti āha ‘‘evaṁ santepī’’tiādi. Medhāvitāyāti khippaṁ gahaṇadhāraṇapaññatāya, bahuñca sippanti sambandho. Assa jīvakassa gahitañca sippaṁ na sammussatīti yojanā.",
  "tika-vin12t2:668": "Yattakaṁ sippaṁ ācariyo jānāti, tattakaṁ ayaṁ jīvako jānātīti yojanā. Yanti sippaṁ. Ayanti jīvako, bhavissatīti sambandho. Nanti jīvakaṁ. Yathāti yenākārena. Kammavipākanti kammavipākajaṁ rogaṁ. ‘‘Na’’nti padaṁ ‘‘sikkhāpesī’’ti pade kāritakammaṁ, ‘‘bhesajjayojana’’nti padaṁ dhātukammaṁ. Bhesajjayojananti bhesajjena rogassa yojanaṁ. So panāti jīvako pana. Imināti jīvakena na uggahitaṁ, uggahitanti sambandho. Ekena dvārenāti catūsu dvāresu ekena dvārena. Āhiṇḍantoti vicaranto. Parittaṁ pātheyyanti ettha parittasaddassa ārakkhanatthepi pavattanato idha appatthe pavattatīti dassento āha ‘‘appamattaka’’nti. Kasmā appamattakaṁ pātheyyaṁ adāsīti yojanā. Tassāti disāpāmokkhassa. Ayanti jīvako, labhissatīti sambandho. Tatoti labhanato. Khīṇe pātheyyeti pātheyye khīṇe satīti yojanā.",
  "tika-vin12t2:669": "203. Seṭṭhibhariyādivatthukathā",
  "tika-vin12t2:670": "330.Yā nāmāti yā nāma gharaṇī. Kimpi māyanti ettha ekāralopasandhīti āha ‘‘kimpi me aya’’nti. Iminā yakārādesasandhiṁ nivatteti, ‘‘myāya’’ntipi pāṭho, evaṁ sati ādesasandhiyeva, na lopasandhi. Ayaṁ gharaṇī me kiñci deyyadhammaṁ kimpi dassatīti yojanā. Tassa cāti sabbissa ca, katassātipi pāṭho. Rogūpasamassa cāti mama rogassa upasamassa ca, imehi padehi saṁyamassāti padassa atthaṁ dasseti. ‘‘Upakāra’’nti iminā upajānāmīti ettha upasaddassa atthaṁ dasseti. Adhippāyoti gharaṇiyā āsayo.",
  "tika-vin12t2:671": "331. ‘‘Sabbālaṅkāraṁ tuyhaṁ hotū’’ti idaṁ vacanaṁ rājā sabhāvato āha, udāhu kiñci cintetvāti āha ‘‘rājā’’tiādi. Tattha imanti alaṅkāraṁ. Pamāṇayutteti kāraṇānurūpe. Nanti jīvakaṁ. Nāṭakānampīti pañcasatikānaṁ nāṭakānampi. Sopīti jīvakopi. Tesanti abhayakumāranāṭakānaṁ. Meti mayhaṁ, na patirūpanti sambandho. Ayyikānanti mātāmahīnaṁ. Katassa me upakāranti yojanā. Iminā adhikāro ca upakāro ca atthato sadisanti dasseti. Rājā pasanno datvā āhāti sambandho.",
  "tika-vin12t2:672": "205. Rājagahaseṭṭhivatthukathā",
  "tika-vin12t2:673": "332.Iriyāpathasamparivattanenāti iriyāpathassa punappunaṁ parivattanena. Tīhi sattāhehi niccalassa nipannassa assa seṭṭhissa matthaluṅganti yojanā. Appeva nipajjeyyāti yojanā. Nanti seṭṭhiṁ. Tenevāti teneva kāraṇena. Sīsaṁ chādetīti sīsacchavīti vutte sīsapaṭicchādanacammanti āha ‘‘sīsacamma’’nti. Tassāti seṭṭhissa. Tīhi sattāhenāti ettha pubbapadena pacchimapadaṁ guṇitvā gahetabbanti āha ‘‘tīhi passehi ekenekena sattāhenā’’ti.",
  "tika-vin12t2:674": "333.Janaṁ nīharāpetvāti janaṁ apakkamāpetvā.",
  "tika-vin12t2:675": "207. Pajjotarājavatthukathā",
  "tika-vin12t2:676": "334.Vicchikassa jātoti vicchikassa kāraṇā jāto, vicchikaṁ paṭicca jātoti attho. Sabbi ca bhesajjaṁ vicchikānaṁ paṭikūlaṁ hotīti yojanā. Paññāsayojanikāti ettha ṇikapaccayassa gantuṁ samatthatthe pavattabhāvaṁ dassento āha ‘‘gantuṁ samattho hotī’’ti. Assa raññoti candapajjotanāmakassa assa rañño. Hatthinīyevāti bhaddavatikā nāma hatthinīyeva. Vīsayojanasatanti vīsādhikaṁ yojanasataṁ.",
  "tika-vin12t2:677": "Bhuñjituṁ nisinnassa ekassa kulaputtassa dvāreti yojanā. Tassāti kulaputtassa, ārocesīti sambandho. Soti kulaputto, ‘‘āharā’’ti āṇāpesīti sambandho. Itaroti puriso. Tanti pattaṁ. Yattha yatthāti yasmiṁ yasmiṁ bhave. Tattha tattha vāhanasampanno homīti yojanā. Soti puriso. Pajjoto nāma ayaṁ rājā jātoti yojanā.",
  "tika-vin12t2:678": "Sabbiṁ pāyetvāti idaṁ upalakkhaṇamattanti dassento āha ‘‘sabbiñca pāyetvā’’tiādi. Sabbiñca pāyetvā, paricārakānaṁ āhārācāre vidhiñca ācikkhitvāti attho. Olumpetvāti lupidhātu odahanatthoti āha ‘‘odahitvā’’ti. Virecesīti uddhañca adho ca virecesi.",
  "tika-vin12t2:679": "208. Siveyyakadussayugakathā",
  "tika-vin12t2:680": "335.Sivathikanti sivā jambukā kuṇapakhādanatthāya āgantvā tiṭṭhanti etthāti sivaṭṭhaṁ, tadeva sivathikaṁ, iminā sivathikāyaṁ uppannaṁ siveyyakaṁ thikasaddassa lopaṁ katvāti dasseti. Tatthāti uttarakurūsu. Tanti mataṁ. Hatthisoṇḍakasakuṇāti hatthiliṅgavihaṅgamā. Te hi hatthino soṇḍo viya soṇḍo etesu atthīti hatthīsoṇḍakā, te ca te sakuṇā ceti hatthisoṇḍakasakuṇāti vuccanti. Rañño āharantīti rañño atthāya, santikaṁ vā āharanti. Idanti siveyyakaṁ dussayugaṁ. Siviraṭṭhe vāyitaṁ siveyyakanti ca dassento āha ‘‘athavā’’tiādi. Tenāti kāraṇena. ‘‘Siveyyakanti…pe… vadantī’’ti porāṇā āhūti yojanā.",
  "tika-vin12t2:681": "209. Samattiṁsavirecanakathā",
  "tika-vin12t2:682": "336.Kiṁpanāti ettha kiṁsaddo aniyamattho. Lūkho kiṁ, na lūkho kinti hi attho. ‘‘Sinehapānaṁ pana temetī’’ti ca ‘‘karotī’’ti ca sambandho. Sabbatthāti sakalakāye. Sirāti kaṇḍarā. Ayanti jīvako. Oḷārikadosaharaṇatthanti oḷārikassa dosassa apanayanatthaṁ. Pakatatteti pakatisaṅkhāte sabhāve satīti sambandho. Bhagavā bhanteti yojanā. Kutoti kassa santikā. Vaṭṭati nu khoti cintesīti yojanā. Tatoti cintanato. Soṇoti koḷivīsasoṇo, bhuñjatīti sambandho. Tatoti soṇassa santikā. Tassāti soṇassa. Soti soṇo. Therassāti moggallānattherassa. Idaṁ ‘‘patta’’ntipade sāmī, ‘‘adāsī’’ti pade sampadānaṁ. Aññaṁ piṇḍapātanti sambandho.",
  "tika-vin12t2:683": "Rājāpi kho bhuñjitukāmo ahosīti sambandho. Yañca sujātā adāsi, yañca parinibbānakāle cundo kammāraputto, bhājanagatesu dvīsuyeva tesu piṇḍapātesu devatā ojaṁ pakkhipantīti yojanā. Aññesūti dvīhi piṇḍapātehi aññesu. Icchanti ruciṁ. Soti bimbisāro rājā. Tavevāti tuyhameva. Tanti bhagavato vacanaṁ. Rājā akāsīti sambandho. Teti asītikulaputtasahassā. Etadatthamevāti soṇassa arahatte patiṭṭhāpanatthameva, na rañño anuggahatthanti adhippāyo.",
  "tika-vin12t2:684": "210. Varayācanakathā",
  "tika-vin12t2:685": "337. Kataṁ bhattakiccaṁ yenāti katabhattakicco, tasmiṁ satīti sambandho. Vuttanayenevāti rāhulavatthumhi (mahāva. aṭṭha. 105) vuttanayeneva. Idaṁ vatthanti idaṁ siveyyakaṁ vatthaṁ, uppannanti sambandho. ‘‘Tāvā’’ti ajjhāharitabbo. Etthantareti etasmiṁ vatthuppannakālamajjhe. Koci bhikkhūti sambandho. Tenāti paṁsukūlikahetunā. Ayanti jīvako. Gahapaticīvaranti ettha gahapatīnaṁ cīvaranti atthaṁ paṭikkhipanto āha ‘‘gahapatīhi dinnaṁ cīvara’’nti . Vatthadānānisaṁsapaṭisaṁyuttāyāti ‘‘vatthado hoti vaṇṇado’’tiādikāya (saṁ. ni. 1.42) vatthadānassa ānisaṁsena paṭisaṁyuttāya. Vicchāvasena vutto ‘‘itarītarenā’’ti sabbanāmasaddo aniyamatthoti āha ‘‘appagghenapi mahagghenapi yena kenacī’’ti. Pāvāroti uttarāsaṅgo. So hi pārupanatthāya variyati icchiyatīti pāvāroti vuccati. ‘‘Kappāsādibhedo’’ti iminā tassa sarūpaṁ dasseti. Pakatikojavamevāti pakatiyā bhikkhūnaṁ sāruppaṁ kojavameva. Soḷasanāṭakitthīnaṁ ṭhatvā naccayogyattā mahatī piṭṭhi etassāti mahāpiṭṭhiyaṁ, tameva kojavaṁ mahāpiṭṭhiyakojavaṁ. Tassa kira lomāni caturaṅgulādhikāni honti.",
  "tika-vin12t2:686": "211. Kambalānujānanādikathā",
  "tika-vin12t2:687": "338.Kāsīnanti kāsīnaṁ janapadānaṁ, kāsiraṭṭhe nivāsīnaṁ janānaṁ vā. Pasenadissāti paccuṭṭhaṁ, paṭipakkhaṁ vā senaṁ jinātīti pasenadi jakārassa dakāraṁ katvā. Esāti eso kāsirājā. ‘‘Sahassa’’nti iminā kāsisaddassa saṅketasaṅkhyaṁ dasseti. Taṁagghanakoti tena kāsinā agghanako. Kasmā aḍḍhakāsīti (therīgā. aṭṭha. 25) vuttoti āha ‘‘ayaṁ panā’’tiādi. Ayanti kambalo. Panāti kāraṇatthajotako. Yasmāti hi attho.",
  "tika-vin12t2:688": "339. Bhañjitabbaṁ khomādīni pañca suttāni missitvā avamadditabbanti bhaṅganti dassento āha ‘‘bhaṅgaṁ nāmā’’tiādi. Vākamayamevāti bhaṅganāmakena vākena nibbattameva.",
  "tika-vin12t2:689": "340.Teti bhikkhū, sallakkhiṁsu kirāti sambandho. Etassāti padassa, atthanti sambandho. Na acchiṁsūti na āsiṁsu, na vasiṁsūti attho. Nākāmāti ettha kamudhātu icchattho yakāralopoti āha ‘‘na anicchāyā’’ti. Dātabboti bhāgo dātabbo. Upacāreti susānassa samīpe. ‘‘Akāmā bhāgaṁ dātu’’nti vacanassa anekantabhāvaṁ dassetuṁ vuttaṁ ‘‘yadi panā’’tiādi. Idhāti imaṁ susānaṁ. ‘‘Sampattā gaṇhantū’’ti dentīti yojanā. Yenāti bhikkhunā. Sadisā okkamiṁsūti ettha sadisasaddo samapariyāyoti āha ‘‘samaṁ okkamiṁsū’’ti. Samanti bhāvanapuṁsako. Samānadisāyāti vā dassento āha ‘‘ekadisāya vā’’ti. Ettha pana yakāralopo daṭṭhabbo. Bahimevāti susānato bahi eva. Katikanti katena pavattaṁ saṅgaraṁ.",
  "tika-vin12t2:690": "213. Cīvarapaṭiggāhakasammutikathā",
  "tika-vin12t2:691": "342. ‘‘Yo na chandāgatiṁ gacchatī’’tiādīsu evaṁ vinicchayo veditabboti yojanā. Ñātakādīnaṁ cīvaranti sambandho. Ekaccasminti jane. Vāsaddo vikappattho. Etesu tīsu aññatarena kāraṇena chandāgatiṁ gacchati nāmāti hi attho. Āgatassāpi cīvaranti sambandho pisaddo garahattho. Pageva pacchā āgatassāti hi attho. Avamaññanti uññātaṁ. Voti tumhākaṁ. Natthi kinti yojanā. Muṭṭhā sati etassāti muṭṭhassati. Āgatānampi cīvaranti sambandho. Pisaddo sambhāvanattho. Pageva paṭhamaṁ āgatānanti hi attho. Etaṁ cīvarapaṭiggāhakaṭṭhānaṁ nāmāti yojanā. Santasanto vāti khedakhedo vā. Idañcidañcāti idañca idañca cīvaraṁ. Tasmāti yasmā ca gacchati, yasmā ca jānāti, tasmā. Yoti bhikkhu. Sakkotīti sambandho. Evarūpo bhikkhu sammanitabboti yojanā.",
  "tika-vin12t2:692": "Apalokanenapīti ‘‘itthannāmaṁ bhikkhuṁ cīvarapaṭiggāhakaṁ kātuṁ saṅghaṁ apalokemī’’ti apalokanenapi, sammanitunti sambandho. Yattha panāti yasmiṁ pana dhuravihāre.",
  "tika-vin12t2:693": "‘‘Gahitaṭṭhāneyevā’’ti iminā tatthevāti ettha tasaddassa visayaṁ dasseti. ‘‘Chaḍḍetvā’’ti iminā ujjhitvāti ettha udhadhātuyā vissajjanatthaṁ dasseti. Cīvarapaṭiggāhakanti padassa cīvaraṁ paṭiggaṇhātīti cīvarapaṭiggāhakoti vacanatthaṁ dassento āha ‘‘yo’’tiādi. Tattha yo paṭiggaṇhāti, so cīvarapaṭiggāhako nāmāti yojanā. ‘‘Cīvarapaṭisāmaka’’nti iminā cīvaraṁ gahitaṭṭhānato nīharitvā bhaṇḍāgāre dahati ṭhapetīti cīvaranidahakoti atthaṁ dasseti. Yo na chandātiṁ gacchatītiādīsu ettha etesu ca ito parañcāti yojanā.",
  "tika-vin12t2:694": "214. Bhaṇḍāgārasammutiādikathā",
  "tika-vin12t2:695": "343. Yo vihāro vā yo aḍḍhayogo vā hoti, so vihārādiko sammanitabboti yojanā. ‘‘Ārāmikasāmaṇerādīhī’’ti padaṁ vivittatthe apādānaṁ, karaṇampi yujjati. Paccantasenāsanaṁ pana na sammanitabbaṁ corādiupaddavattā. Vihāramajjheyevāti bhaṇḍāgāravihāramajjheyeva.",
  "tika-vin12t2:696": "Yassāti bhaṇḍāgārassa. Idaṁ padaṁ ‘‘chadanādīsū’’ti pade sāmī, ‘‘natthī’’ti pade sampadānaṁ . Yassa panāti bhaṇḍāgārassa pana. Yattha katthacīti yasmiṁ kasmiṁci ṭhāne. Yenāti patitahetunā. Mūsitvā khādatīti mūsiko. Ādisaddena godhāmaṅgusādayo saṅgaṇhāti. Upa bhusaṁ, upaguhitvā vā cinantīti upacikā. Tanti ovassanādiṁ. Hīti saccaṁ, yasmā vā. Evantiādi nigamanaṁ.",
  "tika-vin12t2:697": "Cīvarapaṭiggāhakādīhīti ādisaddena cīvaranidahakabhaṇḍāgārike saṅgaṇhāti. Tatthāti tesu. Cīvarapaṭiggāhakena na gaṇhitabbanti sambandho. Tāvāti cīvaranidahakabhaṇḍāgārikānaṁ, tehi vā paṭhamaṁ. Yaṁ yanti cīvaraṁ. Tathevāti yathā visuṁ visuṁ katvā gaṇhati, tatheva. Cīvaranidahakenāpīti pisaddo na kevalaṁ paṭiggāhakeneva, atha kho nidahakenapīti sampiṇḍeti. Tathevāti yathā nidahako ācikkhati, tatheva. Tatoti tehi cīvarehi, vibhattaapādānaṁ, tesu cīvaresu vā niddhāraṇaṁ. Tadevāti saṅghena vuttacīvarameva.",
  "tika-vin12t2:698": "Itītiādi nigamanaṁ. Bhagavatā anuññātoti sambandho. Bhaṇḍāgāranti bhaṇḍassa ṭhapanokāsaṁ agāraṁ. Bhaṇḍāgārikoti bhaṇḍāgāre niyutto. Bāhullikatāyāti paccayabāhullena niyuttabhāvatthaṁ. Evaṁ sante kimatthāya anuññātoti āha ‘‘api cā’’tiādi. Anuggahāya anuññātoti sambandho. Hīti vitthāro. Neva jāneyyunti yojanā. Dve dve vā cīvareti sambandho. Saṅgahaṁ kātunti saṅghena saṅgahaṁ kātuṁ.",
  "tika-vin12t2:699": "Na vuṭṭhāpetabboti ettha atthuddhāravasena aññepi avuṭṭhāpanīye dassento āha ‘‘aññepī’’tiādi. Hīti vitthāro. Tatthāti catūsu. Saṅgho pana detīti sambandho. Upakāratāya cāti saṅghassa upakāratāya ca. Ettha ca purimesu tīsu ekoyeva hetu, pacchime pana dve hetavoti daṭṭhabbaṁ.",
  "tika-vin12t2:700": "Sammukhībhūtenāti aññamaññassa mukhe saṁvijjamāno, sannipatito vā sammukho, sammukho hutvā bhūto sammukhībhūto. Bhūsaddayogattā akārassīkāro hoti, antoupacārasīmāyaṁ ṭhito saṅgho . Tamatthaṁ dassento āha ‘‘antoupacārasīmāyaṁ ṭhitenā’’ti. Kolāhalanti bahujanehi sannipatitvā ekato kataṁ abyattasaddaṁ. Tadākāraṁ dassento āha ‘‘amhāka’’ntiādi. ‘‘Cīvarabhājakesū’’tiādinā agatigamanākāraṁ dasseti, taṁ suviññeyyameva. Tulābhūtoti tulāya sadiso hutvā bhūto, tulāya sadisabhāvaṁ patto vā. Majjhattoti majjhe ṭhito attā sabhāvo etassāti majjhatto.",
  "tika-vin12t2:701": "Idanti cīvaraṁ. Ghananti nirantaraṁ. Tanukanti viraḷaṁ. Ettha ‘‘uccinitvā’’ti iminā vatthassa pamāṇena uccinanaṁ dasseti. ‘‘Tulayitvā’’ti iminā agghena tulanaṁ dasseti. Vaṇṇāvaṇṇaṁ katvāti vaṇṇañca avaṇṇañca khuddakañca pamāṇaṁ, mahantañca pamāṇaṁ katvāti attho. Ekaccāni cīvarāni appagghāni honti, ekaccāni mahagghānīti vuttaṁ hoti. Dasadasaagghanakanti dasahi dasahi kahāpaṇehi agghanakaṁ. Yanti cīvaraṁ, bandhitvāti navagghanakaṁ ekagghanakena, aṭṭhagghanakañca dviagghanakena bandhitvāti attho. Same paṭivīseti samapamāṇe paṭivīse ṭhapetvā, iminā ‘‘vaṇṇāvaṇṇa’’nti ettha vaṇṇasaddo pamāṇatthoti dīpeti. Dasa dasa bhikkhūti idaṁ upalakkhaṇavasena vuttaṁ aññenākārenāpi gaṇetuṁ sakkuṇeyyattā. Bhaṇḍikanti cīvarabhaṇḍena niyuttaṁ puṭaṁ. Kusoti salākadaṇḍo.",
  "tika-vin12t2:702": "Attissarāti attanāva attānaṁ issarā. Aññesaṁ vattapaṭipattinti sambandho. Upaḍḍhabhāgoti bhikkhūnaṁ laddhabhāgato upaḍḍho bhāgo. Ye panāti sāmaṇerā pana. Samabhāgoti bhikkhūnaṁ bhāgena samo bhāgo. Idañcāti ‘‘upaḍḍhapaṭivīsa’’nti vacanañca, kathitanti sambandho. Samakamevāti bhikkhusāmaṇerānaṁ samapamāṇameva. Tatruppādavassāvāsikanti tasmiṁ vihāre uppādena mūlena uppāditaṁ vassāvāsikaṁ. Phātikammanti vaḍḍhanakammaṁ ‘‘yattakena vinayāgatena sammuñjanibandhanādinā hatthakammena vihārassa ūnatā na hoti, tattakaṁ katvāti attho. Etanti phātikammaṁ katvā gahaṇaṁ . Hīti saccaṁ. Etthāti tatruppādavassāvāsikagahaṇe. Sabbesanti akhilānaṁ bhikkhusāmaṇerānaṁ. Bhaṇḍāgārikacīvarepīti bhaṇḍāgāre ṭhapite akālacīvarepi. Pisaddena tatruppādavassāvāsikamapekkhati. Sāmaṇerā ukkuṭṭhiṁ karontīti sambandho. Apaharitakanti haritavirahitaṁ. Raṅgachallinti rajanacchaviṁ. Etanti ukkuṭṭhikaraṇato samabhāgadānaṁ, vuttanti sambandho. Ye cāti sāmaṇerā ca. Virajjhitvā karontīti kattabbakālesu akatvā yathicchitakkhaṇe karonti. Teti sāmaṇere. Samapaṭivīso dātabboti ‘‘karissāmā’’ti paṭiññātamattena samo paṭivīso dātabbo.",
  "tika-vin12t2:703": "‘‘Sakaṁ bhāgaṁ dātu’’nti idaṁ vuttanti sambandho. Kiṁ sandhāya vuttanti āha ‘‘bhaṇḍāgārato…pe… sandhāyā’’ti. Pahatāyāti paharitabbāya, pahanitabbāya vā. Tasmāti yasmā sandhāya vuttaṁ, tasmā. Anīhaṭesūti bhaṇḍāgārato anīharitesu. Imassa bhikkhunoti uttaritukāmassa imassa bhikkhuno. Tulāyāti mānena.",
  "tika-vin12t2:704": "Tesūti sāṭakesu, eko sāṭakoti yojanā. Sabbesu pātitesūti sambandho. Ettakenāti dvādasagghanakena. Taṁ sutvāti bhikkhūnaṁ taṁ vacanaṁ sutvā. Sabbatthāti sabbasmiṁ saṅghagaṇasantake. Anuppadānena khipiyati pakkhipiyatīti anukkhepanti dassento āha ‘‘anukkhepaṁ nāmā’’tiādi. Yattakaṁ agghanti sambandho. Tattakena agghena agghanaketi yojanā. Vikallakāti vikalassa bhāvo vikallaṁ, cīvarapuggalānaṁ apahonakabhāvo, tadeva vikallakā. ‘‘Tatthā’’ti pāṭhaseso, tesu dvīsu vikallakesūti attho. Atthīti saṁvijjanti, nipātoyaṁ. Chindantehi ca dātabbānīti sambandho. Dātabbānīti ca chinditabbāni. Dāsaddo hi avakhaṇḍanattho. Dātunti avakhaṇḍituṁ. Evantiādi nigamanaṁ. Etthāti etesu vikallakesu. Tanti cīvaraṁ . Athāti tositato paraṁ. Tatthāti ekassa bhikkhuno koṭṭhāse. Sāmaṇakanti samaṇassa anurūpaṁ. Yoti bhikkhu. Tenāti parikkhārena. Idampīti aññaṁ sāmaṇakassa parikkhārassa ṭhapanampi. Pisaddena purimaṁ vatthachindanamapekkhati.",
  "tika-vin12t2:705": "Vagganti samūhaṁ. Aṭṭha vā nava vā bhikkhū hontīti yojanā. Tesanti aṭṭhannaṁ vā navannaṁ vā. Evantiādi nigamanaṁ. Ayaṁ apahonakabhāvoti yojanā. Puna cīvarasseva vikallakabhāvaṁ dassento āha ‘‘athavā’’tiādi. Ettha purimanaye cīvarassa ca puggalassa ca vikallakaṁ hoti, pacchime cīvarassevāti ayametesaṁ viseso.",
  "tika-vin12t2:706": "215. Cīvararajanakathā",
  "tika-vin12t2:707": "344.Gihiparibhuttaṁ panāti gihinā paribhuttaṁ vatthaṁ pana, kiñci phalanti sambandho.",
  "tika-vin12t2:708": "Sītudakāti sītaṁ udakaṁ. Liṅgavipallāso hi ayaṁ. Uttarāḷumpanti ettha uttara uḷumpanti padacchedaṁ katvā akārato ukārassa lopaṁ katvā, pubbasarassa ca dīghaṁ katvā ‘‘uttarāḷumpa’’nti vuccati. Uttarāḷūti uttaraudakaṁ. Uḷusaddo hi udakavācako, taṁ pāti rakkhatīti uttarāḷumpaṁ. Tassa sarūpaṁ dassento āha ‘‘vaṭṭādhāraka’’nti. Rajananti rajanachalliṁ. Hīti phalajotako. Rajananti rajanudakaṁ. Hīti vitthāro. Thevoti rajanabindu. Na visaratīti na paggharati. Rajanāḷuṅkanti etthāpi purimanayeneva padasiddhi veditabbā. Rajanauḷuṅkanti rajanasaṅkhātassa udakassa gahaṇatthāya kariyatīti rajanauḷuṅkaṁ. Daṇḍakena niyuttaṁ thālakaṁ daṇḍakathālakanti dassento āha ‘‘tameva sadaṇḍaka’’nti. Rajanakuṇḍanti rajanapakkhipanaṁ mahāghaṭaṁ. Aññatrāti aññaṁ ṭhānaṁ. Patthinnasaddo thaddhapariyāyoti āha ‘‘thaddha’’nti. Dantakāsāvānīti ettha dantasaddena tassa vaṇṇo gahetabbo, so etesamatthīti dantāni, dantāni ca tāni kāsāvāni ceti dantakāsāvāni, tamatthaṁ dassento āha ‘‘dantavaṇṇānī’’ti. Dantavaṇṇāni kāsāvāni dhārentīti sambandho.",
  "tika-vin12t2:709": "216. Chinnakacīvarānujānanakathā",
  "tika-vin12t2:710": "345.Dīghamariyādabaddhanti dīghena mariyādena baddhaṁ. Catukkasaṇṭhānanti catunnaṁ maggānaṁ samodhānasaṇṭhānaṁ. Ussahasi tvanti ettha upubbo sahadhātu samatthatthoti āha ‘‘sakkosi tva’’nti. Papubbo pana abhibhavanattho hoti ‘‘pasahatī’’tiādīsu. Yo nāmāti yo ānando ājānissati nāma, so ānando paṇḍitoti yojanā. ‘‘Kusī’’ti etaṁ nāmaṁ adhivacananti yojanā. Anuvātādīnanti ādisaddena paribhaṇḍādīni saṅgaṇhāti. ‘‘Aḍḍhakusī’’ti etanti yojanā.",
  "tika-vin12t2:711": "Gīveyyakanti ettha gīvāyaṁ suttasaṁsibbitaṁ gīveyyakanti vacanatthaṁ dassento āha ‘‘gīvāveṭhanaṭṭhāne’’tiādi. ‘‘Āgantukapaṭṭa’’nti iminā eyyakapaccayassa sarūpaṁ dasseti. Eseva nayo jaṅgheyyakanti etthāpi. Etaṁ nāmanti ‘‘gīveyyakaṁ, jaṅgheyyaka’’nti etaṁ nāmaṁ. Itīti evaṁ. Etanti ‘‘anuvivaṭṭa’’ntiādi etaṁ. ‘‘Anuvivaṭṭa’’nti etaṁ nāmanti yojanā. Vivaṭṭassāti majjhimakhaṇḍakassa. Bāhantanti ettha bāhāya upari ṭhapitā antā bāhantāti vacanatthaṁ dassento āha ‘‘bāhāyā’’tiādi. Tesanti ubhinnamantānaṁ. Etanti ‘‘bāhanta’’nti etaṁ.",
  "tika-vin12t2:712": "217. Ticīvarānujānanakathā",
  "tika-vin12t2:713": "346. ‘‘Ukkhittabhaṇḍikabhāvaṁ āpādite’’ti iminā ubbhaṇḍiteti ettha ukkhittaṁ bhaṇḍaṁ ubbhaṇḍaṁ, ubbhaṇḍabhāvaṁ itā āpāditāti ubbhaṇḍitāti vacanatthaṁ dasseti. Te ubbhaṇḍite bhikkhū addasāti yojanā. Bhisisaṅkhepenāti bhisiyaṁ pakkhepena, pavesenāti attho, bhisiākārenāti vuttaṁ hoti. Tatthāti dakkhiṇāgiriṁ. Gacchantā te bhikkhūti yojanā. ‘‘Aṭṭhapamāṇāsū’’ti iminā antaraṭṭhakāsūti ettha kapaccayo pamāṇatthe hotīti dasseti, kesuci potthakesu pamāṇasaddo na dissati, gaḷitoti daṭṭhabbo. Rattīsūti sambandho. Bhagavantanti ettha sampadānatthe upayogavacananti āha ‘‘bhagavato’’ti. Sītālukāti ettha sītaṁ pakati etesanti sītāluno , teyeva sītālukāti vacanatthaṁ dassento āha ‘‘sītapakatikā’’ti . Ye kulaputtā pakatiyāva sītena kilamanti, te sītālukā nāmāti yojanā. Ekacciyanti ettha ekaccasaddo ekapariyāyoti āha ‘‘ekaṁ paṭṭa’’nti. Iminā ekoyeva ekaccoti katvā sakatthe accapaccayoti dasseti. ‘‘Paṭṭa’’nti iminā ekaccena niyuttaṁ ekacciyanti vacanatthaṁ katvā niyuttatthe pavattassa iyapaccayassa sarūpaṁ dasseti. Itīti evaṁ. Bhagavā anujānātīti sambandho. Itareti saṅghāṭito itare uttarāsaṅgaantaravāsake.",
  "tika-vin12t2:714": "218. Atirekacīvarādikathā",
  "tika-vin12t2:715": "348.Acchupeyyanti ettha acchi vuccati nettamaṇḍalaṁ, taṁ viyāti acchi chiddo, tasmiṁ upagantabbaṁ upanetabbanti acchupeyyaṁ. ‘‘Laggāpeyya’’nti iminā adhippāyatthaṁ dasseti. Etthāti paṁsukūle. Sabbamidanti ‘‘diguṇaṁ saṅghāṭi’’ntiādikaṁ sabbaṁ idaṁ vacanaṁ. Uddharitvāti apanetvā. Saṁsibbitanti aññamaññaṁ sambandhitvā sibbitaṁ.",
  "tika-vin12t2:716": "351.Sovaggikanti ettha sundarāni aggāni rūpādīni etthāti saggo, pubbapade ukārassa lopo, ukārassa uvādese ‘‘suvaggo’’ti sijjhati. Suvaggappattahetukaṁ sovaggikaṁ, dānaṁ, tamatthaṁ dassento āha ‘‘saggappattahetuka’’nti. ‘‘Apanetī’’ti iminā nudadhātuyā apanayanatthaṁ dasseti. Anāmayāti ettha āmayasaddo rogapariyāyoti āha ‘‘arogā’’ti. Natthi āmayo etissāti anāmayā.",
  "tika-vin12t2:717": "353.Jhānalābhinoti jhānalābhīnaṁ puthujjanānaṁ kāmacchandanīvaraṇassa vikkhambhanattā vuttaṁ.",
  "tika-vin12t2:718": "356. Samodhānavasena dassiyitthāti sandiṭṭho. Samodhānavasena bhajiyitthāti sambhatto. Abhimukhaṁ lapitthāti ālapito. Imehīti imehi dvīhi.",
  "tika-vin12t2:719": "221. Pacchimavikappanupagacīvarādikathā",
  "tika-vin12t2:720": "359.Katapaṁsukūloti kato paṁsukūlo. Iminā ‘‘paṁsukūlato’’ti padassa visesanaparapadattaṁ dasseti. Aggaḷāropanenāti aggaḷassa āropanena. ‘‘Suttenevā’’ti ettha evasaddena pilotikaṁ nivatteti. Añchitvā añchitvāti ākaḍḍhitvā ākaḍḍhitvā. Abhidhātu hi ākaḍḍhanattho. ‘‘Saṅghāṭikoṇo dīgho’’ti iminā vikaṇṇoti ettha visamo kaṇṇo vikaṇṇoti katvā kaṇṇasaddassa koṇatthaṁ dasseti. Tatoti gaḷanato. Lujjantīti valiṁ gaṇhanti. Aṭṭhapadakanti padassa aṭṭhapadena sibbitaṁ aṭṭhapadakanti vacanatthaṁ dassento āha ‘‘aṭṭhapadakacchinnena pattamukhaṁ sibbitu’’nti. Tattha aṭṭhapadakacchinnena pattamukhaṁ sibbitunti aṭṭhapadalikhanena tattha tattha gabbhaṁ dassetvā pattamukhaṁ sibbituṁ. ‘‘Aṭṭhapadakacchannenā’’tipi pāṭho, aṭṭhaphalakākārenāti attho.",
  "tika-vin12t2:721": "360. ‘‘Āgantukapattampi dātu’’nti iminā anvādikanti padassa anupacchā āgantukabhāvena dīyatīti anvādikanti vacanatthaṁ dasseti. Catutthakkharenapi pāṭho, anupacchā āgantukabhāvena dhīyati ṭhapīyatīti anvādhikanti kātabbo. Idaṁ panāti anvādhikaṁ pana.",
  "tika-vin12t2:722": "361.Sesañātīnanti mātāpitūhi sesañātīnaṁ. Vinipātetiyevāti vinassanto nipātetiyeva.",
  "tika-vin12t2:723": "362. ‘‘Vassiko’’ti saṅketīyati gaṇhīyatīti vassikasaṅketanti vutte cattāro māsāti āha ‘‘cattāro māse’’ti. Hīti saccaṁ, yasmā vā. Āraññakassa bhikkhunoti sambandho. Tenāti āraññakena bhikkhunā.",
  "tika-vin12t2:724": "222. Saṅghikacīvaruppādakathā",
  "tika-vin12t2:725": "363.Aññatthāti dinnaṭṭhānato aññattha. Haṭānipi cīvarāni tuyheva santakānīti yojanā. Tesanti cīvarānaṁ. Aññoti ekakavassāvāsikato añño. Pañcamāse taṁ sabbaṁ tasseva bhikkhuno hotīti sambandho. Yanti cīvaraṁ, taṁ sabbaṁ cīvaranti sambandho. Yampīti cīvarampi. Soti bhikkhu, gaṇhātīti sambandho. Vassāvāsatthāyāti vassaṁ āvāsassa bhikkhuno atthāya. Ṭhapitaupanikkhepatoti veyyāvaccakarehi vaḍḍhiṁ payojetvā ṭhapitaupanikkhepato. Tatruppādatoti tasmiṁ vihāre uppādato nāḷikeraārāmādito. Idanti vakkhamānaṁ. Etthāti ‘‘tasseva tāni cīvarāni yāva kathinassa ubbhārāyā’’ti vacane. Yanti cīvaraṁ. Pana saddo visesatthajotako. Idanti padālaṅkāramattaṁ. Idhāti imasmiṁ vihāre. Abhilāpamattantipi vadanti. Anatthatakathinassāpīti pisaddo pageva atthatakathinassāti dasseti . Pañcamāseti accantasaṁyogatthe upayogavacanaṁ. Tatoti pañcamāsato. Atītavasse vassaṁvutthasaṅghassa idaṁ vassāvāsikaṁ deti kiṁ? Udāhu anāgatavasseti yojanā. Piṭṭhisamayeti gimhānaṁ paṭhamadivasato paṭṭhāya yāva assayujapuṇṇamī, tāva piṭṭhisamaye.",
  "tika-vin12t2:726": "Vassānatoti vassānamāsato. Etthāti etesu cīvaresu. Keci bhikkhūti sambandho. Tamatthanti tassa saṅghikacīvarassa kāraṇaṁ. Tatthevāti gataṭṭhāne eva. Esāti saṅghikacīvarahārako bhikkhu. Tatrāti vihārādīsu. Nanti cīvarahārakaṁ bhikkhuṁ.",
  "tika-vin12t2:727": "Vattaṁ vitthāretvā dassento āha ‘‘tena hī’’tiādi. Tena bhikkhunā bhājetabbānīti sambandho. Tassevāti adhiṭṭhahantasseva.",
  "tika-vin12t2:728": "Ekekaṁ bhāganti sambandho. Ettha ṭhāne ahameva asmīti yojanā. Duggahitāni hontīti saṅghikāneva hontīti adhippāyo. Mayhamevimāni cīvarānīti issaravasena gahaṇe duggahitāni. Mayhetāni pāpuṇantīti anissaravasena gahaṇe suggahitānīti viseso.",
  "tika-vin12t2:729": "Pātite kuseti ettha tapaccayassa paccuppannakālikabhāvaṁ dassento āha ‘‘ekakoṭṭhāse’’tiādi. Gahitamevāti ekakoṭṭhāse pātitassa kusadaṇḍassa vasena ‘‘imassida’’nti ekakoṭṭhāse vidite sabbesaṁ viditattā gahitamevāti adhippāyo.",
  "tika-vin12t2:730": "Itovāti sacīvarabhattatova. Visuṁ sajjiyamāneti cīvare ca bhatte ca visuṁ sajjiyamāne.",
  "tika-vin12t2:731": "Yathā purimesu dvīsu vatthūsu ‘‘adaṁsū’’ti vuttaṁ, tathā avatvā kasmā idha ‘‘dentī’’ti vuttanti āha ‘‘saṇikaṁ saṇikaṁ dentiyevā’’ti. Saṇikaṁ saṇikaṁ dente dānakiriyāya anupacchinnattā ‘‘dentī’’ti paccuppannavasena vuttanti adhippāyo. Pacchinnadānattāti pacchinnadānakiriyabhāvato. Idaṁ pana vatthu uppannanti sambandho. Ime ca therāti nilavāsiādayo vinayadharapāmokkhā ime ca therā.",
  "tika-vin12t2:732": "223. Upanandasakyaputtavatthukathā",
  "tika-vin12t2:733": "364.Etthāti upanandavatthumhi. Tassāti upanandassa. Gāmakāvāsinoti gāmake āvāsino. Ayanti upanando. Mukharoti mukhaṁ kharaṁ etassāti mukharo khakāralopo, atha vā mukhaṁ etassatthīti mukharo mantutthe pavatto rapaccayo nindatthavācako. Lahukāpattīti dukkaṭāpatti. Tassevāti gahitabhikkhusseva. Dhuranikkhepe satīti yojanā.",
  "tika-vin12t2:734": "Ekassa puggalassatthāya adhippiyate icchiyateti ekādhippāyo, ekapuggalapaṭivīso, tenāha ‘‘ekapuggalapaṭivīsamevā’’ti. Yathā yathāti yena yenākārena. Yoti paṭivīso. ‘‘Tathā tathā’’ti ajjhāharitabbo. Tatthāti ‘‘idha panā’’tiādivacane. Ekekasmiṁ āvāseti sambandho. Vāsaddo aññepi dvīhadvīhādivāre saṅgaṇhāti. Yanti paṭivīsaṁ. Eko puggaloti eko niccāvāso puggalo. Evanti upaḍḍhe diyyamāne. Yattha vā panāti ettha yasaddassa visayaṁ dassetuṁ vuttaṁ ‘‘evaṁ purimasmi’’nti. Purimasmiṁ āvāseti sambandho . Tatoti ettha tasaddassa visayaṁ dassento āha ‘‘bahutaraṁ vasitavihārato’’ti. Idañcāti ‘‘amutra upaḍḍho cīvarapaṭivīso dātabbo’’ti vacanañca. Ekasīmavihārehīti ekissaṁ upacārasīmāyaṁ ṭhitehi vihārehi. Nānāsīmavihāreti nānāupacārasīmāyaṁ ṭhite vihāre. Senāsanaggāhoti purimaupacārasīmāyaṁ senāsanaggāho. Tatthāti passambhanavihāre. Sesanti cīvarato sesaṁ. Sabbatthāti sabbesu vihāresu. Antosīmagatassāti antoupacārasīmāyaṁ gatassa, bhikkhunoti sambandho. Cīvaraṁ senāsanaggāhasseva pāpuṇāti, sesaṁ pana āmisabhesajjādisabbaṁ aññavihārato āgantvā antosīmagatassa pāpuṇātīti adhippāyo.",
  "tika-vin12t2:735": "224. Gilānavatthukathā",
  "tika-vin12t2:736": "365.Mañcake nipātesunti ettha mañcake nipātanaṁ nāma mañcake nipajjāpananti āha ‘‘mañcake nipajjāpesu’’nti. Muttakarīsakiliṭṭhanti muttakarīsehi kiliṭṭhaṁ. Yoti yo koci. Manti mama. Tamatthaṁ dassento āha ‘‘ovādānusāsanīkaraṇenā’’ti. Mama ovādassa ca anusāsaniyā ca karaṇenāti attho. Etthāti ‘‘yo bhikkhave maṁ upaṭṭhaheyyā’’tiādipāṭhe. Suttassa neyyatthattā agahetabbatthaṁ dassento āha ‘‘bhagavato cā’’tiādi. Yassāti gilānassa. Upajjhāyādayoti ettha ādisaddena ācariyasaddhivihārikaantevāsikasamānupajjhāyakasamānācariyakasaṅkhāte pañca jane saṅgaṇhāti. Ekacāriko vā hotīti sambandho. Saṅghattheropīti pisaddo pageva aññesanti dasseti.",
  "tika-vin12t2:737": "366.Abhikkamantaṁ vāti ettha abhimukhaṁ kamatīti abhikkamantoti vutte vaḍḍhanatthoti āha ‘‘vaḍḍhantaṁ vā’’ti. Ābādhaṁ nāvikarotīti sambandho. Iminā antapaccayassa sarūpaṁ dasseti. Idaṁ nāma bhojananti sambandho. Saṁvidhātunti ettha saṁvipubbo dhādhātu karadhātvattho, karadhātu ca sabbadhātvattho, tasmā vuttaṁ ‘‘bhesajjaṁ yojetu’’nti . Assāti gilānupaṭṭhākassa. Antarasaddassa majjhatthādayo paṭikkhipanto āha ‘‘kāraṇaṁ vuccatī’’ti.",
  "tika-vin12t2:738": "225. Matasantakakathā",
  "tika-vin12t2:739": "367.Kālaṅkateti ettha karaṇaṁ katanti dassento āha ‘‘kālakiriyāyā’’ti. Apaloketvāti ‘‘itthannāmo bhante bhikkhu kālaṅkato, tassa ticīvarañca pattañca gilānupaṭṭhākānaṁ dātuṁ saṅghaṁ apalokemī’’ti apaloketvā.",
  "tika-vin12t2:740": "369.Gilānupaṭṭhākalābheti gilānupaṭṭhākānaṁ labhitabbe.",
  "tika-vin12t2:741": "Sabbepi bhikkhūti sambandho. Tatthāti tasmiṁ kālaṅkate. Kiṁ vadanti? ‘‘Sabbepi…pe… sāmino’’ti vadantīti yojanā. Dvīsu vādesu pacchimavādo aṭṭhakathācariyena ruccatīti vadanti. Yanti yaṁ vatthu. ‘‘Yaṁ atthi, taṁ dātabba’’nti vuttamevatthaṁ āvikaronto āha ‘‘aññasmiṁ…pe… dātabba’’nti. Tanti parikkhāraṁ.",
  "tika-vin12t2:742": "Samakoti samaṁ pamāṇametassa bhāgassāti samako. Saṁvidahanamattamevāti idañcidañca karohīti sajjanamattameva. Jeṭṭhakabhāgoti diguṇabhāgo.",
  "tika-vin12t2:743": "Yo panāti bhikkhu pana. Etthāti bahūsu bhikkhūsu. Yenāti yena kenaci, dinnaṁ paṭiyāditanti sambandho. Ekadivasampīti pisaddo pageva dvīhādiketi dasseti. Sopīti pisaddo na kevalaṁ bahudivasaṁ upaṭṭhākoyeva, atha kho sopīti dasseti. Samīpanti gilānassa santikaṁ. Āgacchatīti samīpamāgacchati.",
  "tika-vin12t2:744": "Paccāsīsāyāti bhāgassa paccāsīsāya. ‘‘Puna āgantvā jaggissāmī’’ti iminā ‘‘puna āgantvā na jaggissāmī’’ti gacchantassa na dātabbanti dasseti. Dhuraṁ nikkhipitvāti upaṭṭhahane dhuraṁ nikkhipitvā.",
  "tika-vin12t2:745": "Mātugāmopi hotūti yojanā. Tassa bhikkhunoti kālaṅkatassa tassa bhikkhuno. Sacepi sahassaṁ agghati, gilānupaṭṭhākānaṁyeva dātabbanti yojanā. Aññanti pattacīvarato aññaṁ. Teti gilānupaṭṭhākā. Avasesanti pattacīvarato avasesaṁ. Tatoti bahukamahagghato. Ticīvaraparikkhāroti tiṇṇaṁ cīvarānaṁ parivāro. Sabbañcetanti sabbameva etaṁ parikkhāraṁ. Labhatīti gilānupaṭṭhāko labhati.",
  "tika-vin12t2:746": "Soti kālaṅkato. Kassacīti gahaṭṭhassa vā pabbajitassa vā. Tassevāti dinnagāhakasseva. Ruciyā evāti kāmā eva. Tattha tattha saṅghassevāti tasmiṁ tasmiṁ vihāre ṭhitassa saṅghasseva. Idaṁ vihāre ṭhapitaparikkhāre sandhāya vuttaṁ. Sace gāme vā araññe vā ṭhapitā honti, sakalova saṅgho issaro. Kasmā? Saṅghasseva dāyajjabhāvato. Bahūnampīti tīhi paṭṭhāya bahūnampi. Īdisavacanaṁ upanidhāya sāsanepi eko dve bahūti tīṇi vacanāni atthe dissanti, sadde pana dvivacanabahuvacanānaṁ visesābhāvato dvivacanaṁ natthīti daṭṭhabbaṁ. Adinnamevāti attanoyeva asantakattā, aññesampi sādhāraṇattā ca adinnameva. Sace sabbe matā anumatiyā denti, sudinnameva. Tanti santakaṁ. Tesūti tesu sabbesu.",
  "tika-vin12t2:747": "227. Kusacīrādipaṭikkhepakathā",
  "tika-vin12t2:748": "371. ‘‘Akkanāḷamaya’’nti iminā akkanāḷena nibbattaṁ akkanāḷanti vacanatthaṁ dasseti. Makacimayoti ettha makacisaddena potthakasaddassa ganthādayo atthe nivatteti. Mayasaddena purimanayeneva nibbattataddhitaṁ dasseti. Sesānīti akkanāḷapotthakehi sesāni kusacīrādīni. Tesūti kusacīrādīsu.",
  "tika-vin12t2:749": "372.Tipaṭṭacīvarassa vāti idaṁ dvipaṭṭacīvarassa majjhe dānaṁ sandhāya vuttaṁ. Tesanti sabbanīlakādīnaṁ. Kañcukanti vāraṇaṁ. Tañhi kaciyati kāye bandhiyatīti kañcukoti vuccati. Veṭhanepīti uṇhīsepi. Tañhi yasmā yena sīse veṭhiyati, tasmā veṭhananti vuccati. Rukkhachallimayanti ettha rukkhachallisaddena tirīṭasaddassa vakkalatthaṁ dasseti. Vakkalañhi nivasanānaṁ aṅgapaccaṅgaṁ tirobhāvaṁ paṭicchannabhāvaṁ eti gacchati anenāti vā rukkhaṁ tiropaṭicchannaṁ hutvā eti pavattatīti vā tirīṭanti vuccati. Abhidhāne (abhidhānappadīpikāyaṁ 442 gāthāyaṁ) pana tarīṭanti takāre ikāravirahito pāṭho atthi. Pādapuñjananti pādo pujiyati sodhiyati anenāti pādapuñjanaṁ, tālujo tatiyakkharo.",
  "tika-vin12t2:750": "374.Sante patirūpake gāhaketi ettha patirūpako nāma pakkamantassa bhikkhuno sandiṭṭhasambhatto. Iminā patirūpake gāhake asati adatvā saṅghena bhājite subhājitamevāti dasseti. Satta janāti pakkamantaummattakakhittacittavedanaṭṭā cattāro, ukkhittakā tayoti satta janā.",
  "tika-vin12t2:751": "230. Saṅghe bhinne cīvaruppādakathā",
  "tika-vin12t2:752": "376.Saṅgho bhijjatīti ettha dvikoṭṭhāsavasena bhijjanamevādhippetaṁ, na aññanti āha ‘‘dve koṭṭhāsā’’ti. Ekasmiṁ pakkhe cīvarāni dentīti yojanā. Dvipakkhaṁ sandhāya ‘‘sakalassa saṅghassā’’ti vuttaṁ. Etanti cīvaraṁ. Tasseva cīvaranti tassa koṭṭhāsassa cīvarameva. Yatthāti yasmiṁ dese. Dakkhiṇodakaṁ pamāṇanti dakkhiṇodakameva pamāṇaṁ, na deyyadhammo. Tasmā dakkhiṇodakaṁ paṭiggaṇhantā, deyyadhammassa sāmino hontīti adhippāyo. Ubhohipi pakkhehīti yojanā. Parasamuddeti jambudīpe. So hi sīhaḷadīpato samuddassa pārattā parasamuddoti vuccati. Itaro pakkhoti dakkhiṇodakassa ca cīvarassa ca laddhapakkhato itaro aladdho pakkho.",
  "tika-vin12t2:753": "232. Aṭṭhacīvaramātikākathā",
  "tika-vin12t2:754": "379. Idāni āhāti sambandho. Puggalādhiṭṭhānanayenāti ‘‘sīmāya detī’’ti kattuvācakena kiriyāpadena dāyakapuggalasaṅkhātakattuno adhiṭṭhānavasena vuttattā puggalādhiṭṭhānena nayena. Etthāti etāsu aṭṭhasu mātikāsu. Aṭṭhamā mātikāti yojanā. Tatthāti aṭṭhasu mātikāsu. Sabbatthāti sabbesu ‘‘katikāya detī’’tiādīsu.",
  "tika-vin12t2:755": "Sīmāya…pe… bhājetabbantiādimhi mātikāniddese pana evaṁ vinicchayo veditabboti yojanā. Sīmāya detīti ettha pannarasa sīmā veditabbāti sambandho.",
  "tika-vin12t2:756": "Tatthāti pannarasasu sīmāsu. Upacārasīmā paricchinnā hotīti sambandho. Ettakaṁ ṭhānanti parikkhepārahaṭṭhānassa ekantena avuttattā ekantena parikkhepārahaṭṭhānaṁ dassento āha ‘‘apicā’’tiādi. Dhuvasannipātato vā khipitānanti sambandho. ‘‘Pariyante’’ti padaṁ pubbāparāpekkhaṁ. Tasmā tīsu nissakkapadesu yojetabbaṁ. Sā panāti upacārasīmā pana. Bhikkhūsu vaḍḍhantesu āvāsopi vaḍḍhatīti manasikatvā vuttaṁ ‘‘bhikkhūsu vaḍḍhantesū’’ti. Sabbesaṁ bhikkhūnanti sambandho. Vuttamevāti sīmakathāyaṁ (mahāva. aṭṭha. 138, 144) vuttameva.",
  "tika-vin12t2:757": "Apica khoti ettha apisaddo pucchatthavācako. Kehi ṭhapitāti hi attho. Rājarājamahāmattā ṭhapentīti sambandho. Lābhasīmāti lābhassa mariyādo. Yanti yo lābho. Etthantareti etasmiṁ gāvutādiantare. Lābhasīmā nāmāti lābhena paricchinnā sīmā nāma. Tatthāti bahūsu janapadesu. Antaradīpā cāti mahādīpato aññadīpā ca, khuddakadīpāti adhippāyo.",
  "tika-vin12t2:758": "Ettheva sīmāyāti khaṇḍasīmāya eva. Tesaṁyevāti khaṇḍasīmagatānaṁyeva. Evatthaphalaṁ dassento āha ‘‘aññesa’’ntiādi. Rukkhe vā pabbate vā ṭhitassa vā heṭṭhā pathavīmajjhagatassa vā bhikkhussāti yojanā. Imissā upacārasīmāya ṭhitassāti sambandho. Samānasaṁvāsasīmāyāti mahāsīmāya. Khaṇḍasīmasīmantarikāsūti khaṇḍasīmāyañca dvinnaṁ sīmānaṁ sīmantarikāyañca. Tattha dvinnaṁ gāmaṭṭhānampi pāpuṇāti. Avippavāsasīmāya dinnaṁ gāmaṭṭhānaṁ na pāpuṇāti ‘‘ṭhapetvā gāmañca gāmūpacārañcā’’ti vuttattā.",
  "tika-vin12t2:759": "Jambuyā lakkhito dīpo jambudīpo. Tambo lohito pāṇi hattho etesanti tambapāṇino. Vijayakumārādayo sattasatā janā. Tesaṁ nivāso tambapaṇṇi, soyeva dīpoti tambapaṇṇidīpo, tasmiṁ. Sabbesaṁ bhāganti sambandho. Tatrevāti jambudīpeyeva. Evantiādi nigamanaṁ.",
  "tika-vin12t2:760": "Yo pana bhaṇatīti sambandho. Tatoti kathanato, paranti sambandho. Nanti mahāsivattheraṁ. Tiyojanāpīti pisaddo tato ūnāpi hotīti dasseti. Sabbaṁpetanti sabbaṁpi etaṁ lābhagaṇhanādiṁ. Iti āhaṁsūti yojanā.",
  "tika-vin12t2:761": "Katikānaṁ yathicchitakatena pavattattā bahu hoti, tasmā idha icchitakatikaṁ dassetuṁ vuttaṁ ‘‘samānalābhakatikāyā’’ti . Tatrāti ‘‘katikāya detī’’ti pāṭhe. Sannipatitehi bhikkhūhi bhājetabbanti sambandho. Tassāti vihārassa. Buddhādhivutthoti buddhena adhi issaravasena vasiyitthāti buddhādhivuttho. Ettāvatāti ettakena sāvanamattena. Nisinnovāti nisinno eva hoti, nisinno iva vā. Tasmiṁ vihārepīti tasmiṁ porāṇakādivihārepi. Evamevāti ‘‘ayaṁ porāṇako vihāro tena navavihārena saddhiṁ samānalābhaṁ kātuṁ saṅghassa ruccatī’’tiādinā evameva. Idhāti porāṇakavihāre. Tasminti navavihāre. Evanti yathā ekena vihārena saddhiṁ eko vihāro kātabbo, evaṁ tathāti attho.",
  "tika-vin12t2:762": "Bhikkhāpaññattiyāti ettha bhikkhā paññapiyati niccavasena ṭhapiyati etthāti bhikkhāpaññattīti dassento āha ‘‘attano pariccāgapaññāpanaṭṭhāne’’ti. Tassāti ‘‘yattha saṅghassa dhuvakārā kariyantī’’tipāṭhassa. Attho evaṁ veditabboti yojanā. Yattha vāti yasmiṁ vā ṭhāne. Anenāti cīvaradāyakena. Salākabhattādīni vā nibaddhāni kāritānīti sambandho. Yena panāti cīvaradāyakena pana. Sakalopi vihāroti sakalopi saārāmo vihāro. Tatthāti cīvaradāyake. Imeti pākavattassa vattanaṭṭhānādayo vihārā. Dhuvena kariyantīti dhuvakārā vihārā. Soti cīvaradāyako. Yatthāti yasmiṁ ṭhāne. Sabbatthāti sabbesu bahūsu vihāresu.",
  "tika-vin12t2:763": "Tehīti bahutarehi bhikkhūhi. Dhuvakāresūti niddhāraṇe bhummaṁ. Ekatthāti ekasmiṁ dhuvakāre. ‘‘Sace bhikkhugaṇanāya gaṇhathāti vadatī’’ti iminā sace na vadati, bhikkhugaṇanāya bhājetvā gaṇhituṁ na vaṭṭatīti dasseti, vihāragaṇanāya gaṇhituṁ vaṭṭatīti adhippāyo. Tathāti yathā ‘‘bhikkhugaṇanāya gaṇhathā’’ti vadati, tathāti attho. Etthāti bhājetabbavatthūsu. Tanti mañcapīṭhakaṁ, pucchitvā dātabbanti sambandho. Pucchitvāti dāyakaṁ pucchitvā, vadatīti dāyako vadati. Saṅghassāpīti pisaddo na dāyakassevāti dasseti.",
  "tika-vin12t2:764": "Upacārasīmāyaṁ ṭhitena saṅghena bhājetabbanti sambandho . Sīmaṭṭhassāti upacārasīmāyaṁ ṭhitassa. Asampattassāpīti bhājanaṭṭhānaṁ asampattassāpi. Alasajātikāti kosajjajātikā. Ṭhitikāti pabandhavasena ṭhiyate ṭhiti, sāyeva ṭhitikā. Atha vā ‘‘ṭhitaṭṭhānato paṭṭhāya dātabba’’nti aṭṭhakathāyaṁ (mahāva. aṭṭha. 379) vuttattā tiṭṭhati pabandhavasena etthāti ṭhiti, sāyeva ṭhitikāti vacanattho kātabbo. Ṭhitikaṁ ṭhapetvāti vīsativassasaṅkhātaṁ ṭhitikaṁ ṭhapetvā. Tesanti therānaṁ.",
  "tika-vin12t2:765": "Sampattasampattānanti bhājanaṭṭhānaṁ sampattasampattānaṁ. Attano vihāradvāre vā attano antovihāreyeva vāti yojanā. Sīmāti upacārasīmā. Therāsanaṁ ārūḷhe satīti yojanā. Vassaggenāti vassagaṇanāya.",
  "tika-vin12t2:766": "Pāṭekkanti paccekaṁ. Sabbāneva cīvarānīti sambandho. Dubbhāsitaduggahitānamatthaṁ dassento āha ‘‘gatagataṭṭhāne saṅghikāneva hontī’’ti. Ekanti dasasu vatthesu ekaṁ.",
  "tika-vin12t2:767": "Vatthasseva pupphaṁ vā vali vā atthīti yojanā. Tenāti pupphavalinā. Ekaṁ tantanti ekaṁ suttaṁ. Tatthāti tesu ṭhitikāya ṭhānāṭṭhānesu. Dvīhipi gahetabbaṁ ṭhitikāya abhāvato.",
  "tika-vin12t2:768": "Bhikkhu attano santakaṁ yaṁ cīvaranti yojanā. Paṁsukūlikānampi vaṭṭatīti ‘‘saṅghassa demā’’ti vā ‘‘tuyhaṁ demā’’ti vā avatvā ‘‘bhikkhūnaṁ dema, therānaṁ demā’’ti vuttattā paṁsukūlikānampi vaṭṭati. Bhikkhutherā nāma hi na attanāyeva honti, aññepi bahū, tasmā vaṭṭati. ‘‘Saṅghassā’’ti vutte attanā ekantena saṅghoyeva, tasmā ‘‘saṅghassā’’ti vuttepi na vaṭṭati, pageva ‘‘tuyha’’nti vutte.",
  "tika-vin12t2:769": "Tatoti bahuvatthato. Gahetuṁ na vaṭṭatīti paṁsukūlikānaṁ gahetuṁ na vaṭṭati.",
  "tika-vin12t2:770": "Yanti vatthaṁ. Tatthāti parikkhāresu. Suttanti tantaṁ.",
  "tika-vin12t2:771": "Evaṁ antosīmaṁ pavisitvā ‘‘saṅghassa demā’’ti dinne vinicchayaṁ dassetvā bahisīmāya dinne taṁ dassento āha ‘‘sace panā’’tiādi. Ekabaddhā cāti dvādasahatthamanatikkamitvā ekatobaddhā ca. Ye panāti bhikkhū pana.",
  "tika-vin12t2:772": "Ubhatosaṅghassa detīti ettha catunnaṁ vākyānaṁ vasena vuttepi ubhatosaṅghassa detiyeva nāmāti dassento āha ‘‘ubhatosaṅghassa dammīti vuttepī’’tiādi. Ubhatosaṅghaggahaṇena gahitattāti puggalassa ubhatosaṅghaggahaṇena gahitattā. ‘‘Eseva nayo’’ti iminā ekavīsatipaṭivīse katvā eko cetiyassa dātabboti nayaṁ atidisati. Pāpuṇanakoṭṭhāso nāma natthi cetiyassa ubhatosaṅghaggahaṇena agahitattā.",
  "tika-vin12t2:773": "Tatthāti ubhatosaṅghapuggalacetiyesu. Sesaṁ suviññeyyameva.",
  "tika-vin12t2:774": "Pubbeti buddhassa bhagavato dharamānakāle. Tadāti yadā buddho bhagavā dharati, tadā. Paṭimaṁ vāti paṭibimbaṁ vā. Tañhi bhagavatā paṭi sadisaṁ mānīyatīti paṭimāti vuccati. Cetiyaṁ vāti thūpaṁ vā. So hi devamanussehi cititabbaṁ, pūjetabbaṁ, iṭṭhakādīhi vā cinitabbanti cetiyanti vuccati. Tatthāti deyyadhammesu. Yanti kiriyāparāmasanaṁ. Yaṁ dentīti yojanā. Tatthāti tasmiṁ dāne. Aniyamavācakassa ‘‘yo’’ti sabbanāmassa atthaṁ dassento āha ‘‘pabbajito vā gahaṭṭho vā’’ti. Vattaṁ katvā paribhuñjitunti pubbakālaaparakālakiriyānaṁ vikāravasena aniyatattā vuttaṁ ‘‘bhuñjitvā pacchāpi vattaṁ kātu’’nti.",
  "tika-vin12t2:775": "‘‘Dūrampi haritvā pūjetabba’’nti iminā jaṅghapesanikakammaṁ na hotīti dasseti. Harantassa bhikkhunoti sambandho. Gacchatoti anādare sāmivacanaṁ. Tanti saṅghassa āhaṭabhattaṁ.",
  "tika-vin12t2:776": "Vassaṁvutthasaṅghassāti vassaṁ vasitthāti vassaṁvuttho. Aluttakitantasamāsoyaṁ, soyeva saṅgho vassaṁvutthasaṅgho, tassa. Yāvatikasaddo yattakapariyāyoti āha ‘‘yattakā’’ti. Disāpakkantassāpīti aññaṁ disaṁ pakkantassapi, dātabbanti sambandho. Vadantīti aṭṭhakathācariyehi apare ācariyā vadanti. Etanti vacanaṁ.",
  "tika-vin12t2:777": "Sampattānanti dinnaṭṭhānaṁ sampattānaṁ. Sabbesanti yattha katthaci vutthavassānaṁ sabbesaṁ. Tatrāti vihāre. Tatrāti tasmiṁ vadane sati, tesu bhikkhūsu vā. Vassaṁ vasantīti vassaṁvasantā, tesaṁ. Cīvaramāseti cīvarena lakkhite pacchimakattikamāse.",
  "tika-vin12t2:778": "Hemantassa pacchimo divasoti phagguṇapuṇṇamīsaṅkhāto hemantassa pacchimo divaso. Vassāvāsikanti vassaṁ āvasantānaṁ dātabbaṁ cīvaraṁ. Āropetabbākāraṁ dassento āha ‘‘atītavassāvāsassā’’tiādi. Tattha atītavassāvāsassāti atītavassaṁ, atītavasse vā āvāsassa saṅghassa. Tanti cīvaraṁ.",
  "tika-vin12t2:779": "Ṭhapetvāti vihāre ṭhapetvā. Sampattānanti imaṁ ṭhānaṁ sampattānaṁ. Itoti cīvaradānakālato. Teti antovasse vutthabhikkhū.",
  "tika-vin12t2:780": "Ādissāti padassa tvāpaccayantabhāvaṁ dassento āha ‘‘ādisitvā’’ti. Ayamattho veditabboti yojanā. Tatrāti ‘‘yāguyā vā’’tiādipāṭhe. Ajjatanāya vāti ajja bhavānaṁ puññānaṁ atthāya vā. Tesanti nimantakānaṁ, paviṭṭhānaṁ bhikkhūnanti sambandho. Yehi nimantitehīti nimantitehi yehi bhikkhūhi. Yesaṁ vā pattanti sambandho. Tesaṁ na pāpuṇātīti sabbesaṁ tesaṁ na pāpuṇāti, kasmā? Animantitattā. Tesaṁ na pāpuṇanti, kasmā? Nimantitagehaṁ apaviṭṭhattā. Soti dāyako.",
  "tika-vin12t2:781": "Pubbepīti ito pubbepi. Assāti dāyakassa. Vāsetvāti vāsāpetvā. Soti dāyako. Yoti bhikkhu, vasatīti sambandho. Tānīti bhesajjāni. Idanti cīvaraṁ.",
  "tika-vin12t2:782": "‘‘Antevāsikānañcā’’ti padena saddhivihārikāpi gahetabbā uddesādivasena ante vasanasīlattā. Uddesaṁ gahetuṁ āgato ca gahetvā gacchanto cāti ime ante avasanasīlāpi rūḷhīvasena antevāsikā nāma. Iminā nissayaṁ gahetuṁ āgato ca therassa santike nissayaṁ gahitapubbo ca antevāsiko nāmāti dasseti. Vattaṁ katvā uddesaparipucchādīni gahetvā vicarantānaṁ sabbesaṁ uddesantevāsikānaṁ pāpuṇātīti yojanā. Iminā saddhivihārikanissayantevāsikaupasampadantevāsikapabbajjantevāsikāpi gahetabbā tesampi nibaddhacārikabhikkhubhāvato. Sabbatthāti sabbasmiṁ cīvarakkhandhake.",
  "tika-vin12t2:783": "Iti cīvarakkhandhakavaṇṇanāya yojanā samattā.",
  "tika-vin12t2:784": "9. Campeyyakkhandhakaṁ",
  "tika-vin12t2:785": "234. Kassapagottabhikkhuvatthukathā",
  "tika-vin12t2:786": "380. Campeyyakkhandhake gaggarāya pokkharaṇiyāti ettha gaggarasaddassa nāmasaddabhāvaṁ dassento āha ‘‘gaggaranāmikāya itthiyā’’ti. Iminā gaggarasaddo gaggaraiti nāmaṁ pavattinimittaṁ katvā itthidabbaṁ vadatīti dasseti. Tantipaṭibaddhoti tantiyā paṭibaddho. ‘‘Ussukkampi akāsi yāguyā’’tiādīsu evaṁ vinicchayo veditabboti yojanā . Tassa bhikkhunoti kassapagottanāmakassa tassa bhikkhuno. Tatthevāti vāsabhagāmeyeva.",
  "tika-vin12t2:787": "382. Adhammena vaggakammaṁ karontītiādīnaṁ nānākaraṇanti sambandho.",
  "tika-vin12t2:788": "236. Ñattivipannakammādikathā",
  "tika-vin12t2:789": "385.Aññatrāpi dhammāti ettha dhammāti upayogatthe nissakkavacanametanti āha ‘‘aññatra dhamma’’nti. ‘‘Aññatrā’’ti nipātapayoge dutiyātatiyāpañcamīsu aññatarassa sambhavato upayogavacanampi hoti. Tasmā vuttaṁ ‘‘ayameva vā pāṭho’’ti. ‘‘Bhūtena vatthunā’’ti iminā dhammasaddassa saccatthaṁ dasseti. ‘‘Eseva nayo’’ti iminā saddasabhāvameva sandhāya atidisati, na atthaṁ. Tena vuttaṁ ‘‘ettha panā’’tiādi. Satthusāsananti satthu āṇā. Satthuāṇā nāma ñattianusāvanānaṁ sampadāti āha ‘‘ñattisampadā anusāvanasampadā cā’’ti. ‘‘Paṭikuṭṭhañceva katañcā’’ti iminā paṭikuṭṭhakatanti padassa dvandavākyaṁ dasseti. Paṭikusitabbanti paṭikuṭṭhaṁ, kattabbanti kataṁ, kammaṁ. Tamevatthaṁ dassento āha ‘‘yaṁ aññesū’’tiādi. Tattha yanti kammaṁ.",
  "tika-vin12t2:790": "387.Pāḷiyāti vinayapāḷiyā. Yanti kammaṁ, na kariyatīti sambandho. Etthāti aṭṭhakathāyaṁ. So ca khoti so ca vitthāro, āgatoti sambandho. Kasmā ñattidutiyañatticatutthakammānameva vasena āgato, nanu ñattiapalokanakammavasenapi āgatena bhavitabbanti āha ‘‘yasmā panā’’tiādi. Ñattidutiyañatticatutthesu hāpanaṁ vā aññathā karaṇaṁ vā atthi viya ñattikamme natthīti yojanā. Ñattikamme ñattiṭṭhapanato aññakiccassa asambhavato hāpanaṁ vā aññathā karaṇaṁ vā natthīti adhippāyo. Tānīti ñattikammaapalokanakammāni. Sabbesampi kammānanti sabbesampi catunnaṁ kammānaṁ. Paratoti parasmiṁ parivārāvasāne (pari. aṭṭha. 482).",
  "tika-vin12t2:791": "237. Catuvaggakaraṇādikathā",
  "tika-vin12t2:792": "388. Yadidaṁ kammanti yojanā. Tesanti saṅghānaṁ. Kammappattoti ettha kammena, kammassa vā pattoti atthaṁ paṭikkhipanto āha ‘‘kammaṁ patto’’ti. ‘‘Sabbakammesu kammapatto’’ti pāḷinayena ‘‘kammesu patto’’ti atthopi yujjati. Lokavohāravasena ‘‘kammena kammassa vā patto’’ti atthopi yujjateva.",
  "tika-vin12t2:793": "389.Parisatoti parisakāraṇā. Tatthāti ‘‘catuvaggakaraṇañce bhikkhave’’tiādipāṭhe, catuvīsatipuggalesu vā. Kammanānāsaṁvāsakoti ukkhepanīyakammakato. Laddhinānāsaṁvāsakoti ukkhittānuvattako. ‘‘Hutvā’’ti iminā ‘‘bhikkhunīcatuttho’’tiādīsu catuvīsatiyā ṭhānesu kiriyāvisesanabhāvaṁ dasseti. Bhikkhunī catutthī etassāti bhikkhunīcatuttho, catuvaggo saṅghotiādinā vacanattho kātabbo.",
  "tika-vin12t2:794": "393.Parivāsādītiādisaddena mūlāyakassanamānattaabbhānāni saṅgaṇhāti. Tesanti parivāsādikammānaṁ. Paratoti parasmiṁ cūḷavagge (cūḷava. aṭṭha. 75 ādayo).",
  "tika-vin12t2:795": "394.Paṭikuṭṭhakatakammassāti paṭikuṭṭhassa hutvā katassa kammassa. Pakatattassāti ettha pakatisīlasaṅkhāto attā sabhāvo etassāti pakatattoti atthaṁ dassento āha ‘‘avipannasīlassā’’ti. Saṅghādisesaṁ anāpajjantassāpi avipannasīlattā vuttaṁ ‘‘pārājikaṁ anajjhāpannassā’’ti. Iminā saṅghādisesaṁ āpajjantopi pakatattoyevāti dasseti. Sopi hi idha avipannasīlo nāma, aññattha pana saṅghādisesassa sīlavipattibhāvato taṁ āpajjantopi vipannasīloyeva nāma. Ānantarikassāti ettha anantarasaddassa sambandhañca ṇikapaccayassa atthañca dassento āha ‘‘attano anantaraṁ nisinnassā’’ti. Tattha ‘‘attano’’ti iminā anantarasaddassa sambandhaṁ dasseti. ‘‘Nisinnassā’’ti iminā ṇikapaccayassa atthaṁ dasseti.",
  "tika-vin12t2:796": "239. Dvenissāraṇādikathā",
  "tika-vin12t2:797": "395.Vatthutoti vatthukāraṇā. Tatthāti ‘‘dvemā bhikkhave’’tiādipāṭhe. ‘‘Sandhāya vutta’’nti iminā ‘‘appatto’’tiādisuttassa neyyatthabhāvaṁ dasseti. Hīti saccaṁ, yasmā vā. Tanti pabbājanīyakammaṁ. Puna tanti pabbājanīyakammameva. Esa bhikkhu appattoti sambandho. Kasmā appattoti āha ‘‘yasmā’’tiādi. Āveṇikalakkhaṇenāti avinā hutvā pavattena lakkhaṇena. Attanā avinā hutvā attano santakena visuṁ bhūtena lakkhaṇenāti vuttaṁ hoti. Yadi appatto, kasmā sunissāritoti āha ‘‘yasmā panassā’’tiādi. Assāti bhikkhussa, kareyyāti sambandho. Taṁ ce saṅgho tajjanīyakammādivasena nissāreti, sunissāritoti sambandho . Soti bhikkhu. Yasmā anuññātā, tasmā sunissāritoti yojanā. Kittakena aṅgena anuññātāti āha ‘‘ekenapi aṅgenā’’ti.",
  "tika-vin12t2:798": "396.Osāraṇāti ettha otyūpasaggavasena saradhātu pavesanatthoti āha ‘‘pavesanā’’ti. Tatthāti ‘‘osāraṇā’’tiādipāṭhe. Osāretīti ettha abbhānādivasena pavesanaṁ paṭikkhipanto āha ‘‘upasampadakammavasenā’’ti. Sahassakkhattumpīti pisaddo garahattho. Ekavārādike pana kā nāma kathāti dasseti. Sātisārāti sadosā. Tathāti yathā ācariyupajjhāyā sātisārā, tathā. Seso kārakasaṅgho sātisāroti sambandho. ‘‘Hatthacchinnādayo pana dvattiṁsa suosāritā’’ti vuttattā andhamūgabadhirānaṁ apabbajitānampi upasampadā ruhatīti daṭṭhabbaṁ. Teti hatthacchinnādayo dvattiṁsa.",
  "tika-vin12t2:799": "397.Abhūtavatthuvasenāti asaccavatthuvasena, asaṁvijjamānavatthuvasena vā. Tatthāti ‘‘idha pana bhikkhave’’tiādipāṭhe. Paṭinissajjitāti ettha tapaccayassa kammatthe pavattabhāvaṁ dassento āha ‘‘paṭinissajjitabbā’’ti.",
  "tika-vin12t2:800": "241. Upālipucchākathā",
  "tika-vin12t2:801": "400.Tatthāti upālipañhesu. Tassapāpiyasikādīhi saddhiṁ ekā pucchā katāti yojanā. Bhikkhūnampi vāreti sambandho. Pisaddena ‘‘na kevalaṁ upālipañhesuyeva yojetabbāni, atha kho bhikkhūnaṁ vārepī’’ti dasseti.",
  "tika-vin12t2:802": "242. Tajjanīyakammakathā",
  "tika-vin12t2:803": "407. ‘‘Idha pana bhikkhave bhikkhu bhaṇḍanakārako’’tiādi vuttanti sambandho. Tatthāti ‘‘idha pana bhikkhave’’tiādipāṭhe. Anapadānoti ettha apapubbo dāsaddo avakhaṇḍanatthoti āha ‘‘apadānaṁ vuccati paricchedo’’ti. Natthi apadānaṁ avakhaṇḍanaṁ āpattipariyanto etassāti anapadānoti vacanattho kātabbo. Sāyeva pāḷi vuttāti sambandho. Tatthāti tassaṁ pāḷiyaṁ. Kiñci atthavinicchayaṁ pāḷianusārena vidituṁ na sakkā na hotīti yojanā.",
  "tika-vin12t2:804": "Iti campeyyakkhandhakavaṇṇanāya yojanā samattā.",
  "tika-vin12t2:805": "10. Kosambakakkhandhakaṁ",
  "tika-vin12t2:806": "271. Kosambakavivādakathā",
  "tika-vin12t2:807": "451. Kosambakakkhandhake ayamanupubbikathā evaṁ veditabbāti yojanā. Vinayaṁ pāḷito ca, tadatthato ca dhāretīti vinayadharo, tathā suttantaṁ dhāretīti suttantiko. Tesūti dvīsu bhikkhūsu. Suttantiko bhikkhu nikkhamīti sambandho. Ācamanaudakāvasesanti ācameti dhovati anenāti ācamanaṁ, tameva udakaṁ ācamanaudakaṁ, tameva avasesaṁ ācamanaudakāvasesaṁ, avasesaācamanaudakanti attho. Taṁ bhikkhunti suttantikaṁ bhikkhuṁ. Etthāti ācamanaudakāvasesaṭṭhapane. ‘‘Sace hoti, desessāmī’’ti iminā attano subbacabhāvañca sikkhākāmatañca dasseti. Teti tayā, kathanti sambandho. Atha vā teti tuyhaṁ, natthīti sambandho. Asañcicca asatiyā katattā anāpattipakkhopi bhaveyyāti āha ‘‘natthi āpattī’’ti. Ettha pana āpattiyeva. Soti suttantiko.",
  "tika-vin12t2:808": "Vinayadharopīti vinayadharo pana, ārocesīti sambandho. Āpajjamānopīti pisaddo garahattho. Teti vinayadharassa nissitakā, āhaṁsūti sambandho. Tassāti suttantikassa. Teti suttantikassa nissitakā, ārocesunti sambandho. Soti suttantiko. Musāvādīti abhūtato, abhūtaṁ vā vacanaṁ vadanasīlo. Esoti vinayadharo. Teti suttantikassa nissitakā, āhaṁsūti sambandho. Tatoti kalahavaḍḍhanakāraṇā. Vinayadharo akāsīti sambandho.",
  "tika-vin12t2:809": "453. ‘‘Na tāva bhinno’’ti iminā bhinnoti ettha tapaccayassa avassambhāviyatthe anāgatakālikataṁ dasseti. Tamevatthaṁ saha upamāya dassento āha ‘‘apicā’’tiādi. Tanti sassaṁ. ‘‘Bhijjissatī’’ti iminā bhijjissatīti bhinnoti vacanatthaṁ dasseti. So ca khoti saṅgho. Kalahavasena bhijjissatīti sambandho. Sambhamaatthavasenāti saṁvegaatthavasena. Sambhamasaddo hi tīsu atthesu vattati gārave, bhītiyaṁ, saṁvege cāti. Idha pana saṁvege vattati. Bhikkhusaṅghassa bhinne saṁvegaatthavasenāti adhippāyo. Idaṁ heṭṭhā kathitāya ‘‘bhaye kodhe pasaṁsāya’’nti gāthāya (pārā. aṭṭha. 1.15) casaddena sampiṇḍitaṁ sambhamaatthaṁ sandhāya vuttanti daṭṭhabbaṁ. Etthāti ‘‘bhinno bhikkhusaṅgho bhinno bhikkhusaṅgho’’ti pāṭhe. Āmeḍitanti ā punappunaṁ bhayādipīḷitattā meḍena ummādena itaṁ kathitaṁ āmeḍitaṁ.",
  "tika-vin12t2:810": "454.Hīti vitthāro. Bhagavā vadeyyāti sambandho. Ukkhipanti apanentīti ukkhepakā. Ukkhittamanuvattantīti ukkhittānuvattakā. Etesanti ukkhittānuvattakānaṁ. Puna etesanti ukkhepakānaṁ. Pakkhoti sakhā. Tantimevāti pāḷimeva, byāpārameva vā.",
  "tika-vin12t2:811": "455.Yoti bhikkhu. Cittaṁ uppādetīti sambandho. Tumheti dhammavādino sandhāya vuttaṁ. Kiṁ bhaṇathāti kiṁ vacanaṁ bhaṇatha. Iti pucchitvāti sambandho. Tesañcāti dhammavādīnañca. Itaresañcāti adhammavādīnañca. Imeti attano pakkhe ime bhikkhū. Tesanti adhammavādīnaṁ. ‘‘Kammaṁ kopetī’’ti ‘‘nānāsaṁvāsakacatuttho ce bhikkhave kammaṁ kareyya, akammaṁ, na ca karaṇīya’’nti vacanato (mahāva. 389) kammaṁ kopeti. Itaresampīti dhammavādīnampi. Dhammavādīnaṁ pakkhe nisīditvā adhammavādīnaṁ laddhiṁ gaṇhantopi dhammavādīnaṁ nānāsaṁvāsako hotiyeva, ayaṁ nayo vuttanayassa atthato siddhoti katvā idha na vutto. Evantiādi nigamanaṁ. Yoti bhikkhu, pavisati gaṇhātīti sambandho. Nisinno hutvāti yojanā. Imeti attano pakkhe ime bhikkhū. Itareti parapakkhe itare bhikkhū. Tesanti dhammavādīnaṁ. Yattha tattha vā pana pakkheti yasmiṁ kasmiṁci vā dhammavādīnaṁ pakkhe. Ime dhammavādinoti gaṇhātīti taṁtaṁpakkhagate bhikkhū yāthāvato vā ayāthāvato vā ‘‘ime dhammavādino’’ti gaṇhāti.",
  "tika-vin12t2:812": "456. Kāyena kataṁ kammaṁ kāyakammaṁ, vaciyā kataṁ kammaṁ vacīkammaṁ. Tattha kāyakammaṁ upadaṁsentā bhikkhū paharantā upadaṁsenti. Vacīkammaṁ upadaṁsentā bhikkhū pharusaṁ vadantā upadaṁsenti. Tena vuttaṁ ‘‘kāyena paharantā’’tiādi. Upadaṁsentīti pavattenti. ‘‘Kodhavasenā’’ti iminā pemavasenāti atthaṁ nivatteti. Adhammiyānīti adhammena kattabbāni. ‘‘Kiccānī’’ti iminā iyapaccayassa sarūpaṁ dasseti. Asammodikāti ettha yakāralopoti āha ‘‘asammodikāyā’’ti. ‘‘Kathāyā’’ti iminā asammodaṁ janetīti asammodikāti katvā ṇikapaccayassa sarūpaṁ dasseti. Upacāraṁ muñcitvāti ettha upacāro nāma aññamaññaṁ paharantānaṁ hatthassa pāpuṇanaṭṭhānaṁ, taṁ muñcitvāti attho. Āsanantarikāyāti ettha ekaṁ āsanaṁ antaraṁ byavahitaṁ imissā nisinnakiriyāyāti āsanantarikāti dassento āha ‘‘ekekaṁ āsanaṁ antara’’nti. ‘‘Katvā’’ti iminā kiriyāvisesanabhāvaṁ dasseti.",
  "tika-vin12t2:813": "457-8. Ayaṁ assa bhikkhuno adhippāyo kirāti yojanā. Eteti kodhābhibhūte bhikkhū. Bhagavā pana kathesīti sambandho. ‘‘Anattho ato’’ti iminā anatthatoti padassa okāralopasandhiṁ dasseti. Tesaṁ padānamatthaṁ dassento āha ‘‘etasmā’’tiādi. ‘‘Atha vā’’tiādinā ‘‘anatthado’’ti vattabbe ‘‘sugato’’tiādīsu viya da-kārassa ta-kāraṁ katvā anatthatoti vuttanti dasseti. Anatthadoti anatthaṁ dadātīti anatthado.",
  "tika-vin12t2:814": "464.Puthusaddoti ettha puthusaddo mahantapariyāyoti āha ‘‘mahā’’ti. Assāti bhaṇḍanakārakassa janassa. Samajanoti ettha samasaddo sadisapariyāyoti āha ‘‘ekasadiso’’ti, tulyādhikaraṇasamāsoyaṁ. Bhaṇḍanakārako ayaṁ janoti yojanā. Tatthāti bhaṇḍanakārakesu janesu. Aññampi ekaṁ idaṁ kāraṇanti sambandho. Na maññitthāti koci ekopi na maññitthāti yojanā. Iminā amaññarunti ettha āvibhattiyā ‘‘ru’’nti ādeso dassito.",
  "tika-vin12t2:815": "Parimuṭṭhāti parimuṭṭhā sati etesanti parimuṭṭhāti dassento āha ‘‘parimuṭṭhasatino’’ti. Aṭṭhakkharagāthāyaṁ ‘‘pañcamaṁ laghu sabbatthā’’ti vuttattā pañcamassa rākārassa rasso hoti. Tena vuttaṁ ‘‘rākārassa rassādeso kato’’ti. Kathaṁ bhāṇinoti vācaṁ bhāṇino. Mukhāyāmanti ettha āyāmasaddo vitthārapariyāyo, vitthāro ca nāma pasāraṇanti āha ‘‘pasāretu’’nti. Sampadānatthajotakena tuṁpaccayena sampadānatthe upayogavacananti dasseti. Nītāti kammavācakassa kitassa appadhānakammaṁ dassento āha ‘‘imaṁ nillajjabhāva’’nti. Dvikammakadhātubhāvato ‘‘attano’’ti padhānakammampi ajjhāharitabbaṁ. Tanti kalahaṁ. ‘‘Jāna’’nti padena ‘‘vidū’’ti padassa atthañca vākyañca dasseti. Vidanti jānantīti vidūti vacanattho kātabboti adhippāyo. Sādīnavotiādīnavena dosena saha pavatto. Ayanti kalaho.",
  "tika-vin12t2:816": "Yeca taṁ upanayhantīti ettha tasaddassa visayaṁ dassetuṁ vuttaṁ ‘‘āghāta’’nti. Yeti janā. Upanayhanti upanahanti bandhanti. Sanantanoti ettha sanantanasaddo purāṇapariyāyoti āha ‘‘porāṇo’’ti.",
  "tika-vin12t2:817": "‘‘Aññe’’ti iminā pareti ettha parasaddassa pacchābhāgatthādayo nivāreti. Mayamettha yamāmaseti ettha etasaddassa visayaṁ dassento āha ‘‘saṅghamajjhe’’ti. Yamudhātu upayamanattho sekāro nipātamattoti āha ‘‘upayamāmā’’ti. ‘‘Satataṁ samitaṁ maccusantikaṁ gacchāmā’’ti iminā ‘‘na jānantī’’ti padassa ākāraṁ dasseti. Tatthāti mahājanakāye ye paṇḍitāti yojanā. Evaṁ hīti evameva. Jānantā te paṇḍitā paṭipajjantīti yojanā. Medhantā hiṁsantā gacchanti pavattantīti medhagā kalahā. Keci medhadhātuto ṇvupaccayaṁ vadanti, tesaṁ matena medhakāti paṭhamakkharena pāṭho bhaveyya.",
  "tika-vin12t2:818": "Tesampīti brahmadattadīghāvukumārānampi. Saṅgatīti samāgamo. Voti tumhākaṁ. Yesaṁ tumhākaṁ neva mātāpitūnaṁ aṭṭhīni chinnāni, na pāṇā hatā, na gavassadhanāni haṭāni. Tesaṁ tumhākaṁ kasmā saṅgati na hotīti yojanā.",
  "tika-vin12t2:819": "Sabbāni parissayānīti ettha sabbānīti vuttakāraṇañca liṅgavipallāsañca dassento āha ‘‘pākaṭaparissaye ca paṭicchannaparissaye cā’’ti. ‘‘Abhibhavitvā’’ti iminā abhibhuyyāti padassa tvāpaccayantabhāvaṁ dasseti. Tenāti nipakena sahāyena.",
  "tika-vin12t2:820": "Rājāvāti ettha rājā ivāti padavibhāgaṁ katvā rājasaddassa upalakkhaṇavasena mahājanaka, arindamarājāno ca ivasaddassa opammatthajotakañca dassento āha ‘‘yathā’’tiādi. Raṭṭhavijitasaddā aññamaññapariyāyā. Visesanavisesyānaṁ kāmācārato gamyamānattā vuttaṁ ‘‘vijitaṁ raṭṭha’’nti. ‘‘Mātaṅgo araññe nāgo ivā’’ti iminā padavibhāgaṁ dasseti. Tesaṁ padānaṁ atthaṁ dassento āha ‘‘mātaṅgoti hatthī vuccatī’’tiādi. ‘‘Hatthī vuccatī’’ti iminā mahanto aṅgo sarīrametassāti mātaṅgoti vacanatthena hatthī mātaṅgo nāmāti dasseti. Mahantasaddassa mātādeso. Nāgasaddo urage ca hatthimhi ca nāgarukkhe ca uttame ca nāmapaññattiyañcāti pañcasu atthesu vattati, idha uttamattheti dassento āha ‘‘nāgoti mahantādhivacanameta’’nti. Mātaṅgaraññevāti ettha ivasaddassa opammatthajotakabhāvaṁ dassetvā atthayojanaṁ dassento āha ‘‘yathā hī’’tiādi. ‘‘Yathā ca pālileyyako’’ti iminā mātaṅganāgassa sarūpaṁ upalakkhaṇena dasseti.",
  "tika-vin12t2:821": "275. Pālileyyakagamanakathā",
  "tika-vin12t2:822": "467.Pālileyyakanti palilavanasaṇḍe vasantahatthināgaṁ. ‘‘Hatthī’’ti ca ‘‘nāgo’’ti ca dvinnaṁ saddānaṁ pariyāyabhāvena vuttattā adhikatthoti āha ‘‘mahāhatthī’’ti. Purato purato gacchantehi tehi hatthiādīhi chinnaggānīti yojanā. Obhaggobhagganti bhañjitvā adhopātitaṁ obhagganti dassento āha ‘‘bhañjitvā bhañjitvā pātita’’nti. ‘‘Uccaṭṭhānato’’ti iminā avatyūpasaggassa adhotthaṁ nayena dasseti. Etassāti hatthināgassa. Teti hatthiādayo. Tehīti hatthiādīhi. Pivantehi tehīti yojanā. Kaddamodakānīti kaddamena saṁsaṭṭhāni udakāni.",
  "tika-vin12t2:823": "Īsādantassāti ettha īsāya sadiso danto imassāti īsādantoti dassento āha ‘‘rathaīsāsadisadantassā’’ti. ‘‘Rathaīsā’’ti iminā naṅgalaīsaṁ nivatteti. Yadekoti yaṁ eko. Yaṁsaddo kāraṇatthoti āha ‘‘yasmā’’ti. Assa nāgassāti hatthināgassa. Nāgenāti buddhanāgena.",
  "tika-vin12t2:824": "Yathābhirantanti ettha kittakaṁ kālaṁ ramatīti āha ‘‘temāsa’’nti. Ettāvatāti ettakena temāsaviharaṇena. Patthaṭā ahosīti sambandho. Sabbatthāti sabbasmiṁ jambudīpatale.",
  "tika-vin12t2:825": "‘‘Kosambinivāsino’’ti iminā kosambiyaṁ nivasantīti kosambakāti vacanatthaṁ dasseti.",
  "tika-vin12t2:826": "276. Aṭṭhārasavatthukathā",
  "tika-vin12t2:827": "471. ‘‘Laddhiggahaṇa’’nti iminā ādīyate ādāyoti vacanatthaṁ dasseti.",
  "tika-vin12t2:828": "475.Taṁ divasamevāti tasmiṁ saṅghasāmaggikaraṇadivaseyeva.",
  "tika-vin12t2:829": "476.Na mūlā mūlaṁ gantvāti mūlato mūlaṁ na gantvāva. ‘‘Atthato apagatā’’ti iminā atthato apetā atthāpetāti vacanatthaṁ dasseti. ‘‘Byañjanamattaṁ upetā’’ti iminā byañjanamattaṁ upetā upagatā byañjanūpetāti vacanatthaṁ dasseti.",
  "tika-vin12t2:830": "477.Atthesu jātesūti ettha jātasaddo uppannapariyāyoti āha ‘‘vinayaatthesu uppannesū’’ti. Tañca padaṁ ‘‘saṅghassa kiccesū’’tiādīsu sabbapadesu yojetabbaṁ. Mahatthikoti mahanto upakārasaṅkhāto attho imassāti mahatthikoti dassanto āha ‘‘mahāupakāro’’ti.",
  "tika-vin12t2:831": "Anānuvajjo paṭhamenāti ettha paṭhamasaddo tāvapariyāyoti dassento āha ‘‘tāvā’’ti. Sīlatoti sīlena. Upekkhitācāroti upapattito ikkhitācāro. ‘‘Apekkhitācāro’’tipi pāṭho. Upaparikkhitācāroti upaparikkhito ācāro etassāti upaparikkhitācāro.",
  "tika-vin12t2:832": "Visayhāti ettha vipubbo sahadhātu abhibhavanattho, tvāpaccayo ca hotīti dassento āha ‘‘abhibhavitvā’’ti. Anapagatanti kāraṇato anapetaṁ. Bhaṇanto bhikkhūti sambandho. Tamatthaṁ dassento āha ‘‘yasmā hī’’tiādi. Soti bhikkhu, na hāpetīti sambandho. ‘‘Usūyāyā’’ti iminā dosāgatigamanassa gahitattā ‘‘agatigamanavasenā’’ti iminā pārisesanayena avasesaagatigamanamevādhippetaṁ. Soti bhikkhu. Chambhati cevāti thambhati ceva, thaddhaṁ karoti cevāti attho. Vedhati cāti kampati ca. Yo cāti bhikkhu pana. Īdisoti usūyāya vā agatigamanena vā bhaṇanasaṅkhāto ediso na hoti.",
  "tika-vin12t2:833": "Kiñca bhiyyoti nipātasamudāyo, tato vuttato atirekaṁ kathetabbaṁ kiṁ panāti attho. Tassā gāthāya attho veditabboti yojanā. Yoti bhikkhu. Hīti saccaṁ. Kālāgatanti ettha gahetabbakālañca sattamītappurisasamāsañca dassento āha ‘‘kathetabbayuttakāle āgata’’nti. Vacoti padaṁ na vacanapadhānaṁ, vacanavantapuggaloyeva padhānanti dassento āha ‘‘vadanto’’ti.",
  "tika-vin12t2:834": "Ācerakamhi ca saketi ettha ācariyassa eso ācerako, sassa attano eso sakoti vacanatthaṁ dassento āha ‘‘attano ācariyavāde’’ti. Gāthābhāvato ācariyasaddassa ācerādeso kātabbo. ‘‘Vāde’’ti iminā idamatthe pavattassa ṇikapaccayassa sarūpaṁ dasseti. Alaṁ pametunti ettha alaṁsaddo samatthattho, pamasaddotulanatthoti āha ‘‘tulayituṁ samattho’’ti. Kathetaveti ettha tavesaddo aññattha yebhuyyena bhāvavācako, idha pana kammavācakoti āha ‘‘kathetabbe’’ti. Viraddhaṭṭhānakusaloti viraddhaṭṭhāne kusalo.",
  "tika-vin12t2:835": "Ayaṁ gāthā vuttāti sambandho. Tanti kathetabbaṁ. Ayaṁ hetthatthoti ayaṁ eva ettha gāthāyaṁ atthoti yojanā. ‘‘Gacchantī’’ti iminā vajantīti ettha vajadhātuyā gatyatthaṁ dasseti. ‘‘Attano ācariyavāda’’nti iminā ‘‘sakaṁ ādāya’’nti padassa atthaṁ dasseti. Ācariyavādo hi ādātabbato gahetabbato ādāyanti vutto. Tadanurūpanti tassa vatthussa anurūpaṁ. Byākaramāno bhikkhūti sambandho. Aṭṭhahi dūtaṅgehīti ‘‘sotā ca hoti, sāvetā ca, uggahetā ca, dhāretā ca, viññātā ca, viññāpetā, ca kusalo ca sahitāsahitassa, no ca kalahakārako’’ti (cūḷava. 347; a. ni. 8.16) evaṁ vuttehi aṭṭhahi dūtassa aṅgehi. Kassa dūteyyakammanti āha ‘‘saṅghassā’’ti. Dūtassa etāni dūteyyāni, tāniyeva kammāni dūteyyakammāni, tesu. Idanti atthajākaṁ, vuttaṁ hotīti yojanā. Atha vā idanti ayamattho. Vuttaṁ hotīti vutto hoti. Pacchimanaye liṅgavipallāsoti daṭṭhabbo. Ānetvā havanti pūjentīti āhavo dāyakā, tesaṁ āhūnaṁ. Ānetvā hunitabbaṁ pūjetabbanti āhuti, taṁ āhutiṁ. Saṅghassa kiccesūti niddhāraṇe bhummaṁ. Tena vuttaṁ ‘‘tassa tassa kiccassā’’ti. Karavacoti ettha ‘‘vacokaro’’ti vattabbe gāthābhāvato padavipariyāyavasena ‘‘karavaco’’ti vuttoti āha ‘‘vacanaṁ karonto’’ti. ‘‘Vacanakaraṇenā’’ti iminā ‘‘na tena maññatī’’ti ettha tasaddassa visayaṁ dasseti.",
  "tika-vin12t2:836": "Āpajjamāno bhikkhu āpatti hotīti yojanā. Tassā cāti ettha smāvacanassa ssādeso kātabbo. Yathāti yenākārena, vinayakammākārenāti attho. Yesūti yattakesu vatthūsu. Ubhaye ete vibhaṅgāti sambandho. Assāti bhikkhussa. Āpattivuṭṭhānapadassāti padasaddo kāraṇattho, bhummatthe sāmivacano ca hotīti āha ‘‘āpattivuṭṭhānakāraṇe’’ti. ‘‘Kusalo’’ti iminā cheko paṇḍito, kucchitaṁ pāpaṁ vidati jānātīti kovidoti vacanatthena kovido nāmāti dasseti.",
  "tika-vin12t2:837": "Ācaranto bhikkhu gacchatīti yojanā. ‘‘Vatta’’nti iminā osāraṇaṁ tanti ettha tasaddassa visayaṁ dasseti. ‘‘Yā’’ti iminā etampīti ettha etasaddassa aniyamaniddesabhāvaṁ dasseti. Sabbatthāti sabbasmiṁ kosambakakkhandhake.",
  "tika-vin12t2:838": "Iti kosambakakkhandhakavaṇṇanāya yojanā samattā.",
  "tika-vin12t2:839": "Iti samantapāsādikāya vinayasaṁvaṇṇanāya",
  "tika-vin12t2:840": "Mahāvaggavaṇṇanāya",
  "tika-vin12t2:841": "Yojanā samattā.",
  "tika-vin12t2:842": "Jādilañchitanāmena, nekānaṁ vācito mayā;",
  "tika-vin12t2:843": "Mahāvaggakhandhakassa, samatto yojanānayoti.",
  "tika-vin12t2:844": " Namo tassa bhagavato arahato sammāsambuddhassa",
  "tika-vin12t2:845": "Pācityādiyojanā"
}