{
  "tika-s0105t8:0": "10. Subhasuttavaṇṇanā",
  "tika-s0105t8:1": "Subhamāṇavakavatthuvaṇṇanā",
  "tika-s0105t8:2": "444. Evaṁ poṭṭhapādasuttaṁ saṁvaṇṇetvā idāni subhasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, poṭṭhapādasuttassānantaraṁ saṅgītassa suttassa subhasuttabhāvaṁ vā pakāsetuṁ ‘‘evaṁ me sutaṁ…pe… sāvatthiyanti subhasutta’’nti āha. Anunāsikalopena ‘‘acira parinibbute’’ti vuttanti dasseti ‘‘aciraṁ parinibbute’’ti iminā yathā poṭṭhapādasutte ‘‘appāṭihīraka taṁ bhāsitaṁ sampajjatī’’ti, aciraṁ parinibbutassa assāti vā aciraparinibbuto yathā ‘‘acirapakkanto, māsajāto’’ti. Atthamattaṁ pana dassetuṁ evaṁ vuttaṁ. Aciraparinibbuteti ca satthu parinibbutabhāvassa cirakālatāpaṭikkhepena āsannatāmattaṁ dassitaṁ, kālaparicchedo pana na dassitoti taṁ dassento ‘‘parinibbānato’’tiādimāha. Visākhapuṇṇamito uddhaṁ yāva jeṭṭhapuṇṇamī, tāva kālaṁ sandhāya ‘‘māsamatte’’ti vuttaṁ. Mattasaddena pana tassa kālassa kiñci asampuṇṇataṁ joteti. Tudisaññito gāmo nivāso etassāti todeyyo. Taṁ panesa yasmā soṇadaṇḍo (dī. ni. 1.300) viya campaṁ, kūṭadanto (dī. ni. 1.323) viya ca khāṇumataṁ ajjhāvasati, tasmā vuttaṁ ‘‘tassa adhipatittā’’ti, issarabhāvatoti attho. Ayampi hi rañño pasenadikosalassa purohitabrāhmaṇo. Puttampi āhāti subhaṁ māṇavampi ovadanto āha.",
  "tika-s0105t8:3": "Añjanānanti akkhiañjanatthāya ghaṁsitaañjanānaṁ. Vammikānanti kimisamāhaṭavammikānaṁ sañcayaṁ disvāti sambandho. Madhūnanti makkhikamadhūnaṁ. Samāhāranti makarandasannicayaṁ. Paṇḍito gharamāvaseti yasmā appatarappatarepi gayhamāne bhogā khīyanti, appatarappatarepi ca sañciyamāne vaḍḍhanti, tasmā yathāvuttamupamattayaṁ paññāya disvā viññujātiko kiñcipi vayamakatvā āyameva uppādento gharevase gharāvāsamanutiṭṭheyyāti lobhādesitapaṭipattiṁ upadisati.",
  "tika-s0105t8:4": "Adānameva sikkhāpetvā sikkhāpanahetu lobhābhibhūtatāya tasmiṁyeva ghare sunakho hutvā nibbatti. Lobhavasikassa hi duggati pāṭikaṅkhā , ‘‘janavasabho nāma yakkho hutvā nibbattī’’ti (dī. ni. aṭṭha. 1.150) ettha vuttanayena attho veditabbo. Pubbaparicayena ativiya piyāyati. Vuttañhi ‘‘pubbeva sannivāsenā’’tiādi (jā. 1.2.174). Nikkhanteti kenacideva karaṇīyena bahi niggate. Subhaṁ māṇavaṁ anuggaṇhitukāmo ekakova bhagavā piṇḍāya pāvisi. Bhukkāranti ‘‘bhu bhū’’ti sunakhasaddakaraṇaṁ. ‘‘Bho bho’’ti brāhmaṇasamudācārena paribhavitvā paribhavanahetu. ‘‘Bhovādi nāma so hoti, sace hoti sakiñcano’’ti (dha. pa. 396; su. ni. 625) hi vuttaṁ. Nanu ca heṭṭhā ‘‘adānameva sikkhāpetvā sunakho hutvā nibbatto’’ti āha, kasmā panettha ‘‘pubbepi maṁ ‘bho bho’ti paribhavitvā sunakho jāto’’ti vadatīti? Tathā nibbattiyā tadubhayasādhāraṇaphalattā. Ānisaṁsaphalañhi sādhāraṇakammenapi jātaṁ, na vipākaphalaṁ viya ekakammenevāti daṭṭhabbaṁ. Avīciṁ gamissasi katokāsassa kammassa paṭibāhitumasakkuṇeyyabhāvato. ‘‘Jānāti maṁ samaṇo gotamo’’ti vippaṭisārī hutvā. Uddhanantareti cullikantare. Nanti sunakhaṁ.",
  "tika-s0105t8:5": "Taṁ pavattinti bhagavatā yathāvuttakāraṇaṁ. Brāhmaṇacārittassa aparihāpitataṁ sandhāya, tathā pitaraṁ ukkaṁsento ‘‘brahmaloke nibbatto’’ti āha. Mukhāruḷhanti sayaṁpaṭibhānavasena mukhamāruḷhaṁ. Taṁ pavattiṁ pucchīti ‘‘sutametaṁ bho gotama mayhaṁ pitā sunakho hutvā nibbatto’’ti tumhehi vuttaṁ, ‘‘kimidaṁ saccaṁ vā asaccaṁ vā’’ti pucchi. Tatheva vatvāti yathā pubbe sunakhassa vuttaṁ, tatheva vatvā. Avisaṁvādanatthanti saccāpanatthaṁ, ‘‘todeyyabrāhmaṇo sunakho hutvā nibbatto’’ti vacanassa avisaṁvādanena attano avisaṁvādibhāvadassanatthanti vuttaṁ hoti. Appodakanti appakena udakena sampāditaṁ. Madhupāyāsanti sādurasaṁ, madhuyojitaṁ vā pāyāsaṁ. Tathā akāsi, yathā bhagavatā vuttaṁ. ‘‘Sabbaṁ dassesīti buddhānubhāvena so sunakho taṁ sabbaṁ netvā dassesi, na jātissaratāya. Bhagavantaṁ disvā bhukkaraṇaṁ pana purimajātisiddhavāsanāvasenā’’ti (dī. ni. ṭī. 1.444) evaṁ ācariyena vuttaṁ. Uparipaṇṇāsake pana cūḷakammavibhaṅgasuttaṭṭhakathāyaṁ ‘‘sunakho ‘ñātomhi iminā’ti roditvā ‘huṁ hu’nti karonto dhananidhānaṭṭhānaṁ gantvā pādena pathaviṁ khaṇitvā saññaṁ adāsī’’ti (ma. ni. aṭṭha. 3.289) jātissarākāramāha, vīmaṁsitvā gahetabbaṁ.",
  "tika-s0105t8:6": "‘‘Bhavapaṭicchannaṁ nāma evarūpaṁ sunakhapaṭisandhiantaraṁ pākaṭaṁ samaṇassa gotamassa, addhā esa sabbaññū’’ti bhagavati pasannacitto. Aṅgavijjāpāṭhako kiresa. Tenassa etadahosi ‘‘imaṁ dhammapaṇṇākāraṁ katvā samaṇaṁ gotamaṁ pañhaṁ pucchissāmī’’ti, tato so cuddasa pañhe abhisaṅkharitvā bhagavantaṁ pucchi. Tena vuttaṁ ‘‘cuddasa pañhe pucchitvā’’ti. Tattha cuddasa pañheti ‘‘dissanti hi bho gotama manussā appāyukā, dissanti dīghāyukā. Dissanti bavhābādhā, appābādhā. Dubbaṇṇā, vaṇṇavanto. Appesakkhā, mahesakkhā. Appabhogā, mahābhogā. Nīcakulīnā, uccākulīnā. Dissanti duppaññā, dissanti paññavanto. Ko nu kho bho gotama hetu ko paccayo, yena manussānaṁyeva sataṁ manussabhūtānaṁ dissanti hīnapaṇītatā’’ti (ma. ni. 3.289) ime cūḷakammavibhaṅgasutte āgate cuddasa pañhe. ‘‘Kammassakā māṇava sattā kammadāyādā’’tiādinā (ma. ni. 3.289) saṅkhepato, vitthārato ca vissajjanapariyosāne bhagavantaṁ saraṇaṁ gato. Aṅgasubhatāya ‘‘subho’’ tissa nāmaṁ. Māṇavoti pana mahallakakālepi taruṇavohārena naṁ voharati. Attano bhogagāmatoti tudigāmato āgantvā taṅkhaṇikaṁ vasati. Teneva pāḷiyaṁ ‘‘kenacideva karaṇīyenā’’ti vuttaṁ.",
  "tika-s0105t8:7": "445.‘‘Ekā ca me kaṅkhā atthī’’ti iminā upari pucchiyamānassa pañhassa pageva tena abhisaṅkhatabhāvaṁ dasseti. Māṇavakanti khuddakamāṇavaṁ ‘‘ekaputtako, (ma. ni. 2.296, 353; pārā. 26) piyaputtako’’tiādīsu viya ka-saddassa khuddakatthe pavattanato. Visabhāgavedanāti dukkhavedanā. Sā hi kusalakammanibbatte attabhāve uppajjanakasukhavedanāpaṭipakkhabhāvato ‘‘visabhāgavedanā’’ti ca kāyaṁ gāḷhā hutvā bādhanato pīḷanato ‘‘ābādho’’ti ca vuccati. Kīdisā pana sāti āha ‘‘yā ekadese’’tiādi. Ekadese uppajjitvāti sarīrekadese uṭṭhahitvāpi aparivattibhāvakaraṇato ayapaṭṭena ābandhitvā viya gaṇhāti, iminā balavarogo ābādho nāmāti dasseti. Kicchajīvitakaroti asukhajīvitāvaho, iminā dubbalo appamattako rogo ātaṅko nāmāti dasseti. Uṭṭhānanti sayananisajjādito uṭṭhahanaṁ, tena yathā tathā aparāparaṁ sarīrassa parivattanaṁ vadati. Garukanti bhāriyaṁ akiccasiddhikaṁ. Gilānasseva kāye balaṁ na hotīti sambandho. Lahuṭṭhānena cettha gelaññābhāvo pucchito. Heṭṭhā catūhi padehi aphāsuvihārābhāvaṁ pucchitvāpi idāni puna phāsuvihārabhāvaṁ pucchati, tena saviseso ettha phāsuvihāro pucchitoti viññāyati. Asatipi hi atisayatthajotane sadde atthāpattito atisayattho labbhateva yathā ‘‘abhirūpassa kaññā dātabbā’’ti. Tenāha ‘‘gamanaṭṭhānā’’tiādi. Purimaṁ āṇāpanavacanaṁ, idaṁ pana pucchitabbākāradassananti ayamimesaṁ visesoti dasseti ‘‘athassā’’tiādinā.",
  "tika-s0105t8:8": "447.Kālo nāma upasaṅkamanassa yuttapattakālo, samayo nāma tasseva paccayasāmaggī, atthato panesa tajjaṁ sarīrabalañceva tappaccayaparissayābhāvo ca. Upādānaṁ nāma ñāṇena tesaṁ gahaṇaṁ sallakkhaṇanti āha ‘‘paññāyā’’tiādi. ‘‘Sve gamanakālo bhavissatī’’ti iminā kālaṁ, ‘‘kāye’’tiādinā samayañca sarūpato dasseti. Pharissatīti pharaṇavasena ṭhassati.",
  "tika-s0105t8:9": "448.Cetiyaraṭṭheti cetiraṭṭhe. Ya-kārena hi padaṁ vaḍḍhetvā evaṁ vuttaṁ. ‘‘Cetiraṭṭhato aññaṁ visuṁyevekaṁ raṭṭha’’ntipi vadanti. ‘‘Yasmā maraṇaṁ nāma tādisānaṁ dasabalānaṁ rogavaseneva hoti, tasmā yena rogena taṁ jātaṁ, tassa sarūpapucchā, kāraṇapucchā, maraṇahetukacittasantāpapucchā, tassa ca santāpassa sabbalokasādhāraṇatā, tathā maraṇassa ca appaṭikaraṇatā’’ti evamādinā maraṇapaṭisaññuttaṁ sammodanīyaṁ kathaṁ kathesīti dassetuṁ ‘‘bho ānandā’’tiādi vuttaṁ. ‘‘Ko nāmā’’tiādinā hi rogaṁ pucchati, ‘‘kiṁ bhagavā paribhuñjī’’ti iminā kāraṇaṁ, ‘‘apicā’’tiādinā cittasantāpaṁ, ‘‘satthā nāmā’’tiādinā tassa sabbalokasādhāraṇataṁ, ‘‘ekā dānī’’tiādinā maraṇassa appaṭikaraṇataṁ dassetīti daṭṭhabbaṁ. Mahājānīti mahāhāni. Yatrāti yena kāraṇena parinibbuto, tena ko dāni añño maraṇā muccissatītiādinā yojetabbaṁ. Idānīti ca attano manasikāraṁ pati vohāramattena vuttaṁ. Lajjissatīti lajjā viya bhavissati, vijjissatīti attho . Pītabhesajjānurūpaṁ āhārabhojanaṁ porāṇāciṇṇanti āha ‘‘pīta…pe… datvā’’ti.",
  "tika-s0105t8:10": "Hutvāti pāṭhaseso santikāvacarabhāvassa visesanato. Māro pāpimā viya na randhagavesī, uttaramāṇavo viya ca na vīmaṁsanādhippāyo, api tu khalu upaṭṭhāko hutvā santikāvacaroti hi viseseti. Na randhagavesīti na chiddagavesī. Yesu dhammesūti vimokkhupāyesu niyyānikadhammesu. Dharantīti adhunā tiṭṭhanti, pavattantīti attho.",
  "tika-s0105t8:11": "449. Atthato payuttatāya saddapayogassa saddapabandhalakkhaṇāni tīṇi piṭakāni tadatthabhūtehi sīlādīhi tīhi dhammakkhandhehi saṅgayhantīti vuttaṁ ‘‘tīṇi piṭakāni tīhi khandhehi saṅgahetvā’’ti. Saṅkhittena kathitanti ‘‘tiṇṇaṁ kho māṇava khandhāna’’nti evaṁ gaṇanato, sāmaññato ca saṅkhepeneva kathitaṁ. ‘‘Katamesaṁ tiṇṇa’’nti ayaṁ adiṭṭhajotanāpucchāyeva, na kathetukamyatāpucchā. Māṇavasseva hi ayaṁ pucchā, na therassāti āha ‘‘māṇavo’’tiādi. Aññattha pana īdisesu ṭhānesu kathetukamyatāpucchāyeva dissati, na adiṭṭhajotanāpucchā. Idha pana aṭṭhakathāyaṁ evaṁ vuttaṁ, tadetaṁ aṭṭhakathāpamāṇato paccetabbaṁ. Tadā pavattamānañhi paccakkhaṁ katvā aṭṭhakathampi saṅgahamāropiṁsu. Kathetukamyatāpucchābhāve panassa therasseva vacanatā siyā.",
  "tika-s0105t8:12": "Sīlakkhandhavaṇṇanā",
  "tika-s0105t8:13": "450-453.Sīlakkhandhassāti ettha padatthavipallāsakārī itisaddo lutto, atthaniddeso viya saddaniddeso vā, yathāruto ca itisaddo ādyattho, pakārattho vā, tena ‘‘ariyassa samādhikkhandhassa…pe… patiṭṭhapesī’’ti ayaṁ pāṭho gahitoti daṭṭhabbaṁ. Tena vuttaṁ ‘‘tesu dassitesū’’ti, tesu tīsu khandhesu uddesavasena dassitesūti attho. Bhagavatā vuttanayenevāti sāmaññaphalādīsu (dī. ni. 1.194) desitanayeneva, tena imassa suttassa buddhabhāsitabhāvaṁ dassetīti veditabbaṁ. Sāsane na sīlameva sāroti ariyamaggasāre bhagavato sāsane yathādassitaṁ sīlaṁ sāro eva na hoti sāravato mahato rukkhassa papaṭikaṭṭhānikattā . Aṭṭhānapayutto hi evasaddo yathāṭhāne na yojetabbo. Yajjevaṁ kasmā tamidha gahitanti āha ‘‘kevala’’ntiādi. Jhānādiuttarimanussadhamme adhigantukāmassa adhiṭṭhānamattaṁ tattha appatiṭṭhitassa tesamasambhavato. Vuttañhi ‘‘sīle patiṭṭhāya naro sapañño’’tiādi (saṁ. ni. 1.23, 192; peṭako. 22) atha vā sāsane na sīlameva sāroti kāmañcettha sāsane maggaphalasīlasaṅkhātaṁ lokuttarasīlampi sārameva, tathāpi na sīlakkhandho eva sāro hoti, atha kho samādhikkhandhopi paññākkhandhopi sāro evāti evampettha yathāpayuttena evasaddena attho veditabbo, purimoyeva panattho yuttataro. Tathā hi vuttaṁ ‘‘ito uttarī’’tiādi. Aññampi kattabbanti sesakhandhadvayaṁ.",
  "tika-s0105t8:14": "Samādhikkhandhavaṇṇanā",
  "tika-s0105t8:15": "454. Kasmā panettha thero samādhikkhandhaṁ puṭṭhopi indriyasaṁvarādike vissajjesi, nanu evaṁ sante aññaṁ puṭṭho aññaṁ byākaronto ambaṁ puṭṭho labujaṁ byākaronto viya hotīti īdisī codanā idha anokāsāti dassento ‘‘kathañca…pe… ārabhī’’ti āha, tenettha indriyasaṁvarādayopi samādhiupakārakataṁ upādāya samādhikkhandhapakkhikabhāvena uddiṭṭhāti dasseti. Ye te indriyasaṁvarādayoti sambandho. Rūpāvacaracatutthajjhānadesanānantaraṁ abhiññādesanāya avasaroti katvā rūpajjhānāneva āgatāni,na arūpajjhānāni. Rūpāvacaracatutthajjhānapādikā hi saparibhaṇḍā chapi abhiññāyo. Yasmā pana lokiyābhiññāyo ijjhamānā aṭṭhasu samāpattīsu cuddasavidhena cittaparidamanena vinā na ijjhanti, tasmā abhiññāsu desiyamānāsu arūpajjhānānipi desitāneva honti nānantarikabhāvato. Tenāha ‘‘ānetvā pana dīpetabbānī’’ti, vuttanayena desitāneva katvā saṁvaṇṇakehi pakāsetabbānīti attho. Aṭṭhakathāyaṁ pana ‘‘catutthajjhānaṁ upasampajja viharatī’’ti imināva arūpajjhānampi saṅgahitanti dassetuṁ ‘‘catutthajjhānena hī’’tiādi vuttaṁ. Catutthajjhānameva hi rūpavirāgabhāvanāvasena pavattaṁ ‘‘arūpajjhāna’’nti vuccati.",
  "tika-s0105t8:16": "471-480.Na cittekaggatāmattakenevāti ettha heṭṭhā vuttanayānusārena ṭhānāṭhānapayuttassa evasaddassānurūpamattho veditabbo. Lokiyasamādhikkhandhassa pana adhippetattā ‘‘na cittekaggatā…pe… atthī’’ti vuttaṁ. Ariyo samādhikkhandhoti ettha hi ariyasaddo suddhamattapariyāyova, na lokuttarapariyāyo. Yathā cettha, tathā ariyo sīlakkhandhoti etthāpi. Itoti paññākkhandhato, so ca ukkaṭṭhato arahattaphalapariyāpanno evāti āha ‘‘arahattapariyosāna’’ntiādi. Lokiyābhiññāpaṭisambhidāhi vināpi hi arahatte adhigate ‘‘nattheva uttarikaraṇīya’’nti sakkā vattuṁ yadatthaṁ bhagavati brahmacariyaṁ vussati, tassa siddhattā. Idha pana lokiyābhiññāyopi āgatāyeva. Sesamettha suviññeyyaṁ.",
  "tika-s0105t8:17": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā subhasuttavaṇṇanāya līnatthapakāsanā.",
  "tika-s0105t8:18": "Subhasuttavaṇṇanā niṭṭhitā."
}