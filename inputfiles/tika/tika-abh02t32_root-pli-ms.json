{
  "tika-abh02t32:0": "15. Paṭisambhidāvibhaṅgo",
  "tika-abh02t32:1": "1. Suttantabhājanīyaṁ",
  "tika-abh02t32:2": "1. Saṅgahavāravaṇṇanā",
  "tika-abh02t32:3": "718. ‘‘Eseva nayo’’ti dhammādīsu kato atideso saṅkhepato tesaṁ dassanaṁ hotīti āha ‘‘saṅkhepena dassetvā’’ti. Tesaṁ niruttipaṭibhānānaṁ visayā tabbisayā, tesaṁ, niruttipaṭibhānavisayabhūtānanti attho. Paccayuppannādibhedehīti paccayuppannanibbānabhāsitatthādibhedehi.",
  "tika-abh02t32:4": "Dukkhahetuphalajātādidhammajarāmaraṇāni dukkhādīni. Saccahetudhammapaccayākāravāresu dukkhasamudayādipariyāyena āgato phalanibbattako hetu, saccapaccayākāravāresu ariyamaggo, pariyattivāre bhāsitaṁ, abhidhammabhājanīye kusalaṁ, akusalanti evaṁ pāḷiyaṁ vuttānaṁyeva vasena pañca dhammā veditabbāti imamatthamāha ‘‘tathā dhammā cā’’ti iminā.",
  "tika-abh02t32:5": "Nibbattakahetuādīnanti nibbattakasampāpakañāpakānaṁ. Purimoti pavattanattho. Tasminti magge. Pacchimoti pāpanattho daṭṭhabbo.",
  "tika-abh02t32:6": "Aviparītaniruttīti buddhādīhi āciṇṇā tassa tassa atthassa vācakabhāve niruḷhā yāthāvanirutti. Yasmā viññattivikārasahito saddo paññattīti attano adhippāyo, tasmā paramatato taṁ dassento ‘‘avacanabhūtāyā’’ti visesetvā ‘‘keci vaṇṇayantī’’ti āha. Evaṁ satīti evaṁ niruttiyā paññattibhāve sati. Paññatti abhilapitabbāti āpajjatīti vutte, hotu, ko doso tassā vacanīyabhāvatoti kadāci vadeyyāti āsaṅkanto āha ‘‘na ca vacanato…pe… uccāretabbaṁ atthī’’ti. Tesaṁ atthadhammānaṁ. Na vacananti avacanaṁ avacanasabhāvaṁ. Evaṁpakāranti evaṁvidhaṁ evaṁ niyataliṅgavisesajotanākāraṁ.",
  "tika-abh02t32:7": "Paratoti parabhāge anantaramanodvāre. Saddaggahaṇānusārena gahitāya nāmaniruttiyaṁ niruttipaṭisambhidā pavattatīti vadanti. Yadi evaṁ kasmā pāḷiyaṁ ‘‘niruttipaṭisambhidā paccuppannārammaṇā’’ti vuttāti āha ‘‘nirutti…pe… sandhāya vutta’’nti. Pacchā jānananti saddaggahaṇuttarakālaṁ nāmaniruttiyā jānanaṁ. Evanti evaṁ saddaggahaṇato pacchā nāmaniruttiṁ ārabbha pavattaṁ ñāṇaṁ niruttipaṭisambhidāti gayhamāne. Evaṁ niruttiyā nāmapaññattipakkhe pāḷiyā, aṭṭhakathāya ca virodhaṁ dassetvā saddapakkhe tadabhāvaṁ dassento ‘‘yathā panā’’tiādimāha. Taṁtaṁsaddavibhāvakanti yathā tassa tassa saddappabhedanicchayassa paccayabhūtaṁ dibbasotañāṇaṁ saddārammaṇameva taṁ taṁ saddaṁ vibhūtaṁ karoti, evaṁ niruttippabhedanicchayassa paccayabhūtaṁ niruttisaddārammaṇameva niruttipaṭisambhidāñāṇaṁ taṁ vibhūtaṁ karotīti tassa paccuppannārammaṇatā vuttā. Saddaṁ pana vibhāventaṁ ekantato saddūpanibandhaṁ paññattimpi vibhāvetiyeva, yato sabhāvāsabhāvavisesavibhāvanaṁ sampajjati. Aññathā hi saddamattaggahaṇe visesāvabodho eva na siyāti porāṇā paññattivibhāvanampi tassa icchanti. Taṁvibhāvakanti niruttisaddavibhāvakaṁ. Na pāḷivirodho hotīti yadipi abhidhammabhājanīye ‘‘yāya niruttiyā tesaṁ dhammānaṁ paññatti hotī’’ti (vibha. 727) vuttaṁ, tampi sabhāvaniruttisaddena dhammānaṁ pabodhanameva sandhāya vuttaṁ, na tabbinimuttaṁ paññattinti ‘‘niruttisaddārammaṇā niruttipaṭisambhidā’’ti vuccamāne pāḷiyā virodho na hotīti attho. ‘‘Paccavekkhantassā’’ti vuttattā saddaṁ gahetvā pacchā gahitāya paññattiyā paccavekkhaṇena bhavitabbanti āsaṅkeyyāti tadāsaṅkānivattanatthamāha ‘‘taṁ sabhāvaniruttiṁ saddaṁ ārammaṇaṁ katvā’’tiādi. Sabhāvaniruttiṁ vibhāventaṁyevāti sabhāvaniruttivisayassa sammohassa pageva viddhaṁsitattā atthasādhanavasena abhiññāñāṇaṁ viya taṁ vibhāventameva pavattati. Tenāha ‘‘niruttiṁ bhindantaṁ paṭivijjhantameva uppajjatī’’ti. Pabhedagamanañcettha anavasesato niruttivibhāgajānanaṁ. Tathā sesesu. Sakkaṭanāmādīti sakkaṭavasena vuttanāmākhyātādi. Nipātapadaṁ nāmādipadāni viya atthaṁ na vadati, atha kho byañjeti jotetīti ‘‘byañjana’’nti vuttaṁ nipātapadaṁ.",
  "tika-abh02t32:8": "Bodhi ñāṇaṁ maṇḍabhūtaṁ etthāti bodhimaṇḍo, mahābodhiṭṭhānaṁ. Tenāha ‘‘paṭhamābhisambuddhaṭṭhāne’’ti. Aññena pakārenāti uggahādippakārena.",
  "tika-abh02t32:9": "Aññathā hontīti purisayuge purisayuge ekadesena parivattantā kālantare aññākārā bhavanti. Vinassantīti taṁtaṁbhāsānaṁ manussānaṁ vināsena na paññāyanti, manussānaṁ duruggahaṇādinā katthaci kadāci parivattantīpi brahmalokādīsu yathāsabhāveneva avaṭṭhānato na sabbattha, sabbadā, sabbathā ca parivattati. Tenāha ‘‘kappavināsepi tiṭṭhatiyevā’’ti. Etassa niruttipaṭisambhidāñāṇassa.",
  "tika-abh02t32:10": "Atthādīsu ñāṇanti atthapaṭisambhidādi. Atthadhammaniruttivasena tīsu. Atthadhammaniruttipaṭibhānavasena catūsupi vā. Atthadhammādinā attanā jotetabbena saha atthenāti sātthakāni. Sabbo atthadhammādiko attho visayabhūto etassa ñāṇassa atthīti sabbatthakaṁ. Sabbasmiṁ atthādike visaye khittaṁ attano paccayehi ṭhapitaṁ pavattitaṁ. Arahattappattiyā visadā honti paṭipakkhadhammānaṁ sabbaso viddhaṁsitattā. Pañcannanti adhigamapariyattisavanaparipucchāpubbayogānaṁ. Yathāyoganti yaṁ yaṁ yassa puggalassa visadatāya yujjati, tathā yojetabbaṁ.",
  "tika-abh02t32:11": "Paripucchāhetu pavattā kathā paripucchāti vuttāti āha ‘‘pucchāya…pe… paripucchāti vuttā’’ti.",
  "tika-abh02t32:12": "Tehīti maggehi. Paṭilābho nāma pubbayogasampattiyā atthādivisayassa sammohassa samucchindanaṁ, taṁ pana maggakiccamevāti āha ‘‘so lokuttaro’’ti. Atthādīnaṁ pabhedato sallakkhaṇavibhāvanavavatthāpanā yathārahaṁ parittakusalamahākiriyacittavasena hotīti vuttaṁ ‘‘pabhedo kāmāvacaro’’ti. Yathā pubbayogo adhigamassa balavapaccayo sabhāvahetubhāvato, na tathā pabhedassa asabhāvahetutāya, paramparapaccayatāya cāti adhippāyo. Pariyattiādīnaṁ pabhedassa balavapaccayatāya , adhigamassa ca tadabhāve eseva nayo. Tatthāti nimittatthe bhummaṁ, tāsu pariyattisavanaparipucchāsu nimittabhūtāsūti attho. Yaṁ vuttaṁ hotīti ‘‘etesu panā’’tiādinā aṭṭhakathāvacanena yaṁ atthajātaṁ vuttaṁ hoti. Taṁ dassentoti taṁ niddhāretvā dassento. ‘‘Pubbayogādhigamā’’ti vatvā ‘‘dvepī’’ti vacanaṁ adhigamasahitoyeva pubbayogo pabhedassa balavapaccayo, na kevaloti dassanatthaṁ. Tena vuttaṁ aṭṭhakathāyaṁ ‘‘dvepi ekato hutvā’’ti (vibha. aṭṭha. 718). ‘‘Dvepi visadakāraṇā’’ti vutte pubbayogassāpi visadakāraṇattaṁ labbhatevāti āha ‘‘dvepi visadakāraṇāti…pe… vutta’’nti.",
  "tika-abh02t32:13": "Saṅgahavāravaṇṇanā niṭṭhitā.",
  "tika-abh02t32:14": "2. Saccavārādivaṇṇanā",
  "tika-abh02t32:15": "719.Kālattayepīti atītādīsu tīsupi kālesu. Hetuphaladhammā hetūnaṁ phalabhūtā dhammā, paccayanibbattāti attho. Tesañca hetudhammāti tesaṁ hetuphalānaṁ paccayanibbattānaṁ hetubhūtā dhammā ‘‘dhammā’’ti vuttāti yojanā. Vineyyavasenāti tathāvinetabbapuggalajjhāsayavasena. Uppannā samuppannātiādi na vuttanti uppannā samuppannā uṭṭhitā samuṭṭhitā paccuppannātiādi na vuttaṁ ekantapaccuppannasseva saṅgāhakattā. Taṁnibbattakāti tesaṁ atthabhāvena vuttānaṁ nipphādakā. Dhammāti vuttā dhammabhāvena kathitā.",
  "tika-abh02t32:16": "Saccavārādivaṇṇanā niṭṭhitā.",
  "tika-abh02t32:17": "Suttantabhājanīyavaṇṇanā niṭṭhitā.",
  "tika-abh02t32:18": "2. Abhidhammabhājanīyavaṇṇanā",
  "tika-abh02t32:19": "725.Sāmaññenavatvā visesena avuttattāti ‘‘tesaṁ vipāke’’ti yathāvuttakusalavipākatādisāmaññena vatvā sahetukāhetukādivisesena avuttattā, sarūpena niddhāretvā avuttattāti attho. Avipākattāti avipākadhammattā. Yadi evanti paccayabhāvato labbhamānopi dhammabhāvo avipākadhammatāya kiriyānaṁ yadi na vutto, evaṁ sati. Satipi paccayuppannabhāve avipākabhāvato atthabhāvopi na vattabbo. Tenāha ‘‘vipākā na hontīti atthabhāvo ca na vattabbo’’ti. Evañceti yadi paccayuppannattā kiriyānaṁ atthabhāvo vutto. Nappaṭisiddho icchitovāti attho. Yadi evaṁ kasmā na vuttoti āha ‘‘vipākassa panā’’tiādi. Tesanti kusalākusalānaṁ, vipākakiriyadhammānañca. Atthadhammatāti vuttanayena labbhamānopi yathākkamaṁ atthabhāvo, dhammabhāvo ca na vutto. Paccayabhāvaṁ sattivisesaṁ sanipphādetabbatanti padattayenāpi vipākadhammatamevāha. Sā hi vipākānaṁ hetubhāvato paccayabhāvo, taduppādanasamatthatāya sattiviseso, tehi sagabbhā viya hotīti ‘‘sanipphādetabbatā’’ti ca vuccati. Taṁ passantī nipphādakavisesāpi nipphādetabbāpekkhā hoti dhammapaṭisambhidā. Taṁsambandhenāti nipphādetabbasambandhena. Dhammapaṭisambhidaṁ vadantena atthapaṭisambhidāpi vuttā.",
  "tika-abh02t32:20": "Sabhāvadhamme paññatti sabhāvapaññattīti āha ‘‘na sattādipaññattiyā’’ti. Sabhāvena, niruttiyeva vā sabhāvapaññattīti vuttāti āha ‘‘aviparītapaññattiyā vā’’ti.",
  "tika-abh02t32:21": "746. Vohārabhūmiṁ, adhigamabhūmiñca ekajjhaṁ katvā āha ‘‘kāmāvacarā, lokuttarā ca bhūmi bhūmī’’ti. Cittuppādā vā pavattiṭṭhānabhāvato bhūmi.",
  "tika-abh02t32:22": "Abhidhammabhājanīyavaṇṇanā niṭṭhitā.",
  "tika-abh02t32:23": "3. Pañhapucchakavaṇṇanā",
  "tika-abh02t32:24": "747.Sabbañāṇārammaṇatāyāti paṭisambhidāpaṭisambhidāñāṇārammaṇatāya. ‘‘Suttantabhājanīye pana…pe… siyā’’ti idaṁ abhidhammabhājanīyena virujjhati, tassa vā sāvasesadesanatā āpajjatīti codanaṁ manasi katvā āha ‘‘abhidhammabhājanīye’’tiādi. Niravasesakathananti asesetvā kathanaṁ. Tena cittuppādasaṅgahite atthe asesetvā desanā idha abhidhammabhājanīyassa bhāro, na sabbañeyyadhammeti dasseti. Yathādassitavisayavacanavasenāti dassitappakāravisayassa kathanavasena, dhammatthavasena dassite taṁtaṁcittuppāde tattha dhammaniruttābhilāpena ñāṇassa kathanavasenāti attho. Aññārammaṇataṁ na paṭisedheti atapparabhāvatoti adhippāyo. Na niravasesena kathanaṁ acittuppādapariyāpannassa visayassa akathitattā. Evaṁ paṭibhānapaṭisambhidāvisayassāpi na niravasesena kathananti suttantabhājanīye avisesavacanena sabbañāṇārammaṇataṁyeva paṭibhānapaṭisambhidāya patiṭṭhāpeti. Tathā tisso paṭisambhidātiādipañhapucchakapāḷiyāpi. Tissoti atthadhammapaṭibhānapaṭisambhidā. Niruttipaṭisambhidā hi ‘‘parittārammaṇā’’teva vuttā.",
  "tika-abh02t32:25": "Yadipi siyā na tassā mahaggatārammaṇatāti sambandho. ‘‘Na hi maggo paccayuppanno na hotī’’ti iminā ‘‘atthapaṭisambhidā na maggārammaṇā’’ti vacanassa yathāvuttatthasādhakataṁ vibhāveti. Tassāti paṭibhānapaṭisambhidāya na mahaggatārammaṇatā sambhavati nanu nayaṁ anussarantassāti adhippāyo. Dvepīti ‘‘atthapaṭisambhidā na maggārammaṇā, tisso paṭisambhidā siyā parittārammaṇā, siyā mahaggatārammaṇā, siyā appamāṇārammaṇā’’ti ca dvepi etā pāḷiyo. Tāsu balavatarāya ṭhānassa, itarāya adhippāyamagganassa ca upāyadassanamukhena tāsaṁ aññamaññaṁ avirodhaṁ dassetuṁ ‘‘kusalākusalānaṁ panā’’tiādimāha. ‘‘Nippariyāyā tattha dhammapaṭisambhidā’’ti etena tattha atthapaṭisambhidāya pariyāyabhāvamāha. Tathā vipākakiriyānantiādi yathādhippetassa atthassa visadisūdāharaṇadassanaṁ. Ubhayenapi ‘‘atthapaṭisambhidā na maggārammaṇā’’ti (vibha. 749) vacanaṁ suttantanayānugataṁ nippariyāyatthassa tattha adhippetattāti dīpeti. Kiñci pana ñāṇantiādi ‘‘tisso paṭisambhidā’’tiādipāḷiyā samatthakaṁ. Yathādhippetassa atthassa paṭibhānaṁ dīpanaṁ paṭibhānaṁ. Tenāha ‘‘ñeyyappakāsanato’’ti. Iti yā ‘‘tisso paṭisambhidā’’ti pāḷi, tassā balavabhāvavibhāvanena itarāya adhippāyamagganaṁ katanti veditabbaṁ. Nippariyāyāti pariyāyarahitā ujukaṁ sarūpeneva pavattā. Nippariyāya…pe… pavattiyanti ekantikaatthārammaṇaṁ ñāṇaṁ atthapaṭisambhidā, ñāṇārammaṇaṁ paṭibhānapaṭisambhidāti gahetvā desanāyaṁ.",
  "tika-abh02t32:26": "So evāti parassa abhilāpasaddo eva. Anuvattamānatā cassa niruttipaṭisambhidā paccuppannameva saddaṁ ārammaṇaṁ karontī, saddaṁ sutvā ‘‘ayaṁ sabhāvanirutti, ayaṁ na sabhāvaniruttī’’ti jānantīti ca ādivacanavasena veditabbo.",
  "tika-abh02t32:27": "Pañhapucchakavaṇṇanā niṭṭhitā.",
  "tika-abh02t32:28": "Paṭisambhidāvibhaṅgavaṇṇanā niṭṭhitā."
}