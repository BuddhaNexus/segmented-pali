{
  "tika-abh06t65:0": "Catuvīsatimo paricchedo",
  "tika-abh06t65:1": "24. Pariggahavisuddhikathā",
  "tika-abh06t65:2": "940.",
  "tika-abh06t65:3": " Sīlacittavisuddhīhi, yathāvuttāhi maṇḍito;",
  "tika-abh06t65:4": "Payogāsayasampanno, nibbānābhirato tato.",
  "tika-abh06t65:5": "941.",
  "tika-abh06t65:6": " Khandhāyatanadhātādippabhedehi yathārahaṃ;",
  "tika-abh06t65:7": "Lakkhaṇapaccupaṭṭhāna-padaṭṭhānavibhāgato.",
  "tika-abh06t65:8": "942.",
  "tika-abh06t65:9": " Pariggahetvā saṅkhāre, nāmarūpaṃ yathākathaṃ;",
  "tika-abh06t65:10": "Vavatthapento tatthevamanupassati paññavā.",
  "tika-abh06t65:11": "943.",
  "tika-abh06t65:12": " Nāmarūpamidaṃ suddhaṃ, attabhāvoti vuccati;",
  "tika-abh06t65:13": "Natthettha koci attā vā, satto jīvo ca puggalo.",
  "tika-abh06t65:14": "944.",
  "tika-abh06t65:15": " Yathāpi aṅgasambhārā, hoti saddo ratho iti;",
  "tika-abh06t65:16": "Evaṃ khandhesu santesu, hoti sattoti sammuti.",
  "tika-abh06t65:17": "945.",
  "tika-abh06t65:18": " Khandhāyatanadhātūnaṃ, yathāyogamanukkamo;",
  "tika-abh06t65:19": "Abbocchinno pavattanto, saṃsāroti pavuccati.",
  "tika-abh06t65:20": "946.",
  "tika-abh06t65:21": " Iti nānappakārena, tebhūmakapariggaho;",
  "tika-abh06t65:22": "Bhūmidhammavavatthānaṃ, suddhasaṅkhāradassanaṃ.",
  "tika-abh06t65:23": "947.",
  "tika-abh06t65:24": " Attadiṭṭhipahānena , diṭṭhisaṃklesasodhanaṃ;",
  "tika-abh06t65:25": "Diṭṭhivisuddhi nāmāti, ñāṇametaṃ pavuccati.",
  "tika-abh06t65:26": "948.",
  "tika-abh06t65:27": " Pariggahitasaṅkhāro, nāmarūpamapatthiyā;",
  "tika-abh06t65:28": "Tato paraṃ yathāyogaṃ, pariggaṇhati paccaye.",
  "tika-abh06t65:29": "949.",
  "tika-abh06t65:30": " Dukkhasamudayo tattha, taṇhā saṃsāranāyikā;",
  "tika-abh06t65:31": "Samodhāneti saṅkhāre, tattha tatthupapattiyā.",
  "tika-abh06t65:32": "950.",
  "tika-abh06t65:33": " Taṇhāsambhavamevetaṃ, tasmā dukkhaṃ pavuccati;",
  "tika-abh06t65:34": "Tadappavatti nibbānaṃ, maggo taṃpāpakoti ca.",
  "tika-abh06t65:35": "951.",
  "tika-abh06t65:36": " Catusaccavavatthāna-mukhenevampi paccaye;",
  "tika-abh06t65:37": "Pariggaṇhanti ekacce, saṅkhārānamathāpare.",
  "tika-abh06t65:38": "952.",
  "tika-abh06t65:39": " Ālokākāsavāyāpapathaviñcupanissayaṃ;",
  "tika-abh06t65:40": "Bhavaṅgapariṇāmañca, labhitvāva yathārahaṃ.",
  "tika-abh06t65:41": "953.",
  "tika-abh06t65:42": " Cha vatthūni ca nissāya, cha dvārārammaṇāni ca;",
  "tika-abh06t65:43": "Paṭicca manasikāraṃ, pavattanti arūpino.",
  "tika-abh06t65:44": "954.",
  "tika-abh06t65:45": " Yathāsakasamuṭṭhānaṃ , vibhāgehi ca rūpino;",
  "tika-abh06t65:46": "Pavattanti ekacceti, pariggaṇhanti paccaye.",
  "tika-abh06t65:47": "955.",
  "tika-abh06t65:48": " Avijjāpaccayā honti, saṅkhārā tu tato tathā;",
  "tika-abh06t65:49": "Viññāṇaṃ nāmarūpañca, saḷāyatananāmakaṃ.",
  "tika-abh06t65:50": "956.",
  "tika-abh06t65:51": " Phasso ca vedanā taṇhā, upādānaṃ bhavo tato;",
  "tika-abh06t65:52": "Jāti jarā maraṇañca, pavattati yathārahaṃ.",
  "tika-abh06t65:53": "957.",
  "tika-abh06t65:54": " Tato soko paridevo, dukkhañceva tathāparaṃ;",
  "tika-abh06t65:55": "Domanassamupāyāso, sambhoti ca yathārahaṃ.",
  "tika-abh06t65:56": "958.",
  "tika-abh06t65:57": " Etassa kevalassevaṃ, dukkhakkhandhassa sambhavo;",
  "tika-abh06t65:58": "Paṭiccasamuppādova, natthañño koci kārako.",
  "tika-abh06t65:59": "959.",
  "tika-abh06t65:60": " Tatthāvijjādayo dvepi, addhātīto anāgato;",
  "tika-abh06t65:61": "Jātādayopare aṭṭha, paccuppannoti vaṇṇito.",
  "tika-abh06t65:62": "960.",
  "tika-abh06t65:63": " Puññāpuññāneñjavasā, saṅkhārā tividhā tathā;",
  "tika-abh06t65:64": "Bhavekadeso kammañca, kammavaṭṭanti vuccati.",
  "tika-abh06t65:65": "961.",
  "tika-abh06t65:66": " Avijjātaṇhupādānā, klesavaṭṭamathāpare;",
  "tika-abh06t65:67": "Vipākavaṭṭaṃ sattāpi, upapattibhavopi ca.",
  "tika-abh06t65:68": "962.",
  "tika-abh06t65:69": " Avijjāsaṅkhārānaṃ tu, gahaṇe gahitāva te;",
  "tika-abh06t65:70": "Taṇhupādānabhavāti, atīte pañca hetavo.",
  "tika-abh06t65:71": "963.",
  "tika-abh06t65:72": " Taṇhupādānabhavānaṃ, gahaṇe gahitāva te;",
  "tika-abh06t65:73": "Avijjā saṅkhārā ceti, paccuppannepi pañcake.",
  "tika-abh06t65:74": "964.",
  "tika-abh06t65:75": " Viññāṇādisarūpena, dassitaṃ phalapañcakaṃ;",
  "tika-abh06t65:76": "Tathā tadeva jātādi-nāmenānāgatanti ca.",
  "tika-abh06t65:77": "965.",
  "tika-abh06t65:78": " Atīte hetavo pañca, idāni phalapañcakaṃ;",
  "tika-abh06t65:79": "Idāni hetavo pañca, āyatiṃ phalapañcakaṃ.",
  "tika-abh06t65:80": "966.",
  "tika-abh06t65:81": " Hetuphalaṃ phalahetu, puna hetuphalāni ca;",
  "tika-abh06t65:82": "Tisandhi catusaṅkhepaṃ, vīsatākāramabravuṃ.",
  "tika-abh06t65:83": "967.",
  "tika-abh06t65:84": " Atthadhammapaṭivedha-desanānaṃ yathārahaṃ;",
  "tika-abh06t65:85": "Gambhīrattā catunnampi, catugambhīratā matā.",
  "tika-abh06t65:86": "968.",
  "tika-abh06t65:87": " Ekattanānattanayā, abyāpāranayoparo;",
  "tika-abh06t65:88": "Tathevaṃdhammatā ceti, nayā vuttā catubbidhā.",
  "tika-abh06t65:89": "969.",
  "tika-abh06t65:90": " Jarāmaraṇasokādi-pīḷitānamabhiṇhaso;",
  "tika-abh06t65:91": "Āsavānaṃ samuppādā, avijjā ca pavattati.",
  "tika-abh06t65:92": "970.",
  "tika-abh06t65:93": " Avijjāpaccayā honti, saṅkhārāpi yathā pure;",
  "tika-abh06t65:94": "Baddhāvicchedamiccevaṃ, bhavacakkamanādikaṃ.",
  "tika-abh06t65:95": "971.",
  "tika-abh06t65:96": " Taṇhāvijjānābhikaṃ taṃ, jarāmaraṇanemikaṃ;",
  "tika-abh06t65:97": "Sesākārādighaṭikaṃ, tibhavārathayojitaṃ.",
  "tika-abh06t65:98": "972.",
  "tika-abh06t65:99": " Tiaddhañca tivaṭṭañca, tisandhighaṭikaṃ tathā;",
  "tika-abh06t65:100": "Catusaṅkhepagambhīranayamaṇḍitadesanaṃ.",
  "tika-abh06t65:101": "973.",
  "tika-abh06t65:102": " Vīsatākāravibhāgaṃ, dvādasākārasaṅgahaṃ;",
  "tika-abh06t65:103": "Dhammaṭṭhitīti dīpenti, idappaccayataṃ budhā.",
  "tika-abh06t65:104": "974.",
  "tika-abh06t65:105": " Paṭiccasamuppādoyaṃ, paccayākāranāmato;",
  "tika-abh06t65:106": "Saṅkhepato ca vitthārā, vividhākārabhedato.",
  "tika-abh06t65:107": "975.",
  "tika-abh06t65:108": " Janeti paccayuppanne, avijjādipavattiyā;",
  "tika-abh06t65:109": "Avijjādinirodhena, nirodheti ca sabbathā.",
  "tika-abh06t65:110": "976.",
  "tika-abh06t65:111": " Paccayappaccayuppanna-vaseneva pavattati;",
  "tika-abh06t65:112": "Saṃsāroyanti ekacce, pariggaṇhanti paccaye.",
  "tika-abh06t65:113": "977.",
  "tika-abh06t65:114": " Samantapaṭṭhānamahāpakaraṇavibhāgato;",
  "tika-abh06t65:115": "Ekacce pariggaṇhanti, catuvīsati paccaye.",
  "tika-abh06t65:116": "978.",
  "tika-abh06t65:117": " Iti nānappakārena, paccayānaṃ pariggaho;",
  "tika-abh06t65:118": "Sappaccayanāmarūpaṃ, vavatthānanti veditaṃ.",
  "tika-abh06t65:119": "979.",
  "tika-abh06t65:120": " Idappaccayatāñāṇaṃ, paccayākāradassanaṃ;",
  "tika-abh06t65:121": "Dhammaṭṭhiti yathābhūtañāṇadassananāmakaṃ.",
  "tika-abh06t65:122": "980.",
  "tika-abh06t65:123": " Kālattayavibhāgesu , kaṅkhāsaṃklesasodhanaṃ;",
  "tika-abh06t65:124": "Kaṅkhāvitaraṇā nāma, visuddhīti pavuccatīti.",
  "tika-abh06t65:125": "Iti nibbānavibhāge pariggahavisuddhikathā niṭṭhitā.",
  "tika-abh06t65:126": "Catuvīsatimo paricchedo."
}