{
  "tika-abh05t2:0": "Puggalapaññattipakaraṇa-anuṭīkā",
  "tika-abh05t2:1": "1. Mātikāvaṇṇanā",
  "tika-abh05t2:2": "1. ‘‘Dhātukathaṁ desayitvā anantaraṁ tassa āha puggalapaññatti’’nti vutte tattha kāraṇaṁ samudāgamato paṭṭhāya vibhāvento ‘‘dhammasaṅgahe’’tiādimāha. Tattha yadipi dhammasaṅgahe phassādīnaṁ pathavīādīnañca dhammānaṁ nānānayavicitto anupadavibhāgopi kato, na saṅgaho eva, so pana tesaṁ kusalattikādihetudukāditikadukehi saṅgahasandassanatthoti vuttaṁ ‘‘dhammasaṅgahe tikadukādivasena saṅgahitānaṁ dhammāna’’nti. Teneva hi taṁ pakaraṇaṁ ‘‘dhammasaṅgaho’’ti samaññaṁ labhi. Kāmañca dhammasaṅgahepi ‘‘tasmiṁ kho pana samaye cattāro khandhā hontī’’tiādinā (dha. sa. 58) khandhādivibhāgo dassito, so pana na tathā sātisayo, yathā vibhaṅgapakaraṇeti sātisayaṁ taṁ gahetvā āha ‘‘vibhaṅge khandhādivibhāgaṁ dassetvā’’ti, yato taṁ ‘‘vibhaṅgo’’tveva paññāyittha. Dhātukathāyāti ādhāre bhummaṁ, tathā ‘‘dhammasaṅgahe vibhaṅge’’ti etthāpi. Ādhāro hi saṅgahaṇavibhajanappabhedavacanasaṅkhātānaṁ avayavakiriyānaṁ taṁsamudāyabhūtāni pakaraṇāni yathā ‘‘rukkhe sākhā’’ti. Karaṇavacanaṁ vā etaṁ, dhātukathāya karaṇabhūtāyāti attho.",
  "tika-abh05t2:3": "Ettha ca abhiññeyyadhamme desento desanākusalo bhagavā tikadukavasena tāva nesaṁ saṅgahaṁ dassento dhammasaṅgaṇiṁ desetvā saṅgahapubbakattā vibhāgassa tadanantaraṁ khandhādivasena vibhāgaṁ dassento vibhaṅgaṁ desesi. Puna yathāvuttavibhāgasaṅgahayutte dhamme saṅgahāsaṅgahādinayappabhedato dassento dhātukathaṁ desesi tassā abbhantarabāhiramātikāsarīrakattā. Na hi sakkā khandhādike kusalādike ca vinā saṅgahāsaṅgahādinayaṁ netunti. Tenāha ‘‘tathāsaṅgahitavibhattāna’’nti. Evaṁ saṅgahato vibhāgato pabhedato ca dhammānaṁ desanā yassā paññattiyā vasena hoti, yo cāyaṁ yathāvuttadhammupādāno puggalavohāro, tassa ca samayavimuttādivasena vibhāgo, taṁ sabbaṁ vibhāvetuṁ puggalapaññatti desitāti idametesaṁ catunnaṁ pakaraṇānaṁ desanānukkamakāraṇaṁ daṭṭhabbaṁ.",
  "tika-abh05t2:4": "Tesanti dhammānaṁ. Sabhāvatoti ‘‘phasso vedanā’’tiādisabhāvato. Upādāyāti ‘‘puggalo satto poso’’tiādinā khandhe upādāya. Paññāpanaṁ yāya tajjāupādādibhedāya paññattiyā hoti, taṁ paññattiṁ. Pabhedatoti khandhādisamayavimuttādivibhāgato. Yāya paññattiyā sabhāvato upādāya ca paññāpananti saṅkhepato vuttamatthaṁ vivaranto ‘‘tattha ye dhamme’’tiādimāha. Tattha asabhāvapaññattiyāpi mūlabhūtaṁ upādānaṁ sabhāvadhammo eva, kevalaṁ pana tesaṁ pavattiākārabhedasannissayato visesoti dassento ‘‘ye dhamme…pe… hotī’’ti āha. Tattha pubbāpariyabhāvena pavattamāneti iminā pabandhasannissayataṁ dassento santānapaññattiṁ vadati, asabhāvasamūhavasenāti iminā sesapaññattiṁ. Tisso hi paññattiyo santānapaññatti samūhapaññatti avatthāvisesapaññattīti. Tattha pabandho santāno. Samudāyo samūho. Uppādādiko daharabhāvādiko ca avatthāviseso. Tesu asabhāvaggahaṇena vinā pabandhasamūhānaṁ asabhāvatte siddhe asabhāvasamūhavasenāti asabhāvaggahaṇaṁ pabandhasamūhavinimuttapaññattisandassanatthanti tena avatthāvisesapaññattiyā pariggaho vuttoti veditabbo.",
  "tika-abh05t2:5": "Tesanti pubbe yaṁ-saddena parāmaṭṭhānaṁ indriyabaddhadhammānaṁ. Tenevāha ‘‘aññesañca bāhirarūpanibbānāna’’nti. Sasabhāvasamūhasasabhāvappabhedavasenāti rūpakkhandhādisasabhāvasamūhavasena cakkhāyatanādisasabhāvavisesavasena ca. ‘‘Sasabhāvasamūhasabhāvabhedavasenā’’ti ca pāṭho. Tattha samūhasabhāvoti sabhāvasantānaṁ avatthāvisesavidhuraṁ samūhavasena lakkhaṇamevāha. Tathā hi khandhapaññattiyāpi sabhāvapaññattitā vuttā. Tāyāti āyatanapaññattiādippabhedāya sabhāvapaññattiyā. Vibhattā sabhāvapaññattīti ‘‘phasso phusanā’’tiādinā (dha. sa. 2) vibhattā phassādisabhāvapaññatti. Sabbāpīti pi-saddena sabhāvadhammesu sāmaññavasena pavattaṁ kusalādipaññattiṁ saṅgaṇhāti. Rūpādidhammānaṁ samūho santānena pavattamāno avatthāvisesasahito ekattaggahaṇanibandhano sattoti voharīyatīti so sabhāvadhammo nāma pana na hotīti āha ‘‘puggalapaññatti pana asabhāvapaññattī’’ti. Tāyāti puggalapaññattiyā. Yasmā pana dhammānaṁ pabandho samūho ca dhammasannissitoti vattabbataṁ arahati, tasmā ‘‘pariññeyyādisabhāvadhamme upādāya pavattito’’ti vuttaṁ.",
  "tika-abh05t2:6": "Vijjamānapaññatti pana ‘‘sabhāvapaññattī’’ti vuttā, avijjamānapaññatti ‘‘asabhāvapaññattī’’ti vuttā. Sabbā paññattiyoti upādāyapaññattikiccapaññattiādayo sabbā paññattiyo. Yadi sabbā paññattiyo idha dassitā honti, kathaṁ ‘‘puggalapaññattī’’ti nāmaṁ jātanti āha ‘‘khandhādipaññattīsū’’tiādi. Aññatthāti dhammasaṅgahādīsu. Ye dhammeti ye khandhādidhamme. Paññattiyā vatthubhāvenāti paññāpanassa adhiṭṭhānabhāvena. Adhiṭṭhānañhi paññāpetabbadhammā paññāpanassa. Evañca katvā khandhādīhi saddhiṁ puggalo gahito. Ye dhammeti vā ye paññattidhamme. Paññāpetukāmoti nikkhipitukāmo vatthubhedato asaṅkarato ṭhapetukāmo. Paññattiparicchedanti ca vatthubhedabhinnaṁ paññattibhūtaṁ paricchedaṁ. Evamettha attho daṭṭhabbo.",
  "tika-abh05t2:7": "Sāmaññappabhedapaññāpanāti sāmaññabhūtānaṁ visesabhūtānañca atthānaṁ paññāpanā. Tesanti attha-saddāpekkhāya pulliṅganiddeso. Tatthāti paññāpanāya atthadassanabhūtesu dassanādīsu. Idamevaṁnāmakanti idaṁ ruppanādiatthajātaṁ itthannāmakaṁ rūpakkhandhavedanākkhandhādisamaññaṁ. Taṁtaṁkoṭṭhāsikakaraṇanti rūpavedanāditaṁtaṁatthavibhāgapariyāpannatāpādanaṁ. Tathā saññuppādānamevāti āha ‘‘bodhanameva nikkhipanā’’ti. Bodhanañhi bodhaneyyasantāne bodhetabbassa atthassa ṭhapananti katvā ‘‘nikkhipanā’’ti vuttaṁ. ‘‘Paññāpanā’’tiādinā bhāvasādhanena vatvā sādhanantarāmasanena atthantaraparikappāsaṅkā siyāti taṁ nivāretuṁ ‘‘yo panāyaṁ…pe… veditabbo’’ti āha. Tesaṁ tesaṁ dhammānanti taṁtaṁpaññāpetabbadhammānaṁ. Dassanabhūtāya nāmapaññattiyā diṭṭhatāya, ṭhapanabhūtāya ṭhapitatāya. Taṁnimittatanti tassa dassanassa ṭhapanassa ca nimittakāraṇataṁ. Nimittañhi kattubhāvena voharīyati yathā ‘‘bhikkhā vāsetī’’ti, ‘‘ariyabhāvakarāni saccāni ariyasaccānī’’ti ca.",
  "tika-abh05t2:8": "Pāḷiyaṁanāgatatanti vijjamānatādivisesavacanena saha pāṭhānāruḷhataṁ. Vijjamānassa satoti vijjamānassa samānassāti imamatthaṁ dassento ‘‘vijjamānabhūtassāti attho’’ti āha. Tathāti saccikaṭṭhaparamatthavasena avijjamānassa anupalabbhamānassa. Taṁ pana anupalabbhamānataṁ tathā-saddena byatirekavasena dīpitaṁ pākaṭataraṁ kātuṁ ‘‘yathā kusalādīnī’’tiādimāha. Tattha vinivattasabhāvānīti vibhattasabhāvāni. Upaladdhīti gahaṇaṁ. Tenākārenāti tena rūpavedanādiākārena avijjamānassa. Aññenākārenāti tato rūpavedanādito aññena tabbinimuttena paññāpetabbapaññāpanākārena vijjamānassa. Paññattiduke vuttameva ‘‘ayañca vādo sevatthikathāya paṭisiddho’’tiādinā. Lokaniruttimattasiddhassāti ettha mattaggahaṇaṁ tassa paññattivatthussa na kevalaṁ vijjamānasabhāvatānivattanatthameva, atha kho viparītaggāhanivattanatthampīti dassento ‘‘anabhinivesena cittenā’’ti āha. Catusaccapañcakkhandhādivinimuttaṁ saccantarakhandhantarādikaṁ pañcamasaccādikaṁ. Sace taṁ koci atthīti paṭijāneyya, ayāthāvagahitassa taṁ vācāvatthumattamevassāti dassento āha ‘‘sābhinivesena…pe… vutta’’nti. Uddese niddese ca sattavantaṁ padhānabhāvena āgamanaṁ sandhāyāha ‘‘sarūpato tissannaṁ āgatata’’nti. Guṇabhāvena pana uddhaṁsotapaññāvimuttapāsāṇalekhādiggahaṇesu itarāpi tisso paññattiyo imasmiṁ pakaraṇe āgatā eva.",
  "tika-abh05t2:9": "Yathāvuttassa…pe… avirodhenāti ‘‘vijjamānapaññatti avijjamānapaññattī’’ti evaṁ vuttappakārassa avilomanena. Ācariyavādāti cettha attanomatiyo veditabbā, aññattha pana aṭṭhakathā ca. Yathā ca avirodho hoti, taṁ dassento ‘‘tasmā’’tiādimāha. Tattha avijjamānattā paññāpetabbamattatthena paññattīti etena ‘‘avijjamānā paññatti avijjamānapaññattī’’ti imaṁ samāsavikappamāha. Avijjamānapaññattīti ettha hi dve samāsā avijjamānassa, avijjamānā vā paññattīti avijjamānapaññatti. Tesu purimena nāmapaññatti vuttā, dutiyena upādāpaññattiādibhedā itarāpi. Sasabhāvaṁ vedanādikaṁ. Tajjaparamatthanāmalābhatoti tajjassa tadanurūpassa paramatthassa anvatthassa nāmassa labhanato, anubhavanādisabhāvānaṁ dhammānaṁ paramatthikassa vedanādināmassa labhanattāti attho . Etena visesanivattiattho matta-saddo, tena cāyaṁ viseso nivattitoti dasseti. Parato labhitabbanti paraṁ upādāya laddhabbaṁ yathā rūpādike upādāya sattoti nissabhāvasamūhasantānādi paññattivatthu. Ekattenāti anaññattena. Anupalabbhasabhāvatā ñāṇena aggahetabbasabhāvatā, yato te navattabbāti vuccanti.",
  "tika-abh05t2:10": "Sasūkasālirāsiādiākārena saṁkucitaggo vāsavavāsudevādīnaṁ viya moliviseso kirīṭaṁ, so pana makuṭavisesopi hotiyevāti āha ‘‘kirīṭaṁ makuṭa’’nti. Sabbasamorodhoti sabbāsaṁ vijjamānapaññattiādīnaṁ channaṁ paññattīnaṁ antokaraṇaṁ. Saṅkhātabbappadhānattāti idaṁ lakkhaṇavacanaṁ. Na hi sabbāpi upanidhāpaññattisaṅkhāvasena pavattā, nāpi sabbā saṅkhātabbappadhānā. Dutiyaṁ tatiyantiādikaṁ pana upanidhāpaññattiyā, dve tīṇītiādikaṁ upanikkhittapaññattiyā ekadesaṁ upalakkhaṇavasena dassento tassa ca saṅkhyeyyappadhānatāyāha ‘‘saṅkhātabbappadhānattā’’ti. Pūraṇattho hi saddo tadatthadīpanamukhena pūretabbamatthaṁ dīpeti. So ca saṅkhāvisayo padhānovāti dutiyādīnaṁ paññattīnaṁ saṅkhātabbappadhānatā vuttā. Yāva hi dasasaṅkhā saṅkhyeyyappadhānāti. Tathā dve tīṇītiādīnampi paññattīnaṁ. Saṅkhātabbo pana attho koci vijjamāno, koci avijjamāno, koci saha visuñca tadubhayaṁ missoti chapi paññattiyo bhajatīti.",
  "tika-abh05t2:11": "Itarāti upādāsamodhānatajjāsantatipaññattiyo vuttāvasesā upanidhāpaññattiupanikkhittapaññattiyo ca. Sattarathādibhedā upādāpaññatti, dīgharassādibhedā upanidhāpaññatti ca avijjamānapaññatti. Hatthagatādivisiṭṭhā upanidhāpaññatti, samodhānapaññatti ca avijjamānenaavijjamānapaññatti. Tatheva ‘‘suvaṇṇavaṇṇo brahmassaro’’tiādikā vijjamānagabbhā vijjamānenaavijjamānapaññattiṁ bhajantīti āha ‘‘yathāyogaṁ taṁ taṁ paññatti’’nti. Tena vuttaṁ ‘‘dutiyaṁ tatiyaṁ…pe… bhajantī’’ti. Yañhītiādi yathāvuttaupanidhāupanikkhittapaññattīnaṁ avijjamānenaavijjamānapaññattibhāvasamatthanaṁ. Tattha tañca saṅkhānanti yaṁ ‘‘paṭhamaṁ eka’’ntiādikaṁ saṅkhānaṁ, tañca saṅkhāmukhena gahetabbarūpaṁ. Ca-saddena saṅkhyeyyaṁ saṅgaṇhāti. Tampi hi paññāpetabbaṁ paññattīti. Tassā pana paramatthato abhāvo vuttoyeva. Kiñcinatthīti paramatthato kiñci natthi. Tathāti iminā avijjamānenaavijjamānabhāvanti etaṁ ākaḍḍhati. Tenāha ‘‘na hi…pe… vijjamāno’’ti.",
  "tika-abh05t2:12": "Okāseti avīciparanimmitavasavattīparicchinne padese. So hi kāmādhiṭṭhānato ‘‘kāmo’’ti vuccati. Kammanibbattakkhandhesūti iminā uttarapadalopena kāmabhavaṁ ‘‘kāmo’’ti vadati. Bhaṇanaṁ saddo cetanā vā, taṁsamaṅgitāya tabbisiṭṭhe puggale bhāṇakoti paññattīti āha ‘‘vijjamānenaavijjamānapaññattipakkhaṁ bhajatī’’ti. Yebhuyyena rūpāyatanaggahaṇamukhena rūpasaṅkhātena saṇṭhānaṁ gayhatīti tassa tena abhedopacāraṁ katvā vuttaṁ ‘‘rūpāyatanasaṅkhātena saṇṭhānenā’’ti. Yaṁ abhedopacāraṁ bhindituṁ ajānantā nikāyantariyā rūpāyatanaṁ saṇṭhānasabhāvaṁ paṭijānanti. ‘‘Kiso puggalo, thūlo puggalo, kiso daṇḍo, thūlo daṇḍo’’tiādinā puggalādīnaṁ paññāpanā tathātathāsanniviṭṭhe rūpasaṅkhāte kisādisaṇṭhānapaññatti, na rūpāyatanamatteti āha ‘‘saṇṭhānanti vā rūpāyatane aggahite’’ti. Paccattadhammanāmavasenāti ‘‘pathavī phasso’’tiādinā dhammānaṁ taṁtaṁnāmavasena. Kiccapaññattiādivibhāgena pavatto ayampi ācariyavādo ‘‘kiccapaññatti ekaccā bhūmipaññatti paccattapaññatti asaṅkhatapaññatti ca vijjamānapaññatti, liṅgapaññatti ekaccā paccattapaññatti ca avijjamānapaññatti, ekaccā kiccapaññatti vijjamānenaavijjamānapaññatti, ekaccā bhūmisaṇṭhānapaññatti vijjamānena vā avijjamānena vā avijjamānapaññattī’’ti dassitattā ‘‘dhammakathā itthiliṅga’’ntiādīnaṁ vijjamānenavijjamānapaññattibhāvo, avijjamānenaavijjamānapaññattibhāvo ca dassitanayoti āha ‘‘sabbasaṅgāhakoti daṭṭhabbo’’ti. Upādāpaññattiādibhāvo cettha kiccapaññattiādīnaṁ kiccapaññattiādibhāvo ca tāsaṁ yathārahaṁ vibhāvetabbo.",
  "tika-abh05t2:13": "2.Saṅkhepappabhedavasenāti ‘‘yāvatā pañcakkhandhā’’ti sabbepi khandhe khandhabhāvasāmaññena saṁkhipanavasena, ‘‘yāvatā rūpakkhandho’’tiādinā khandhānaṁ tato sāmaññato pakārehi bhindanavasena ca. Ayaṁ atthoti ayaṁ paññattisaṅkhāto attho. Sāmaññato vā hi dhammānaṁ paññāpanaṁ hoti visesato vā. Viseso cettha attano sāmaññāpekkhāya veditabbo, visesāpekkhāya pana sopi sāmaññaṁ sampajjatīti ‘‘kittāvatā khandhānaṁ khandhapaññattī’’ti pucchāya saṅkhepato vissajjanavasena ‘‘yāvatā pañcakkhandhā’’ti vuttanti tatthāpi ‘‘khandhānaṁ khandhapaññattī’’ti ānetvā yojetabbanti āha ‘‘yāvatā…pe… paññattī’’ti. ‘‘Yāvatā pañcakkhandhā, ettāvatā khandhānaṁ khandhapaññatti. Yāvatā rūpakkhandho…pe… viññāṇakkhandho, ettāvatā khandhānaṁ khandhapaññattī’’ti evamettha pāḷiyojanā kātabbā. Evañhi saṅkhepato pabhedato ca khandhapaññatti vissajjitā hoti. Tathā hi imasseva atthassa aṭṭhakathāyaṁ vuttabhāvaṁ dassento ‘‘yattakena…pe… ādikenā’’ti āha. Tatthāti tasmiṁ vissajjanassa atthavacane, tasmiṁ vā vissajjanapāṭhe tadatthavacane ca. Pabhedanidassanamattanti pabhedassa udāharaṇamattaṁ. Avuttopi sabbo bhūtupādiko, sukhādiko ca pabhedo. Taṁ pana bhūmimukhena dassetuṁ ‘‘rūpakkhandho kāmāvacaro’’tiādi vuttanti daṭṭhabbaṁ.",
  "tika-abh05t2:14": "Evaṁ aṭṭhakathāyaṁ āgatanayena pāḷiyā atthayojanaṁ dassetvā idāni taṁ pakārantarena dassetuṁ ‘‘ayaṁ vā’’tiādi vuttaṁ. Tattha ayaṁ vāti vuccamānaṁ sandhāyāha. Etthāti etasmiṁ khandhapaññattivissajjane. Idanti idaṁ padaṁ. Yattako…pe… khandhapaññattiyā pabhedoti iminā saṅkhepato vitthārato ca khandhānaṁ pabhedaṁ pati paññattivibhāgoti dassitaṁ hoti. Tenāha ‘‘vatthubhedena…pe… dassetī’’ti. Pakaraṇantareti vibhaṅgapakaraṇe. Tattha hi sātisayaṁ khandhānaṁ vibhāgapaññatti vuttā. Tenāha aṭṭhakathāyaṁ ‘‘sammāsambuddhena hi…pe… kathitā’’ti. Ettha ca paṭhamanaye samukhena, dutiye vatthumukhena paññattiyā vibhāgā dassitāti ayametesaṁ viseso.",
  "tika-abh05t2:15": "Esa nayoti iminā khandhapaññattiyā vuttamatthaṁ āyatanapaññattiyādīsu atidisati. Tattha ‘‘yāvatā pañcakkhandhā’’ti, ‘‘khandhānaṁ khandhapaññattī’’ti idaṁ paññattiniddesapāḷiyā ādipariyosānaggahaṇamukhena dassanaṁ. ‘‘Yāvatā dvādasāyatanānī’’ti, ‘‘āyatanānaṁ āyatanapaññattī’’ti imassa attho ‘‘yattakena paññāpanena saṅkhepato dvādasāyatanānī’’ti etena dassito, ‘‘yāvatā cakkhāyatana’’ntiādikassa pana ‘‘pabhedato cakkhāyatana’’ntiādikenāti. Tattha ‘‘cakkhāyatanaṁ…pe… dhammāyatana’’nti pabhedanidassanamattametaṁ. Etena avuttopi sabbo saṅgahito hotīti ‘‘tatrāpi dasāyatanā kāmāvacarā’’tiādi vuttaṁ. Ayaṁ vā ettha pāḷiyā atthayojanā – ‘‘yāvatā’’ti idaṁ sabbehi padehi yojetvā ‘‘yattakāni dvādasāyatanāni…pe… yattako dvādasannaṁ āyatanānaṁ, tappabhedānañca cakkhāyatanādīnaṁ pabhedo, tattako āyatanānaṁ āyatanapaññattiyā pabhedo’’ti pakaraṇantare vuttena vatthupabhedena āyatanapaññattiyā pabhedaṁ dassetītiādinā itarapaññattīsupi nayo yojetabbo.",
  "tika-abh05t2:16": "7. ‘‘Cha paññattiyo…pe… puggalapaññattī’’ti imaṁ apekkhitvā ‘‘kittāvatā…pe… ettāvatā indriyānaṁ indriyapaññattī’’ti ayaṁ pāḷipadeso niddesopi samāno pakaraṇantare vatthubhedena vuttaṁ khandhādipaññattippabhedaṁ upādāya uddesoyeva hotīti āha ‘‘uddesamattenevāti attho’’ti.",
  "tika-abh05t2:17": "Mātikāvaṇṇanā niṭṭhitā.",
  "tika-abh05t2:18": "2. Niddesavaṇṇanā",
  "tika-abh05t2:19": "1. Ekakaniddesavaṇṇanā",
  "tika-abh05t2:20": "1. Paccanīkadhammānaṁ jhāpanaṭṭhena jhānaṁ, tato suṭṭhu vimuccanaṭṭhena vimokkhoti nippariyāyena jhānaṅgāneva vimokkhoti aṭṭhakathāadhippāyo. Ṭīkākārena pana ‘‘abhibhāyatanaṁ viya sasampayuttaṁ jhānaṁ vimokkho’’ti maññamānena ‘‘adhippāyenāhā’’ti vuttaṁ. Jhānadhammā hi sampayuttadhammehi saddhiṁyeva paṭipakkhato vimuccanti, na vinā, tathā abhirativasena ārammaṇe nirāsaṅkappavattipīti adhippāyo. Yathā vā jhānaṅgānaṁ jhānapaccayena paccayabhāvato saviseso jhānapariyāyo, evaṁ vimokkhakiccayogato tesaṁ saviseso vimokkhapariyāyo, tadupacārena sampayuttānaṁ veditabbo. Paṭhamaṁ samaṅgibhāvatthanti paṭilābhaṁ sandhāyāha. ‘‘Phusitvā viharatīti paṭilabhitvā iriyatī’’ti hi vuttaṁ. Aṭṭhakathāyaṁ ‘‘yena hi saddhiṁ…pe… paṭiladdhā nāma hontī’’ti tehi sādhetabbasahajātādipaccayalābhoyevettha paṭilābho daṭṭhabbo. Yathā phasso yattha uppanno, taṁ ārammaṇaṁ phusatīti vuccati, evaṁ sampayuttadhammepi taṁsabhāvattāti āha ‘‘samphassena phusanattha’’nti. Tassa ‘‘vivaratī’’ti iminā sambandho. Itarehīti upacārampītiādinā upacārapurimappanāparappanānaṁ paṭilābhakāraṇanti vacanehi. Itare kāraṇattheti ‘‘upacārena…pe… phusatiyevā’’ti vutte kāraṇatthadīpake atthe. Phusati phalaṁ adhigacchati etāyāti kāraṇabhāvassa phusanāpariyāyo veditabbo.",
  "tika-abh05t2:21": "Paṭhamatthamevāti samaṅgibhāvatthameva. Tāni aṅgānīti iminā jhānakoṭṭhāsabhāvena vuttadhammāyeva gahitā, na phassapañcamakaindriyaṭṭhakādibhāvenāti vuttaṁ ‘‘sesā…pe… saṅgahitānī’’ti. Evaṁ satīti sukhasaṅkhātajhānaṅgato vedanāsomanassindriyānaṁ sesitabbabhāve sati. Evañhi nesaṁ phassakatā itarassa phassitabbatāva siyā. Tenāha ‘‘sukhassa phusitabbattā’’ti. Vedayitādhipateyyaṭṭhehīti ārammaṇānubhavanasaṅkhātena vedayitasabhāvena, tasseva sātavisesasaṅkhātena sampayuttehi anuvattanīyabhāvena ca. Upanijjhāyanabhāvopi yathāvuttavedayitādhipateyyaṭṭhavisiṭṭho oḷārikassa ārammaṇassa nijjhāyanabhāvo. Abhinnasabhāvopi hi dhammo purimavisiṭṭhapaccayavisesasambhavena visesena bhinnākāro hutvā visiṭṭhaphalabhāvaṁ āpajjati. Yathekaṁyeva kammaṁ cakkhādinibbattihetubhūtaṁ kammaṁ. Tena vuttaṁ ‘‘vedayitā…pe… vuttattā’’ti. Aṅgānīti nāyaṁ tapparabhāvena bahuvacananiddeso anantabhāvato, kevalañca aṅgānaṁ bahuttā bahuvacanaṁ, tena kiṁ siddhaṁ? Paccekampi yojanā siddhā hoti. Tena vuttaṁ ‘‘paccekampi yojanā kātabbā’’ti. Yadi ‘‘sukhaṁ ṭhapetvā’’ti yojanāyaṁ sesā tayo khandhā honti, sesā tayo, cattāro ca khandhā hontīti vattabbaṁ siyāti? Na, catūsu tiṇṇaṁ antogadhattā. Tenāha ‘‘sabbayojanā…pe… vutta’’nti.",
  "tika-abh05t2:22": "2.Asamayavimokkhenāti heṭṭhāmaggavimokkhena. So hi lokiyavimokkho viya adhigamavaḷañjanatthaṁ pakappetabbasamayavisesābhāvato evaṁ vutto. Aggamaggavimokkho pana ekaccāsavavimuttivacanato idha nādhippeto. Tenāha ‘‘ekacce āsavā parikkhīṇā hontī’’ti. Ekaccehi āsavehi vimuttoti diṭṭhāsavādīhi samucchedavimuttiyā vimutto. Asamaya…pe… lābhenāti yathāvuttaasamayavimokkhassa upanissayabhūtassa adhigamena. Tato eva sātisayena, ekaccehi kāmāsavehi vimutto vikkhambhanavasenāti attho. So eva ekaccasamayavimokkhalābhī yathāvutto samayavimutto asamayavimokkhavisesassa vasena samayavimokkhapaññattiyā adhippetattā. Soti asamayavimokkhūpanissayasamayavimokkhalābhī. Tena sātisayena samayavimokkhena. Tathāvimuttova hotīti ettha iti-saddo hetuattho. Yasmā tathāvimutto hoti, tasmā samayavimuttapaññattiṁ laddhuṁ arahatīti pariññātatthaṁ hetunā patiṭṭhāpeti. Byatirekamukhenapi tamatthaṁ pākaṭataraṁ kātuṁ ‘‘puthujjano panā’’tiādi vuttaṁ. Tattha samudācārabhāvatoti samudācārassa sambhavato. Soti jhānalābhī puthujjano.",
  "tika-abh05t2:23": "Yadi punarāvattakadhammatāya puthujjano samayavimuttoti na vutto, tadabhāvato kasmā arahā tathā na vuttoti āha ‘‘arahato panā’’tiādi. Tadakāraṇabhāvanti tesaṁ vimokkhānaṁ, tassa vā samayavimuttibhāvassa akāraṇabhāvaṁ. Sabboti sukkhavipassakopi samathayānikopi aṭṭhavimokkhalābhīpi . Bahiabbhantarabhāvā apekkhāsiddhā, vattu adhippāyavasena gahetabbarūpā cāti āha ‘‘bāhirānanti lokuttarato bahibhūtāna’’nti.",
  "tika-abh05t2:24": "3.Rūpatoaññaṁ na rūpanti tattha rūpapaṭibhāgaṁ kasiṇarūpādi rūpa-saddena gahitanti tadaññaṁ paṭhamatatiyāruppavisayamattaṁ arūpakkhandhanibbānavinimuttaṁ arūpa-saddena gahitaṁ daṭṭhabbaṁ. Paṭipakkhabhūtehi kilesacorehi amūsitabbaṁ jhānameva cittamañjūsaṁ. Samādhinti vā samādhisīsena jhānameva vuttanti veditabbaṁ.",
  "tika-abh05t2:25": "4.Attano anurūpena pamādenāti ettha anāgāmino adhikusalesu dhammesu asakkaccaasātaccakiriyādinā. Khīṇāsavassa pana tādisena pamādapatirūpakena, tādisāya vā asakkaccakiriyāya. Sā cassa ussukkābhāvato veditabbā. Paṭippassaddhasabbussukkā hi te uttamapurisā. Samayena samayanti samaye samaye. Bhummatthe hi etaṁ karaṇavacanaṁ upayogavacanañca. Anipphattitoti samāpajjituṁ asakkuṇeyyato. Assāti ‘‘tesañhī’’tiādinā vuttassa imassa aṭṭhakathāvacanassa. Tenāti yathābhatena suttena.",
  "tika-abh05t2:26": "5. Yenādhippāyena ‘‘dhammehī’’ti vattabbanti vuttaṁ, taṁ vivaranto ‘‘idhā’’tiādimāha. Tattha idhāti ‘‘parihānadhammo aparihānadhammo’’ti etasmiṁ padadvaye. Tatthāti ‘‘kuppadhammo akuppadhammo’’ti padadvaye. Sati vacananānatte attheva vacanatthanānattanti āha ‘‘vacanatthanānattamattena vā’’ti. Vacanatthaggahaṇamukhena gahetabbassa pana vibhāvanatthassa natthettha nānattaṁ, yato tesaṁ pariyāyantaratāsiddhi.",
  "tika-abh05t2:27": "7-8.Samāpatticetanāti yāya cetanāya samāpattiṁ nibbatteti samāpajjati ca. Tenāha ‘‘tadāyūhanā’’ti. Ārakkhapaccupaṭṭhānā satīti katvā āha ‘‘anurakkhaṇā…pe… satī’’ti. Tenāha ‘‘ekārakkho satārakkhena cetasā viharatī’’ti. Tathā hi sā ‘‘kusalākusalānaṁ dhammānaṁ gatiyo samannesatī’’ti vuttā.",
  "tika-abh05t2:28": "11. Aggamaggaṭṭhopi itaramaggaṭṭhā viya anupacchinnabhayattā bhayūparatavohāraṁ labhatīti āha ‘‘arahattamaggaṭṭho ca…pe… bhayūparato’’ti.",
  "tika-abh05t2:29": "12.Kecīti tihetukapaṭisandhike mandabuddhike sandhāyāha. Tena vuttaṁ ‘‘duppaññāti iminā gayhantī’’ti. Dubbalā paññā yesaṁ te duppaññāti.",
  "tika-abh05t2:30": "14. Aniyatadhammasamannāgatasseva paccayavisesena niyatadhammapaṭilābhoti āha ‘‘yattha…pe… hontī’’ti. Tadabhāvāti niyatāniyatavomissāya pavattiyā abhāvā.",
  "tika-abh05t2:31": "16.Pariyādiyitabbānīti pariyādakena maggena khepetabbāni. Taṇhādīnaṁ palibudhanādikiriyāya matthakappattiyā sīsabhāvo veditabbo, nibbānassa pana visaṅkhārabhāvato saṅkhārasīsatā. Tenāha ‘‘saṅkhāravivekabhūto nirodho’’ti. Keci pana ‘‘saṅkhārasīsaṁ nirodhasamāpattī’’ti vadanti, taṁ tesaṁ matimattaṁ paññattimattassa sīsabhāvānupapattito taduddhañca saṅkhārappavattisabbhāvato. Saha viyāti ekajjhaṁ viya. Etena sama-saddassa atthamāha. Sahattho hesa sama-saddo. Saṁsiddhidassanenāti saṁsiddhiyā niṭṭhānassa uparamassa dassanena.",
  "tika-abh05t2:32": "Idhāti imissā puggalapaññattipāḷiyā, imissā vā tadaṭṭhakathāya. Kilesapavattasīsānanti kilesasīsapavattasīsānaṁ. Tesu hi gahitesu itarampi pariyādiyitabbaṁ kilesabhāvena pariyādiyitabbatāsāmaññena ca gahitameva hotīti kilesavaṭṭapariyādānena maggassa itaravaṭṭānampi pariyādiyanaṁ. Vaṭṭupacchedakena maggeneva hi jīvitindriyampi anavasesato nirujjhatīti. Kasmā panettha pavattasīsaṁ visuṁ gahitanti codanaṁ sandhāyāha ‘‘pavattasīsampī’’tiādi. Odhiso ca anodhiso ca kilesapariyādāne sati sijjhamānā paccavekkhaṇavārā tena nipphādetabbāti vuttā. Tenevāha ‘‘kilesapariyādānasseva vārā’’ti. Idāni tamatthaṁ āgamena sādhento ‘‘vimuttasmi’’ntiādimāha. Cuticittena hotīti idaṁ yathāvuttassa kilesapariyādānasamāpanabhūtassa paccavekkhaṇavārassa cuticittena paricchinnattā vuttaṁ, tasmā cuticittena paricchedakena paricchinnaṁ hotīti attho.",
  "tika-abh05t2:33": "17.Tiṭṭheyyāti na upagaccheyya. Ṭhānañhi gatinivatti. Tena vuttaṁ ‘‘nappavatteyyā’’ti.",
  "tika-abh05t2:34": "18. Payirupāsanāya bahūpakārattā payirupāsitabbattā.",
  "tika-abh05t2:35": "20. Aggavijjā yassa anadhigatavijjādvayassa hoti, so ce pacchā vijjādvayaṁ adhigacchati, tassa paṭhamaṁ adhigatavijjādvayassa viya atevijjatābhāvā yadipi nippariyāyatā tevijjatā, paṭhamaṁ adhigatavijjādvayassa pana sā savisesāti dassento ‘‘yāya katakiccatā’’tiādimāha. Tattha aggavijjāti āsavakkhayañāṇaṁ, aggamaggañāṇameva vā veditabbaṁ. Sā ca tevijjatāti yojanā.",
  "tika-abh05t2:36": "22.Tatthevāti saccābhisambodhe eva.",
  "tika-abh05t2:37": "24.Tanti nirodhasamāpattilābhino ubhatobhāgavimuttatāvacanaṁ. Vuttalakkhaṇūpapattikoti dvīhi bhāgehi dve vāre vimuttoti evaṁ vuttalakkhaṇena upapattito yuttito samannāgato. Eseva nayoti yathā catunnaṁ arūpasamāpattīnaṁ ekekato nirodhato ca vuṭṭhāya arahattaṁ pattānaṁ vasena pañca ubhatobhāgavimuttā vuttā, tathā sekkhabhāvaṁ pattānaṁ vasena pañca kāyasakkhino hontīti katvā vuttaṁ.",
  "tika-abh05t2:38": "Dassanakāraṇāti iminā ‘‘disvā’’ti ettha tvā-saddo hetuatthoti dasseti yathā ‘‘sīhaṁ disvā bhayaṁ hotī’’tiādīsu. Dassane sati parikkhayo, nāsatīti āha ‘‘dassanāyattaparikkhayattā’’ti. Purimakiriyāti āsavānaṁ khayakiriyāya purimakiriyā. Samānakālattepi hi kāraṇakiriyā phalakiriyāya purimasiddhā viya voharīyati. Tato nāmakāyato muccanato. Yato hi yena muccitabbaṁ, taṁ nissito hotīti vuttaṁ ‘‘nāmanissitako’’ti. Tassāti kāyadvayavimuttiyā ubhatobhāgavimuttabhāvassa. Arūpaloke hi ṭhitārahantavasenāyamattho vutto. Tenāha ‘‘sutte hī’’tiādi.",
  "tika-abh05t2:39": "Dvīhi bhāgehīti vikkhambhanasamucchedabhāgehi. Dve vāreti kilesānaṁ vikkhambhanasamucchindanavasena dvikkhattuṁ. Kilesehi vimuttoti idaṁ paṭhamatatiyavādānaṁ vasena vuttaṁ, itaraṁ dutiyavādassa. Arūpajjhānaṁ yadipi rūpasaññādīhi vimuttaṁ taṁsamatikkamādinā pattabbattā, pavattinivārakehi pana kāmacchandādīhiyevassa vimutti sātisayāti dassento ‘‘nīvaraṇasaṅkhātanāmakāyato vimutta’’nti āha. Yañcāpi arūpajjhānaṁ rūpaloke vivekaṭṭhatāvasenapi rūpakāyato vimuttaṁ, taṁ pana rūpapaṭibandhachandarāgavikkhambhaneneva hotīti vikkhambhanameva padhānanti vuttaṁ ‘‘rūpataṇhāvikkhambhanenarūpakāyato ca vimuttattā’’ti. Ekadesena ubhatobhāgavimuttaṁ nāma hoti samucchedavimuttiyā abhāvā.",
  "tika-abh05t2:40": "25. ‘‘Sattisayo’’ti viya samudāye pavatto vohāro avayavepi dissatīti dassento āha ‘‘aṭṭhavimokkhekadesena…pe… vuccatī’’ti.",
  "tika-abh05t2:41": "26.Phuṭṭhānanti phassitānaṁ, adhigatānanti attho. Antoti antasadiso phassanāya parakālo. Tadanantaro hi tappariyosāno viya hotīti. Kālavisayo cāyaṁ anta-saddo, na pana kālattho. Tenāha ‘‘adhippāyo’’ti. Nāmakāyekadesatoti nīvaraṇasaṅkhātanāmakāyekadesato. Ālocito pakāsito viya hoti vibandhavikkhambhanena ālocane pakāsane samatthassa ñāṇacakkhuno adhiṭṭhānasamuppādanato. Na tu vimuttoti vimuttoti na vuccateva.",
  "tika-abh05t2:42": "28.Imaṁ pana nayanti ‘‘apica tesa’’ntiādinā āgatavidhiṁ. Yena visesenāti yena kāraṇavisesena. Soti diṭṭhippattasaddhāvimuttānaṁ yathāvutto paññāya viseso. Paṭikkhepo kato kāraṇassa avibhāvitattā. Ubhatobhāgavimutto viya, paññāvimutto viya vā sabbathā avimuttassa sāvasesavimuttiyampi diṭṭhippattassa viya paññāya sātisayāya abhāvato saddhāmattena vimuttabhāvo daṭṭhabbo. Saddhāya adhimuttoti idaṁ āgamanavasena saddhāya adhikabhāvaṁ sandhāya vuttaṁ, maggādhigamato panassa paccakkhameva ñāṇadassanaṁ.",
  "tika-abh05t2:43": "31. ‘‘Sototi ariyamaggassa nāma’’nti nippariyāyena taṁsamaṅgī sotāpannoti adhippāyena codako ‘‘api-saddo kasmā vutto’’ti codanaṁ uṭṭhāpetvā ‘‘nanū’’tiādinā attano adhippāyaṁ vivarati. Itaro ‘‘nāpanna’’ntiādinā pariharati. Samannāgato eva nāma lokuttaradhammānaṁ akuppasabhāvattā. Itarehīti dutiyamaggaṭṭhādīhi. So evāti paṭhamaphalaṭṭho eva. Idhāti imasmiṁ sattakkhattuparamaniddese. Sotaṁ vā ariyamaggaṁ ādito panno adhigatoti sotāpannoti vuccamāne dutiyamaggaṭṭhādīnaṁ nattheva sotāpannabhāvāpatti. Sutte pana sotaṁ ariyamaggaṁ ādito mariyādaṁ amuñcitvāva panno paṭipajjatīti katvā maggasamaṅgī ‘‘sotāpanno’’ti vutto. Pariyāyena itaropi tassa aparihānadhammattā sotāpannoti veditabbaṁ. Pahīnāvasiṭṭhakilesapaccavekkhaṇāya samudayasaccaṁ viya dukkhasaccampi paccavekkhitaṁ hoti saccadvayapariyāpannattā kilesānanti āha ‘‘catusaccapaccavekkhaṇādīna’’nti. Ādi-saddena phalapaccavekkhaṇauparimaggaphaladhamme ca saṅgaṇhāti.",
  "tika-abh05t2:44": "32.Mahākulamevāti uḷārakulameva vuccati ‘‘kulīno kulaputto’’tiādīsu viya.",
  "tika-abh05t2:45": "33. Sajjhānako aparihīnajjhāno kālakato brahmalokūpago hutvā vaṭṭajjhāsayo ce, uparūpari nibbattitvā nibbāyatīti āha ‘‘anāgāmisabhāgo’’ti. Yato so jhānānāgāmīti vuccati. Tenāha ‘‘anāvattidhammo’’ti.",
  "tika-abh05t2:46": "36. Parayoge tvā-saddo tadanto hutvā ‘‘parasaddayoge’’ti vutto, appatvāti vuttaṁ hotīti ‘‘appattaṁ hutvā’’ti iminā vuccati.",
  "tika-abh05t2:47": "37.Tenāti ‘‘upahaccā’’ti padena. Nanu ca vemajjhātikkamo ‘‘atikkamitvā vemajjha’’nti iminā pakāsito hotīti adhippāyo.",
  "tika-abh05t2:48": "40.Taṇhāvaṭṭasotā taṇhāvaṭṭabandhā. Tassāti sotassa. Sambandhe cetaṁ sāmivacanaṁ. Uddhaṁsotassa uparibhavūpagatā ekaṁsikāti āha ‘‘yattha vā tattha vā gantvā’’ti. Tassāti uddhaṁsotassa. Tatthāti avihesu. Lahusālahusagatikāti lahukālahukāyugatikā, lahukālahukañāṇagatikā vā. Uppajjitvāva nibbāyanakādīhīti ādi-saddena ‘‘ākāsaṁ laṅghitvā nibbāyatī’’tiādinā vuttā tisso upamā saṅgaṇhāti. Antarāupahaccaparinibbāyīhi adhimattatā, uddhaṁsotato anadhimattatā ca asaṅkhārasasaṅkhāraparinibbāyīnaṁ na veditabbāti yojanā. Te evāti antarāupahaccaparinibbāyiuddhaṁsotā eva. Yadi evaṁ asaṅkhārasasaṅkhāraparinibbāyīnaṁ upamāvacanena tato mahantatarehi kasmā vuttanti codanaṁ sandhāyāha ‘‘tato mahanta…pe… dassanattha’’nti.",
  "tika-abh05t2:49": "Tenāti ‘‘no cassa, no ca me siyā’’ti vacanena. Tenāti vā yathāvuttena tassa atthavacanena. Imassa dukkhassāti imassa sampati vattamānassa viññāṇādidukkhassa. Udayadassanaṁ ñāṇaṁ. Catūhipīti ‘‘no cassā’’ti catūhi padehi. Yaṁ atthīti yaṁ paramatthato vijjati . Tenāha ‘‘bhūtanti sasabhāva’’nti, bhūtanti khandhapañcakanti attho. Yathāha ‘‘bhūtamidanti, bhikkhave, samanupassathā’’ti. Vivaṭṭamānaso viviccamānahadayo taṇhādisotato nivattajjhāsayo. Upekkhako hotīti cattabhariyo viya puriso bhayaṁ nandiñca pahāya udāsino hoti.",
  "tika-abh05t2:50": "Avisiṭṭheti hīne. Visiṭṭheti uttame. ‘‘Bhave’’ti vatvā ‘‘sambhave’’ti vuccamānaṁ avuttavācakaṁ hotīti dassento ‘‘paccuppanno’’tiādimāha. Bhūtameva vuccatīti yaṁ bhūtanti vuccati, tadeva bhavoti ca vuccati, bhavati ahosīti vā. Sambhavati etasmāti sambhavo. Tadāhāro tassa bhavassa paccayo. Anukkamena maggapaññāyāti vipassanānukkamena laddhāya ariyamaggapaññāya. Tenāti sekkhena.",
  "tika-abh05t2:51": "Ekakaniddesavaṇṇanā niṭṭhitā.",
  "tika-abh05t2:52": "2. Dukaniddesavaṇṇanā",
  "tika-abh05t2:53": "63.Kassacīti kassacipi. Kathañcīti kenaci pakārena, vikkhambhanamattenāpīti vuttaṁ hoti. Ajjhattaggahaṇassāti attānaṁ adhikicca uddissa pavattaggāhassa.",
  "tika-abh05t2:54": "83.Purimaggahitanti ‘‘karissati me’’tiādinā cittena paṭhamaṁ gahitaṁ. Taṁ katanti taṁ tādisaṁ upakāraṁ. Puññaphalaṁ upajīvanto kataññupakkhe tiṭṭhatīti vuttaṁ ‘‘puññaphalaṁ anupajīvanto’’ti.",
  "tika-abh05t2:55": "90. Guṇapāripūriyā paripuṇṇo yāvadattho idha tittoti āha ‘‘niṭṭhitakiccatāya nirussukko’’ti.",
  "tika-abh05t2:56": "Dukaniddesavaṇṇanā niṭṭhitā.",
  "tika-abh05t2:57": "3. Tikaniddesavaṇṇanā",
  "tika-abh05t2:58": "91.Sesasaṁvarabhedenāti kāyikavācasikavītikkamato sesena saṁvaravināsena. So pana dvāravasena vuccamāno manodvāriko hotīti āha ‘‘manosaṁvarabhedenā’’ti. Idāni taṁ pakārabhedena dassento ‘‘satisaṁvarādibhedena vā’’ti āha, muṭṭhasaccādippavattiyāti attho. Yaṁ kiñci sabhāvabhūtaṁ caritampi ‘‘sīla’’nti vuccatīti akusalassapi sīlapariyāyo vutto.",
  "tika-abh05t2:59": "94.Samānavisayānanti paṭhamaphalādiko samāno evarūpo visayo etesanti samānavisayā, tesaṁ.",
  "tika-abh05t2:60": "107.Tadattho tappayojano lokuttarasādhakoti attho. Tassa paramatthasāsanassa. Mūlekadesattāti mūlabhāvena ekadesattā.",
  "tika-abh05t2:61": "118.Unnaḷo uggatatucchamāno.",
  "tika-abh05t2:62": "123. Sīlassa anuggaṇhanaṁ aparisuddhiyaṁ sodhanaṁ apāripūriyaṁ pūraṇañcāti āha ‘‘sodhetabbe ca vaḍḍhetabbe cā’’ti. Adhisīlaṁ nissāyāti adhisīlaṁ nissayaṁ katvā uppannapaññāya.",
  "tika-abh05t2:63": "124.Gūthasadisattameva dasseti, na gūthakūpasadisattanti adhippāyo. Gūthavaseneva hi kūpassapi jigucchanīyatāti. Ayañca attho gūtharāsiyeva gūthakūpoti imasmiṁ pakkhe navattabbo siyā.",
  "tika-abh05t2:64": "130. Sarabhaṅgasatthārādayo rūpabhavādikāmādipariññaṁ katvā paññapento lokiyaṁ pariññaṁ sammadeva paññapentīti āha ‘‘yebhuyyena na sakkontī’’ti. Asamatthabhāvaṁ vā sandhāya no ca paññāpetuṁ sakkontīti vuttanti yojanā.",
  "tika-abh05t2:65": "Tikaniddesavaṇṇanā niṭṭhitā.",
  "tika-abh05t2:66": "4. Catukkaniddesavaṇṇanā",
  "tika-abh05t2:67": "133.Parenāti aññena, āṇattenāti attho. Āṇattiyā attanā cāti āṇāpakassa āṇattiyā, attanā ca āṇattena kataṁ tañca tassa āṇāpakassa yaṁ vacīpayogena katanti yojanā. Āṇattiyā pāpassāti āṇāpanavasena pasutapāpassa.",
  "tika-abh05t2:68": "148.Desanāya karaṇabhūtāya. Dhammānanti desanāya yathābodhetabbānaṁ sīlādidhammānaṁ.",
  "tika-abh05t2:69": "152.Anantaranti ñāṇassa upaṭṭhitanti anantaraṁ vuttaṁ. Kiṁ pana tanti āha ‘‘vacana’’nti. Lujjatīti idaṁ yena kāraṇena loka-saddo tadatthe pavatto, taṁ dassetīti āha ‘‘kāraṇayutta’’nti.",
  "tika-abh05t2:70": "156.Sahitāsahitassāti kusalasaddayogena sāmivacanaṁ bhummattheti dassento āha ‘‘sahitāsahiteti attho’’ti. Sahitabhāsanena desakasampatti, sahitāsahitakosallena sāvakasampatti veditabbā. Parisasampattipi ñāṇasampannassa dhammakathikassa paṭibhānasampadāya kāraṇaṁ hotīti āha ‘‘sāvakasampattiyā bodhetuṁ samatthatāyā’’ti.",
  "tika-abh05t2:71": "157.Kusaladhammehīti samathavipassanādhammehi. Catuttho vutto, yo neva saṅghaṁ nimanteti, na dānaṁ deti.",
  "tika-abh05t2:72": "166.Yamidaṁ ‘‘kālenā’’ti vuttanti ‘‘yo tattha avaṇṇo, tampi bhaṇati kālena. Yopi tattha vaṇṇo, tampi bhaṇati kālenā’’ti yaṁ idaṁ pāḷiyaṁ vuttaṁ, tatra tasmiṁ vacane vākye yo puggalo ‘‘kālena bhaṇatī’’ti vutto, so kīdisoti vicāraṇāya tassa dassanatthaṁ ‘‘kālaññū hotī’’tiādi pāḷiyaṁ vuttanti dassento saṅgahe āhāti yojanā.",
  "tika-abh05t2:73": "168.Pubbuppannapaccayavipattīti tasmiṁ attabhāve paṭhamuppannapaccayavipatti. Tesaṁ vipatti pavattappaccayavipattīti yojanā.",
  "tika-abh05t2:74": "173.Tesanti pahīnāvasiṭṭhakilesānaṁ. Vimuttidassanameva hoti vimuttiatthattā taṁdassanassa.",
  "tika-abh05t2:75": "174.Tantāvutānaṁ vatthānanti niddhāraṇe sāmivacanaṁ.",
  "tika-abh05t2:76": "178.Nāmakāyoti nāmasamūho. Idameva ca dvayanti sīlasaṁvarapūraṇaṁ, sājīvāvītikkamanañcāti idameva dvayaṁ. Tatoti sājīvāvītikkamanato. Kathāya haliddarāgādisadisatāti yojanā. Tenāha ‘‘na puggalassā’’ti.",
  "tika-abh05t2:77": "179.Iti-saddenāti ‘‘dārumāsako’’ti ettha vuttaiti-saddena. Evaṁpakāreti imināpi salākādike saṅgaṇhāti.",
  "tika-abh05t2:78": "181.Avisaṭasukhanti avikkhepasukhaṁ.",
  "tika-abh05t2:79": "187.Khandhadhammesūti saṅkhatadhammesu. Tadalābhenāti maggaphalālābhena. Atthenāti sīlādiatthena.",
  "tika-abh05t2:80": "Catukkaniddesavaṇṇanā niṭṭhitā.",
  "tika-abh05t2:81": "5. Pañcakaniddesavaṇṇanā",
  "tika-abh05t2:82": "191.Yathā tesu paṭipajjitabbanti tesu pañcasu puggalesu yathārahaṁ upameyyopamādassanamukhena hitūpadesapaṭipattiyā yathā aññehi paṭipajjitabbanti attho. Kiriyāvācī ārambha-saddo adhippeto, na ‘‘ārambhakattussa kasāvapucchā’’tiādīsu viya dhammavācīti āha ‘‘ārambhakiriyāvācako saddo’’ti. ‘‘Nirujjhantī’’ti vuttattā ‘‘maggakiccavasenā’’ti vuttaṁ.",
  "tika-abh05t2:83": "192.Gahaṇaṁ ‘‘evameta’’nti sampaṭicchanaṁ.",
  "tika-abh05t2:84": "199.Na evaṁ sambandho asamānajātikattā.",
  "tika-abh05t2:85": "Pañcakaniddesavaṇṇanā niṭṭhitā.",
  "tika-abh05t2:86": "6. Chakkaniddesavaṇṇanā",
  "tika-abh05t2:87": "202.Idaṁ saccābhisambodhādikaṁ saṅgahitaṁ hoti phalassa hetunā avinābhāvato. Tenāha ‘‘sāma’’ntiādi. Anācariyakena attanā uppāditenāti idaṁ sabbaññutaññāṇe vijjamānaguṇakathanaṁ, na tabbidhuradhammantaranivattanaṁ tathārūpassa aññassa abhāvato. Tenassa sācariyakatā, parato ca uppatti paṭikkhittāti imamatthamāha ‘‘tatthā’’tiādinā. Tattha sācariyakattaṁ parūpadesahetukatā, parato uppatti upadesena vināpi sannissāya nibbattīti ayametesaṁ viseso.",
  "tika-abh05t2:88": "Chakkaniddesavaṇṇanā niṭṭhitā.",
  "tika-abh05t2:89": "7. Sattakaniddesavaṇṇanā",
  "tika-abh05t2:90": "203.Kusalesu dhammesūti ādhāre bhummaṁ, na visayeti dassento ‘‘kusalesu dhammesu antogadhā’’ti āha. Idāni visayalakkhaṇaṁ etaṁ bhummanti dassento ‘‘bodhipakkhiyadhammesu vā’’tiādimāha. ‘‘Tadupakāratāyā’’ti idaṁ kusalesu dhammesu sādhetabbesūti imamatthaṁ sandhāya vuttaṁ. Ummujjanapaññāyāti ummujjāpanapaññāya, ummujjanākārena vā pavattapaññāya. Tenevāti ummujjanamattattā eva. Yathā hi ñāṇuppādo saṁkilesapakkhato ummujjanaṁ, evaṁ saddhuppādopīti āha ‘‘saddhāsaṅkhātameva ummujjana’’nti. Cittavāroti cittappabandhavāro. Paccekaṁ ṭhānavipassanāpataraṇapatigādhappattiniṭṭhattā tesaṁ puggalānaṁ ‘‘aneke puggalā’’ti vuttaṁ. Kasmā? Tenattabhāvena arahattassa aggahaṇato. Tatiyapuggalādibhāvanti ummujjitvā ṭhitapuggalādibhāvaṁ.",
  "tika-abh05t2:91": "Sattakaniddesavaṇṇanā niṭṭhitā.",
  "tika-abh05t2:92": "10. Dasakaniddesavaṇṇanā",
  "tika-abh05t2:93": "209.Sotāpannādayoti vuttavisesayuttā sotāpannasakadāgāmijhānānāgāmino. Asā…pe… panāti ettha pana-saddo visesatthadīpano. Tena ‘‘ajjhattasaṁyojanānaṁ samucchinnattā’’ti idaṁ visesaṁ dīpetīti veditabbaṁ.",
  "tika-abh05t2:94": "Dasakaniddesavaṇṇanā niṭṭhitā.",
  "tika-abh05t2:95": "Puggalapaññattipakaraṇa-anuṭīkā samattā."
}