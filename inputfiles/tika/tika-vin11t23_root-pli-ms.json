{
  "tika-vin11t23:0": "Kathinakkhandhakakathāvaṇṇanā",
  "tika-vin11t23:1": "2697.Vutthavassānaṁ purimikāya vassaṁ upagantvā yāva mahāpavāraṇā, tāva ratticchedaṁ akatvā vutthavassānaṁ bhikkhūnaṁ ekassa vā dvinnaṁ tiṇṇaṁ catunnaṁ pañcannaṁ atirekānaṁ vā bhikkhūnaṁ pañcannaṁ ānisaṁsānaṁ vakkhamānānaṁ anāmantacārādīnaṁ pañcannaṁ ānisaṁsānaṁ paṭilābhakāraṇā munipuṅgavo sabbesaṁ agārikādimunīnaṁ sakalaguṇagaṇehi uttamo bhagavā kathinatthāraṁ ‘‘anujānāmi, bhikkhave, vassaṁvutthānaṁ bhikkhūnaṁ kathinaṁ attharitu’’nti (mahāva. 306) abrvi kathesīti yojanā.",
  "tika-vin11t23:2": "Etthāyaṁ vinicchayo – ‘‘kathinatthāraṁ ke labhanti, ke na labhantīti? Gaṇanavasena tāva pacchimakoṭiyā pañca janā labhanti, uddhaṁ satasahassampi, pañcannaṁ heṭṭhā na labhantī’’ti (mahāva. aṭṭha. 306) idaṁ aṭṭhakathāya atthārakassa bhikkhuno saṅghassa kathinadussadānakammaṁ sandhāya vuttaṁ. ‘‘Vutthavassavasena purimikāya vassaṁ upagantvā paṭhamapavāraṇāya pavāritā labhanti, chinnavassā vā pacchimikāya upagatā vā na labhanti. Aññasmiṁ vihāre vutthavassāpi na labhantīti mahāpaccariyaṁ vutta’’nti (mahāva. aṭṭha. 306) idaṁ aṭṭhakathāya ānisaṁsalābhaṁ sandhāya vuttaṁ, na kammaṁ.",
  "tika-vin11t23:3": "Idāni tadubhayaṁ vibhajitvā dasseti –",
  "tika-vin11t23:4": "‘‘Purimikāya upagatānaṁ pana sabbe gaṇapūrakā honti, ānisaṁsaṁ na labhanti, ānisaṁso itaresaṁyeva hoti. Sace purimikāya upagatā cattāro vā honti, tayo vā dve vā eko vā, itare gaṇapūrake katvā kathinaṁ attharitabbaṁ. Atha cattāro bhikkhū upagatā, eko paripuṇṇavasso sāmaṇero, so ce pacchimikāya upasampajjati, gaṇapūrako ceva hoti, ānisaṁsañca labhati . Tayo bhikkhū dve sāmaṇerā, dve bhikkhū tayo sāmaṇerā, eko bhikkhu cattāro sāmaṇerāti etthāpi eseva nayo. Sace purimikāya upagatā kathinatthārakusalā na honti, atthārakusalā khandhakabhāṇakattherā pariyesitvā ānetabbā, kammavācaṁ sāvetvā kathinaṁ attharāpetvā dānañca bhuñjitvā gamissanti, ānisaṁso pana itaresaṁyeva hotī’’ti (mahāva. aṭṭha. 306).",
  "tika-vin11t23:5": "Kathinaṁ kena dinnaṁ vaṭṭatīti? Yena kenaci devena vā manussena vā pañcannaṁ vā sahadhammikānaṁ aññatarena dinnaṁ vaṭṭati. Kathinadāyakassa vattaṁ atthi, sace so taṁ ajānanto pucchati ‘‘bhante, kathaṁ kathinaṁ dātabba’’nti, tassa evaṁ ācikkhitabbaṁ ‘‘tiṇṇaṁ cīvarānaṁ aññatarappahonakaṁ sūriyuggamanasamaye vatthaṁ ‘kathinacīvaraṁ demā’ti dātuṁ vaṭṭati, tassa parikammatthaṁ ettakā nāma sūciyo, ettakaṁ suttaṁ, ettakaṁ rajanaṁ, parikammaṁ karontānaṁ ettakānaṁ bhikkhūnaṁ yāgubhattañca dātuṁ vaṭṭatī’’ti.",
  "tika-vin11t23:6": "Kathinatthārakenāpi dhammena samena uppannaṁ kathinaṁ attharantena vattaṁ jānitabbaṁ. Tantavāyagehato hi ābhatasantāneneva khalimakkhitasāṭakopi na vaṭṭati, malīnasāṭakopi na vaṭṭati, tasmā kathinatthārasāṭakaṁ labhitvā suddhaṁ dhovitvā sūciādīni cīvarakammūpakaraṇāni sajjetvā bahūhi bhikkhūhi saddhiṁ tadaheva sibbitvā niṭṭhitasūcikammaṁ rajitvā kappabinduṁ datvā kathinaṁ attharitabbaṁ. Sace tasmiṁ anatthateyeva añño kathinasāṭakaṁ attharitabbakaṁ āharati, aññāni ca bahūni kathinānisaṁsavatthāni deti, yo ānisaṁsaṁ bahuṁ deti, tassa santakeneva attharitabbaṁ. Itaro yathā tathā ovaditvā saññāpetabbo.",
  "tika-vin11t23:7": "Kathinaṁ pana kena attharitabbaṁ? Yassa saṅgho kathinacīvaraṁ deti. Saṅghena pana kassa dātabbaṁ? Yo jiṇṇacīvaro hoti. Sace bahū jiṇṇacīvarā honti, vuḍḍhassa dātabbaṁ. Vuḍḍhesupi yo mahāparivāro tadaheva cīvaraṁ katvā attharituṁ sakkoti, tassa dātabbaṁ. Sace vuḍḍho na sakkoti, navakataro sakkoti, tassa dātabbaṁ. Api ca saṅghena mahātherassa saṅgahaṁ kātuṁ vaṭṭati, tasmā ‘‘tumhe, bhante, gaṇhatha, mayaṁ katvā dassāmā’’ti vattabbaṁ.",
  "tika-vin11t23:8": "Tīsu cīvaresu yaṁ jiṇṇaṁ hoti, tadatthāya dātabbaṁ. Pakatiyā dupaṭṭacīvarassa dupaṭṭatthāyeva dātabbaṁ. Sacepissa ekapaṭṭacīvaraṁ ghanaṁ hoti, kathinasāṭako ca pelavo, sāruppatthāya dupaṭṭappahonakameva dātabbaṁ. ‘‘Ahaṁ alabhanto ekapaṭṭaṁ pārupāmī’’ti vadantassāpi dupaṭṭaṁ dātuṁ vaṭṭati. Yo pana lobhapakatiko hoti, tassa na dātabbaṁ. Tenāpi kathinaṁ attharitvā ‘‘pacchā visibbitvā dve cīvarāni karissāmī’’ti na gahetabbaṁ.",
  "tika-vin11t23:9": "Yassa pana diyyati, tassa –",
  "tika-vin11t23:10": "‘‘Suṇātu me, bhante saṅgho, idaṁ saṅghassa kathinadussaṁ uppannaṁ, yadi saṅghassa pattakallaṁ, saṅgho imaṁ kathinadussaṁ itthannāmassa bhikkhuno dadeyya kathinaṁ attharituṁ, esā ñatti.",
  "tika-vin11t23:11": "‘‘Suṇātu me, bhante saṅgho, idaṁ saṅghassa kathinadussaṁ uppannaṁ, saṅgho imaṁ kathinadussaṁ itthannāmassa bhikkhuno deti kathinaṁ attharituṁ, yassāyasmato khamati imassa kathinadussassa itthannāmassa bhikkhuno dānaṁ kathinaṁ attharituṁ, so tuṇhassa, yassa nakkhamati, so bhāseyya.",
  "tika-vin11t23:12": "‘‘Dinnaṁ idaṁ saṅghena kathinadussaṁ itthannāmassa bhikkhuno kathinaṁ attharituṁ, khamati saṅghassa, tasmā tuṇhī, evametaṁ dhārayāmī’’ti (mahāva. 307) –",
  "tika-vin11t23:13": "Evaṁ ñattidutiyāya kammavācāya dātabbanti evaṁ dinnaṁ.",
  "tika-vin11t23:14": "2698-9.Na ullikhitamattādi-catuvīsativajjitanti pāḷiyaṁ āgatehi ‘‘na ullikhitamattena atthataṁ hoti kathina’’nti (mahāva. 308) ullikhitamattādīhi catuvīsatiyā ākārehi vajjitaṁ. Cīvaranti ‘‘ahatena atthataṁ hoti kathina’’nti (mahāva. 309) pāḷiyaṁ āgatānaṁ soḷasannaṁ ākārānaṁ aññatarena yuttaṁ katapariyositaṁ dinnaṁ kappabinduṁ tiṇṇaṁ cīvarānaṁ aññataracīvaraṁ. Te pana catuvīsati ākārā, soḷasākārā ca pāḷito (mahāva. 308), aṭṭhakathāto (mahāva. aṭṭha. 308) ca gahetabbā. Ganthagāravaparihāratthamidha na vuttā.",
  "tika-vin11t23:15": "Bhikkhunā vakkhamāne aṭṭhadhamme jānantena attharakena ādāya gahetvā purāṇakaṁ attanā paribhuñjiyamānaṁ attharitabbacīvarena ekanāmakaṁ purāṇacīvaraṁ uddharitvā paccuddharitvā navaṁ attharitabbaṁ cīvaraṁ adhiṭṭhahitvā purāṇapaccuddhaṭacīvarassa nāmena adhiṭṭhahitvāva taṁ antaravāsakaṁ ce, ‘‘iminā antaravāsakena kathinaṁ attharāmi’’iti vacasā vattabbanti yojanā. Sace uttarāsaṅgo hoti, ‘‘iminā uttarāsaṅgena kathinaṁ attharāmi’’, sace saṅghāṭi hoti, ‘‘imāya saṅghāṭiyā kathinaṁ attharāmī’’ti vattabbaṁ.",
  "tika-vin11t23:16": "2700-1. Iccevaṁ tikkhattuṁ vutte kathinaṁ atthataṁ hotīti yojanā. Tena pana bhikkhunā navakena kathinacīvaraṁ ādāya saṅghaṁ upasaṅkamma ‘‘atthataṁ, bhante, saṅghassa kathinaṁ, dhammiko kathinatthāro, anumodatha’’iti vattabbanti yojanā.",
  "tika-vin11t23:17": "2702. Anumodakesu ca therehi ‘‘atthataṁ, āvuso, saṅghassa kathinaṁ, dhammiko kathinatthāro, anumodāmā’’ti vattabbaṁ, navena pana ‘‘atthataṁ, bhante, saṅghassa kathinaṁ, dhammiko kathinatthāro, anumodāmī’’ti iti puna īraye katheyyāti yojanā. Gāthāya pana anumodanapāṭhassa atthadassanamukhena ‘‘suatthataṁ tayā bhante’’ti vuttaṁ, na pāṭhakkamadassanavasenāti veditabbaṁ.",
  "tika-vin11t23:18": "Atthārakesu ca anumodakesu ca navehi vuḍḍhānaṁ vacanakkamo vutto, vuḍḍhehi navānaṁ vacanakkamo pana tadanusārena yathārahaṁ yojetvā vattabboti gāthāsu na vuttoti veditabbo. Atthārakena therena vā navena vā gaṇapuggalānaṁ vacanakkamo ca gaṇapuggalehi atthārakassa vacanakkamo ca vuttanayena yathārahaṁ yojetuṁ sakkāti na vutto.",
  "tika-vin11t23:19": "Evaṁ atthate pana kathine sace kathinacīvarena saddhiṁ ābhataṁ ānisaṁsaṁ dāyakā ‘‘yena amhākaṁ kathinaṁ gahitaṁ, tasseva ca demā’’ti denti, bhikkhusaṅgho anissaro. Atha avicāretvāva datvā gacchanti, bhikkhusaṅgho issaro. Tasmā sace kathinatthārakassa sesacīvarānipi dubbalāni honti, saṅghena apaloketvā tesampi atthāya vatthāni dātabbāni, kammavācāya pana ekāyeva vaṭṭati. Avasese kathinānisaṁse balavavatthāni vassāvāsikaṭhitikāya dātabbāni, ṭhitikāya abhāve therāsanato paṭṭhāya dātabbāni, garubhaṇḍaṁ na bhājetabbaṁ. Sace pana ekasīmāya bahū vihārā honti, sabbe bhikkhū sannipātetvā ekattha kathinaṁ attharitabbaṁ, visuṁ visuṁ attharituṁ na vaṭṭati.",
  "tika-vin11t23:20": "2703.‘‘Kathinassa ca kiṁ mūla’’ntiādīni sayameva vivarissati.",
  "tika-vin11t23:21": "2706. Aṭṭhadhammuddesagāthāya pubbakiccaṁ pubba-vacaneneva uttarapadalopena vuttaṁ. Teneva vakkhati ‘‘pubbakiccanti vuccatī’’ti. ‘‘Paccuddhāra’’iti vattabbe ‘‘paccuddhara’’iti gāthābandhavasena rasso. Teneva vakkhati ‘‘paccuddhāro’’ti. Adhiṭṭhahanaṁ adhiṭṭhānaṁ. Paccuddhāro ca adhiṭṭhānañca paccuddharādhiṭṭhānā. Itarītarayogena dvandasamāso. Atthāroti ettha ‘‘kathinatthāro’’ti pakaraṇato labbhati.",
  "tika-vin11t23:22": "‘‘Mātikā’’ti iminā ‘‘aṭṭha kathinubbhāramātikā’’ti pakaraṇato viññāyati. Yathāha – ‘‘aṭṭhimā, bhikkhave, mātikā kathinassa ubbhārāyā’’ti (mahāva. 310). Mātikāti mātaro janettiyo, kathinubbhāraṁ etā aṭṭha janentīti attho. Uddhāroti kathinassa uddhāro. Ānisaṁsāti ettha ‘‘kathinassā’’ti pakaraṇato labbhati. Kathinassa ānisaṁsāti ime aṭṭha dhammāti yojanā. Yathāha ‘‘atthatakathinānaṁ vo, bhikkhave, pañca kappissantī’’tiādi (mahāva. 306). ‘‘Ānisaṁsenā’’tipi pāṭho. Ānisaṁsena saha ime aṭṭha dhammāti yojanā.",
  "tika-vin11t23:23": "2707. ‘‘Na ullikhitamattādi-catuvīsativajjita’’ntiādinā kathinaṁ attharituṁ katapariyositaṁ cīvaraṁ ce laddhaṁ, tattha paṭipajjanavidhiṁ dassetvā sace akatasibbanādikammaṁ vatthameva laddhaṁ, tattha paṭipajjanavidhiṁ pubbakiccavasena dassetumāha ‘‘dhovana’’ntiādi. Tattha dhovananti kathinadussassa setabhāvakaraṇaṁ. Vicāroti ‘‘pañcakaṁ vā sattakaṁ vā navakaṁ vā ekādasakaṁ vā hotū’’ti vicāraṇaṁ. Chedananti yathāvicāritassa vatthassa chedanaṁ. Bandhananti moghasuttakāropanaṁ. Sibbananti sabbasūcikammaṁ. Rajananti rajanakammaṁ. Kappanti kappabindudānaṁ. ‘‘Pubbakicca’’nti vuccati idaṁ sabbaṁ kathinatthārassa paṭhamameva kattabbattā.",
  "tika-vin11t23:24": "2708.Antaravāsakoti ettha iti-saddo luttaniddiṭṭho. Saṅghāṭi, uttarāsaṅgo, atho antaravāsakoti esameva tu paccuddhāropi adhiṭṭhānampi atthāropi vuttoti yojanā.",
  "tika-vin11t23:25": "2709. Aṭṭhamātikā (mahāva. 310-311; pari. 415; mahāva. aṭṭha. 310-311) dassetumāha ‘‘pakkamanañcā’’tiādi. Pakkamanaṁ anto etassāti pakkamanantikāti vattabbe uttarapadalopena ‘‘pakkamana’’nti vuttaṁ. Esa nayo sabbattha. Aṭṭhimāti ettha ‘‘mātikā’’ti pakaraṇato labbhati. Imā aṭṭha mātikāti yojanā.",
  "tika-vin11t23:26": "2710. Uddesānukkamena niddisitumāha ‘‘katacīvaramādāyā’’tiādi. ‘‘Katacīvaramādāyā’’ti iminā cīvarapalibodhupacchedo dassito. ‘‘Āvāse nirapekkhako’’ti iminā dutiyo āvāsapalibodhupacchedo dassito. Ettha sabbavākyesu ‘‘atthatakathino yo bhikkhu sace pakkamatī’’ti seso. Atikkantāya sīmāyāti vihārasīmāya atikkantāya. Hoti pakkamanantikāti ettha ‘‘tassa bhikkhuno’’ti seso, tassa bhikkhuno pakkamanantikā nāma mātikā hotīti attho.",
  "tika-vin11t23:27": "2711-2.Ānisaṁsaṁ nāma vutthavassena laddhaṁ akatasūcikammavatthaṁ. Teneva vakkhati ‘‘karotī’’tiādi. ‘‘Vihāre anapekkhako’’ti iminā ettha paṭhamaṁ āvāsapalibodhupacchedo dassito. Sukhaviharaṇaṁ payojanamassāti sukhavihāriko, vihāroti. Tattha tasmiṁ vihāre viharantova taṁ cīvaraṁ yadi karoti, tasmiṁ cīvare niṭṭhite niṭṭhānantā niṭṭhānantikāti vuccatīti yojanā. ‘‘Niṭṭhitecīvare’’ti iminā cīvarapalibodhupacchedo dassito.",
  "tika-vin11t23:28": "2713.Tamassamanti taṁ vutthavassāvāsaṁ. Dhuranikkhepeti ubhayadhuranikkhepavasena cittappavattakkhaṇe. Sanniṭṭhānaṁ nāma dhuranikkhepo. Ettha palibodhadvayassa ekakkhaṇeyeva upacchedo aṭṭhakathāyaṁ vutto ‘‘sanniṭṭhānantike dvepi palibodhā ‘nevimaṁ cīvaraṁ kāressaṁ, na paccessa’nti cintitamatteyeva ekato chijjantī’’ti (mahāva. aṭṭha. 311).",
  "tika-vin11t23:29": "2714.Kathinacchādananti kathinānisaṁsaṁ cīvaravatthuṁ. Na paccessanti na paccāgamissāmi. Karontassevāti ettha ‘‘cīvara’’nti pakaraṇato labbhati. ‘‘Kathinacchādana’’nti idaṁ vā sambandhanīyaṁ. Karontassāti anādare sāmivacanaṁ. Naṭṭhanti corehi haṭattā vā upacikādīhi khāditattā vā naṭṭhaṁ. Daḍḍhaṁ vāti agginā daḍḍhaṁ vā. Nāsanantikāti evaṁ cīvarassa nāsanante labbhamānā ayaṁ mātikā nāsanantikā nāmāti attho. Ettha ‘‘na paccessa’’nti iminā paṭhamaṁ āvāsapalibodhupacchedo dassito. ‘‘Karontassevā’’ti iminā dutiyaṁ cīvarapalibodhupacchedo dassito.",
  "tika-vin11t23:30": "2715.Laddhānisaṁsoti laddhakathinānisaṁsacīvaro. Ānisaṁse cīvare sāpekkho apekkhavā bahisīmagato vassaṁvutthasīmāya bahisīmagato taṁ cīvaraṁ karoti, so katacīvaro antarubbhāraṁ antarā ubbhāraṁ suṇāti ce, savanantikā nāma hotīti yojanā. ‘‘Bahisīmagato’’tiādinā dutiyapalibodhupacchedo dassito. Ettha ‘‘katacīvaro’’ti vuttattā cīvarapalibodhupacchedo paṭhamaṁ hoti, itaro pana ‘‘saha savanena āvāsapalibodho chijjatī’’ti (mahāva. aṭṭha. 311) aṭṭhakathāya vuttattā pacchā hoti.",
  "tika-vin11t23:31": "2716-7. Cīvarāsāya vassaṁvuttho āvāsato pakkanto ‘‘tuyhaṁ cīvaraṁ dassāmī’’ti kenaci vutto bahisīmagato pana savati, puna ‘‘tava cīvaraṁ dātuṁ na sakkomī’’ti vutto āsāya chinnamattāya cīvare paccāsāya upacchinnamattāya āsāvacchedikā nāma mātikāti matā ñātāti yojanā. Āsāvacchādike kathinubbhāre āvāsapalibodho paṭhamaṁ chijjati, cīvarāsāya upacchinnāya cīvarapalibodho chijjati.",
  "tika-vin11t23:32": "2718-20. Yo vassaṁvutthavihāramhā aññaṁ vihāraṁ gato hoti, so āgacchaṁ āgacchanto antarāmagge kathinuddhāraṁ atikkameyya, tassa so kathinuddhāro sīmātikkantiko matoti yojanā. Tattha sīmātikkantike kathinubbhāre cīvarapalibodho paṭhamaṁ chijjati, tassa bahisīme āvāsapalibodho chijjati.",
  "tika-vin11t23:33": "Ettha ca ‘‘sīmātikkantiko nāma cīvarakālasīmātikkantiko’’ti kenaci vuttaṁ. ‘‘Bahisīmāyaṁ cīvarakālasamayassa atikkantattā sīmātikkantiko’’ti (sārattha. ṭī. mahāva. 311) sāratthadīpaniyaṁ vuttaṁ. ‘‘Āgacchaṁ antarāmagge, taduddhāramatikkame’’ti vuttattā pana saṅghena kariyamānaṁ antarubbhāraṁ āgacchanto vihārasīmaṁ asampatteyeva kathinubbhārassa jātattā taṁ na sambhuṇeyya, tassevaṁ sīmamatikkantasseva sato puna āgacchato antarāmagge jāto kathinubbhāro sīmātikkantikoti amhākaṁ khanti.",
  "tika-vin11t23:34": "Kathinānisaṁsacīvaraṁ ādāya sace āvāse sāpekkhova gato hoti, puna āgantvā kathinuddhāraṁ kathinassa antarubbhārameva sambhuṇāti ce yadi pāpuṇeyya, tassa so kathinuddhāro hoti, so ‘‘sahubbhāro’’ti vuccatīti yojanā. Sahubbhāre dve palibodhā apubbaṁ acarimaṁ chijjanti.",
  "tika-vin11t23:35": "2721. ‘‘Sīmātikkantikenā’’ti vattabbe uttarapadalopena ‘‘sīmato’’ti vuttaṁ. Pakkamanañca niṭṭhānañca sanniṭṭhānañca sīmato sīmātikkantikena saha ime cattāro kathinubbhārā puggalādhīnā puggalāyattā sahubbhārasaṅkhāto antarubbhāro saṅghādhīnoti yojanā. ‘‘Antarubbharo’’ti gāthābandhavasena rassattaṁ.",
  "tika-vin11t23:36": "2722.Nāsananti nāsanantiko. Savananti savanantiko. Āsāvacchedikāpi cāti tayopi kathinubbhārā. Na tu saṅghā na bhikkhutoti saṅghatopi na honti, puggalatopi na hontīti attho. Cīvarassa vināso saṅghassa vā cīvarasāmikassa vā payogena na jātoti nāsanako tāva kathinubbhāro ubhatopi na hotīti vutto. Savanañca ubhayesaṁ payogato na jātanti tathā vuttaṁ. Tathā āsāvacchedikāpi.",
  "tika-vin11t23:37": "2723. Āvāsoyeva palibodhoti viggaho. Palibodho ca cīvareti ettha cīvareti bhedavacanicchāya nimittatthe bhummaṁ, cīvaranimittapalibodhoti attho, cīvarasaṅkhāto palibodhoti vuttaṁ hoti. Saccādiguṇayuttaṁ musāvādādidosavimuttaṁ atthaṁ vadati sīlenāti yuttamuttatthavādī, tena.",
  "tika-vin11t23:38": "2724.Aṭṭhannaṁmātikānanti bahisīmagatānaṁ vasena vuttā pakkamanantikādayo satta mātikā, bahisīmaṁ gantvā antarubbhāraṁ sambhuṇantassa vasena vutto sahubbhāroti imāsaṁ aṭṭhannaṁ mātikānaṁ vasena ca. Antarubbhāratopi vāti bahisīmaṁ agantvā tattheva vasitvā kathinubbhārakammena ubbhārakathinānaṁ vasena labbhanato antarubbhārato cāti mahesinā kathinassa duve ubbhārāpi vuttāti yojanā. Bahisīmaṁ gantvā āgatassa vasena sahubbhāro, bahisīmaṁ āgatānaṁ vasena antarubbhāroti ekoyeva ubbhāro dvidhā vutto, tasmā antarubbhāraṁ visuṁ aggahetvā aṭṭheva mātikā pāḷiyaṁ (mahāva. 310) vibhattāti veditabbā.",
  "tika-vin11t23:39": "2725. Anāmantacāro uttarapadalopavasena ‘‘anāmantā’’ iti vutto. Yāva kathinaṁ na uddharīyati, tāva anāmantetvā caraṇaṁ kappissati, cārittasikkhāpadena anāpatti bhavissatīti attho.",
  "tika-vin11t23:40": "Asamādānacāro ‘‘asamādāna’’nti uttarapadalopena vutto. Asamādānacāroti ticīvaraṁ asamādāya caraṇaṁ, cīvaravippavāso kappissatīti attho.",
  "tika-vin11t23:41": "‘‘Gaṇato’’ti iminā uttarapadalopena gaṇabhojanaṁ dassitaṁ. Gaṇabhojanampi kappissati, taṁ sarūpato pācittiyakaṇḍe vuttaṁ.",
  "tika-vin11t23:42": "‘‘Yāvadatthika’’nti iminā yāvadatthacīvaraṁ vuttaṁ. Yāvadatthacīvaranti yāvatakena cīvarena attho, tāvatakaṁ anadhiṭṭhitaṁ avikappitaṁ kappissatīti attho.",
  "tika-vin11t23:43": "‘‘Tattha yo cīvaruppādo’’ti iminā ‘‘yo ca tattha cīvaruppādo’’ti (mahāva. 306) vutto ānisaṁso dassito. Yo ca tattha cīvaruppādoti tattha kathinatthatasīmāyaṁ matakacīvaraṁ vā hotu saṅghassa uddissa dinnaṁ vā saṅghikena tatruppādena ābhataṁ vā, yena kenaci ākārena yaṁ saṅghikaṁ cīvaraṁ uppajjati, taṁ tesaṁ bhavissatīti attho. Ime pañca kathinānisaṁsā ca vuttāti sambandho.",
  "tika-vin11t23:44": "Kathinakkhandhakakathāvaṇṇanā."
}