{
  "tika-vin06t5:0": "Parivāravaṇṇanā",
  "tika-vin06t5:1": "Soḷasamahāvāravaṇṇanā",
  "tika-vin06t5:2": "Paññattivāravaṇṇanā",
  "tika-vin06t5:3": "1-2. Sīlasamādhipaññāvimuttivimuttiñāṇadassanasaṅkhātassa dhammakkhandhasarīrassa sāsaneti attho. Parivāroti saṅgahaṁ yo samāruḷho, tassa parivārassa. Vinayabhūtā paññatti vinayapaññatti. ‘‘Paññattikālaṁ jānatā’’ti dukanayavasena vatvā puna suttantanayena vattuṁ ‘‘apica pubbenivāsādīhī’’ti vuttaṁ. Tattha passanaṁ nāma dassanattā dibbacakkhunā yojitaṁ paṭivedhañāṇadassanaṁ. Desanāpaññāya passatāti āsayānusayādike. Pucchāyāti sattamī. Punapi etthāti pucchāvissajjane. Micchādiṭṭhīti natthikadiṭṭhi antaggāhikadiṭṭhi. ‘‘Ājīvahetu paññattānī’’ti vacanato imāni cha sikkhāpadāni ṭhapetvā sesā ācāravipatti nāmāti veditabbaṁ. Kāyena pana āpattiṁ āpajjatīti ettha ‘‘pubbabhāge sevanacittamaṅgaṁ katvā kāyadvārasaṅkhātaṁ viññattiṁ janayitvā pavattacittuppādasaṅkhātaṁ āpattiṁ āpajjati, kiñcāpi cittena samuṭṭhāpitā viññatti, tathāpi cittena adhippetassa atthassa viññattiyā sādhitattā ‘kāyadvārena āpajjatī’ti vutta’’nti imamatthaṁ sandhāya vuttaṁ, na bhaṇḍanādittayavūpasamaṁ. Āpāṇakoṭikanti jīvitapariyantaṁ katvā. Porāṇakehi mahātherehīti sīhaḷadīpe mahātherehi potthakaṁ āropitakāle ṭhapitāti attho. ‘‘Catutthasaṅgītisadisā potthakāruḷhasaṅgīti ahosī’’ti vuttaṁ.",
  "tika-vin06t5:4": "Mahāvibhaṅge paññattivāravaṇṇanā niṭṭhitā.",
  "tika-vin06t5:5": "Katāpattivārādivaṇṇanā",
  "tika-vin06t5:6": "166. Katāpattivāre ‘‘saṅghikaṁ mañcaṁ vā’’tiādi ajjhokāsattā vihārabbhantarepi āpajjanato leḍḍupātātikkamavasena vuttaṁ. Dutiye seyyaṁ santharitvāti abbhantare santharitabhāvato vihārato bahigamanepi taṁdivasānāgame āpajjanato ‘‘parikkhepaṁ atikkāmetī’’ti vuttaṁ.",
  "tika-vin06t5:7": "171.Sañcicca pāṇaṁ jīvitā voropento catasso āpattiyoti ettha kiñcāpi tasmiṁ sikkhāpade tiracchānagatapāṇova adhippeto, atha kho pāṇoti vohārasāmaññato atthuddhāravasena ‘‘catasso’’ti vuttaṁ. Esa nayo aññesupi evarūpesu ṭhānesu.",
  "tika-vin06t5:8": "173. Vikāle gāmappavesane ‘‘paṭhamaṁ pādaṁ parikkhepaṁ atikkāmeti, āpatti dukkaṭassā’ti vuttattā upacāre nāpajjati, parikkhepaṁ atikkamitvāva āpajjatīti siddhamevā’’ti vadanti.",
  "tika-vin06t5:9": "193. Paccayavāre purimavārato viseso atthiyeva, ‘‘methunaṁ dhammaṁ paṭisevanto kati āpattiyo āpajjatī’’ti vutte jatumaṭṭhakassokāso na jāto, idha pana ‘‘methunaṁ dhammaṁ paṭisevanapaccayā’’ti vutte puggalaniddesābhāvā jatumaṭṭhakañca paviṭṭhaṁ, evaṁ viseso atthi. Tathā evarūpesu ṭhānesu.",
  "tika-vin06t5:10": "Mahāvibhaṅge ca bhikkhunivibhaṅge soḷasamahāvāravaṇṇanā niṭṭhitā.",
  "tika-vin06t5:11": "Samuṭṭhānasīsavaṇṇanā",
  "tika-vin06t5:12": "257.Anattāti attavirahitā ‘‘alavaṇabhojana’’ntiādīsu viya. Karuṇāsītalabhāvena candasadiso. Kilesatimirappahānato ādicco. Yasmā te desayanti, tasmā aṅgīrasopi. Piṭake tīṇi desayi tesaṁ aññatarattāti attho. Vinayo yadi tiṭṭhati, evaṁ paṭipattisaddhammādi nīyati pavattatīti attho. Ayaṁ pana kathaṁ tiṭṭhatīti? Āha ‘‘ubhato cā’’tiādi. Parivārena ganthitā tiṭṭhantīti attho. Tasseva parivārassa sutte. Niyatasamuṭṭhānaṁ kataṁ, vuttanti adhippāyo. Asambhinnasamuṭṭhānāni asaṅkarasamuṭṭhānāni, aññehi asadisasamuṭṭhānānīti attho. Yasmā parivāre sati vinayo tiṭṭhati, vinaye sati saddhammo tiṭṭhati, yasmā samuṭṭhānāni ca sutte dissanti, tasmā sikkheti attho. ‘‘Dhammakāmo supesalo’’ti parivāre gāravajananatthaṁ vuttaṁ. Tatthāti ‘‘dissantī’’ti tattha. ‘‘Ekena samuṭṭhānena samuṭṭhātīti paṭhamapārājikaṁ ekena samuṭṭhānena samuṭṭhātī’’ti vuttaṁ. Pāḷiyañhi niddiṭṭhasamuṭṭhānañca dissati. ‘‘Tasseva parivārassa, samuṭṭhānaṁ niyato kata’’nti vuttaṁ purimanayeti attho. Yathāñāyanti yathābhūtaṁ. ‘‘Sañcarittābhāsanañcā’’ti pāṭho. ‘‘Sañcarittānubhāsanañcā’’tipi atthi. Nayavajjehi vinayavajjehīti attho.",
  "tika-vin06t5:13": "Paṭhamapārājikasamuṭṭhānavaṇṇanā",
  "tika-vin06t5:14": "258.Nānubandhe pavattininti ‘‘yā pana bhikkhunī vutthāpitaṁ pavattiniṁ dve vassāni nānubandheyyā’’ti vuttasikkhāpadañca. Ayaṁ pāṭho ekaccesu potthakesu na dissati. Chasattati paṭhamapārājikasamuṭṭhānā.",
  "tika-vin06t5:15": "Dutiyapārājikasamuṭṭhānavaṇṇanā",
  "tika-vin06t5:16": "259.‘‘Kukkuccaṁ cīvaraṁ datvāti kukkuccuppādanañca dhammikānaṁ kammānaṁ chandaṁ datvā khīyanañca cīvaraṁ datvā khīyanañcā’’ti pāṭho. ‘‘Datvā’’ti uppaṭipāṭiyā vuttaṁ, tasmā ‘‘kukkuccaṁ dhammikaṁ datvāti pāṭho sundaro’’ti vadanti, vicāretvā gahetabbaṁ.",
  "tika-vin06t5:17": "269.Akatanti abhinavaṁ.",
  "tika-vin06t5:18": "Antarapeyyālaṁ",
  "tika-vin06t5:19": "Katipucchāvāravaṇṇanā",
  "tika-vin06t5:20": "271.Paṭiniddesanti punappunaṁ niddisanaṁ. Āpattikkhandhehi vinītāni saṁvarānīti attho. Etehi āpattikkhandhehi. ‘‘Ārakā’’ti nivattiatthena vuttattā taṁ puna sarūpena vattukāmo ‘‘bhusā vā’’ti āha. ‘‘Gehaṁ dhūmena puṇṇaṁ ādhūmita’’ntiādīsu viya rāgādiveraṁ maṇati vināseti. Etāyāti viratiyā. Vela calane. Niyyānaṁ maggaṁ sinoti bandhatīti setu. ‘‘Setughātoti vītikkamapaṭipakkhabhūtā virati, tadatthanibbattikaracittuppādo vā’’ti vuttaṁ. ‘‘Dhammassavanagganti dhammaṁ suṇantānaṁ samūha’’nti likhitaṁ. Sace na gacchati, vikkhitto vā nisīdati. Kāyappāgabbhiyaṁ kāyaduccaritaṁ. ‘‘Pamāde’’ti vatvā tadatthaṁ dassetuṁ ‘‘sativippavāse’’ti vuttaṁ.",
  "tika-vin06t5:21": "272-3.Saparasantāne vāti sasantāne vā parasantāne vā. Tathā vivadantā panāti bhedakaravatthūni nissāya vivadantā. Ubhayehipīti theranavehi. Nanti mettaṁ kāyakammaṁ. Yesaṁ puggalānaṁ piyaṁ karoti, tesaṁ mettākāyakammasaṅkhāto dhammo. Ettakanti āmisavibhattidassanaṁ. Asukassa cāti puggalavibhattidassanaṁ. ‘‘Dussīlassa adātumpi vaṭṭatī’’ti vuttattā eva alajjiparibhogo vārito. Sabbesaṁ dātabbamevāti sanniṭṭhānena ajānantena vibhāgaṁ akatvā dātabbabhāvaṁ dīpetīti eke. ‘‘Sabbesaṁ dātabbamevā’’ti vuttaṁ aṭṭhakathāsu. Tattha ‘‘alajjiukkhittakānaṁ paribhogasīsena sahatthā na dātabbaṁ, dāpetabbanti apare’’ti vuttaṁ. Vicinitvā dānaṁ viceyya dānaṁ. Yasmā ayaṁ viseso kātabboyevāti ayaṁ karoti, tasmā puggalavibhāgo na katoti sambandho. Pakativaṇṇena visabhāgavaṇṇena. ‘‘Idaṁ nāma āpanno’’ti parehi aparāmasitabbato aparāmaṭṭhāni. Anulomehi gahitasaṅkhārārammaṇehi nibbānārammaṇaṁ katvā niyyāti.",
  "tika-vin06t5:22": "Chaāpattisamuṭṭhānavārādivaṇṇanā",
  "tika-vin06t5:23": "276.‘‘Paṭhamenaāpattisamuṭṭhānena dubbhāsitaṁ āpajjeyyāti na hīti vattabba’’nti vuttaṁ vācācittavasenevāpajjitabbato.",
  "tika-vin06t5:24": "277.Kuṭiṁkarotīti ettha sañcarittamavatvā dukkaṭathullaccayasaṅghādisesānaṁ ekasmiṁ vatthusmiṁ paṭipāṭiyā uppattidassanatthamidaṁ vuttaṁ. Na hi sañcaritte eva āpajjati. ‘‘Iminā pana nayena sabbattha paṭipāṭiyā aggahaṇe kāraṇaṁ veditabba’’nti vuttaṁ.",
  "tika-vin06t5:25": "283.Vivekadassināti tadaṅgavivekādipañcavidhavivekadassinā.",
  "tika-vin06t5:26": "284.Attano duṭṭhullanti saṅghādisesaṁ.",
  "tika-vin06t5:27": "288.Vivādādhikaraṇapaccayāti aññehi, attanā vā pubbabhāge āpannapaccayāti attho. Omasatīti ‘‘ayaṁ dhammo, ayaṁ vinayo’’ti vivadanto ‘‘tvaṁ kiṁ jānāsī’’tiādinā omasati. Tīhi samathehi sammukhāvinayapaṭiññātakaraṇatiṇavatthārakehi. ‘‘Sammukhāvinayañcettha sabbattha icchitabbato ‘sammukhāvinayena ceva paṭiññātakaraṇena cā’tiādinā dvīhipi yojitaṁ. Esa nayo sabbatthā’’ti vuttaṁ.",
  "tika-vin06t5:28": "291.Ṭhapetvā satta āpattiyoti ettha ‘‘kiñcāpi avasesā natthi, tathāpi paṭipāṭiyā pāṭavajananatthaṁ pucchā katā’’ti vuttaṁ.",
  "tika-vin06t5:29": "Antarapeyyālaṁ niṭṭhitaṁ.",
  "tika-vin06t5:30": "Samathabhedavaṇṇanā",
  "tika-vin06t5:31": "Adhikaraṇapariyāyavārādivaṇṇanā",
  "tika-vin06t5:32": "293-4.Lobhakāraṇāvivādanato ‘‘lobho pubbaṅgamo’’ti vuttaṁ. Evaṁ sesesu. Ṭhānānītiādīni kāraṇavevacanāni. Kāraṇañhi tiṭṭhanti etthāti ṭhānaṁ, vasanti etthāti vatthu, bhavanti etthāti bhūmīti vuccati. Ke tiṭṭhanti vasanti bhavanti cāti? Vivādādhikaraṇādayo. Kusalākusalābyākatacitto hutvā vivadanato ‘‘nava hetū’’ti vuttaṁ. Kodhano hoti upanāhītiādīni dvādasa mūlāni. Akkosantena hi catūsu vipattīsu ekena anuvadanato ‘‘catasso vipattiyo ṭhānānī’’ti vuttaṁ. Cuddasa mūlānīti vivādādhikaraṇe vuttā dvādasa, kāyo, vācā ca.",
  "tika-vin06t5:33": "295-6.Satta āpattikkhandhā ṭhānānīti ettha ‘‘āpattiṁ āpajjitvā paṭicchādentassa yā āpatti hoti, tassā āpattiyā pubbe āpannā āpatti ṭhānaṁ hotī’’ti vuttaṁ. ‘‘Natthi āpattādhikaraṇaṁ kusalanti vacanato natthi āpattādhikaraṇassa kusalahetu, kusalacittaṁ pana aṅgaṁ hotī’’ti likhitaṁ. Cattāri kammāni ṭhānānīti ettha ‘‘evaṁ kattabbanti ṭhitapāḷi kammaṁ nāma. ‘Yathāṭhitapāḷivasena karontānaṁ kiriyā kiccādhikaraṇaṁ nāmā’’’ti vuttaṁ, ‘‘pāḷianusārena paṭikātabbalakkhaṇaṁ vā kammaṁ. Tatheva karaṇaṁ kiccādhikaraṇa’’nti ca. Ñattiñattidutiyañatticatutthakammāni ñattito jāyanti, apalokanakammaṁ apalokanato, ‘‘kiccādhikaraṇaṁ ekena samathena sammati sampajjatīti attho’’ti likhitaṁ. Siyunti honti. Kathañca siyāti kathaṁ hoti. Vivādādhikaraṇassa dveti te dve ṭhapetvā aññehi na sammati.",
  "tika-vin06t5:34": "297.Sādhāraṇāti taṁ sametabbā.",
  "tika-vin06t5:35": "298.Tabbhāgiyāti taṁkoṭṭhāsā.",
  "tika-vin06t5:36": "299. Ekādhikaraṇaṁ sabbe samathā samaggā hutvā sametuṁ bhabbāti pucchanto ‘‘samathā samathassa sādhāraṇā’’ti āha. Samathā samathassā siyā sādhāraṇā siyā asādhāraṇā.",
  "tika-vin06t5:37": "300. Samathā samathassa tabbhāgiyavārepi eseva nayo.",
  "tika-vin06t5:38": "301. Ime samathā samathā, na sammukhāvinayoti attho.",
  "tika-vin06t5:39": "302. ‘‘Samathā vinayo’’tipi vuccati, tasmā vinayo sammukhāvinayoti vinayavāro uddhaṭo siyā. Na sammukhāvinayoti sammukhāvinayaṁ ṭhapetvā sativinayādayo sesasamathā.",
  "tika-vin06t5:40": "303. Saṅghassa sammukhā paṭiññāte taṁ paṭijānanaṁ saṅghassa sammukhatā nāma hotīti ‘‘tassa paṭijānanacittaṁ sandhāya ‘sammukhāvinayo kusalo’tiādi vutta’’nti vadanti. Natthi sammukhāvinayo akusaloti ‘‘dhammavinayapuggalasammukhatāhi tivaṅgiko sammukhāvinayo etehi vinā natthi. Tattha kusalacittehi karaṇakāle kusalo, arahantānaṁ karaṇakāle abyākato, etesaṁ akusalapaṭipakkhattā akusalassa sambhavo natthi, tasmā ‘natthi sammukhāvinayo akusalo’ti vutta’’nti likhitaṁ. ‘‘Yebhuyyasikā adhammavādīhi vūpasamanakāle salākaggāhāpake dhammavādimhi kusalā, dhammavādīnampi adhammavādimhi salākaggāhāpake jāte akusalā, sabbattha arahato vaseneva abyākatatā, anarahato sañcicca sativinayadāne sativinayo akusalo, amūḷhavinayo anummattakassa dāne, paṭiññātakaraṇaṁ mūḷhassa ajānanato paṭiññāyakaraṇe, tassapāpiyasikā suddhassa karaṇe, tiṇavatthārakaṁ mahākalahe, sañcicca karaṇe ca akusala’’nti likhitaṁ.",
  "tika-vin06t5:41": "Yatthavārapucchāvāravaṇṇanā",
  "tika-vin06t5:42": "304.Labbhatīti pucchā.",
  "tika-vin06t5:43": "Samathavāravissajjanāvāravaṇṇanā",
  "tika-vin06t5:44": "305.Yasmiṁ samaye sammukhāvinayena cātiādi tassā vissajjanaṁ. Yasmiṁ samaye sammukhāvinayena ca yebhuyyasikāya ca adhikaraṇaṁ vūpasammati, tasmiṁ samaye yattha yebhuyyasikā labbhati, tattha sammukhāvinayo labbhatīti evaṁ sabbattha sambandho. Yattha paṭiññātakaraṇaṁ labbhati, tattha sammukhāvinayo labbhatīti ettha ekaṁ vā dve vā bahū vā āpattiyo āpanno bhikkhu ‘‘imaṁ nāma āpattiṁ āpannosī’’ti pucchito ‘‘āmā’’ti āpattiṁ paṭijānāti, dvepi labbhanti. Tattha saṅghasammukhatā dhammavinayapuggalasammukhatāti evaṁ vuttasammukhāvinaye saṅghassa purato paṭiññātaṁ kataṁ ce, saṅghasammukhatā. Tattheva desitaṁ ce, dhammavinayasammukhatāyopi laddhā honti. Avivadantā aññamaññaṁ paṭijānanti ce, puggalasammukhatā. Tasseva santike desitaṁ ce, dhammavinayasammukhatāyopi laddhā honti. Ekasseva vā ekassa santike āpattidesanakāle ‘‘passasi, passāmī’’ti vutte tattha dhammavinayapuggalasammukhatāsaññito sammukhāvinayo ca paṭiññātakaraṇañca laddhaṁ hoti.",
  "tika-vin06t5:45": "Saṁsaṭṭhavārādivaṇṇanā",
  "tika-vin06t5:46": "306. Adhikaraṇānaṁ vūpasamova samatho nāma, so adhikaraṇaṁ vinā natthi, tasmā na ca labbhā vinibhujjitvā nānākaraṇaṁ kātuṁ.",
  "tika-vin06t5:47": "309-310.Samathā samathehi sammantīti ettha sammantīti sampajjanti. Adhikaraṇā vā pana sammanti vūpasammantīti attho, tasmā ‘‘yebhuyyasikā sammukhāvinayena sammatī’’ti imāya sammukhāvinayena saddhiṁ sampajjati, na sativinayādīhi tesaṁ tassā anupakārattāti attho. Samathā adhikaraṇehi sammantīti ettha samathā abhāvaṁ gacchantīti attho.",
  "tika-vin06t5:48": "311. ‘‘Sammukhāvinayo vivādādhikaraṇena na sammatī’’ti pāṭho. Yebhuyyasikāya samānabhāvato ca avasāne ‘‘sammukhāvinayo na kenaci sammatī’’ti (pari. 313) vuttattā ca sammukhāvinayo sayaṁ samathena vā adhikaraṇena vā sametabbo na hotīti katvā vutto. Sativinayo kiccādhikaraṇena sammati. Amūḷhavinayatassapāpiyasikatiṇavatthārakāpi kiccādhikaraṇena sammanti.",
  "tika-vin06t5:49": "313.Vivādādhikaraṇaṁ kiccādhikaraṇena sammatīti ‘‘suṇātu me, bhante…pe… paṭhamaṁ salākaṁ nikkhipāmī’’ti evaṁ vivādādhikaraṇaṁ kiccādhikaraṇena sammati. Anuvādādhikaraṇaāpattādhikaraṇāpi kiccādhikaraṇena sammanti. ‘‘‘Akataṁ kammaṁ dukkaṭaṁ kamma’nti evaṁ kiccādhikaraṇampi kiccādhikaraṇena sammatīti evaṁ pāṭho veditabbo’’ti likhitaṁ. Aññatarasmiṁ pana gaṇṭhipade ‘‘‘samathā adhikaraṇehi sammantī’ti ettha yasmā sabbe samathā kiccādhikaraṇena sammanti, tasmā ‘samathā kiccādhikaraṇena sammantī’ti pāṭho gahetabbo’’ti vuttaṁ.",
  "tika-vin06t5:50": "314.Vivādādhikaraṇaṁkatamaṁ adhikaraṇaṁ samuṭṭhāpetīti ‘‘nāyaṁ dhammo’’ti vuttamattena kiñci adhikaraṇaṁ na samuṭṭhāpeti.",
  "tika-vin06t5:51": "318-9. ‘‘Katamādhikaraṇapariyāpanna’’nti pāṭho. Vivādādhikaraṇaṁ vivādādhikaraṇaṁ bhajatīti paṭhamuppannavivādaṁ pacchā uppanno bhajati. Vivādādhikaraṇaṁ dve samathe bhajatīti ‘‘imaṁ vūpasametuṁ samatthā tumhe’’ti vadantaṁ viya bhajati ‘‘mayaṁ taṁ vūpasamessāmā’’ti vadantehi viya dvīhi samathehi saṅgahitaṁ.",
  "tika-vin06t5:52": "Samathabhedavaṇṇanā niṭṭhitā.",
  "tika-vin06t5:53": "Khandhakapucchāvāravaṇṇanā",
  "tika-vin06t5:54": "Pucchāvissajjanāvaṇṇanā",
  "tika-vin06t5:55": "320.Nidānaṁ nāma kālañca nagarañca deso ca bhagavā ca. Vatthupuggalādi niddeso. Yāni tattha upasampadakkhandhake ‘‘na, bhikkhave, ūnavīsativasso puggalo upasampādetabbo’’tiādinā nayena uttamāni padāni vuttānīti sambandho. Sā sā tassa tassa padassa āpattīti vuccatīti yā ‘‘na, bhikkhave, ūnavīsativasso puggalo upasampādetabbo’’ti padena paññattā āpatti, sā tassa padassāti adhippāyo. Cammasaṁyutteti cammakkhandhake.",
  "tika-vin06t5:56": "Ekuttarikanayavaṇṇanā",
  "tika-vin06t5:57": "Ekakavāravaṇṇanā",
  "tika-vin06t5:58": "321. Ekuttarikanaye āpatti jānitabbāti ettha āpatti nāma kiṁ paramatthasabhāvā, udāhu na vattabbasabhāvāti? Na vattabbasabhāvā. Vuttañhi parivāre ‘‘vatthu jānitabbaṁ, gottaṁ jānitabbaṁ, nāmaṁ jānitabbaṁ, āpatti jānitabbā’’ti etesaṁ padānaṁ vibhaṅge ‘‘methunadhammoti vatthu ca gottañca. Pārājikanti nāmañceva āpatti cā’’ti. Nāmañca gottañca ‘‘nāmagottaṁ na jīratī’’ti (saṁ. ni. 1.76) vacanato sammutimattaṁ, tasmā ‘‘kusalattikavinimuttā na vattabbadhammabhūtā ekaccā sammuti evā’’ti vuttaṁ. Yaṁ pana vuttaṁ samathakkhandhake ‘‘āpattādhikaraṇaṁ siyā akusalaṁ, siyā abyākata’’nti (cūḷava. 222), taṁ ‘‘vivādādhikaraṇaṁ siyā kusalaṁ, siyā akusalaṁ, siyā abyākata’’nti (cūḷava. 220) ettha viya pariyāyato vuttaṁ. Atthato hi vivādo nāma ekacco sammutiviseso. Yo cittasamaṅgino, so ‘‘taṁ cittapariyāyena pana siyā kusala’’ntiādi vohāraladdho, tathā āpattādhikaraṇampīti daṭṭhabbaṁ. Teneva vuttaṁ aṭṭhakathāyaṁ ‘‘āpattiṁ āpajjamāno hi akusalacitto vā āpajjati kusalābyākatacitto vā’’ti (kaṅkhā. aṭṭha. paṭhamapārājikavaṇṇanā). Aññathā samathehi adhikaraṇīyatā na sambhavati. Na hi samathā kusalādiṁ akusalādiṁ vā adhikiccapavattanti, samathavasena vā kusalādi sammati. Na ca kusalassa vivādassa, anuvādassa vā kusalādisamathehi vūpasametabbatā āpajjatīti tesaṁ adhikaraṇamattameva na sambhaveyya, tasmā adhikaraṇānaṁ, samathānañca kusalādibhāvo pariyāyadesanāya labbhati, no aññathā, teneva sammukhāvinaye viya āpattādhikaraṇe tikaṁ na pūritaṁ. Sañcicca āpattiṁ āpajjamānassa yasmā sañcetanā ekantato akusalāva hoti. Itarassa sacittakassa vā acittakassa vā tadābhāvamattaṁ upādāya ‘‘abyākata’’nti vuttaṁ. Yathā hi ‘‘tikkhattuṁ codayamāno taṁ cīvaraṁ abhinipphādeyya, iccetaṁ kusala’’ntiādīsu (pārā. 538) na kusalasaddo sukhavipāko, ‘‘samparāyikānaṁ akusalānaṁ dhammānaṁ paṭighātāyā’’tiādīsu (pari. 498) na akusalā vā hoti. Itarassa sacittakassa vā acittakassa vā tadābhāvamattaṁ upādāya ‘‘abyākata’’nti vuttaṁ. Yathā hi dvikkhattuṁ codayamāno taṁ cīvaraṁ abhinipphādeyya, yaṁ panettha ‘‘āpattādhikaraṇaṁ akusala’’nti vuttaṁ, tassa vasena tadakusalato satta vinītavatthūni veditabbāni, tato cīvaranti sambhavato acīvarakā, antarāpattikā ca. Anantarikalakkhaṇappattassa vasena niyatā ca nāmāti veditabbaṁ. Sammutiniddese garukalahukaniddesopi sambhavati. Aññathā ‘‘anantarāyikā paṇṇattivajjā, anavajjāpaṇṇattī’’ti ca vuttā. Kuṭikāramahallakāpatti antarāyikā lokavajjasāvajjapaṇṇattito. Sampajānamusāvādo omasavādādito garukādi na sambhaveyya, tato vā ayaṁ lahukādīti idaṁ sabbaṁ ekaccānaṁ ācariyānaṁ mataṁ, ‘‘sabbaṁ ayutta’’nti vadanti. Kasmā? Yasmā ‘‘pārājikanti nāmañceva āpatticā’’ti vacanena ce āpatti na vattabbadhammo siyā, vatthu ca na vattabbadhammo siyā gottena samānādhikaraṇabhāvena vuttattā, tasmā ‘‘methunadhammo’’ti padaṁ ajjhācārasaṅkhātaṁ vatthuñca dīpeti. Ajjhācāravaseneva āpattiyā laddhanāmaṁ asādhāraṇanāmattā ‘‘gotta’’nti ca vuccatīti ayaṁ tattha attho.",
  "tika-vin06t5:59": "‘‘Āpattādhikaraṇassa kiṁ pubbaṅgamanti? Lobho pubbaṅgamo, doso, moho, alobho, adoso, amoho pubbaṅgamo’’ti ‘‘kati hetūti? Cha hetū tayo akusalahetū, tayo abyākatahetū’’ti ca vuttattā nippariyāyeneva ‘‘āpattādhikaraṇaṁ siyā akusalaṁ, siyā abyākata’’nti vuttaṁ. Samathakkhandhake pana sandhāyabhāsitavasena tathā eva vuttaṁ. Tasmā āpattādhikaraṇaṁ sabhāvato nippariyāyeneva akusalā cattāro khandhā, rūpaabyākatā ca honti. ‘‘Natthi āpattādhikaraṇaṁ kusala’’nti (cūḷava. 222) vuttattā kusalameva paṭikkhittaṁ, khīṇāsavānaṁ kiriyābyākataṁ nāma hotīti kusale paṭikkhitte kiriyābyākatampi paṭikkhittameva hoti. Tasmiṁ paṭikkhitte sabbathā avāvaṭaṁ vipākābyākataṁ paṭikkhittameva hoti. Nibbānābyākate vattabbameva natthīti eke, taṁ ayuttaṁ ‘‘cha hetuyo’’ti vuttattā. Kiñcāpi vuttaṁ sāmaññena, tathāpi vipākahetuyeva tattha adhippeto, na kiriyāhetu, te hi kusalasabhāvā ca, tasmā rūpaṁ, vipākābyākatañcāpatti. Tattha akusalāpattito vinītavatthūni. Itarassāpi ādito chādanā kusalacittatoti vuttaṁ hoti. Antarāyikaniyatasāvajjapaññattibhāvopi cassā vevacanavasena veditabbo paṇṇattivajjāya, sañcicca āpannāya ca, tasmā ‘‘jīvitindriyaṁ siyā sārammaṇaṁ siyā anārammaṇa’’nti vacanaṁ viya ekantākusalaṁ anekantākusalañca lokavajjaṁ, ekantābyākataṁ bhūtārocanaṁ anekantābyākatañca sesaṁ paṇṇattivajjaṁ ekato sampiṇḍetvā ‘‘āpattādhikaraṇaṁ siyā akusalaṁ siyābyākata’’nti vuttaṁ. Samathakkhandhake pana paṇṇattivajjameva sandhāya tathā vuttaṁ. Vuttañhetaṁ aṭṭhakathāyaṁ, gaṇṭhipade ca ‘‘āpattādhikaraṇaṁ siyā akusalaṁ, siyā abyākataṁ, natthi āpattādhikaraṇaṁ kusala’nti ettha sandhāyabhāsitavasena attho veditabbo. Yasmiñhi pathavikhaṇanādike āpattādhikaraṇe apakataññuno sandhāya appaharitakaraṇādikāle kusalacittaṁ aṅgaṁ hoti, khaṇanādipayogasaṅkhātaṁ rūpābyākataṁ āpattisamuṭṭhāpentaṁ hotīti adhippāyo’’ti. Yaṁ sandhāya vuttaṁ ‘‘atthāpatti kusalacitto āpajjati, kusalacitto vuṭṭhātī’’tiādi. Tasmiñhi sati na sakkā vattuṁ ‘‘natthi āpattādhikaraṇaṁ kusala’’nti. Yasmā āpattisamuṭṭhāpakaṁ cittaṁ sandhāya vuttaṁ na hoti, tasmā na yidaṁ aṅgappahonakacittaṁ sandhāya vuttaṁ. Yadi taṁ sandhāya vuttaṁ, ‘‘siyā kusala’’nti ca vattabbaṁ bhaveyya, na ca vuttaṁ. Tasmā idaṁ pana sandhāya vuttaṁ – yaṁ tāva āpattādhikaraṇaṁ lokavajjaṁ, taṁ ekantato akusalameva, tattha ‘‘siyā akusala’’nti vikappo natthi. Yaṁ pana paṇṇattivajjaṁ, taṁ yasmā sañcicca ‘‘imaṁ āpattiṁ vītikkamāmī’’ti vītikkamantasseva akusalaṁ hoti, asañcicca pana kiñci ajānantassa sahaseyyādivasena āpajjato rūpavipākaṁ abyākataṁ hoti anuṭṭhānato. Tasmā tassa paṇṇattivajjassa sañciccāsañciccavasena imaṁ vikappabhāvaṁ sandhāya idaṁ vuttaṁ ‘‘āpattādhikaraṇaṁ siyā akusalaṁ, siyā abyākataṁ, natthi āpattādhikaraṇaṁ kusala’’nti.",
  "tika-vin06t5:60": "Sace pana koci vinaye apakataññū ‘‘yaṁ kusalacitto āpajjati, idaṁ vuccati āpattādhikaraṇaṁ kusala’’nti vadeyya, tassevaṁvādino acittakānaṁ eḷakalomādisamuṭṭhānānampi kusalacittasamaṅgikāle tāsaṁ āpattīnaṁ kusalacitto āpajjeyya, na vā āpajjati . Kiṁkāraṇaṁ? Na ca tattha vijjamānampi kusalacittaṁ āpattiyā aṅgaṁ. Attabhāvo sabhāvo pakatīti vuttaṁ hoti. Kataraṁ pana tassā āpattiyā tadā aṅgasabhāvoti? Vuccate – kāyavacīviññattivasena pana calitassa kāyassa, pavattāya vācāya cāti etesaṁ dvinnaṁ calitappavattānaṁ kāyavācānaṁ aññatarameva aṅgasabhāvo, tañca rūpakkhandhapariyāpannattā abyākatanti. Kiṁ vuttaṁ hoti? Kāyo, vācā ca tadā āpattādhikaraṇanti vuttaṁ hoti. Yā panettha akusalāpattikkhaṇe kāyavācāyo abyākatabhāvo, tā abbohārikā honti kāyavacīkammakāle manokammaṁ viya. Tadā hi kāyavācāyo āpattikarādiṭṭhāne tiṭṭhanti. Yaṁ sandhāya vuttaṁ ‘‘āpattikarā dhammā jānitabbā. Kati mūlānīti cha āpattisamuṭṭhānāni mūlānī’’tiādi. Yadā pana kāyavācāyo āpattiyā aṅgameva honti, tadā ‘‘cittaṁ cittādhipateyya’’nti (dha. sa. aṭṭha. 1 kāmāvacarakusalavaṇṇanā) vacanaṁ viya pubbapayogānaṁ aparapayogassa paccayabhāvato āpattikarādipaññattiṁ na vijahanti. Yathā tabbhāvepi ‘‘āpattādhikaraṇassa kati vatthūnīti? Satta āpattikkhandhā vatthūni. Kati bhūmiyoti? Satta āpattikkhandhā bhūmiyo’’ti vuttaṁ. Tathā tabbhāvepi āpattikarā ‘‘āpattisamuṭṭhānā’’icceva vuccantīti veditabbā. Ettāvatā āpatti nāma cattāro akusalakkhandhā sañcicca vītikkamakāle bhūtārocanaṁ ṭhapetvā sabbāpi avisesato, visesato pana sabbāpi ekantākusalā akusalā, anekantākusalā pana giraggasamajjacittāgārasaṅghāniitthālaṅkāragandhavaṇṇakavāsitapiññākappabhedā, bhikkhuniādīnaṁ ummaddanaparimaddanappabhedā cāti dasappabhedā sakanāmehi paricchinditvā vatthujānanasacittakakāle eva akusalā, tadabhāvato acittakakāle vinā anāpattādhikaraṇena kammaṭṭhānādisīsena kusalacittena taṁ taṁ vatthuṁ vītikkamantassa āpatti kevalaṁ rūpaabyākatameva.",
  "tika-vin06t5:61": "Keci panettha ‘‘appakāse ṭhāne kaṭisuttakasaññāya saṅghāṇiṁ, mattikāsaññāya gandhavaṇṇakādiṁ vā dhārentiyāpi āpatti, tasmā acittakāyevā’’ti vaṇṇayanti. Te ‘‘saṅghāṇiyā asaṅghāṇisaññāya dhāreti, āpatti pācittiyassā’’ti pāṭhābhāvaṁ dassetvā paṭikkhipitabbā. Surāpānāpatti pana acittakāpi ekantākusalāva. Teneva ‘‘majje amajjasaññī pivati, āpatti pācittiyassā’’ti (pāci. 328) vuttaṁ. Yasmā panettha ābādhapaccayāpi na sakkā vinā akusalena surāpānaṁ pātuṁ, tasmā yathāvuttesu anekantākusalesu viya lokavajjesu idha ‘‘surāpānesu anāpatti ābādhapaccayā’’ti na vuttaṁ. Sūpasaṁpākādi pana amajjameva. Tattha kukkuccavinodanatthaṁ ‘‘anāpattī’’ti vuttaṁ udakadantapoṇe viya. Bhūtārocanāpatti rūpābyākatameva, acittakakāle sahaseyyādi rūpavipākābyākatameva, tattha supinanto vijjamānampi akusalaṁ anaṅgattā abbohārikaṁ hoti. Kusale kathāva natthi anāpatti sabhāvattā kusalassa. Tathā kiriyāti iminā nayena sabbattha yathāsambhavaṁ akusalaṁ vā suddharūpaṁ vā savipākaṁ vāti tidhā bhijjatīti ayamattho dassito hoti.",
  "tika-vin06t5:62": "Tattha ṭhapetvā surāpānaṁ ekaccañca paṇṇattivajjaṁ, ekantākusalañca sacittakameva, bhūtārocanaṁ acittakameva, sesaṁ saha surāpānena anekantākusalaṁ lokavajjañca anekantābyākataṁ paṇṇattivajjañca yebhuyyena sacittakācittakanti sabbasikkhāpadaṁ tippabhedaṁ hoti. Yaṁ panettha sacittakameva, taṁ methunādivatthujānanacitteneva sacittakaṁ, sabbaṁ sekhiyaṁ paṇṇattijānanacitteneva sacittakaṁ ‘‘anādariyaṁ paṭiccā’’ti vacanatoti sacittakaṁ duvidhaṁ hoti. Ekantācittakaṁ paṇṇattijānanacittābhāvena, na vatthujānanacittābhāvena. Tadabhāvato ekantākusalaṁ surāpānaṁ, ekantābyākataṁ sañcarittaṁ, vatthujānanacittassa vā paṇṇattijānanacittassa vā ubhinnaṁ abhāvena acittakabhāvena acittakaṁ hoti. Surāpānaṁ pana sacittakaṁ hoti vatthujānanacitteneva. Ariyapuggalānaṁ itaresaṁ ubhinnaṁ vā aññatarassa bhāvena sesaṁ cittakācittakaṁ . Visesato ca vatthujānanacittābhāvena, apakataññuno paṇṇattijānanacittābhāvena vā acittakabhāvena acittakaṁ hoti. Tattha ekantācittakañca sacittakañca ‘‘acittaka’’micceva vuccati. Ayaṁ tāva ‘‘āpatti jānitabbā’’ti ettha vinicchayo.",
  "tika-vin06t5:63": "Mūlavisuddhiyā antarāpattīti antarāpattiṁ āpajjitvā mūlāyapaṭikassanaṁ katvā ṭhitena āpannāpatti. Ayaṁ agghavisuddhiyā antarāpattīti sambahulā āpattiyo āpajjitvā tāsu sabbacirapaṭicchannavasena agghasamodhānaṁ gahetvā vasantena āpannāpatti. ‘‘Punapi āpajjissāmī’’ti saussāheneva cittena. ‘‘Ayaṁ bhikkhuniyā evā’’ti likhitaṁ. ‘‘Pārājikamevā’’ti idañca bhūtavasena dassetuṁ vuttaṁ. ‘‘Evaṁ desite pana yā kāci āpatti na vuṭṭhātīti apare, taṁ na gahetabba’’nti vuttaṁ. ‘‘Dhammikassa paṭissavassa asaccāpane’’ti vuttattā adhammikapaṭissave dukkaṭaṁ na hoti. ‘‘Pubbe suddhacittassa ‘tumhe vibbhamathā’ti vutte ‘sādhū’ti paṭissuṇitvā sace na vibbhamati anāpatti, evaṁ sabbatthā’’ti ca vuttaṁ. ‘‘Āvikaro jānitabbo’’tipi pāḷi. Kālena vakkhāmi, no akālenā’’tiādīsu pañcadasasu dhammesu. Bhabbāpattikā nāma āpattiṁ āpajjituṁ bhabbā.",
  "tika-vin06t5:64": "Dukavāravaṇṇanā",
  "tika-vin06t5:65": "322.Nidahane ātape. ‘‘Ekarattampi ce bhikkhu ticīvarena vippavaseyya (pārā. 472). Chārattaparamaṁ tenā’’tiādinā (pārā. 653) vuttāpattiko gaṇapūrako hutvāpi kammaṁ kopeti nānāsaṁvāsakattā. Kammena vā salākaggāhena vāti ettha uddeso ceva kammañca ekanti ettha pātimokkhuddesoti vā kammanti vā atthato ekameva, tesu yaṁ kiñci kate saṅghabhedo hotīti attho. Pubbabhāgāti saṅghabhedato pubbabhāgā. ‘‘Pamāṇa’’nti imesaṁ dvinnaṁ aññatarena bhedo hoti, na itarehīti vuttaṁ. Vinaye siddhā vinayasiddhā, romajanapade jātaṁ romakaṁ, anuññātaloṇattā dukesu vuttāti.",
  "tika-vin06t5:66": "Tikavāravaṇṇanā",
  "tika-vin06t5:67": "323.Vo tumhehi na samudācaritabbaṁ. Vacīsampayuttaṁ kāyakiriyaṁ katvāti kāyena nipaccakāraṁ katvāti attho. Upaghāteti vināseti. Omadditvāti abhibhavitvā. Vadatoti vadantassa. ‘‘Bālassa nissayo dātabbo’’ti duke āgataṁ, idha pana ‘‘na dātabbo’’ti vuttaṁ, āpattibāhullaṁ sandhāya nādātabbaṁ, ‘‘imasmā vihārā paraṁ mā nikkhamāhi, vinayadharānaṁ vā santikaṁ āgaccha vinicchayaṁ dātu’’nti vutte tassa vacanaṁ na gahetabbanti attho. Tikabhojanaṁ nāma sace tayo hutvā bhuñjanti, gaṇabhojanena anāpatti, idaṁ sandhāya tikaṁ. ‘‘Pasutto’’ti bāhullato vuttaṁ. Atha vā nipajjitvāti attho. ‘‘Idaṁ ṭhapetvā gacchāmi, tāvakālikaṁ bhante dethāti vutte ‘navakammādiatthaṁ vinā dātuṁ na vaṭṭatī’’ti likhitaṁ. Vikappetvā ṭhapitaṁ vassikasāṭikaṁ pacchime pāṭipadadivase nivāsento dukkaṭaṁ āpajjatīti attho. Apaccuddharitvāti paccuddharaṇaṁ akatvāti attho. ‘‘Vikappetu’’nti vacanato avikappanapaccayā āpatti hemante āpajjati, vikappanā pana kattikapuṇṇamadivase kātabbāti dassanatthaṁ vuttanti ñātabbaṁ. Ayaṁ nayo avikappanaṁ sandhāya, purimo vikappitaparibhogapaccayāpattiṁ sandhāya. Vatthapaṭicchādi sabbakappiyatāyāti vatthapaṭicchādi sabbattha kappiyattāti attho. Keci imamatthaṁ asallakkhetvā ‘‘vatthapaṭicchādi sabbakappiyatā tāya paṭicchannenā’’ti likhanti. ‘‘Vatthameva paṭicchādi vatthapaṭicchādī’’ti viggahattā ‘‘tāyā’’ti na yujjati. ‘‘Tenā’’ti bhavitabbattāti idaṁ sabbaṁ aññatarasmiṁ gaṇṭhipade likhitaṁ, vicāretvā gahetabbaṁ.",
  "tika-vin06t5:68": "Catukkavāravaṇṇanā",
  "tika-vin06t5:69": "324.Catūhākārehi āpattiṁ āpajjati…pe… kammavācāya āpajjatīti ettha yañhi āpattiṁ kammavācāya āpajjati, na tattha kāyādayoti āpannaṁ, tato kammavācāya saddhiṁ āpattikarā dhammā sattāti āpajjati, evaṁ sati ‘‘cha āpattisamuṭṭhānānī’’ti vacanavirodho, tāni eva āpattikarā dhammā nāma. Atha tatthāpi kāyādayo ekato vā nānāto vā labbhanti, catūhākārehīti na yujjatīti ‘‘chahākārehi āpattiṁ āpajjatī’’ti vattabbaṁ siyāti evaṁ etāni suttapadāni virodhitāni honti. Kathaṁ avirodhitāni? Saviññattikāviññattikabhedabhinnattā. Kāyādīnaṁ yā kiriyā āpatti, naṁ ekaccaṁ kāyena saviññattikena āpajjati, ekaccaṁ saviññattikāya vācāya, ekaccaṁ saviññattikāhi kāyavācāhi āpajjati, yā pana akiriyā āpatti, taṁ ekaccaṁ kammavācāya āpajjati, tañca kho avasiṭṭhāhi aviññattikāhi kāyavācāhiyeva, na vinā ‘‘no ce kāyena vācāya paṭinissajjati, kammavācāpariyosāne āpatti saṅghādisesassā’’ti (pārā. 414) vacanato, avisesena vā ekaccaṁ āpattiṁ kāyena āpajjati, ekaccaṁ vācāya , ekaccaṁ kāyavācāhi . Yaṁ panettha kāyavācāhi, taṁ ekaccaṁ kevalāhi kāyavācāhi āpajjati, ekaccaṁ kammavācāya āpajjatīti ayamattho veditabboti evaṁ avirodhitāni honti.",
  "tika-vin06t5:70": "Tatrāyaṁ samāsato atthavibhāvanā – kāyena āpajjatīti kāyena saviññattikena akattabbaṁ katvā ekaccaṁ āpajjati, aviññattikena kattabbaṁ akatvā āpajjati, tadubhayampi kāyakammaṁ nāma. Akatampi hi loke ‘‘kata’’nti vuccati ‘‘dukkaṭaṁ mayā, yaṁ mayā puññaṁ na kata’’nti evamādīsu, sāsane ca ‘‘idaṁ te, āvuso ānanda, dukkaṭaṁ, yaṁ tvaṁ bhagavantaṁ na pucchī’’ti (cūḷava. 443) evamādīsu, evamidha vinayapariyāyena kāyena akaraṇampi ‘‘kāyakamma’’nti vuccati. Ayameva nayo ‘‘vācāya āpajjatī’’tiādīsu. Puratīti puriso, pura aggagamane. Puratīti purato gacchati sabbakammesu pubbaṅgamo hoti. Paṭhamuppannavasenāti paṭhamakappiyesu hi paṭhamaṁ purisaliṅgaṁ uppajjati, ‘‘purima’’nti saṅkhaṁ gataṁ purisaliṅgaṁ jāyatīti attho. Sataṁ tiṁsa cāti ettha asādhāraṇāpi pārājikā no antogadhāyeva jātā pārājikāpannānaṁ bhikkhubhāvāya abhabbattā. ‘‘Asādhāraṇavacanena pana sāmaññena uddhaṭānī’’ti vadanti. ‘‘Satañceva tiṁsañca sikkhāpadānīti pāṭho’’ti ca vadanti. Bhikkhussa ca bhikkhuniyā ca catūsu pārājikesūti sādhāraṇesu eva. Atthi vatthunānattatā no āpattinānattatāti paṭhamapañho idha dutiyo nāma. Atthi āpattisabhāgatā no vatthusabhāgatāti etena viseso natthi. Mantābhāsāti matiyā bhāsā. ‘‘Abhivādanārahāti yathānisinnāva sīsaṁ ukkhipitvā vandanti. Navamabhikkhunito paṭṭhāya anuṭṭhitabbato āsanā na paccuṭṭhenti. Avisesenāti upajjhāyassa, itarassa vā vippakatabhojanassa, samīpagato yo koci vuḍḍhataroti attho. Vippakatabhojanenāpi hi uṭṭhahitvā āsanaṁ dātabbaṁ. Idha na kappantīti vadantopīti paccantimajanapadesu ṭhatvā ‘‘idha na kappantī’’ti vadanto vinayātisāradukkaṭaṁ āpajjati. Kappiyañhi ‘‘na kappatī’’ti vadanto paññattaṁ samucchindati nāma. Tathā idha kappantītiādīsupi ṭhatvā ‘‘idha kappantī’’ti vadanto vinayāgatabhikkhu vinayo pucchitabboti attho.",
  "tika-vin06t5:71": "Pañcakavāravaṇṇanā",
  "tika-vin06t5:72": "325.Naupeti puggalo. ‘‘Nimantito sabhatto samāno santaṁ bhikkhuṁ anāpucchā’’ti (pāci. 299) vacanato nimantanābhāvā piṇḍapātikassa anāmantacāro vaṭṭati. ‘‘Gilānasamayo’’tiādinā ābhogaṁ katvā bhojanaṁ adhiṭṭhahitvā bhojanaṁ nāma. ‘‘Mayhaṁ bhattapaccāsaṁ itthannāmassa dammī’’ti evaṁ avikappanā. Parammukhe aguṇavacanaṁ ayaso. Sammukhā garahā. Sīladiṭṭhibyasanānaṁ vinayapariyāpannattā tehi saddhiṁ itare pañcakaṁ pūretuṁ vuttā. ‘‘Vinayadharapañcamena gaṇenā’’ti (mahāva. 259) vuttattā pañcakaṁ jātaṁ. Aññatarasmiṁ vihāre eko theroti attho. ‘‘Yonakavisayatoti cīnaṭṭhānā’’ti likhitaṁ. Aṭṭha kappe anussarīti pubbenivāsañāṇaṁ nibbattesīti attho. Anantare ṭhāne ṭhatvāti attho. Ñattiyā kammappatto hutvāti ñattiṭṭhapitakāle kammappatto hoti. Puna kammavācāya kammasiddhi. Ñattikhettanti ñattiyāva kātabbaṭṭhānaṁ tassā khettaṁ, ñattidutiyādikamme paṭhamaṭṭhapanaṁ tassā okāso nāma. Āraññake idañcidañcānisaṁsanti evaṁ idamatthitanti attho.",
  "tika-vin06t5:73": "Chakkavāravaṇṇanā",
  "tika-vin06t5:74": "326.‘‘Chabbassaparamatā dhāretabba’’nti vibhaṅge pāṭhattā evaṁ vuttaṁ. Cuddasaparamāni nava chakkāni honti. Kathaṁ? Paṭhamaṁ ekaṁ chakkaṁ, sesesu aṭṭhasu ekekena saddhiṁ ekekanti evaṁ tīṇi chakkāni antarapeyyāle vuttāni. Kathaṁ? ‘‘Catutthena āpattisamuṭṭhānena cha āpattiyo āpajjatī’’tiādinā nayena pañcamena, chaṭṭhena ca tīṇi chakkāni. Lobhādayo cha vivādamūlāni, tathā anuvādassa. Dīghaso cha vidatthiyo vassikasāṭikāya. Tiriyaṁ cha vidatthiyo sugatacīvarassa. Vippakatacīvaraṁ ādāya pakkamane niṭṭhānantiko, sanniṭṭhānanāsana savana sīmātikkantikasahubbhārāti cha, samādāya vārepi chāti chakkadvayaṁ. Sattake pakkamanantikena saha satta.",
  "tika-vin06t5:75": "Sattakavāravaṇṇanā",
  "tika-vin06t5:76": "327.Chakkevuttāniyeva sattakavasena yojetabbānīti chakke vuttacuddasaparamāni sattakavasena yojetabbāni. Sattame aruṇuggamane nissaggiyanti ‘‘chārattaparamaṁ tena bhikkhunā tena cīvarena vippavasitabbaṁ, tato ce uttari vippavaseyyā’’ti evaṁ vuttaṁ nissaggiyaṁ hoti. Campeyyakkhandhake sugatacīvarabhāṇavārassa parato ‘‘idha pana, bhikkhave, bhikkhussa na hoti āpatti daṭṭhabbā, tamenaṁ codeti saṅgho vā sambahulā vā ekapuggalo vā’’tiādinā nayena vuttasattakāti.",
  "tika-vin06t5:77": "Aṭṭhakavāravaṇṇanā",
  "tika-vin06t5:78": "328. Tena saddhiṁ uposathādikaraṇaṁ ānisaṁso, akaraṇaṁ ādīnavo, tasmā ete aṭṭhānisaṁse sampassamānenāti attho. ‘‘Ayaso akkoso’’ti vuttaṁ. Pubbevassa hoti ‘‘musā bhaṇissa’’nti, bhaṇantassa hoti ‘‘musā bhaṇāmī’’ti, bhaṇitassa hoti ‘‘musā mayā bhaṇita’’nti, vinidhāya diṭṭhiṁ khantiṁ ruciṁ bhāvaṁ saññanti evaṁ akappiyakataṁ hoti appaṭiggahitakatantiādayo aṭṭha anatirittā. Sappiādi aṭṭhame aruṇuggamane nissaggiyaṁ hoti. Aṭṭhavācikā bhikkhunīnaṁ upasampadā ubhatoñatticatutthattā. Vassikasāṭikadānādīni aṭṭha varāni.",
  "tika-vin06t5:79": "Navakavāravaṇṇanā",
  "tika-vin06t5:80": "329. Navahi bhikkhūhi bhijjati. Manussamaṁsavajjehi nava maṁsehi vinicchayo. Sundaraṁ na sundaranti saṅghāṭiādīni nava cīvarāni. Tāneva adhiṭṭhitakālato paṭṭhāya na vikappetabbāni, adhiṭṭhitakālato paṭṭhāya apaccuddharitvā na vikappetabbānīti adhippāyo. Nava vidatthiyo sugatacīvarassa. ‘‘Vaggaṁ bhikkhunisaṅghaṁ vaggasaññī ovadatī’’tiādinā nayena adhammakamme dve navakāni pācittiyavasena vuttāni.",
  "tika-vin06t5:81": "Dasakavāravaṇṇanā",
  "tika-vin06t5:82": "330. ‘‘Oramattakañca adhikaraṇaṁ hoti, na ca gatigata’’ntiādinā (cūḷava. 204) dasa adhammikā salākaggāhā. Viparītā dhammikā. Samathakkhandhake vuttehi samannāgato hotīti sambandho. ‘‘Saṁkaccikaṁ vā pakkhipitvā dasā’’ti vuttaṁ kappiyattā etesaṁ. Māturakkhitādayo dasa itthiyo. Dhanakkītādayo dasa bhariyā. ‘‘Sikkhāsammutiṁ datvā dasavassāya tassā dvādasavassakāle sayampi dvādasavassā bhavissatī’’ti vuṭṭhāpanasammuti sāditabbā. ‘‘Vinayadharasseva ‘āpattānāpattiṁ na jānātī’ti ārabbha yāva ‘ubhayāni kho panassa…pe… anubyañjanaso’ti pañcaṅgāni vatvā punapi ‘āpattānāpattiṁ na jānāti’cceva ārabbha yāva ‘adhikaraṇe ca na vinicchayakusalo hotī’ti pañca vuttā, te tathā tathā pañca pañca katvā dasa hontī’’ti likhitaṁ. ‘‘Dasavassāya bhikkhuniyā nissayo dātabbo’’ti ekaccesu potthakesu natthi, kiñcāpi natthi, pāṭho eva pana hoti.",
  "tika-vin06t5:83": "Ekādasakavāravaṇṇanā",
  "tika-vin06t5:84": "331.Navodāyanti na pakāsenti. Rogameva rogātaṅkaṁ. Rogantarāyaṁ vā.",
  "tika-vin06t5:85": "Ekuttarikanayavaṇṇanā niṭṭhitā.",
  "tika-vin06t5:86": "Uposathādipucchāvissajjanāvaṇṇanā",
  "tika-vin06t5:87": "332. ‘‘Saṅghaṁ, bhante, pavāremī’’tiādi pavāraṇakathā nāma vinītagāthāsu viya.",
  "tika-vin06t5:88": "Atthavasapakaraṇavaṇṇanā",
  "tika-vin06t5:89": "334.Dasa atthavase paṭiccāti ettha tassa tassa sikkhāpadassa paññāpane guṇavisesadīpanato, apaññāpane ādīnavadassanato ca saṅghasuṭṭhutā hoti. Tattha yathāsambhavaṁ lokavajjassa apaṇṇattisambhavassa paññāpane payogavisuddhi guṇo. Paṇṇattisambhavassa pana sekhiyassa lokavajjassa paññāpane paṭipattivisuddhi guṇo, paṇṇattivajjassa āsayavisuddhi guṇo appicchādiguṇāvahanato, tenevāha ‘‘subharatāya suposatāya appicchatāya appicchassa vaṇṇaṁ bhāsitvā’’ti. Samaṇācāravisuddhi cassa guṇoti veditabbaṁ. Atha vā lokavajjassa paññāpane saṅghasuṭṭhutā hoti pākaṭādīnavato, paṇṇattivajjassa paññāpane saṅghaphāsutā hoti pākaṭānisaṁsattā. Tathā paṭhamena dummaṅkūnaṁ niggaho, dutiyena pesalānaṁ phāsuvihāro, paṭhamena samparāyikānaṁ āsavānaṁ paṭighāto, dutiyena diṭṭhadhammikānaṁ, tathā paṭhamena appasannānaṁ pasādo, dutiyena pasannānaṁ bhiyyobhāvo, tathā paṭhamena saddhammaṭṭhiti, dutiyena vinayānuggaho hotīti veditabbo. Parivāranayena vā paṭhamena pāpicchānaṁ bhikkhūnaṁ pakkhupacchedo, dutiyena gihīnaṁ anukampā hoti. Vuttañhetaṁ ‘‘dve atthavase paṭicca tathāgatena sāvakānaṁ sikkhāpadaṁ paññattaṁ gihīnaṁ anukampāya pāpicchānaṁ pakkhupacchedāyā’’ti (pari. 498). Tathā diṭṭhadhammikasamparāyikānaṁ verānaṁ vajjānaṁ akusalānaṁ vasenapi yojanā kātabbā. Vuttañhetaṁ ‘‘dve atthavase…pe… paññattaṁ diṭṭhadhammikānaṁ verānaṁ samparāyikānaṁ verānaṁ paṭighātāyā’’tiādi (pari. 498). Apicettha sabbampi akataviññattipaṭisaṁyuttaṁ, gihīnaṁ pīḷāpaṭisaṁyuttaṁ, tesaṁ pasādabhogakkhayarakkhāpaṭisaṁyuttañca gihīnaṁ anukampāya paññattaṁ nāma, kuladūsakagaṇabhojanāni pāpicchānaṁ pakkhupacchedāya paññattaṁ. Sabbaṁ lokavajjaṁ diṭṭhadhammikasamparāyikaverādipaṭighātāya , mātugāmena saṁvidhānaṁ diṭṭhadhammikaverādisaṁvarāya paññattanti veditabbaṁ. Apicettha ādito paṭṭhāya dasaatthavasapakaraṇameva nissāya vinicchayo veditabbo.",
  "tika-vin06t5:90": "Vatthuvītikkamena yaṁ, ekantākusalaṁ bhave;",
  "tika-vin06t5:91": "Taṁ saṅghasuṭṭhubhāvāya, paññattaṁ lokavajjato.",
  "tika-vin06t5:92": "Pārājikādiṁ,",
  "tika-vin06t5:93": "Paññattijānaneneva, yatthāpatti na aññathā;",
  "tika-vin06t5:94": "Taṁ dhammaṭṭhitiyā vāpi, pasāduppādabuddhiyā.",
  "tika-vin06t5:95": "Dhammadesanāpaṭisaṁyuttaṁ itarañca sekhiyaṁ, idaṁ paṇṇattisambhavaṁ lokavajjaṁ nāma. Vatthuno, paññattiyā vā vītikkamacetanāyābhāvepi paṭikkhittassa karaṇe, kattabbassa akaraṇe vā sati yattha āpatti pahoti, taṁ sabbaṁ ṭhapetvā surāpānaṁ paṇṇattivajjanti veditabbaṁ. Tattha ukkoṭanake pācittiyaṁ, ‘‘yo pana bhikkhu dhammikānaṁ kammānaṁ chandaṁ datvā pacchā khīyanadhammaṁ āpajjeyya, pācittiyaṁ (pāci. 475), yo pana bhikkhu saṅghe vinicchayakathāya vattamānāya chandaṁ adatvā uṭṭhāyāsanā pakkameyya, pācittiyaṁ (pāci. 480), yo pana bhikkhu samaggena saṅghena cīvaraṁ datvā pacchā khīyanadhammaṁ āpajjeyya…pe… pācittiya’’nti (pāci. 485) evamādi saṅghaphāsutāya paññattaṁ. ‘‘Aññavādake vihesake pācittiyaṁ (pāci. 101), pārājikādīhi anuddhaṁsane saṅghādisesādi ca dummaṅkūnaṁ niggahāya, anupakhajjanikkaḍḍhanaupassūtisikkhāpadādi pesalānaṁ phāsuvihārāya, sabbaṁ lokavajjaṁ diṭṭhadhammikasamparāyikānaṁ āsavānaṁ paṭighātāya, sabbaṁ paṇṇattivajjaṁ diṭṭhadhammikānameva saṁvarāya. Sabbaṁ gihipaṭisaṁyuttaṁ appasannānaṁ vā pasādāya pasannānaṁ vā bhiyyobhāvāya ca. Visesena ariṭṭhasamaṇuddesasikkhāpadaṁ, sāmaññena paccayesu mariyādapaṭisaṁyuttañca saddhammaṭṭhitiyā, ‘‘appicchassāyaṁ dhammo, nāyaṁ dhammo mahicchassā’’ti (dī. ni. 3.358; a. ni. 8.30) ādisuttamettha sādhakaṁ. ‘‘Sikkhāpadavivaṇṇake (pāci. 439) mohanake pācittiya’’ntiādi (pāci. 444) vinayānuggahāya paññattanti veditabbaṁ. ‘‘Bhūtagāmapātabyatāya pācittiya’’nti (pāci. 90) idaṁ kimatthanti ce? Appasannānaṁ pasādāya, pasannānaṁ bhiyyobhāvāya ca. Kathaṁ?",
  "tika-vin06t5:96": "‘‘Bhūtagāmo sajīvoti, avipallattadiṭṭhino;",
  "tika-vin06t5:97": "Tassa kopanasaññāya, pasādo buddhasāvake.",
  "tika-vin06t5:98": "‘‘Nijjīvasaññitaṁpetaṁ, akopento kathaṁ muni;",
  "tika-vin06t5:99": "Jīvaṁ kopeyya niddoso, macchamaṁsānujānane.",
  "tika-vin06t5:100": "Evampi –",
  "tika-vin06t5:101": "‘‘Tassa kopanasaññāya, pasādo buddhasāvake;",
  "tika-vin06t5:102": "Yato titthakarāvime, viratā bhūtagāmato;",
  "tika-vin06t5:103": "Lokassa cittarakkhatthaṁ, tatopi virato munī’’ti. –",
  "tika-vin06t5:104": "Pasannānaṁ bhiyyobhāvo hoti.",
  "tika-vin06t5:105": "Vivittasenāsanabhogataṇhāvasenanijjīvamitārakkhaṁ;",
  "tika-vin06t5:106": "Buddhobhininnañca vivajjayanto;",
  "tika-vin06t5:107": "Sikkhāpadaṁ tattha ca paññapesi.",
  "tika-vin06t5:108": "Nijjīvassāpi maṁsassa, khādanakaṁ yatiṁ pati;",
  "tika-vin06t5:109": "Nindamānaṁ janaṁ disvā, bhūtagāmaṁ pariccaji.",
  "tika-vin06t5:110": "Tikoṭiparisuddhattā, macchamaṁsānujānane;",
  "tika-vin06t5:111": "Paṭicca maṁsānujānanaṁ, kamme diṭṭhippasaṅgabhayā.",
  "tika-vin06t5:112": "Aparikkhakassa lokassa, parānuddayatāya ca;",
  "tika-vin06t5:113": "Bhūtagāmapātabyatāya, pāṇātipātappasaṅgabhayā.",
  "tika-vin06t5:114": "Tattha pariyāyavacanaṁ anujāni bhagavā, uddissa kataṁ paṭikkhipi parassa vā pāpappasaṅgabhayena. Idha pana bhūtagāmapātabyatāya pāpābhāvañāpanatthaṁ attuddesikaṁ vihāraṁ, kuṭiñca anujānīti veditabbaṁ. Pakiriyanti ettha te te payojanavisesasaṅkhātā atthavasāti atthavasapakaraṇanti.",
  "tika-vin06t5:115": "Mahāvaggavaṇṇanā niṭṭhitā.",
  "tika-vin06t5:116": "Paṭhamagāthāsaṅgaṇikavaṇṇanā",
  "tika-vin06t5:117": "Sattanagaresu paññattasikkhāpadavaṇṇanā",
  "tika-vin06t5:118": "335. Vacanasampaṭicchanatthe vā nipātoti attho. Aḍḍhuḍḍhasatānīti tīṇi satāni, paññāsāni ca. Viggahanti manussaviggahaṁ. Atirekaṁ vāti dasāhaparamaṁ atirekacīvaraṁ. Kāḷakanti ‘‘suddhakāḷakāna’’nti (pārā. 552-554) vuttakāḷakaṁ. Bhūtanti bhūtārocanaṁ. Paramparabhattanti paramparabhojanaṁ. Bhikkhunīsu ca akkosoti yā pana bhikkhunī bhikkhuṁ akkoseyya vā paribhāseyya vā (pāci. 1029). Antaravāsakanti aññātikāya bhikkhuniyā cīvarapaṭiggahaṇaṁ. Rūpiyanti rūpiyasabbohāraṁ. Suttanti sāmaṁ suttaṁ viññāpetvā tantavāyehi. Ujjhāpanaketi ujjhāpanake khīyanake. Pācitapiṇḍanti bhikkhunīpaapācitapiṇḍapātaṁ. Cārittanti nimantito sabhatto samāno santaṁ. Cīvaraṁ datvāti samaggena saṅghena cīvaraṁ datvā. Vosāsantīti bhikkhū paneva kulesu nimantitā bhuñjanti (pāci. 558), tattha cesā. Giraggacariyāti ‘‘yā pana bhikkhunī naccaṁ vā gītaṁ vā’’ti (pāci. 834) ca, ‘‘antovassaṁ cārikaṁ careyyā’’ti (pāci. 970) ca vuttadvayaṁ. Chandadānenāti pārivāsikachandadānena sikkhamānaṁ vuṭṭhāpeyya (pāci. 1167). Pārājikāni cattāri, bhikkhunīnaṁ saññācikakuṭiñca kosiyamissasanthatañca seyyā ca anupasampannena saha pathavīkhaṇanaṁ. Gaccha devateti bhūtagāmapātabyatā sappāṇakaudakasiñcananti attho. Mahāvihāroti mahallakavihāro. Aññanti aññavādakaṁ. Dvāranti yāvadvārakosā. ‘‘Anādariyapācittīti ca sahadhammikaṁ vuccamāno’’ti pāṭho. Payopānanti surusurukārakaṁ. Eḷakalomāni patto cāti eḷakalomadhovāpanañca ūnapañcabandhanapatto ca. Ovādo ceva bhesajjanti bhikkhunupassayaṁ upasaṅkamitvā ovādo taduttaribhesajjaviññāpanañca. Sūci araññakoti ‘‘aṭṭhimayaṁ vā dantamayaṁ vā visāṇamayaṁ vā sūcighara’’nti (pāci. 517) ca ‘‘yāni kho pana tāni āraññakāni senāsanāni sāsaṅka…pe… paṭidesetabba’’nti (pāci. 570) ca. Ovādoti yā pana bhikkhunī ovādāya vā saṁvāsāya vā na gaccheyya (pāci. 1055). Pārājikāni cattārītiādi dvīsu nagaresu paññattasampiṇḍanaṁ.",
  "tika-vin06t5:119": "Catuvipattivaṇṇanā",
  "tika-vin06t5:120": "336.Ekatiṁsāye garukāti ubhato aṭṭha pārājikā, bhikkhūnaṁ terasa, bhikkhunīnaṁ dasa ca saṅghādisesā. Sādhāraṇāsādhāraṇavasena aṭṭha anavasesā nāma pārājikāni. Tadevāti sīlavipattiṁyeva. Vitthārato dassetuṁ ‘‘pārājika’’ntiādinā apucchitameva vissajjitaṁ. ‘‘Tattha yo cāyaṁ, akkosati hasādhippāyo’’ti pāṭho. Duṭṭhullavibhāvanavasenāgatavipattiṁ ṭhapetvā pucchāpaṭipāṭiyā yāvatatiyakapañhaṁ vissajjitumārabhi. Ukkhittānuvattikā bhikkhunī aṭṭha yāvatatiyakasaṅghādisesā idha pucchitattā anantarapañhā nāma jātā.",
  "tika-vin06t5:121": "Chedanakādivaṇṇanā",
  "tika-vin06t5:122": "337. Pamāṇātikkantamañcanisīdanakaṇḍupaṭicchādivassikasāṭikāsugatacīvarappamāṇaṁ bhikkhunīnaṁ udakasāṭikāti cha chedanakāni. Cīvaravippavāsasammutiādayo catasso sammutiyo. ‘‘Ayaṁ tattha sāmīcī’’ti evaṁ āgatā satta sāmīciyo.",
  "tika-vin06t5:123": "Asādhāraṇādivaṇṇanā",
  "tika-vin06t5:124": "338. Pubbe vuttacuddasaparamāneva antarapañhe niṭṭhapetvā purimapañhaṁ vissajjento. Dhovanañca paṭiggahoti gāthā aṭṭhakathācariyānaṁ. Dve lomāni eḷakalomatiyojanaparamāni.",
  "tika-vin06t5:125": "Dvevīsati khuddakāti –",
  "tika-vin06t5:126": "‘‘Sakalo bhikkhunivaggo, paramparañca bhojanaṁ;",
  "tika-vin06t5:127": "Anatirittaṁ abhihaṭaṁ, paṇītañca acelakaṁ;",
  "tika-vin06t5:128": "Jānaṁ duṭṭhullachādanaṁ.",
  "tika-vin06t5:129": "‘‘Ūnaṁ mātugāmena saddhiṁ, yā ca anikkhantarājake;",
  "tika-vin06t5:130": "Santaṁ bhikkhuṁ anāpucchā, vikāle gāmappavesanaṁ.",
  "tika-vin06t5:131": "‘‘Nisīdane ca yā sikkhā, vassikāya ca sāṭikā;",
  "tika-vin06t5:132": "Dvāvīsati imā sikkhā, khuddakesu pakāsitā’’ti. –",
  "tika-vin06t5:133": "Pāṭho . ‘‘Kulesu cārittāpattī’’ti pāṭho na gahetabbo sādhāraṇattā tassa sikkhāpadassa. Chacattārīsā cimeti chacattārīsa ime. ‘‘Pārājikāni saṅghādiseso’’ti evaṁ vuttasikkhāpade eva vibhajitvā vuttattā vibhattiyo nāma. Sādhāraṇanti aṭṭhannampi sādhāraṇaṁ. Pārājikabhūtā vibhattiyo pārājikavibhattiyo. Sādhāraṇe sattavajjo saṅghādiseso. Aññatarasmiṁ gaṇṭhipade ‘‘atha vā ‘dve uposathā dve pavāraṇā cattāri kammāni pañceva uddesā caturo bhavanti, naññathā’ti pāḷiṁ uddharanti. Tattha ‘cattāri kammānī’ti visesābhāvā uddharitapotthakameva sundaraṁ, pubbepi vibhattimattadassanavaseneva cetaṁ vuttaṁ. ‘Na samathehi vūpasamanavasenā’ti vatvā cattāri kammavibhajane ‘samathehi vūpasammatī’ti na visesitaṁ uposathappavāraṇānaṁyeva vibhāgattā. Kasmā? Etthāpi ‘uposathappavāraṇānaṁyeva visesetvā nayaṁ dethā’ti vuttattā, adhammena vaggādikammena āpattiyopi vūpasammantīti āpajjanatoti veditabba’’nti vuttaṁ, vicāretabbaṁ. Dvīhi catūhi tīhi kiccaṁ ekenāti dvīhi vivādādhikaraṇaṁ, catūhi anuvādādhikaraṇaṁ, tīhi āpattādhikaraṇaṁ, ekena kiccādhikaraṇaṁ sammatīti attho.",
  "tika-vin06t5:134": "Pārājikādiāpattivaṇṇanā",
  "tika-vin06t5:135": "339.Nibbacanamattanti vevacanamattaṁ. Seseti ādito sesā majjhantā. Padanti sikkhāpadaṁ. Saddhācittaṁ pasannacittanti attho, ‘‘santācitta’’nti vā pāṭho. Anāḷiyanti daliddaṁ. Kiñcāpi idaṁ nibbacanaṁ ‘‘garukaṁ lahukañcā’’tiādipañhe natthi, ‘‘handa vākyaṁ suṇoma te’’ti iminā pana vacanena saṅgahitassatthassa dīpanatthaṁ vuttanti veditabbaṁ. ‘‘Ākāso pakkhinaṁ gatī’’ti ca pāṭho atthi, so jātivasena yujjati. Pakkhīnanti ujukameva.",
  "tika-vin06t5:136": "Paṭhamagāthāsaṅgaṇikavaṇṇanā niṭṭhitā.",
  "tika-vin06t5:137": "Adhikaraṇabhedavaṇṇanā",
  "tika-vin06t5:138": "Ukkoṭanabhedādivaṇṇanā",
  "tika-vin06t5:139": "340.Adhikaraṇaukkoṭenasamathānaṁ ukkoṭaṁ dassetunti adhikaraṇāni sattahi samathehi sammanti, tāni ukkoṭento satta samathe ukkoṭeti nāmāti adhippāyo. Pasavatīti sambhavati. ‘‘Anuvādādhikaraṇe labbhantī’tiādīni ‘dhammo adhammo’tiādīnaṁ samānattā tesu visesato labbhantī’’ti vuttaṁ. Anihatanti suttādinā. Avinicchitanti ‘‘āpattianāpattī’’tiādinā. ‘‘Tattha jātakaṁ adhikaraṇaṁ ukkoṭeti…pe… tiṇavatthārakaṁ ukkoṭetī’’ti daseva vuttā. ‘‘Sammukhāvinayapaṭiññātakaraṇayebhuyyasikā avuttattā ukkoṭetuṁ na sakkā, kammavācāpi tesaṁ natthi. Tasmā te ukkoṭetuṁ na sakkāti vadantī’’ti likhitaṁ. Pāḷimuttakavinicchayenevāti vinayalakkhaṇaṁ vinā kevalaṁ dhammadesanāmattavasenevāti attho. Khandhakato vā parivārato vā ānītasuttena. Nijjhāpenti dassenti. Pubbe dhammavinayena vinicchitaṁ adhikaraṇaṁ upajjhāyādīnaṁ atthāya ‘‘adhammaṁ dhammo’’tiādīni dīpetvāti attho. Visamāni kāyakammādīni nissitattā visamanissito. Evaṁ sesesu.",
  "tika-vin06t5:140": "Adhikaraṇanidānādivaṇṇanā",
  "tika-vin06t5:141": "342-3.Kiṁsambhāranti kiṁparikkhāraṁ, ettha kinti liṅgasāmaññamabyayaṁ. Pubbe uppannavivādaṁ nissāya pacchā uppajjanakavivādo vivādanidānaṁ nāma. Āpattādhikaraṇapaccayā catasso āpattiyo āpajjatīti bhikkhunī jānaṁ pārājikaṁ dhammaṁ paṭicchādeti pārājikaṁ, vematikā paṭicchādeti thullaccayaṁ, bhikkhu saṅghādisesaṁ paṭicchādeti pācittiyaṁ, ācāravipattiṁ paṭicchādeti dukkaṭaṁ. Pubbe kataukkhepaniyādikiccaṁ nissāya uppajjanakakiccānaṁ. Kīdisānaṁ? Samanubhāsanādīnaṁ vasena. Taṁ hīti adhikaraṇaṁ.",
  "tika-vin06t5:142": "344. Adhikaraṇesu yena adhikaraṇena sammanti, taṁ dassetunti yadā adhikaraṇehi sammanti, tadā kiccādhikaraṇeneva sammanti, na aññehīti dassanatthaṁ vuttaṁ, na ekantato adhikaraṇeneva sammantīti dassanatthaṁ.",
  "tika-vin06t5:143": "348.Āpattādhikaraṇesaṅgho vivadatīti āpattānāpattīti evaṁ.",
  "tika-vin06t5:144": "353. Samuṭṭhānābhāvato sammukhāvinaye kammassa kiriyākaraṇamiccādinā avibhajitvāva sativinayādīnaṁ channaṁyeva cha samuṭṭhānāni vibhattāni. Taṁ kasmā? Kammasaṅgahābhāvena, sativinayādīnaṁ viya saṅghasammukhatādīnaṁ kiccayatā nāma natthīti adhippāyo.",
  "tika-vin06t5:145": "Adhikaraṇabhedavaṇṇanā niṭṭhitā.",
  "tika-vin06t5:146": "Dutiyagāthāsaṅgaṇikavaṇṇanā",
  "tika-vin06t5:147": "Codanādipucchāvissajjanāvaṇṇanā",
  "tika-vin06t5:148": "359. Viggāhikakathanti attho. Nisāmayāti sallakkhehi. ‘‘Kāraya’’ iti pāṭho. Pubbāparaṁ na jānāti, tasmā akovido hotīti eke. Ayaṁ pana duvidhepi kicce kenaci iriyāpathena.",
  "tika-vin06t5:149": "Codanākaṇḍavaṇṇanā",
  "tika-vin06t5:150": "Anuvijjakakiccavaṇṇanā",
  "tika-vin06t5:151": "360. Anuvijjakapucchane ājīvavipatti na pucchitā. Pañcāpattikkhandhavasena ācāravipatti pucchitā. ‘‘Ājīvavipattiyāpi tatheva, saṅgahagamanato’’ti vadanti. ‘‘Ajjhāpajjanto’’ti pāṭho.",
  "tika-vin06t5:152": "363. Tasmā na ca āmisaṁ nissāyāti sambandhitabbaṁ.",
  "tika-vin06t5:153": "Cūḷasaṅgāmavaṇṇanā",
  "tika-vin06t5:154": "Anuvijjakassapaṭipattivaṇṇanā",
  "tika-vin06t5:155": "365.Ṭhānanisajjavatthādinissitāti ‘‘evaṁ ṭhātabbaṁ evaṁ nisīditabba’’nti evamādikā. Saññājananatthanti ‘‘evaṁ vattabba’’nti evaṁ sañjānanatthaṁ. Anuvidhiyantenāti citte ṭhapentenāti attho. Lajjā sā nu khoti kiṁ sā lajjā ayaṁ parisāti adhippāyo. Anuyogavattaṁ kathāpetvāti ‘‘kimanuyogavattaṁ jānāsī’’ti pucchitvā teneva kathāpetvā. Ajānanappasaṅgā nāma aññāṇaṁ.",
  "tika-vin06t5:156": "367.‘‘Bhayena bhayā gacchatī’’ti bhayena bhayahetu bhayā gacchatīti hetuvasena vuttaṁ. Yathā ‘‘rattattā pana duṭṭhattā ca chandā dosā ca gacchatī’’ti hi vuttaṁ, evaṁ.",
  "tika-vin06t5:157": "Mahāsaṅgāmavaṇṇanā",
  "tika-vin06t5:158": "Voharantenajānitabbādivaṇṇanā",
  "tika-vin06t5:159": "375.Vaṇṇāvaṇṇoti nīlādivaṇṇavasena ca ārogyatthādiavaṇṇavasena ca vuttasukkavissaṭṭhi.",
  "tika-vin06t5:160": "402.Bhūmipucchāti bhūmi puthavī jagatī cāti sabbāni pathavivevacanāni.",
  "tika-vin06t5:161": "Kathinabhedavaṇṇanā",
  "tika-vin06t5:162": "Kathinaatthatādivaṇṇanā",
  "tika-vin06t5:163": "403-4.Kinti kathaṁ. Anādiyadānaṁ tāvakālikavatthu. ‘‘Anāgatavasena anantarā hutvā’’ti udakāharaṇādipayogassa dhovanādipubbakaraṇassa pacchā uppajjanato, dhovanādikiriyañca sandhāya payogakaraṇato vuttaṁ. Purejātapaccaye panesa payogoti attho. Ekaṁ dhammampi na labhati attano purejātassa natthitāya.",
  "tika-vin06t5:164": "Kathinādijānitabbavibhāgavaṇṇanā",
  "tika-vin06t5:165": "412.Rūpādidhammesūti vaṇṇagandhādiaṭṭhakesu. ‘‘Vassānassa pacchimo māso’’ti (pārā. 218) vuttattā pacchime māse yasmiṁ vā tasmiṁ vā divase attharituṁ vaṭṭatīti siddhaṁ.",
  "tika-vin06t5:166": "415. ‘‘Ādiccabandhunāti vuttattā theravacana’’nti vadanti.",
  "tika-vin06t5:167": "Palibodhapañhābyākaraṇakathāvaṇṇanā",
  "tika-vin06t5:168": "415-6. Sanniṭṭhānantiko kathaṁ bahisīmāya uddharīyati? Bhikkhu akatacīvaraṁ samādāya pakkamati ‘‘na paccessa’’nti, tassa bahisīmāgatassa evaṁ hoti ‘‘nevimaṁ cīvaraṁ kāressa’’nti, evametassa bahisīmāgatassa uddharīyati. Kathaṁ antosīmāya? Akatacīvaraṁ samādāya pakkamati ‘‘na paccessa’’nti, tato tattha phāsuvihāraṁ alabhanto tameva vihāraṁ āgacchati, tassa cīvarapalibodhoyeva ṭhito, so ca ‘‘nevimaṁ cīvaraṁ kāressa’’nti citte uppanne chijjati, tasmā ‘‘antosīmāya uddharīyatī’’ti vuttaṁ. Sanniṭṭhānantikaṁ duvidhaṁ ‘‘na paccessa’’nti āvāsapalibodhaṁ chinditvā tato punapi tameva vihāraṁ āgantvā ‘‘nevimaṁ cīvaraṁ kāressa’’nti sanniṭṭhānaṁ karoti, bahisīmāya ṭhatvā ‘‘nevimaṁ cīvaraṁ kāressaṁ na paccessa’’nti cittuppādena sanniṭṭhānantikaṁ hoti. Gāthāyampi ‘‘dve palibodhā apubbaṁ acarima’’nti idaṁ imameva sandhāya. ‘‘Āsāvacchediko kathaṁ antosīmāya ? Āsīsitena ‘tumhe vihārameva patthetha, ahaṁ pahiṇissāmī’ti vutto pubbe ‘na paccessa’nti āvāsapalibodhaṁ chinditvā gato puna taṁ vihāraṁ gantvā tena ‘nāhaṁ sakkomi dātu’nti pahito hotī’’ti likhitaṁ. ‘‘Atthāre hi sati uddhāro nāmā’’ti atthāraṁ vinā uddhāraṁ na labhanti, tasmā vuttaṁ. Purimā dveti ‘‘dve kathinuddhārā ekuppādā ekanirodhā’’ti vuttādhikāre paṭhamaṁ vuttā antarabbhārasahubbhārā. Na pakkamanantikādayo dve. Ekato nirujjhantīti uddhārabhāvaṁ pāpuṇantīti attho.",
  "tika-vin06t5:169": "Kathinabhedavaṇṇanā niṭṭhitā.",
  "tika-vin06t5:170": "Paññattivaggavaṇṇanā niṭṭhitā.",
  "tika-vin06t5:171": "Upālipañcakavaṇṇanā",
  "tika-vin06t5:172": "Anissitavaggavaṇṇanā",
  "tika-vin06t5:173": "419.Kāyikaupaghātikā nāma kāyena vītikkamo.",
  "tika-vin06t5:174": "Nappaṭippassambhanavaggavaṇṇanā",
  "tika-vin06t5:175": "420.Omaddakārakoti omadditvā abhibhavitvā kārako.",
  "tika-vin06t5:176": "Vohāravaggavaṇṇanā",
  "tika-vin06t5:177": "424. Bhedakaravatthūni nissāya vivādādhikaraṇaṁ samuṭṭhāti, evaṁ yathāsaṅkhyaṁ gacchati. Kodhopanāhādidvādasamūlapayogaṁ vivādādhikaraṇaṁ, tathā sesesu. Osāraṇādīsu navasu ṭhānesu kammañattiyā karaṇaṁ. Dvīsu ṭhānesu ñattidutiyañatticatutthakammesu. Yasmā mahāaṭṭhakathāyaṁ vuttanayeneva ubhatovibhaṅgā asaṅgahitā, tasmā yaṁ kurundiyaṁ vuttaṁ, taṁ gahetabbanti sambandho.",
  "tika-vin06t5:178": "Diṭṭhāvikammavaggavaṇṇanā",
  "tika-vin06t5:179": "425. Tiṇṇannaṁ upari saha āpattiṁ desetuṁ na labbhanti. Kammanānāsaṁvāsakānaṁ laddhiggahitakova laddhinānāsaṁvāsako. ‘‘Avippavāsasīmāya ṭhitassā’’ti mahāsīmaṁ kira sandhāya vuttaṁ.",
  "tika-vin06t5:180": "433. ‘‘Ummādā cittakkhepā’’ti pāṭho.",
  "tika-vin06t5:181": "Musāvādavaggavaṇṇanā",
  "tika-vin06t5:182": "444.Pariyāyena jānantassāti yassa kassaci jānantassa pariyāyena vuttamusāvādoti attho.",
  "tika-vin06t5:183": "446.Anuyogo na dātabboti tena vuttaṁ anādiyitvā tuṇhī bhavitabbanti attho.",
  "tika-vin06t5:184": "Bhikkhunovādavaggavaṇṇanā",
  "tika-vin06t5:185": "454.Vohāraniruttiyaṁ saddaniruttiyaṁ. Maggapaccavekkhaṇādayo ekūnavīsati.",
  "tika-vin06t5:186": "Ubbāhikavaggavaṇṇanā",
  "tika-vin06t5:187": "455.Pasāretā mohetā.",
  "tika-vin06t5:188": "Adhikaraṇavūpasamavaggavaṇṇanā",
  "tika-vin06t5:189": "458.‘‘Yathārattanti anupasampanne apekkhatī’’tipi vadanti. ‘‘Yathāvuḍḍhanti upasampanne apekkhatī’’ti likhitaṁ.",
  "tika-vin06t5:190": "Kathinatthāravaggavaṇṇanā",
  "tika-vin06t5:191": "467. ‘‘Ekāvatto’’tipi paṭhanti, tassa kuddho kodhābhibhūtoti kirattho. Ekavatthotipi keci, uttarāsaṅgaṁ apanetvā ṭhitoti kirattho, taṁ sabbaṁ aṭṭhakathāyaṁ uddhaṭapāḷiyā virujjhatīti. Ekāvaṭṭoti hi uddhaṭaṁ, tasmā na gahetabbaṁ. Antarā vuttakāraṇenāti ‘‘kiccayapasutattā vandanaṁ asamannāharanto nalāṭaṁ paṭihaññeyyā’’tiādivuttakāraṇena.",
  "tika-vin06t5:192": "Upālipañcakavaṇṇanā niṭṭhitā.",
  "tika-vin06t5:193": "Āpattisamuṭṭhānavaṇṇanā",
  "tika-vin06t5:194": "470.Pubbe vuttamevāti sahaseyyādipaṇṇattivajjaṁ. Itaranti sacittakaṁ. Desento, domanassiko aññehi bhiṁsāpanādīni katvā āpattiṁ āpajjitvāti adhippāyo.",
  "tika-vin06t5:195": "Dutiyagāthāsaṅgaṇikavaṇṇanā",
  "tika-vin06t5:196": "Kāyikādiāpattivaṇṇanā",
  "tika-vin06t5:197": "474-5. Nidānuddesaṁ vinā sesuddesābhāvā ‘‘sabbapātimokkhuddesānañca saṅgaho hotī’’ti vuttaṁ. Vinaye garukā vinayagarukā. Idaṁ pana dvīsu gāthāsu kiñcāpi āgataṁ, aññehi pana missetvā vuttabhāvā nānākaraṇaṁ paccetabbaṁ. Navasu ṭhānesu kammaṁ hotīti kammañatti hoti. Vācāti vacīsambhavā. Addhānahīno ūnavīsativasso. ‘‘Apicetthāti kurundivādo’’ti vuttaṁ. Vanappatinti evaṁ adinnādāne āgataṁ vanappatiṁ. Vissaṭṭhichaḍḍaneti sukkavissaṭṭhiyaṁ. Dukkaṭā katāti dukkaṭaṁ vuttaṁ. Āmakadhaññaṁ viññāpetvā bhuñjantiyā pubbapayoge dukkaṭaṁ, ajjhohāre pācittiyaṁ.",
  "tika-vin06t5:198": "Pācittiyavaṇṇanā",
  "tika-vin06t5:199": "476. Mahāsaṅghikā sāmaṇerepi āpattiṁ desāpenti kira, tena vuttaṁ ‘‘na desāpetabbā’’ti, daṇḍakammaṁ pana tesaṁ kātabbaṁ tathārūpe oḷārikavītikkame.",
  "tika-vin06t5:200": "Avandanīyapuggalādivaṇṇanā",
  "tika-vin06t5:201": "477.Dasasataṁ āpattiyoti sahassaṁ āpattiyo. Campāyaṁ vinayavatthusminti campeyyakkhandhake. Adhammena vaggantiādīni cattāri kammāniyeva bhagavatā vuttānīti attho. Na kevalaṁ āpattiyeva, atha kho cha samathā…pe… sammukhāvinayena sammanti, samāyogaṁ gacchanti sammukhāvinayena sampayogaṁ gacchantīti attho. Vinā samathehi sammati, samathabhāvaṁ gacchati. Paṭisedhatthe sati vinā samathehīti samathehi vināti attho.",
  "tika-vin06t5:202": "Soḷasakammādivaṇṇanā",
  "tika-vin06t5:203": "478.Asuttakanti suttavirahitaṁ, usuttaṁ tatra natthīti adhippāyo.",
  "tika-vin06t5:204": "Dutiyagāthāsaṅgaṇikavaṇṇanā niṭṭhitā.",
  "tika-vin06t5:205": "Sedamocanagāthāvaṇṇanā",
  "tika-vin06t5:206": "Avippavāsapañhāvaṇṇanā",
  "tika-vin06t5:207": "479.Tahinti tasmiṁ puggale. Akappiyasambhogo nāma methunadhammādi. ‘‘Varasenāsanarakkhaṇatthāya vissajjetvā paribhuñjituṁ vaṭṭatī’’ti garubhaṇḍavinicchaye vutto. Ekādasāvandiye paṇḍakādayo ekādasa. Upeti saparisaṁ. Na jīvati nimmitarūpattā. ‘‘Ubbhakkhakena vadāmī’’ti iminā mukhe methunadhammābhāvaṁ dīpeti. Adhonābhivivajjanena vaccamaggappassāvamaggesu . Gāmantarapariyāpannaṁ nadipāraṁ okkantabhikkhuniṁ sandhāyāti bhikkhuniyā gāmāpariyāpannaparatīre nadisamīpameva sandhāya vuttā. Tattha paratīre gāmūpacāro ekaleḍḍupāto nadipariyantena paricchinno, tasmā paratīre ratanamattampi araññaṁ na atthi, tañca tiṇādīhi paṭicchannattā dassanūpacāravirahitaṁ karoti. Tattha attano gāme āpatti natthi. Paratīre pana ekaleḍḍupātasaṅkhāte gāmūpacāreyeva padaṁ ṭhapeti. Antare abhidhammavasena araññabhūtaṁ sakagāmaṁ atikkamati nāma, tasmā gaṇamhā ohīyanā ca hotīti ñātabbaṁ. Ettāvatāpi santosamakatvā vicāretvā gahetabbaṁ. Bhikkhūnaṁ santike upasampannā pañcasatā mahāpajāpatippamukhā. Mahāpajāpatipi hi ānandattherena dinnaovādassa paṭiggahitattā bhikkhūnaṁ santike upasampannā nāma.",
  "tika-vin06t5:208": "Pārājikādipañhāvaṇṇanā",
  "tika-vin06t5:209": "480.‘‘Dussakuṭiṁ sandhāyā’’ti saha dussena vītikkamanassa sakkuṇeyyatāya vuttaṁ. Liṅgaparivatte paṭiggahaṇassa vijahanato sāmaṁ gahetvā bhuñjituṁ na vaṭṭati. Kākaūhadanaṁ vāti kākena ūhadanaṁ vā. ‘‘Tayo purisepi upagantvā’’ti pāṭhaseso.",
  "tika-vin06t5:210": "Pācittiyādipañhāvaṇṇanā",
  "tika-vin06t5:211": "481.Methunadhammapaccayā nāma kāyasaṁsaggo. Taṁhetu methunadhammassa pubbabhāgabhūtaṁ kāyasaṁsaggaṁ vāyāmantiyāti aṭṭhavatthupūraṇaṁ sandhāya. Paribhogappaccayāti paribhogakāraṇā. Tasmāti yasmā paribhogappaccayā āpajjati, tasmā bhojanapariyosāne hotīti attho. Porāṇapotthakesu ‘‘tassā’’ti pāṭho. ‘‘Kāraṇavacanaṁ sundaraṁ bhojanaparicchedadassanato’’ti vadanti.",
  "tika-vin06t5:212": "Sedamocanagāthāvaṇṇanā niṭṭhitā.",
  "tika-vin06t5:213": "Pañcavaggo",
  "tika-vin06t5:214": "Kammavaggavaṇṇanā",
  "tika-vin06t5:215": "483. ‘‘Ummattakasammutiṁ ummattake yācitvā gate asammukhāpi dātuṁ vaṭṭatī’’ti vuttaṁ. Tattha nisinnepi na kuppati niyamābhāvā. Asammukhā kate dosābhāvaṁ dassetuṁ ‘‘asammukhākataṁ sukataṁ hotī’’ti vuttaṁ. Dūtena upasampadā panettha sammukhā kātuṁ na sakkā. Kammavācānānattasabhāvā pattanikkujjanādayo hatthapāsato apanetvā kātabbā, tena vuttaṁ ‘‘asammukhā kataṁ sukataṁ hotī’’ti. ‘‘Pucchitvā codetvā sāretvā kātabbaṁ apucchitvā acodetvā asāretvā karotī’’ti ayaṁ vacanattho. Ṭhapetvā kattikamāsanti so pavāraṇāmāso, dve ca puṇṇamāsiyoti paṭhamadutiyavassūpagatānaṁ pavāraṇā puṇṇamāsā dve.",
  "tika-vin06t5:216": "485. Padaṁ vā chaḍḍetīti attho. Ka-vaggādīsu pañcasu. Garukanti dīghaṁ, saṁyogaparañca. ‘‘Buddharakkhitattherassa yassa nakkhamatī’’ti ettha ta-kāraka-kārā saṁyogaparā. Dīghe vattabbe rassanti ‘‘so tuṇhī assā’’ti vattabbe so tuṇhi assāti vacanaṁ.",
  "tika-vin06t5:217": "486. Sesaṭṭhakathāsu vuttavacanaṁ kurundiyaṁ pākaṭaṁ katvā ‘‘nisīdituṁ na sakkontī’’ti vuttaṁ.",
  "tika-vin06t5:218": "487-8.Parisuddhasīlā cattāro bhikkhūti pārājikaṁ anāpannā. Na tesaṁ chando vā pārisuddhi vā etīti tīsu, dvīsu vā nisinnesu ekassa, dvinnaṁ vā chandapārisuddhi āhaṭāpi anāhaṭāva.",
  "tika-vin06t5:219": "Apalokanakammakathāvaṇṇanā",
  "tika-vin06t5:220": "495-6. Kāyasambhogasāmaggidānasahaseyyapaṭiggahaṇādi imassa apalokanakammassa ṭhānaṁ hotīti evampi apalokanakammaṁ pavattatīti attho. Kammaññeva lakkhaṇanti kammalakkhaṇaṁ. Osāraṇanissāraṇabhaṇḍukammādayo viya kammañca hutvā aññañca nāmaṁ na labhati , kammameva hutvā upalakkhīyatīti kammalakkhaṇaṁ upanissayo viya. Hetupaccayādilakkhaṇavimutto hi sabbo paccayaviseso tattha saṅgayhati, evampi ‘‘kammalakkhaṇamevā’’ti vuttaṁ. Kammalakkhaṇaṁ dassetuṁ ‘‘acchinnacīvarajiṇṇacīvaranaṭṭhacīvarāna’’ntiādi vuttaṁ. ‘‘Tato atirekaṁ dentena apaloketvā dātabba’’nti vuttaṁ apalokanaṁ kammalakkhaṇameva. Evaṁ sabbattha lakkhaṇaṁ veditabbaṁ. Iṇapalibodhampīti sace tādisaṁ bhikkhuṁ iṇāyikā palibujjhanti. Tatruppādato dātuṁ vaṭṭati. Antarasannipātoti uposathappavāraṇādimahāsannipāte ṭhapetvā antarā maṅgaluccāraṇādi. Upanikkhepatoti cetiyassa āpadatthāya nikkhittato. ‘‘Aññā katikā kātabbā’’ti ye rukkhe uddissa pubbe katikā katā, tehi imesaṁ aññattāti vuttaṁ. ‘‘Sace tattha mūle’’ti pubbe ‘‘ito paṭṭhāya bhājetvā khādantū’’ti vacanena puggalikaparibhogo paṭikkhitto hoti. Anuvicaritvāti pacchato pacchato gantvā. Tesaṁ santikā paccayaṁ paccāsīsantenāti attho. Mūlabhāganti dasamabhāgaṁ katvā. Pubbakāle dasamabhāgaṁ katvā adaṁsu, tasmā ‘‘mūlabhāgo’’ti vuttaṁ. Akatāvāsaṁ vā katvāti uppannaāyena. Jaggitakāleyeva na vāretabbāti jaggitā hutvā pupphaphalabharitakāleti attho. Jagganakāleti jaggituṁ āraddhakāle. Ñattikammaṭṭhānabhede panāti ñattikammassa ṭhānabhede.",
  "tika-vin06t5:221": "Idaṁ panettha pakiṇṇakaṁ – atthi saṅghakammaṁ saṅgho eva karoti, na gaṇo, na puggalo, taṁ apalokanakammassa kammalakkhaṇekadesaṁ ṭhapetvā itaraṁ catubbidhampi kammaṁ veditabbaṁ. Atthi saṅghakammaṁ saṅgho ca karoti, gaṇo ca karoti, puggalo ca karoti, taṁ pubbe ṭhapitaṁ. Vuttañhetaṁ ‘‘yasmiṁ vihāre dve tayo janā vasanti, tehi nisīditvā katampi saṅghena katasadisameva. Yasmiṁ pana vihāre eko bhikkhu hoti, tena bhikkhunā’’tiādi (pari. aṭṭha. 495-496). Atthi gaṇakammaṁ saṅgho ca karoti, gaṇo ca karoti, puggalo ca karoti, taṁ yo pārisuddhiuposatho aññesaṁ santike karīyati, tassa vasena veditabbaṁ. Atthi gaṇakammaṁ gaṇova karoti, na saṅgho, na puggalo, taṁ yo pārisuddhiuposatho aññamaññaṁ ārocanavasena karīyati, tassa vasena veditabbaṁ. Atthi puggalakammaṁ puggalova karoti, na saṅgho, na gaṇo, taṁ adhiṭṭhānuposathavasena veditabbaṁ. Atthi gaṇakammaṁ ekaccova gaṇo karoti, ekacco na karoti, tattha añattikaṁ dveyeva karonti, na tayo. Sañattikaṁ tayova karonti, na tato ūnā vā adhikā vāti.",
  "tika-vin06t5:222": "Apaññattepaññattavaggavaṇṇanā",
  "tika-vin06t5:223": "500. Kakusandhakoṇāgamanakassapā eva hi satta āpattikkhandhe paññapesuṁ. Vipassīādayo pana ovādapātimokkhaṁ uddisiṁsu, na sikkhāpadaṁ paññapesuṁ.",
  "tika-vin06t5:224": "Nigamanakathāvaṇṇanā",
  "tika-vin06t5:225": "Ubhatovibhaṅgakhandhakaparivārehi vibhattaṁ desanaṁ atthi tassa vinayapiṭakassa, nāmena samantapāsādikā nāma saṁvaṇṇanā ‘‘samantapāsādikā nāmā’’ti vuttavacanasaṁvaṇṇanā samattāti āha. Tattha padhānaghare. Iddhā atthavinicchayādīhi.",
  "tika-vin06t5:226": "Sammā udito samudito, te guṇe akicchena adhigato adhikappamāṇaguṇehi vā samudito, tena samuditena ‘‘gatānaṁ dhammānaṁ gatiyo samannesatī’’ti vuttāya satiyā uppāditā saddhādayo paramavisuddhā nāma samannārakkhattā. Iti satipi saddhādīhi vuttā hoti. Evaṁ sante ettha vutte catubbidhe sīle pātimokkhasaṁvarasīlaṁ saddhā maṇḍeti. Saddhāsādhanañhi taṁ. Indriyasaṁvarājīvapārisuddhipaccayaparibhogasīlāni paṭimaṇḍenti sativīriyapaññāyoti yathāyogaṁ veditabbaṁ. Apica saddhā ca buddhirahitā avisuddhā hoti buddhiyā pasādahetuttā. Buddhiyo pana tassānubhāvena paramavisuddhā nāma honti. Paññā saddhārahitā kerāṭikapakkhaṁ bhajati, saddhāyuttā eva visuddhā hoti. Vīriyañca samādhirahitaṁ uddhaccāya saṁvattati, na samādhiyuttanti vīriyassa suddhavacanato samādhipi vutto hoti, evaṁ paramavisuddhā saddhādayopi pātimokkhaṁ paṭimaṇḍentīti ñātabbaṁ. Kathaṁ? Paṭipattidesake satthari ca paṭipattiyañca paṭipattiphale ca saddhāya vinā sīlasamādānaṁ, samādinnavisodhanañca kātuṁ na sakkāti saddhā pātimokkhaṁ paṭimaṇḍeti. Tattha ‘‘itipi so bhagavā’’tiādinā (dī. ni. 1.255; ma. ni. 1.74; saṁ. ni. 1.249) satthari ca pūjetuṁ sakkoti. Paṭipattiyaṁ sīlavipattisampattimūlake sandiṭṭhikasamparāyikaphale ca saddhāpavatti vitthārato ñātabbā, sīlavipattisampattinimittaṁ ādīnavamānisaṁsañca ādīnavapariccāge, ānisaṁsasampādane ca upāyaṁ disvā tathā pavattamānā paññā pātimokkhasaṁvaraṁ paṭimaṇḍeti. ‘‘Atisīta’’ntiādinā appavattanārahaṁ kosajjaṁ ‘‘yo ca sītañca uṇhañcā’’ti vuttānusārena pajahitvā anuppannuppannānaṁ asaṁvarasaṁvarānaṁ anuppādanapajahanauppādanavaḍḍhanavasena pavattamānavīriyaṁ pātimokkhaṁ paṭimaṇḍeti, iminā nayena indriyasaṁvarādīsupi yojetabbaṁ. Catunnampi saṅgahavatthūnaṁ anukūlasamudācāro idha ācāroti veditabbo. Ajjava-vacanena lābhasakkārahetu kāyaduccaritādikuṭilakaramāyāsāṭheyyapaṭipakkhaajjavadhammasamāyogadīpanena alobhajjhāsayatā dīpitā. Maddava-vacanena kakkhaḷabhāvakarapaṭighādipaṭipakkhabhūtamettādimaddavadhammasamāyogadīpanena hitajjhāsayādīni dīpitāni honti. Ādi-saddena ‘‘khanti ca soraccañca sākhalyañca paṭisanthāro cā’’tiādinā (dha. sa. dukamātikā 125-126) vuttadhammehi samāyogo dīpito hoti. Idha vuttā ajjavamaddavādayo guṇā sīlasampattiyā hetū ca honti sīlasampattiphalañca taṁsampādanato. Sakasamayoti catuparisā. Etena sabhāgadukkhabhāvābhāvo sūcito. Atha vā sakasamayoti sogataṁ piṭakattayaṁ sakasamayo eva gahanaṁ duddīpanattā, sakasamayassa sanniṭṭhānaṁ sakasamayagahanaṁ –",
  "tika-vin06t5:227": "‘‘Saccaṁ satto paṭisandhi, paccayākārameva ca;",
  "tika-vin06t5:228": "Duddasā caturo dhammā, desetuñca sudukkarā’’ti. (vibha. aṭṭha. 225) –",
  "tika-vin06t5:229": "Vuttattā yathā sakasamayassa gahanapadena yojanā vuttā, tathā parasamayassapi. Paññāveyyattiyenāti anena tikhiṇena ñāṇena katasilānisitasatthasadisasabhāvapaññā vuttā. Tipiṭakasaṅkhātāya pariyattiyā pabhedo tipiṭakapariyattippabhedo. Tasmiṁ pabhede. Tanti ca tantiattho ca sāsanaṁ nāma. Idha ‘‘tanti evā’’ti vadanti. Yasmiṁ ayaṁ saṁvaṇṇanā niṭṭhāpitā, tasmiṁ kāle paṭivedhañāṇābhāvato sutamayaṁ sandhāya ‘‘appaṭihatañāṇappabhāvenā’’ti vuttaṁ. Karaṇasampattiyā janitattā sukhaviniggataṁ. Sukhaviniggatattā madhurodātavacanalāvaṇṇayuttenāpi yojetabbaṁ, īdisaṁ vacanaṁ sotasukhañca sannivesasampattisukhañca hoti. ‘‘Veyyākaraṇenā’’ti avatvā ‘‘mahāveyyākaraṇenā’’ti vuttattā sikkhāniruttichandovicityādipaṭimaṇḍitapāṇiniyanyāsādhāraṇadhāraṇasabhāvo sūcito bhavati. Yuttavādinātiādīsu yuttamuttavādinā ṭhānuppattiyapaññāya samannāgatenāti attho. Ojābhedepi āyusattikaraṇatādisāmatthayogānaṁ mahākavinā racitaganthassa mahantattā vā ‘‘tipiṭakapariyattippabhede’’tiādīhi sāsane, hetuvisaye, sadde cāti imesu tīsu ṭhānesu pāṭavabhāvaṁ dīpento venayikabuddhisampattisabbhāvamassa sūceti. Yesaṁ puggalānaṁ pabhinnā paṭisambhidādi, te pabhinnapaṭisambhidādayo dhammā. Tehi parivārito ukkhittasantatiupacchedamakatvā attano santāne uppādanavaḍḍhanavasena vārito so pabhinnapaṭisambhidāparivāro. Tasmiṁ pabhinnapaṭisambhidāparivāre uttarimanussadhammeti attho. Chaḷabhiññacatupaṭisambhidādippabhedaguṇapaṭimaṇḍite pana chaḷabhiññā uttarimanussadhammā eva. Catūsu paṭisambhidāsu atthapaṭisambhidāya ekadesova. Tadubhayaṁ sayaṁ uttarimanussadhammapariyāpannaṁ kathaṁ uttarimanussadhammaṁ paṭimaṇḍetīti ce? Rukkhaṁ rukkhassa avayavabhūtapupphādayo viya sayañca yesaṁ uttarimanussadhammānaṁ avayavattāti. Kāmāvacaradhammapariyāpannapaṭisambhidāñāṇaṁ uttarimanussadhammānaṁ anavayavabhūtaṁ uttarimanussadhammaṁ paṭimaṇḍeti, purisassa anavayavabhūto alaṅkāro viya purisaṁ. Atha vā kāmāvacarapaasambhidāparivāro chaḷabhiññāpaṭisambhidādippabhedaguṇe paṭimaṇḍeti. Lokuttarapaṭisambhidaṁ sandhāya puna paṭisambhidāvacanañca. Sāsane uppajjitvā sāsanassa alaṅkārabhūtena, yasmiṁ vaṁse uppanno, tasseva vā alaṅkārabhūtena. Saṅkhepavitthāresu itarītarakaraṇaṁ, appasannapasannānaṁ pasāduppādanābhivuḍḍhikaraṇaṁ, vuttānaṁ gambhīrānaṁ gambhīruttānabhāvakaraṇanti evaṁ chabbidhācariyaguṇayogato vipulabuddhi nāma. Ye dhammacintanaṁ atidhāvantā keci ucchedādinānappakāraṁ antaṁ vā gaṇhanti, ‘‘sabbaṁ ñeyyaṁ paññatti evā’’ti vā ‘‘paramattho evā’’ti vā gaṇhanti, tesaṁ buddhi micchādiṭṭhipaccayattā samalā nāma hoti, imassa pana buddhi dhammacintātidhāvanarahitattā visuddhā nāma hoti. Tena vuttaṁ ‘‘vipulavisuddhabuddhinā’’ti . Garūhi ‘‘piyo garu bhāvanīyo’’tiādinā (a. ni. 7.37; netti. 113) vuttaguṇehi yuttagarūhi. Guṇehi thirabhāvaṁ gatattā therena.",
  "tika-vin06t5:230": "Sīlena sīlassa vā visuddhiyā sīlavisuddhiyā. Avijjaṇḍakosaṁ padāletvā paṭhamaṁ abhinibbattattā lokajeṭṭhassa. Lokassa vā gambhīre mahante sīlādikkhandhe esi gavesīti mahesīti.",
  "tika-vin06t5:231": "Ettāvatā samadhikasattavīsatisahassaparimāṇāya samantapāsādikasaññitāya vinayaṭṭhakathāya sabbapadesu vinicchayajātaṁ saṅkhipitvā gaṇṭhiṭṭhānavikāsanā katā hoti, tathāpi yaṁ ettha likhitaṁ, taṁ suṭṭhu vicāretvā pāḷiñca aṭṭhakathañca sallakkhetvā ye ācariyā buddhassa bhagavato mahānubhāvaṁ, vinayapiṭakassa ca vicitranayagambhīratthataṁ sallakkhetvā porāṇānaṁ kathāmaggaṁ avināsetvā attano matiṁ pahāya kevalaṁ saddhammaṭṭhitiyā, parānuggahakāmatāya ca vinayapiṭakaṁ pakāsentā ṭhitā, tesaṁ pādamūle vanditvā khantisoraccādiguṇasamannāgatena hutvā vattasampattiyā tesaṁ cittaṁ ārādhetvā paveṇiyā āgataṁ vinicchayaṁ kathāpetvā upadhāretvā yaṁ tena saṁsandati, taṁ gahetabbaṁ, itaraṁ chaḍḍetabbaṁ. Itarathā tuṇhībhūtena bhavitabbaṁ. Vinicchayasaṅkarakarena pana na bhavitabbameva. Kasmā? Sāsanassa nāsahetuttā. Hoti cettha –",
  "tika-vin06t5:232": "‘‘Asambudhaṁ buddhamahānubhāvaṁ,",
  "tika-vin06t5:233": "Dhammassa gambhīranayatthatañca;",
  "tika-vin06t5:234": "Yo vaṇṇaye taṁ vinayaṁ aviññū,",
  "tika-vin06t5:235": "So duddaso sāsananāsahetu.",
  "tika-vin06t5:236": "Pāḷiṁ tadatthañca asambudhañhi,",
  "tika-vin06t5:237": "Nāseti yo aṭṭhakathānayañca;",
  "tika-vin06t5:238": "Anicchayaṁ nicchayato parehi,",
  "tika-vin06t5:239": "Gāheti teheva purakkhato so.",
  "tika-vin06t5:240": "Anukkameneva mahājanena,",
  "tika-vin06t5:241": "Purakkhato paṇḍitamānibhikkhu;",
  "tika-vin06t5:242": "Apaṇḍitānaṁ vimatiṁ akatvā,",
  "tika-vin06t5:243": "Ācariyalīḷaṁ purato karotī’’ti.",
  "tika-vin06t5:244": "Samantapāsādikāya gaṇṭhipadādhippāyappakāsanā samattā.",
  "tika-vin06t5:245": "Vajirabuddhiṭīkā niṭṭhitā."
}