{
  "tika-s0404t26:0": "1. Nissayavaggo",
  "tika-s0404t26:1": "1-10. Kimatthiyasuttādivaṇṇanā",
  "tika-s0404t26:2": "1-10. Ekādasakanipātassa paṭhamādīni uttānatthāneva. Dasame janitasminti kammakilesehi nibbatte, jane etasminti vā janetasmiṁ, manussesūti attho. Tenāha ‘‘ye gottapaṭisārino’’ti. Janitasmiṁ-saddo eva vā i-kārassa e-kāraṁ katvā ‘‘janetasmi’’nti vutto. Janitasminti ca janasminti attho veditabbo. Janitasminti sāmaññaggahaṇepi yattha catuvaṇṇasamaññā, tattheva manussaloke. Khattiyo seṭṭhoti ayaṁ lokasamaññāpi manussalokeyeva, na devakāye brahmakāye vāti dassetuṁ ‘‘ye gottapaṭisārino’’ti vuttaṁ. Paṭisarantīti ‘‘ahaṁ gotamo, ahaṁ kassapo’’ti paṭi paṭi attano gottaṁ anussaranti paṭijānanti vāti attho.",
  "tika-s0404t26:3": "Kimatthiyasuttādivaṇṇanā niṭṭhitā.",
  "tika-s0404t26:4": "Nissayavaggavaṇṇanā niṭṭhitā."
}