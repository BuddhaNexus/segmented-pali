{
  "tika-s0402t21:0": "4. Devadūtavaggo",
  "tika-s0402t21:1": "1. Sabrahmakasuttavaṇṇanā",
  "tika-s0402t21:2": "31. Catutthassa paṭhame sabrahmakānīti saseṭṭhakāni. Yesanti yesaṁ kulānaṁ. Puttānanti puttehi. Pūjitasaddayogena hi idaṁ karaṇatthe sāmivacanaṁ. Tenāti āhārādinā. Paṭijaggitā gopitāti yathākālaṁ tassa tassa dātabbassa dānena veyyāvaccassa ca karaṇena paṭijaggitā ceva uppannānatthappaharaṇena gopitā ca honti. Tesanti mātāpitūnaṁ. Brahmādibhāvasādhanatthanti tesaṁ guṇānaṁ atthitāya loke brahmā nāma vuccati, ācariyo nāma vuccati, āhuneyyo nāma vuccati, te mātāpitūnaṁ puttakaṁ paṭilabhantīti dassanavasena nesaṁ brahmādibhāvasādhanatthaṁ ‘‘bahukārā’’ti, vatvā taṁ tesaṁ bahukārataṁ nānākārato dassetuṁ ‘‘āpādakā’’tiādi vuttaṁ. Mātāpitaro hi puttānaṁ jīvitassa āpādakā, sarīrassa posakā, ācārasamācārānaṁ sikkhāpakā sakalassapi imassa lokassa dassetāro. Tenāha ‘‘puttānaṁ hī’’tiādi. Iṭṭhārammaṇaṁ tāva te dassentu, aniṭṭhārammaṇaṁ kathanti? Tampi dassetabbameva vajjanīyabhāvajānāpanatthaṁ.",
  "tika-s0402t21:3": "Avijahitā hontīti tāsaṁ bhāvanāya brahmānaṁ brahmaloke uppannattā avijahitā honti bhāvanā. Lobhanīyavayasmiṁ paṭhamayobbane ativiya mudubhāvappattadassanatthaṁ satavihataggahaṇaṁ. Pāṭiyekkanti visuṁ. Iminā kāraṇenāti iminā yathāvuttena puttesu pavattitehi atikkamena mettādisamuppattisaṅkhātena kāraṇena.",
  "tika-s0402t21:4": "Tharusippanti asisattikuntakalāpādiāyudhasippaṁ. Muddāgaṇanāti aṅgulisaṁkocanādinā hatthamuddāya gaṇanā. Ādisaddena pāṇādīnaṁ saṅgaho. Pacchācariyā nāma mātāpitūnaṁ santike uggahitagahaṭṭhavattasseva puggalassa yathāsakaṁ hatthācariyādīnaṁ sippaggāhāpananti katvā sabbapaṭhamaṁ ācariyā nāmāti yojetabbaṁ. Ānīya hutaṁ āhutaṁ. Pakārehi hutaṁ pāhutaṁ. Abhisaṅkhatanti tasseva vevacanaṁ.",
  "tika-s0402t21:5": "Namo kareyyāti sāyaṁ pātaṁ upaṭṭhānaṁ gantvā ‘‘idaṁ mayhaṁ uttamapuññakkhetta’’nti namakkāraṁ kareyya. Tāya naṁ pāricariyāyāti ettha nanti nipātamattaṁ, yathāvuttaparicaraṇenāti attho . Atha vā pāricariyāyāti bharaṇakiccakaraṇakulavaṁsappatiṭṭhānāpanādinā pañcavidhaupaṭṭhānena. Vuttañhetaṁ –",
  "tika-s0402t21:6": "‘‘Pañcahi kho, gahapatiputta, ṭhānehi puttena puratthimā disā mātāpitaro paccupaṭṭhātabbā – ‘bhato nesaṁ bharissāmi, kiccaṁ nesaṁ karissāmi, kulavaṁsaṁ ṭhapessāmi, dāyajjaṁ paṭipajjāmi, atha vā pana petānaṁ kālakatānaṁ dakkhiṇaṁ anuppadassāmī’ti. Imehi kho, gahapatiputta, pañcahi ṭhānehi puttena puratthimā disā mātāpitaro paccupaṭṭhitā pañcahi ṭhānehi puttaṁ anukampanti, pāpā nivārenti, kalyāṇe nivesenti, sippaṁ sikkhāpenti, patirūpena dārena saṁyojenti, samaye dāyajjaṁ niyyādentī’’ti (dī. ni. 3.267).",
  "tika-s0402t21:7": "Apica yo mātāpitaro tīsu vatthūsu abhippasanne katvā sīlesu vā patiṭṭhāpetvā pabbajjāya vā niyojetvā upaṭṭhahati, ayaṁ mātāpitūpaṭṭhākānaṁ aggoti veditabbo. Sā panāyaṁ pāricariyā puttassa ubhayalokahitasukhāvahāti taṁ dassetuṁ ‘‘idheva naṁ pasaṁsanti, pecca sagge pamodatī’’ti vuttaṁ. Pasaṁsantīti ‘‘ayaṁ puggalo matteyyo petteyyo saggasaṁvattaniyaṁ paṭipadaṁ pūretī’’ti idheva naṁ pasaṁsanti. Āmodati ādito paṭṭhāya modappattiyā. Pamodati nānappakāramodasampavattiyā.",
  "tika-s0402t21:8": "Sabrahmakasuttavaṇṇanā niṭṭhitā.",
  "tika-s0402t21:9": "2. Ānandasuttavaṇṇanā",
  "tika-s0402t21:10": "32. Dutiye tathājātikoti tathāsabhāvo. Cittekaggatālābhoti cittekaggatāya adhigamo. Rūpameva kilesuppattiyā kāraṇabhāvato rūpanimittaṁ. Esa nayo sesesupi. Sassatādinimittanti sassatucchedabhāvanimittaṁ. Puggalanimittanti puggalābhinivesananimittaṁ. Dhammanimittanti dhammārammaṇasaṅkhātaṁ nimittaṁ. ‘‘Siyā nu kho, bhante’’ti therena puṭṭho bhagavā ‘‘siyā’’ti avoca lokuttarasamādhippaṭilābhaṁ sandhāya. So hi nibbānaṁ santaṁ paṇītanti ca passati. Tenāha ‘‘idhānandā’’tiādi.",
  "tika-s0402t21:11": "Nibbānaṁsantanti samāpattiṁ appetvāti nibbānaṁ santanti ābhujitvā phalasamāpattiṁ appetvā . Divasampītiādinā asaṅkhatāya dhātuyā accantasantapaṇītādibhāvaṁ dasseti. Aṭṭhavidheti ‘‘santaṁ paṇītaṁ sabbasaṅkhārasamatho sabbūpadhipaṭinissaggo taṇhākkhayo virāgo nirodho nibbāna’’nti evaṁ aṭṭhavidhe ābhogasaññite samannāhāre. Niddhāraṇe cetaṁ bhummaṁ. Imasmiṁ ṭhāne…pe… labbhantevāti ‘‘idhānanda, bhikkhuno evaṁ hotī’’ti āgate imasmiṁ suttappadese ekopi ābhogasamannāhāro cepi sabbe aṭṭhapi ābhogasamannāhārā labbhanteva samannāharataṁ atthāvahattā.",
  "tika-s0402t21:12": "Ñāṇena jānitvāti vipassanāñāṇasahitena maggañāṇena jānitvā. Parāni ca oparāni ca cakkhādīni āyatanāni. Santatāyāti paṭippassaddhitāya. Kāyaduccaritādidhūmavirahitoti kāyaduccaritādi eva santāpanaṭṭhena dhūmo, tena virahito. Anīghoti apāpo. Jātijarāgahaṇeneva byādhimaraṇampi gahitamevāti tabbhāvabhāvatoti vuttaṁ.",
  "tika-s0402t21:13": "Ānandasuttavaṇṇanā niṭṭhitā.",
  "tika-s0402t21:14": "3. Sāriputtasuttavaṇṇanā",
  "tika-s0402t21:15": "33. Tatiye, ‘‘sāriputta, mayā saṁkhittena desitaṁ dhammaṁ tādisenapi na sukaraṁ viññātu’’nti iminā adhippāyeneva vadanto therassa ñāṇaṁ sabbamatikkamaṁ. Aññātāro ca dullabhāti hi iminā sāmaññavacanena sāriputtattherampi antogadhaṁ katvā dassento tenapi attano desanāya duppaṭividdhabhāvaṁ dasseti.",
  "tika-s0402t21:16": "Sammāti hetunā kāraṇena. Tenāha ‘‘upāyenā’’tiādi. Mānābhisamayāti mānassa dassanābhisamayā. Pahānābhisamayoti ca dassanābhisamayoti ca pariññābhisamayo vutto. Arahattamaggo hi pariññākiccasiddhiyā kiccavasena mānaṁ passati, asammohappaṭivedhavasenāti vuttaṁ hoti, ayamassa dassanābhisamayo. Tena diṭṭho pana pahānābhisamayo ca. Dassanābhisamayena hi pariññābhisamayameva pahīyati. Diṭṭhavisena diṭṭhasattānaṁ jīvitaṁ viya ayamassa pahānābhisamayo . Aṭṭhakathāyaṁ pana pahānābhisamayassa dassanābhisamayanānantariyakattā ‘‘pahānābhisamayena’’icceva vuttaṁ. Pahānābhisamaye hi gahite dassanābhisamayo gahitova hoti.",
  "tika-s0402t21:17": "Antamakāsidukkhassāti arahattamaggena mānassa pahīnattā ye ime ‘‘kāyabandhanassa anto jīrati (cūḷava. 278), haritantaṁ vā’’ti (ma. ni. 1.304) evaṁ vuttaantimamariyādanto ca ‘‘antamidaṁ, bhikkhave, jīvikāna’’nti (saṁ. ni. 3.80; itivu. 91) evaṁ vuttalāmakanto ca ‘‘sakkāyo eko anto’’ti (saṁ. ni. 3.103) evaṁ vuttakoṭṭhāsanto ca ‘‘esevanto dukkhassa sapaccayasaṅkhayā’’ti evaṁ vuttakoṭṭhāsanto cāti cattāro antā, tesu sabbasseva vaṭṭadukkhassa aduṁ catutthakoṭisaṅkhātaṁ antamakāsi, paricchedaṁ parivaṭumaṁ akāsi, antimasamudayamattāvasesaṁ dukkhamakāsīti vuttaṁ hoti. Tenāha ‘‘vaṭṭadukkhassa antamakāsī’’ti.",
  "tika-s0402t21:18": "Nanu ca ‘‘pahāna’’nti imassa niddese nibbānaṁ āgataṁ? Idha paṭippassaddhippahānasaṅkhātaṁ arahattaphalaṁ vuttaṁ, tasmā niddesenāyaṁ vaṇṇanā virujjhatīti āha ‘‘niddese panā’’tiādi. Tattha tāni padāni āgatānīti tasmiṁ niddese ‘‘pahānaṁ vūpasamaṁ paṭinissagga’’ntiādīni (cūḷani. 75 udayamāṇavapucchāniddeso) padāni āgatāni.",
  "tika-s0402t21:19": "Dhammatakkapurejavanti iminā tasmiṁ catutthajjhānavimokkhe ṭhatvā jhānaṅgāni vipassitvā adhigataṁ arahattavimokkhaṁ vadati. Arahattavimokkhassa hi maggasampayuttasammāsaṅkappasaṅkhāto dhammatakko purejavo hoti.",
  "tika-s0402t21:20": "Sāriputtasuttavaṇṇanā niṭṭhitā.",
  "tika-s0402t21:21": "4. Nidānasuttavaṇṇanā",
  "tika-s0402t21:22": "34. Catutthe piṇḍakaraṇatthāyāti āyūhanavasena rāsikaraṇatthāya. Abhinnānīti ekadesenapi akhaṇḍitāni. Bhinnakālato paṭṭhāya hi bījaṁ bījakiccāya na upakappati. Apūtīnīti udakatemanena pūtibhāvaṁ na upagatāni. Pūtibījañhi bījatthāya na upakappati. Tenāha ‘‘pūtibhāvena abījattaṁ appattānī’’ti. Na vātena na ca ātapena hatānīti vātena ca ātapena ca na hatāni, nirojataṁ na pāpitāni. Nirojañhi kasaṭabījaṁ bījatthāya na upakappati. Sārādānīti taṇḍulasārassa ādānato sārādāni. Nissārañhi bījaṁ bījatthāya na upakappati. Tenāha ‘‘gahitasārānī’’ti, patiṭṭhitasārānīti attho. Sannicayabhāvena sukhaṁ sayitānīti cattāro māse koṭṭhapakkhittaniyāmeneva sukhasayitāni.",
  "tika-s0402t21:23": "Kammavibhattīti kammavibhāgo. Diṭṭhadhammo vuccati paccakkhabhūto paccuppanno attabhāvo, tattha veditabbaphalaṁ kammaṁ diṭṭhadhammavedanīyaṁ. Paccupannabhavato anantaraṁ veditabbaphalaṁ kammaṁ upapajjavedanīyaṁ. Aparapariyāyavedanīyanti diṭṭhadhammānantarabhavato aññasmiṁ attabhāvapariyāye attabhāvaparivatte veditabbaphalaṁ kammaṁ. Paṭipakkhehi anabhibhūtatāya paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyakammaṁ nāma. Sā hi vuttākārena balavatī javanasantāne guṇavisesayuttesu upakārānupakāravasappavattiyā āsevanālābhena appavipākatāya ca paṭhamajavanacetanā itaradvayaṁ viya pavattasantānuparamāpekkhaṁ okāsalābhāpekkhañca kammaṁ na hotīti idheva pupphamattaṁ viya pavattivipākamattaṁ phalaṁ deti. Tathā asakkontanti kammassa vipākadānaṁ nāma upadhippayogādipaccayantarasamavāyeneva hotīti tadabhāvato tasmiṁyeva attabhāve vipākaṁ dātuṁ asakkontaṁ. Ahosikammanti ahosi eva kammaṁ, na tassa vipāko ahosi atthi bhavissati cāti evaṁ veditabbaṁ kammaṁ.",
  "tika-s0402t21:24": "Atthasādhikāti dānādipāṇātipātādiatthassa nipphādikā. Kā pana sāti āha ‘‘sattamajavanacetanā’’ti. Sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā ca samānā anantarattabhāve vipākadāyinī upapajjavedanīyakammaṁ nāma. Purimaupamāyayevāti migaluddakopamāyayeva.",
  "tika-s0402t21:25": "Sati saṁsārappavattiyāti iminā asati saṁsārappavattiyaṁ ahosikammapakkhe tiṭṭhati vipaccanokāsassa abhāvatoti dīpeti. Yaṁ garukanti yaṁ akusalaṁ mahāsāvajjaṁ, kusalañca mahānubhāvaṁ kammaṁ. Kusalaṁ vā hi hotu akusalaṁ vā, yaṁ garukaṁ mātughātādikammaṁ vā mahaggatakammaṁ vā, tadeva paṭhamaṁ vipaccati. Tenāha ‘‘kusalākusalesu panā’’tiādi. Yaṁ bahulanti yaṁ bahulaṁ abhiṇhaso kataṁ samāsevitaṁ. Tenāha ‘‘kusalākusalesu pana yaṁ bahulaṁ hotī’’tiādi. Yadāsannaṁ nāma maraṇakāle anussaritaṁ kammaṁ, āsannakāle kate pana vattabbameva natthīti āha ‘‘yaṁ pana kusalākusalesu āsannamaraṇe’’tiādi. Anussaritunti paribyattabhāvena anussarituṁ.",
  "tika-s0402t21:26": "Tesaṁ abhāveti tesaṁ yaṁgarukādīnaṁ tiṇṇaṁ kammānaṁ abhāve. Yattha katthaci vipākaṁ detīti paṭisandhijanakavasena vipākaṁ deti. Paṭisandhijanakavasena hi garukādikammacatukkaṁ vuttaṁ. Tattha garukaṁ sabbapaṭhamaṁ vipaccati, garuke asati bahulīkataṁ, tasmiṁ asati yadāsannaṁ , tasmiṁ asati ‘‘kaṭattā vā panā’’ti vuttaṁ purimajātīsu katakammaṁ vipaccati. Bahulāsannapubbakatesu ca balābalaṁ jānitabbaṁ. Pāpato pāpantaraṁ kalyāṇañca, kalyāṇato kalyāṇantaraṁ pāpañca bahulīkataṁ. Tato mahatova pubbakatādi appañca bahulānussaraṇena vippaṭisārādijananato, paṭipakkhassa aparipuṇṇatāya āraddhavipākassa kammassa kammasesassa vā aparapariyāyavedanīyassa aparikkhīṇatāya santatiyā pariṇāmavisesatoti tehi tehi kāraṇehi āyūhitaphalaṁ paṭhamaṁ vipaccati. Mahānāradakassapajātake (jā. 2.22.1153 ādayo) videharañño senāpati alāto, bījako dāso, rājakaññā rucā ca ettha nidassanaṁ. Tathā hi vuttaṁ bhagavatā –",
  "tika-s0402t21:27": "‘‘Tatrānanda, yvāyaṁ puggalo idha pāṇātipātī…pe… micchādiṭṭhi. Kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjati, pubbe vāssa taṁ kataṁ hoti pāpakammaṁ dukkhavedanīyaṁ, pacchā vāssa taṁ kataṁ hoti pāpakammaṁ dukkhavedanīyaṁ, maraṇakāle vāssa hoti micchādiṭṭhi samattā samādinnā, tena so kāyassa bhedā paraṁ maraṇā apāyaṁ duggatiṁ vinipātaṁ nirayaṁ upapajjatī’’ti –",
  "tika-s0402t21:28": "Ādi . Sabbaṁ mahākammavibhaṅgasuttaṁ (ma. ni. 3.303) vitthāretabbaṁ. Kiṁ bahunā. Yaṁ taṁ tathāgatassa mahākammavibhaṅgañāṇaṁ, tassevāyaṁ visayo, yadidaṁ tassa tassa kammassa tena tena kāraṇena pubbāparavipākatā samatthīyati.",
  "tika-s0402t21:29": "Idāni janakādikammacatukkaṁ vibhajanto ‘‘janakaṁ nāmā’’tiādimāha. Pavattiṁ na janetīti pavattivipākaṁ na janeti. Paṭhamanaye janakakammassa paṭisandhivipākamattasseva vuttattā tassa pavattivipākadāyakattampi anujānanto ‘‘aparo nayo’’tiādimāha. Tattha paṭisandhidānādivasena vipākasantānassa nibbattakaṁ janakaṁ. Sukhadukkhasantānassa nāmarūpappabandhassa vā cirataraṁ pavattihetubhūtaṁ upatthambhakaṁ. Tenāha ‘‘sukhadukkhaṁ upatthambheti, addhānaṁ pavattetī’’ti. Upapīḷakaṁ sukhadukkhappabandhe pavattamāne saṇikaṁ saṇikaṁ hāpeti. Tenāha ‘‘sukhadukkhaṁ pīḷeti bādheti, addhānaṁ pavattituṁ na detī’’ti.",
  "tika-s0402t21:30": "Vātakāḷako mahallako core ghātetuṁ na sakkotīti so kira mahallakakāle ekappahārena sīsaṁ chindituṁ na sakkoti, dve tayo vāre paharanto manusse kilameti, tasmā te evamāhaṁsu. Anulomikaṁ khantiṁ paṭilabhitvāti sotāpattimaggassa orato anulomikaṁ khantiṁ labhitvā . Taruṇavacchāya gāviyā madditvā jīvitakkhayaṁ pāpitoti ekā kira yakkhinī dhenuvesena āgantvā ure paharitvā māresi, taṁ sandhāyetaṁ vuttaṁ. Nagare bhavo nāgariyo.",
  "tika-s0402t21:31": "Ghātetvāti upacchinditvā. Kammassa upacchindanaṁ nāma tassa vipākappaṭibāhanamevāti āha ‘‘tassa vipākaṁ paṭibāhitvā’’ti. Tañca attano vipākuppattiyā okāsakaraṇanti vuttaṁ ‘‘attano vipākassa okāsaṁ karotī’’ti. Vipaccanāya katokāsaṁ kammaṁ vipakkammeva nāma hotīti āha ‘‘evaṁ pana kammena kate okāse taṁ vipākaṁ uppannaṁ nāma vuccatī’’ti. Upapīḷakaṁ aññassa vipākaṁ upacchindati, na sayaṁ attano vipākaṁ deti. Upaghātakaṁ pana dubbalakammaṁ upacchinditvā attano vipākaṁ uppādetīti ayametesaṁ viseso. Kiñci bahvābādhatādipaccayūpasannipātena vipākassa vibādhakaṁ upapīḷakaṁ, tathā vipākasseva upacchedakaṁ. Upaghātakakammaṁ pana upaghātetvā attano vipākassa okāsakaraṇena vipaccane sati janakameva siyā. Janakādibhāvo nāma vipākaṁ pati icchitabbo, na kammaṁ patīti vipākasseva upaghātakatā yuttā viya dissati, vīmaṁsitabbaṁ.",
  "tika-s0402t21:32": "Aparo nayo – yasmiṁ kamme kate paṭisandhiyaṁ pavatte ca vipākakaṭattārūpānaṁ uppatti hoti, taṁ janakaṁ. Yasmiṁ pana kate aññena janitassa iṭṭhassa vā aniṭṭhassa vā phalassa vibādhakavicchedakapaccayānuppattiyā upabrūhanapaccayuppattiyā janakasāmatthiyānurūpaṁ parisuddhiciratarappabandhā hoti, taṁ upatthambhakaṁ. Janakena nibbattitaṁ kusalaphalaṁ vā akusalaphalaṁ vā yena paccanīkabhūtena rogadhātuvisamatādinimittatāya vibādhayati, taṁ upapīḷakaṁ. Yena pana kammunā janakasāmatthiyavasena ciratarappabandhārahampi samānaṁ phalaṁ vicchedakapaccayuppattiyā upahaññati vicchijjati, taṁ upaghātakanti ayamettha sāro.",
  "tika-s0402t21:33": "Tattha keci dutiyassa kusalabhāvaṁ itthattamāgatassa appābādhadīghāyukatāsaṁvattanavasena, pacchimānaṁ dvinnaṁ akusalabhāvaṁ bahvābādhaappāyukatāsaṁvattanavasena vaṇṇenti. Tathā ca vuttaṁ majjhimanikāye cūḷakammavibhaṅgasuttavaṇṇanāyaṁ (ma. ni. aṭṭha. 3.290) –",
  "tika-s0402t21:34": "‘‘Cattāri hi kammāni – upapīḷakaṁ, upacchedakaṁ, janakaṁ, upatthambhakanti. Balavakammena hi nibbattaṁ pavatte upapīḷakaṁ āgantvā atthato evaṁ vadati nāma ‘sacāhaṁ paṭhamataraṁ jāneyyaṁ, na te idha nibbattituṁ dadeyyaṁ, catūsuyeva taṁ apāyesu nibbattāpeyyaṁ. Hotu, tvaṁ yattha katthaci nibbatta, ahaṁ upapīḷakakammaṁ nāma taṁ pīḷetvā nirojaṁ niyūsaṁ kasaṭaṁ karissāmī’ti. Tato paṭṭhāya taṁ tādisaṁ karoti. Kiṁ karoti? Parissayaṁ upaneti, bhoge vināseti.",
  "tika-s0402t21:35": "‘‘Tattha dārakassa mātukucchiyaṁ nibbattakālato paṭṭhāya mātu assādo vā sukhaṁ vā na hoti, mātāpitūnaṁ pīḷāva uppajjati. Evaṁ parissayaṁ upaneti. Dārakassa pana mātukucchimhi nibbattakālato paṭṭhāya gehe bhogā udakaṁ patvā loṇaṁ viya rājādīnaṁ vasena nassanti, kumbhadohanadhenuyo khīraṁ na denti, sūratā goṇā caṇḍā honti, kāṇā honti, khañjā honti, gomaṇḍale rogo patati, dāsādayo vacanaṁ na karonti, vāpitaṁ sassaṁ na jāyati, gehagataṁ gehe, araññagataṁ araññe nassati, anupubbena ghāsacchādanamattaṁ dullabhaṁ hoti, gabbhaparihāro na hoti, vijātakāle mātu thaññaṁ chijjati, dārako parihāraṁ alabhanto pīḷito nirojo niyūso kasaṭo hoti. Idaṁ upapīḷakakammaṁ nāma.",
  "tika-s0402t21:36": "‘‘Dīghāyukakammena pana nibbattassa upacchedakakammaṁ āgantvā āyuṁ chindati. Yathā hi puriso aṭṭhusabhagamanaṁ katvā saraṁ khipeyya, tamañño dhanuto muttamattaṁ muggarena paharitvā tattheva pāteyya, evaṁ dīghāyukakammena nibbattassa upacchedakakammaṁ āyuṁ chindati. Kiṁ karoti? Corānaṁ aṭaviṁ paveseti, vāḷamacchodakaṁ otāreti, aññataraṁ vā pana saparissayaṭhānaṁ upaneti. Idaṁ upacchedakakammaṁ nāma. ‘Upaghātaka’ntipi etasseva nāmaṁ. Paṭisandhinibbattakaṁ pana kammaṁ janakakammaṁ nāma. Appabhogakulādīsu nibbattassa bhogasampadādikaraṇena upatthambhakakammaṁ upatthambhakakammaṁ nāma.",
  "tika-s0402t21:37": "‘‘Parittakammenapi nibbattaṁ etaṁ pavatte pāṇātipātādiviratikammaṁ āgantvā atthato evaṁ vadati nāma ‘sacāhaṁ paṭhamataraṁ jāneyyaṁ, na te idha nibbattituṁ dadeyyaṁ, devalokeyeva taṁ nibbattāpeyyaṁ, hotu, tvaṁ yattha katthaci nibbatta, ahaṁ upatthambhakakammaṁ nāma upatthambhaṁ te karissāmī’ti upatthambhaṁ karoti. Kiṁ karoti? Parissayaṁ nāseti, bhoge uppādeti.",
  "tika-s0402t21:38": "‘‘Tattha dārakassa mātukucchiyaṁ nibbattakālato paṭṭhāya mātāpitūnaṁ sukhameva sātameva hoti. Yepi pakatiyā manussāmanussaparissayā honti, te sabbe apagacchanti . Evaṁ parissayaṁ nāseti. Dārakassa pana mātukucchimhi nibbattakālato paṭṭhāya gehe bhogānaṁ pamāṇaṁ na hoti, nidhikumbhiyo puratopi pacchatopi gehaṁ parivaṭṭamānā pavisanti. Mātāpitaro parehi ṭhapitadhanassapi sammukhībhāvaṁ gacchanti, dhenuyo bahukhīrā honti, goṇā sukhasīlā honti, vappaṭṭhāne sassāni sampajjanti, vaḍḍhiyā vā sampayuttaṁ, tāvakālikaṁ vā dinnaṁ dhanaṁ acoditā sayameva āharitvā denti, dāsādayo subbacā honti, kammantā na parihāyanti, dārako gabbhato paṭṭhāya parihāraṁ labhati, komārikavejjā sannihitāva honti. Gahapatikule jāto seṭṭhiṭṭhānaṁ, amaccakulādīsu jāto senāpatiṭṭhānādīni labhati. Evaṁ bhoge uppādeti. So aparissayo sabhogo ciraṁ jīvati. Idaṁ upatthambhakakammaṁ nāma. Imesu catūsu purimāni dve akusalāneva, janakaṁ kusalampi akusalampi, upatthambhakaṁ kusalamevā’’ti.",
  "tika-s0402t21:39": "Ettha vibādhūpaghātā nāma kusalavipākamhi na yuttāti adhippāyena ‘‘dve akusalānevā’’ti vuttaṁ. Devadattādīnaṁ pana nāgādīnaṁ ito anuppadinnayāpanakapetānañca narakādīsu akusalavipākūpatthambhanūpapīḷanūpaghātakāni santīti catunnampi kusalākusalabhāvo na virujjhati. Evañca katvā yā bahūsu ānantariyesu katesu ekena gahitappaṭisandhikassa itaresaṁ tassa anubalappadāyitā vuttā, sāpi samatthitā hoti.",
  "tika-s0402t21:40": "Suttantapariyāyena ekādasa kammāni vibhajitvā idāni abhidhammapariyāpannaṁ dassento ‘‘atthekaccāni pāpakāni kammasamādānānī’’tiādinā vibhaṅgapāḷiṁ (vibha. 810) dasseti. Tattha gatisampattipaṭibāḷhānīti gatisampattiyā paṭibāhitāni nivāritāni paṭisedhitāni. Sesapadesupi eseva nayo. Tattha ca gatisampattīti sampannagati devaloko ca manussaloko ca. Gativipattīti vipannagati cattāro apāyā. Upadhisampattīti attabhāvasamiddhi. Upadhivipattīti hīnaattabhāvatā. Kālasampattīti surājasumanussakālasaṅkhāto sampannakālo. Kālavipattīti durājadummanussakālasaṅkhāto vipannakālo. Payogasampattīti sammāpayogo. Payogavipattīti micchāpayogo.",
  "tika-s0402t21:41": "Idāni yathāvuttapāḷiyā atthaṁ dassento ‘‘tatthā’’tiādimāha. Tattha aniṭṭhārammaṇānubhavanārahe kamme vijjamāneyevāti iminā aniṭṭhārammaṇānubhavananimmittakassa pāpakammassa sabbhāvaṁ dasseti. Taṁ kammanti taṁ pāpakaṁ kammaṁ. Ekaccassa hi aniṭṭhārammaṇānubhavananimittaṁ bahupāpakammaṁ vijjamānampi gativipattiyaṁ ṭhitasseva vipaccati. Yadi pana so ekena kalyāṇakammena gatisampattiyaṁ devesu vā manussesu vā nibbatteyya, tādise ṭhāne akusalassa vāro natthi, ekantaṁ kusalassevāti taṁ kammaṁ gatisampattipaṭibāḷhaṁ na vipaccati. Patibāhitaṁ hutvāti bādhitaṁ hutvā. Attabhāvasamiddhiyanti sarīrasampattiyaṁ. Kiliṭṭhakammassāti hatthimeṇḍaassabandhakagopālakādikammassa. Palāyitabbayuttakāleti hatthiādipaccatthikasamāgamakāle. Lañjaṁ detīti evaṁ me bādhataṁ paresaṁ vase na hotīti deti. Corikayuttakāleti pakkhabalādīnaṁ labbhamānakāle. Antarakappeti pariyosānappatte antarakappe.",
  "tika-s0402t21:42": "Abhidhammanayena soḷasa kammāni vibhajitvā paṭisambhidāmaggapariyāyena (paṭi. ma. 1.234-235) dvādasa kammāni vibhajitvā dassetuṁ ‘‘aparānipī’’tiādimāha. Tattha atītabhavesu katassa kammassa atītabhavesuyeva vipakkavipākaṁ gahetvā ‘‘ahosi kammaṁ ahosi kammavipāko’’ti vuttanti āha ‘‘yaṁ kammaṁ atīte āyūhita’’ntiādi. Vipākavāranti vipaccanāvasaraṁ vipākavāraṁ. ‘‘Vipākavāraṁ labhatī’’ti iminā vuttamevatthaṁ ‘‘paṭisandhiṁ janesī’’tiādinā vibhāveti. Tattha paṭisandhiṁ janesīti iminā ca paṭisandhidāyakassa kammassa pavattivipākadāyitāpi vuttā hoti. Pavattivipākasseva pana dāyakaṁ rūpajanakasīsena vadati. Tasseva atītassa kammassa diṭṭhadhammavedanīyassa upapajjavedanīyassa ca paccayavekallena atītabhavesuyeva avipakkavipākañca, atīteyeva parinibbutassa diṭṭhadhammavedanīyaupapajjavedanīyaaparapariyāyavedanīyassa kammassa avipakkavipākañca gahetvā ‘‘ahosi kammaṁ nāhosi kammavipāko’’tipi vuttanti āha ‘‘yaṁ pana vipākavāraṁ na labhī’’tiādi.",
  "tika-s0402t21:43": "Atītasseva kammassa avipakkavipākassa paccuppannabhave paccayasampattiyā vipaccamānaṁ vipākaṁ gahetvā ‘‘ahosi kammaṁ atthi kammavipāko’’ti vuttanti āha ‘‘yaṁ pana atīte āyūhita’’ntiādimāha. Atītasseva kammassa atikkantavipākakālassa ca paccuppannabhave parinibbāyantassa ca avipaccamānavipākaṁ gahetvā ‘‘ahosi kammaṁ natthi kammavipāko’’ti vuttanti āha ‘‘aladdhavipākavāra’’ntiādi. Atītasseva kammassa vipākārahassa avipakkavipākassa anāgatabhave paccayasampattiyā vipaccitabbaṁ vipākaṁ gahetvā ‘‘ahosi kammaṁ bhavissati kammavipāko’’ti vuttanti dassento ‘‘yaṁ pana atīte āyūhita’’ntiādimāha. Atītasseva kammassa atikkantavipākakālassa ca anāgatabhave parinibbāyitabbassa avipaccitabbavipākañca gahetvā ‘‘ahosi kammaṁ na bhavissati kammavipāko’’ti vuttanti āha ‘‘yaṁ anāgate vipākavāraṁ na labhissatī’’tiādi. Evaṁ tāva atītakammaṁ atītapaccuppannānāgatavipākāvipākavasena chadhā dassitaṁ.",
  "tika-s0402t21:44": "Idāni paccuppannabhave katassa diṭṭhadhammavedanīyassa idheva vipaccamānaṁ vipākaṁ gahetvā ‘‘atthi kammaṁ atthi kammavipāko’’ti vuttanti dassento ‘‘yaṁ pana etarahi āyūhita’’ntiādimāha. Yaṁ pana etarahi vipākavāraṁ na labhatītiādinā tasseva paccuppannassa kammassa paccayavekallena idha avipaccamānañca diṭṭheva dhamme parinibbāyantassa idha avipaccamānañca vipākaṁ gahetvā ‘‘atthi kammaṁ natthi kammavipāko’’ti vuttanti dasseti. Paccuppannasseva kammassa upapajjavedanīyassa aparapariyāyavedanīyassa ca anāgatabhave vipaccitabbavipākaṁ gahetvā ‘‘atthi kammaṁ bhavissati kammavipāko’’ti vuttanti āha ‘‘yaṁ pana etarahi āyūhitaṁ anāgate vipākavāraṁ labhissatī’’tiādi. Paccuppannasseva kammassa upapajjavedanīyassa paccayavekallena anāgatabhave avipaccitabbañca anāgatabhave parinibbāyitabbassa aparapariyāyavedanīyassa avipaccitabbañca vipākaṁ gahetvā ‘‘atthi kammaṁ na bhavissati kammavipāko’’ti vuttanti āha ‘‘yaṁ pana vipākavāraṁ na labhissatī’’tiādi.",
  "tika-s0402t21:45": "Evañca paccuppannakammaṁ paccuppannānāgatavipākāvipākavasena catudhā dassetvā idāni anāgatabhave katassa kammassa anāgate vipaccitabbavipākaṁ gahetvā ‘‘bhavissati kammaṁ bhavissati kammavipāko’’ti vuttanti dassento ‘‘yaṁ panānāgate āyūhissatī’’tiādimāha. Tasseva anāgatassa kammassa paccayavekallena avipaccitabbañca anāgatabhave parinibbāyitabbassa avipaccitabbañca vipākaṁ gahetvā ‘‘bhavissati kammaṁ na bhavissati kammavipāko’’ti vuttanti āha ‘‘yaṁ pana vipākavāraṁ na labhissatī’’tiādi . Evaṁ anāgatakammaṁ anāgatavipākāvipākavasena dvidhā dassitaṁ. Evantiādinā yathāvuttadvādasakammāni nigameti.",
  "tika-s0402t21:46": "Idāni sabbesu yathāvuttappabhedesu kammesu yāni abhidhammanayena vibhattāni soḷasa kammāni, yāni ca paṭisambhidāmaggapariyāyena vibhattāni dvādasa kammāni, tāni sabbāni suttantikapariyāyena vibhattesu ekādasavidhesuyeva kammesu antogadhāni, tāni ca diṭṭhadhammavedanīyaupapajjavedanīyaaparapariyāyavedanīyesu tīsuyeva antogadhānīti dassento ‘‘iti imāni cevā’’tiādimāha. Tattha attano ṭhānā osakkitvāti attano yathāvuttadvādasasoḷasappabhedasaṅkhātaṭṭhānato parihāpetvā, taṁ taṁ pabhedaṁ hitvāti vuttaṁ hoti. Ekādasa kammāniyevabhavantīti taṁsabhāvānaṁyeva kammānaṁ dvādasadhā soḷasadhā ca vibhajitvā vuttattā evamāha. Yasmā ekādasadhā vuttakammāni diṭṭhadhammavedanīyāni vā siyuṁ upapajjavedanīyāni vā aparapariyāyavedanīyāni vā, tasmā vuttaṁ ‘‘tīṇiyeva kammāni hontī’’ti.",
  "tika-s0402t21:47": "Tesaṁ saṅkamanaṁ natthīti tesaṁ diṭṭhadhammavedanīyādīnaṁ saṅkamanaṁ natthi, saṅkamanaṁ upapajjavedanīyādibhāvāpatti. Tenāha ‘‘yathāṭhāneyeva tiṭṭhantī’’ti, attano diṭṭhadhammavedanīyādiṭṭhāneyeva tiṭṭhantīti attho. Diṭṭhadhammavedanīyameva hi paṭhamajavanacetanā, upapajjavedanīyameva sattamajavanacetanā, majjhe pañca aparapariyāyavedanīyamevāti natthi tesaṁ aññamaññaṁ saṅgaho, tasmā attano attano diṭṭhadhammavedanīyādisabhāveyeva tiṭṭhanti. Teneva bhagavatā – ‘‘diṭṭhe vā dhamme, upapajja vā, apare vā pariyāye’’ti tayo vikappā dassitā. Tenevāha ‘‘diṭṭhadhammavedanīyaṁ kamma’’ntiādi. Tattha ‘‘diṭṭhe vā dhamme’’ti satthā na vadeyyāti asati niyāme na vadeyya. Yasmā pana tesaṁ saṅkamanaṁ natthi, niyatasabhāvā hi tāni, tasmā satthā ‘‘diṭṭhe vā dhamme’’tiādimavoca.",
  "tika-s0402t21:48": "Sukkapakkheti ‘‘alobho nidānaṁ kammānaṁ samudayāyā’’tiādinā āgate kusalapakkhe. Niruddheti ariyamaggādhigamena anuppādanirodhena niruddhe. Tālavatthu viya katanti yathā tāle chinne ṭhitaṭṭhāne kiñci na hoti, evaṁ kamme pahīne kiñci na hotīti attho. Tālavatthūti vā matthakacchinno tālo vutto pattaphalamakulasūciādīnaṁ abhāvato. Tato eva so aviruḷhidhammo. Evaṁ pahīnakammo sattasantāno. Tenāha ‘‘matthakacchinnatālo viyā’’ti. Anuabhāvaṁ kataṁ pacchato dhammappavattiyā abhāvato. Tenāha ‘‘yathā’’tiādi. Appavattikatakālo viyāti bījānaṁ sabbaso appavattiyā katakālo viya. Chinnamūlakānanti kilesamūlassa sabbaso chinnattā chinnamūlakānaṁ. Kilesā hi khandhānaṁ mūlāni.",
  "tika-s0402t21:49": "Vedanīyanti veditabbaṁ. Aññaṁ vatthu natthīti aññaṁ adhiṭṭhānaṁ natthi. Sugatisaññitāpi heṭṭhimantena saṅkhāradukkhato anapagatattā duggatiyo evāti vuttaṁ ‘‘sabbā duggatiyo’’ti, evaṁ vā ettha attho daṭṭhabbo. Lobho etassa kāraṇabhūto atthīti lobhaṁ, lobhanimittaṁ kammaṁ. Tathā dosanti etthāpi. Tenāha ‘‘lobhadosasīsena lobhajañca dosajañca kammameva niddiṭṭha’’nti. Vaṭṭavivaṭṭanti vaṭṭañca vivaṭṭañca.",
  "tika-s0402t21:50": "Nidānasuttavaṇṇanā niṭṭhitā.",
  "tika-s0402t21:51": "5. Hatthakasuttavaṇṇanā",
  "tika-s0402t21:52": "35. Pañcame āḷaviyanti āḷaviraṭṭhe, na āḷavinagare. Tenāha ‘‘āḷaviyanti āḷaviraṭṭhe’’ti. Athāti avicchedatthe nipāto. Tattha bhagavato nisajjāya avicchinnāya evāti attho. Tenāha ‘‘eva’’ntiādi. Hatthato hatthaṁ gatattāti āḷavakassa yakkhassa hatthato sammāsambuddhassa hatthaṁ, tato rājapurisānaṁ hatthaṁ gatattā.",
  "tika-s0402t21:53": "Māghassāti māghamāsassa. Evaṁ phaggunassāti etthāpi. Khurantarehi kaddamo uggantvā tiṭṭhatīti kaddamo khurantarehi uggantvā tiṭṭhati. Catūhi disāhi vāyanto vāto verambhoti vuccati verambhavātasadisattā.",
  "tika-s0402t21:54": "Pañcadvārakāyanti pañcadvārānusārena pavattaṁ viññāṇakāyaṁ. Khobhayamānāti kilesakhobhavasena khobhayamānā cittaṁ saṅkhobhaṁ karontā. Cetasikāti manodvārikacittasannissitā. Tenāha ‘‘manodvāraṁ khobhayamānā’’ti. So rāgoti taṁsadiso rāgo. Bhavati hi taṁsadise tabbohāro yathā ‘‘sā eva tittirikā, tāni eva osadhānī’’ti. Yādiso hi ekassa puggalassa uppajjanakarāgo, tādiso eva tato aññassa rāgabhāvasāmaññato. Tena vuttaṁ ‘‘tathārūporāgo’’tiādi. Icchitālābhena rajanīyesu vā niruddhesu vatthūsu domanassuppattiyā dosapariḷāhānaṁ sambhavo veditabbo.",
  "tika-s0402t21:55": "Na limpati anupalittacittattā. Sītibhūto nibbutasabbapariḷāhattā. Āsattiyo vuccanti taṇhāyo tattha tattha āsañjanaṭṭhena. Darathanti pariḷāhajātaṁ. Cetasoti sāmivacanaṁ.",
  "tika-s0402t21:56": "Hatthakasuttavaṇṇanā niṭṭhitā.",
  "tika-s0402t21:57": "6. Devadūtasuttavaṇṇanā",
  "tika-s0402t21:58": "36. Chaṭṭhe devadūtānīti liṅgavipallāsaṁ katvā vuttanti āha ‘‘devadūtā’’ti, ubhayaliṅgaṁ vā etaṁ padaṁ, tasmā napuṁsakaliṅgavasena pāḷiyaṁ vuttassa pulliṅgavasena atthadassanaṁ kataṁ. Devoti maccūti abhibhavanaṭṭhena sattānaṁ attano vase vattāpanato maccurājā ‘‘devo’’ti vuccati. Yathā hi devo pakatisatte abhibhavati, evaṁ maccu sabbasatte abhibhavati, tasmā devo viyāti devo. ‘‘Tassa dūtā’’ti vatvā idānissa dūte tesaṁ dūtabhāvañca vibhāvetuṁ ‘‘jiṇṇabyādhimatā hī’’tiādi vuttaṁ. Tena codanatthena devassa dūtā viyāti devadūtāti dasseti. ‘‘Ahaṁ asukaṁ pamaddituṁ āgamissāmi, tuvaṁ tassa kese gahetvā mā vissajjehī’’ti maccudevassa āṇākarā dūtā viyāti hi dūtāti vuccanti.",
  "tika-s0402t21:59": "Idāni saddhātabbaṭṭhena devā viya dūtāti devadūtāti dassento ‘‘devā viya dūtā’’tiādimāha. Tattha alaṅkatappaṭiyattāyāti idaṁ attano dibbānubhāvaṁ āvikatvā ṭhitāyāti dassanatthaṁ vuttaṁ. Devatāya byākaraṇasadisameva hoti na cirasseva jarābyādhimaraṇassa sambhavato. Visuddhidevānanti khīṇāsavabrahmānaṁ. Te hi carimabhave bodhisattānaṁ jiṇṇādibhedaṁ dassenti, tasmā antimabhavikabodhisattānaṁ visuddhidevehi upaṭṭhāpitabhāvaṁ upādāya tadaññesampi tehi anupaṭṭhāpitānampi tathā voharitabbatā pariyāyasiddhāti veditabbā. Disvāvāti visuddhidevehi dassite disvāva. Tatoyeva hi te visuddhidevānaṁ dūtā vuttā.",
  "tika-s0402t21:60": "Kasmā āraddhanti kevalaṁ devadūte eva sarūpato adassetvāti adhippāyo. Devānaṁ dūtānaṁ dassanūpāyattā tathā vuttanti dassento ‘‘devadūtā…pe… samanuyuñjatī’’ti āha. Tattha devadūtā…pe… dassanatthanti devadūtānaṁ anuyuñjanaṭṭhānūpagassa kammassa dassanatthaṁ.",
  "tika-s0402t21:61": "Ekacce therāti andhakādike viññāṇavādino ca sandhāya vadati. Nerayike niraye pālenti tato niggantuṁ appadānavasena rakkhantīti nirayapālā. Atha vā nirayapālatāya nerayikānaṁ nirayadukkhena pariyonaddhāya alaṁ samatthāti nirayapālā. Tanti ‘‘natthi nirayapālā’’ti vacanaṁ. Paṭisedhitamevāti ‘‘atthi nirayesu nirayapālā atthi ca kāraṇikā’’tiādinā nayena abhidhamme (kathā. 866) paṭisedhitameva. Yadi nirayapālā nāma na siyuṁ, kammakāraṇāpi na bhaveyya. Sati hi kāraṇike kammakāraṇāya bhavitabbanti adhippāyo. Tenāha ‘‘yathā hī’’tiādi. Etthāha – ‘‘kiṁ panete nirayapālā nerayikā, udāhu anerayikā’’ti. Kiñcettha – yadi tāva nerayikā nirayasaṁvattaniyena kammena nibbattā, sayampi nirayadukkhaṁ paccanubhaveyyuṁ, tathā sati aññesaṁ nerayikānaṁ ghātanāya asamatthā siyuṁ, ‘‘ime nerayikā ime nirayapālā’’ti vavatthānañca na siyā. Ye ca ye ghātenti, tehi samānarūpabalappamāṇehi itaresaṁ bhayasantāsā na siyuṁ. Atha anerayikā, nesaṁ tattha kathaṁ sambhavoti? Vuccate – anerayikā nirayapālā anirayagatisaṁvattaniyakammanibbattito. Nirayūpapattisaṁvattaniyakammato hi aññeneva kammunā te nibbattanti rakkhasajātikattā. Tathā hi vadanti sabbatthivādino –",
  "tika-s0402t21:62": "‘‘Kodhā kurūrakammantā, pāpābhirucino tathā;",
  "tika-s0402t21:63": "Dukkhitesu ca nandanti, jāyanti yamarakkhasā’’ti.",
  "tika-s0402t21:64": "Tattha yadeke vadanti ‘‘yātanādukkhaṁ paṭisaṁvedeyyuṁ, atha vā aññamaññaṁ ghāteyyu’’ntiādi, tayidaṁ asāraṁ nirayapālānaṁ nerayikabhāvasseva abhāvato. Yadipi anerayikā nirayapālā, ayomayāya pana ādittāya sampajjalitāya sajotibhūtāya nirayabhūmiyā parikkamamānā kathaṁ dāhadukkhaṁ nānubhavantīti? Kammānubhāvato. Yathā hi iddhimanto cetovasippattā mahāmoggallānādayo nerayike anukampantā iddhibalena nirayabhūmiṁ upagatā dāhadukkhena na bādhīyanti, evaṁ sampadamidaṁ daṭṭhabbaṁ.",
  "tika-s0402t21:65": "Iddhivisayassa acinteyyabhāvatoti ce? Idampi taṁsamānaṁ kammavipākassa acinteyyabhāvato. Tathārūpena hi kammunā te nibbattā yathā nirayadukkhena abādhitā eva hutvā nerayike ghātenti, na cettakena bāhiravisayābhāvo yujjati iṭṭhāniṭṭhatāya paccekaṁ dvārapurisesupi vibhattasabhāvattā. Tathā hi ekaccassa dvārassa purisassa ca iṭṭhaṁ ekaccassa aniṭṭhaṁ, ekaccassa ca aniṭṭhaṁ ekaccassa iṭṭhaṁ hoti. Evañca katvā yadeke vadanti ‘‘natthi kammavasena tejasā parūpatāpana’’ntiādi, tadapāhataṁ hoti. Yaṁ pana vadanti ‘‘anerayikānaṁ tesaṁ kathaṁ tattha sambhavo’’ti niraye nerayikānaṁ yātanāsabbhāvabhāvato. Nerayikasattayātanāyoggañhi attabhāvaṁ nibbattentaṁ kammaṁ tādisanikanti vināmitaṁ nirayaṭṭhāne eva nibbatteti. Te hi nerayikehi adhikatarabalārohapariṇāhā ativiya bhayānakadassanā kurūratarapayogā ca honti. Eteneva tattha nerayikānaṁ vibādhakakākasunakhādīnampi nibbattiyā atthibhāvo saṁvaṇṇitoti daṭṭhabbo.",
  "tika-s0402t21:66": "Kathamaññagatikehi aññagatikabādhananti ca na vattabbaṁ aññatthāpi tathā dassanato. Yaṁ paneke vadanti ‘‘asattasabhāvā eva niraye nirayapālā niraye sunakhādayo cā’’ti, tampetesaṁ matimattaṁ aññattha tathā adassanato. Na hi kāci atthi tādisī dhammappavatti, yā asattasabhāvā, sampatisattehi appayojitā ca atthakiccaṁ sādhentī diṭṭhapubbā. Petānaṁ pānīyanivārakānaṁ daṇḍādihatthānañca purisānaṁ sabbhāve asattabhāve ca visesakāraṇaṁ natthīti tādisānaṁ sabbhāve kiṁ pāpakānaṁ vattabbaṁ. Supinopaghātopi atthakiccasamatthatāya appamāṇaṁ dassanādimattenapi tadatthasiddhito. Tathā hi supine āhārūpabhogādinā na atthasiddhi, iddhinimmānarūpaṁ panettha laddhaparihāraṁ iddhivisayassa acinteyyabhāvato. Idhāpi kammavipākassa acinteyyabhāvatoti ce? Taṁ na, asiddhattā. Nerayikānaṁ kammavipāko nirayapālāti siddhamettaṁ, vuttanayena pāḷito ca tesaṁ sattabhāvo eva siddho. Sakkā hi vattuṁ sattasaṅkhātā nirayapālasaññitā dhammappavatti sābhisandhikaparūpaghāti atthakiccasabbhāvato ojāhārādi rakkhasasantati viya. Abhisandhipubbakatā cettha na sakkā paṭikkhipituṁ tathā tathā abhisandhiyā ghātanato. Tato eva na saṅghātapabbatehi anekantikatā. Ye pana vadanti ‘‘bhūtavisesā eva te vaṇṇasaṇṭhānādivisesavanto bheravākārā narakapālāti samaññaṁ labhantī’’ti, tadasiddhaṁ ujukameva pāḷiyaṁ ‘‘atthi niraye nirayapālā’’ti vādassa patiṭṭhāpitattā.",
  "tika-s0402t21:67": "Apica yathā ariyavinaye narakapālānaṁ bhūtamattatā asiddhā, tathā paññattimattavādinopi bhūtamattatā asiddhā sabbaso rūpadhammānaṁ atthibhāvasseva appaṭijānanato. Na hi tassa bhūtāni nāma paramatthato santi. Yadi paramatthaṁ gahetvā voharati, atha kasmā cakkhurūpādīni paṭikkhipatīti? Tiṭṭhatesā anavaṭṭhitatakkānaṁ appahīnavipallāsānaṁ vādavīmaṁsā. Evaṁ attheva niraye nirayapālāti niṭṭhamettha gantabbaṁ. Sati ca nesaṁ sabbhāve asatipi bāhire visaye narake viya desādiniyamo hotīti vādo na sijjhati, sati eva pana bāhire visaye desādiniyamoti daṭṭhabbaṁ.",
  "tika-s0402t21:68": "Devadūtasarāpanavasena satte yathūpacite puññakamme yameti niyametīti yamo. Tassa yamassa vemānikapetānaṁ rājabhāvato rañño. Tenāha ‘‘yamarājā nāma vemānikapetarājā’’ti. Kammavipākanti akusalakammavipākaṁ. Vemānikapetā hi kaṇhasukkavasena missakaṁ kammaṁ katvā vinipātikadevatā viya sukkena kammunā paṭisandhiṁ gaṇhanti. Tathā hi maggaphalabhāginopi honti, pavattiyaṁ pana kammānurūpaṁ kadāci puññaphalaṁ, kadāci apuññaphalaṁ paccanubhavanti. Yesaṁ pana ariyamaggo uppajjati, tesaṁ maggādhigamato paṭṭhāya puññaphalameva uppajjatīti daṭṭhabbaṁ. Apuññaphalaṁ pubbe viya kaṭukaṁ na hoti, manussattabhāve ṭhitānaṁ viya mudukameva hotīti apare. Dhammiko rājāti ettha tassa dhammikabhāvo dhammadevaputtassa viya uppattiniyato dhammatāvasena veditabbo. Dvāresūti avīcimahānarakassa catūsu dvāresu. Khīṇāsavā brāhmaṇā nāma ukkaṭṭhaniddesena.",
  "tika-s0402t21:69": "Anuyogavattanti anuyoge kate vattitabbavattaṁ. Āropentoti kārāpento, attano pucchaṁ uddissa paṭivacanaṁ dāpento pucchati. Parassa hi adhippāyaṁ ñātuṁ icchanto tadupagaṁ payogaṁ karonto pucchati nāma. Laddhinti gāhaṁ. Patiṭṭhāpentoti tattha niccakālaṁ kārāpento. Kāraṇaṁ pucchantoti yuttiṁ pucchanto. Samanubhāsatīti yathānuyuttamatthaṁ vibhūtaṁ katvā katheti.",
  "tika-s0402t21:70": "Jiṇṇanti jarāpattiyā jiṇṇaṁ. Ekacco daharakālato paṭṭhāya paṇḍurogādinā abhibhūtakāyatāya jiṇṇasadiso hoti, ayaṁ na tathā jarāpattiyā jiṇṇoti dasseti. Gopānasī viya vaṅkanti vaṅkagopānasī viya vaṅkaṁ. Na hi vaṅkabhāvassa nidassanatthaṁ avaṅkagopānasī gayhati. Bhagganti bhaggasarīraṁ kaṭiyaṁ bhaggakāyattā. Tenāha ‘‘imināpissa vaṅkabhāvameva dīpetī’’ti. Daṇḍapaṭisaraṇanti ṭhānagamanesu daṇḍo paṭisaraṇaṁ etassāti daṇḍapaṭisaraṇaṁ tena vinā vattituṁ asamatthattā. Tenāha ‘‘daṇḍadutiya’’nti. Jarāturanti jarāya patthatasaṁkilantakāyaṁ. Sabbaso kimihataṁ viya mahākhallāṭaṁ sīsamassāti mahākhallāṭasīsaṁ. Sañjātavalinti samantato jātavalikaṁ. Jarādhammoti jarāpakatiko. Tenāha ‘‘jarāsabhāvo’’ti. Sabhāvo ca nāma tejodhātuyā uṇhatā viya na kadāci vigacchatīti āha ‘‘aparimutto jarāyā’’tiādi.",
  "tika-s0402t21:71": "Atthato evaṁ vadati nāma, vācāya avadantopi atthāpattito evaṁ vadanto viya hoti viññūnanti attho. Taruṇo ahosiṁ yobbanena samannāgato. Ūrūnaṁ balaṁ etassa atthīti ūrubalī. Tena dūrepi gamanāgamanalaṅghanādisamatthataṁ dasseti, bāhubalīti pana iminā hatthehi kātabbakiccasamatthataṁ, javaggahaṇena vegasā pavattisamatthataṁ. Antarahitāti naṭṭhā. Ettha ca na kho panāhantiādi jarāya devadūtabhāvadassanaṁ. Tenāha ‘‘tenesa devadūto nāma jāto’’ti. Ābādhassa atthitāya ābādhikaṁ. Vividhaṁ dukkhaṁ ādahatīti byādhi, visesena vā ādhiyati etenāti byādhi, byādhi saṁjāto etassāti byādhitaṁ. Esa nayo dukkhitanti etthāpi.",
  "tika-s0402t21:72": "Dutiyaṁ devadūtanti etthāpi vuttanayeneva attho veditabbo. Byādhinā abhihatoti byādhinā bādhito, upaddutoti attho.",
  "tika-s0402t21:73": "Viparibhinnavaṇṇoti viparibhinnanīlavaṇṇo. Tañhi yattha yattha gahitapubbakaṁ, tattha tattha paṇḍuvaṇṇaṁ, maṁsussadaṭṭhāne rattavaṇṇaṁ, yebhuyyena ca nīlasāṭakapārutaṁ viya hoti. Tena vuttaṁ ‘‘viparibhinnanīlavaṇṇo’’ti.",
  "tika-s0402t21:74": "‘‘Kolabhati, ko na labhatī’’ti nirayupagasseva vasenāyaṁ vicāraṇāti ‘‘yena tāva bahu pāpaṁ kata’’ntiādi āraddhaṁ. Bahu pāpaṁ katanti bahuso pāpaṁ kataṁ. Tena pāpassa bahulīkaraṇamāha. Bahūti vā mahantaṁ. Mahatthopi hi bahusaddo dissati ‘‘bahu vata kataṁ assā’’tiādīsu, garukanti vuttaṁ hoti. So garukaṁ bahulaṁ vā pāpaṁ katvā ṭhito niraye nibbattatiyeva, na yamapurisehi yamassa santikaṁ nīyatīti. Parittanti pamāṇaparittatāya kālaparittatāya ca parittaṁ. Purimasmiṁ atthe agarūti attho, dutiyasmiṁ abahulanti. Yathāvuttamatthaṁ upamāya vibhāvetuṁ ‘‘yathā hī’’tiādi vuttaṁ. Kattabbameva karontīti daṇḍameva karonti. Anuvijjitvāti vīmaṁsitvā. Vinicchayaṭṭhānanti aṭṭakaraṇaṭṭhānaṁ. Parittapāpakammāti dubbalapāpakammā. Attano dhammatāyāti parehi asāriyamānepi attano dhammatāya saranti. Te hi pāpakammassa dubbalabhāvato katūpacitassa ca okāsārahakusalakammassa balavabhāvato attano dhammatāyapi saranti. Sāriyamānāpīti ‘‘idaṁ nāma tayā kataṁ puññakamma’’nti parehi sāriyamānāpi.",
  "tika-s0402t21:75": "Ākāsacetiyanti girisikhare abbhokāse vivaṭaṅgaṇe katacetiyaṁ. Rattapaṭenāti rattavaṇṇena paṭena pūjesi paṭākaṁ katvā. Aggijālasaddanti paṭapaṭāyantaṁ narake aggijālasaddaṁ sutvāva. Attanā pūjitapaṭaṁ anussarīti tadā paṭākāya vātappahārasadde nimittassa gahitattā ‘‘mayā tadā ākāsacetiye pūjitarattapaṭasaddo viyā’’ti attanā pūjitapaṭaṁ anussari.",
  "tika-s0402t21:76": "Sumanapupphakumbhenāti kumbhaparimāṇena sumanapuppharāsinā. ‘‘Dasādhikaṁ nāḷisahassakumbha’’nti keci, ‘‘pañcaambaṇa’’nti apare. Tīhipina sarati balavato pāpakammena byāmohito. Tuṇhī ahosīti ‘‘kammāraho aya’’nti tattha paṭikāraṁ apassanto tuṇhī ahosi.",
  "tika-s0402t21:77": "Ekapakkhacchadanamattāhīti majjhimappamāṇassa gehassa ekacchadanappamāṇehi. Suttāhataṁ karitvāti kāḷasuttaṁ pātetvā. Yathā ratho sabbaso pajjalito hoti ayomayo, evaṁ yugādayopissa pajjalitā sajotibhūtā eva hontīti āha ‘‘saddhiṁ…pe… rathe yojetvā’’ti. Mahākūṭāgārappamāṇanti sattabhūmakamahākūṭāgārappamāṇaṁ.",
  "tika-s0402t21:78": "Vibhattoti sattānaṁ sādhāraṇena pāpakammunā vibhatto. Hīnaṁ kāyanti hīnaṁ sattanikāyaṁ, hīnaṁ vā attabhāvaṁ. Upādāneti catubbidhe upādāne. Atthato pana taṇhādiṭṭhiggāhoti āha ‘‘taṇhādiṭṭhiggahaṇe’’ti . Sambhavati jarāmaraṇaṁ etenāti sambhavo, upādānanti āha ‘‘jātiyā ca maraṇassa cha kāraṇabhūte’’ti. Anupādāti anupādāya. Tenāha ‘‘anupādiyitvā’’ti. Sakalavaṭṭadukkhaṁ atikkantāti carimacittanirodhena vaṭṭadukkhassa kilesānampi asambhavato sabbaṁ vaṭṭadukkhaṁ atikkantā.",
  "tika-s0402t21:79": "Devadūtasuttavaṇṇanā niṭṭhitā.",
  "tika-s0402t21:80": "7. Catumahārājasuttavaṇṇanā",
  "tika-s0402t21:81": "37. Sattame amā saha vattanti tasmiṁ tasmiṁ kicceti amaccā, sahitā. Parisati bhavāti pārisajjā, parivāraṭṭhāniyā parisāpariyāpannā. Tenāha ‘‘paricārikadevatā’’ti. Tātāti ālapanaṁ. Evanti ‘‘kacci bahū manussā’’tiādinā vuttākārena. Aṭṭha vāreti ekasmiṁ aḍḍhamāse catukkhattuṁ tathā itarasminti evaṁ aṭṭha vāre. Adhiṭṭhahantīti adhitiṭṭhanti. Paṭijāgarontīti paṭi paṭi jāgaronti. Puññaṁ karontā hi sattā jāgaronti nāma kātabbakiccappasutattā, itare pana supanti nāma sahitaparahitavimuttattā. Cātuddasiuposathassa anugamanaṁ viya pannarasiuposathassa paccuggamanaṁ na labbhati divasābhāvato.",
  "tika-s0402t21:82": "Tatoti tato tato. Taṁ upanissāyāti tā tā gāmanigamarājadhāniyo upanissāya. Adhivatthāti ārāmavanarukkhādīsu adhivatthā devatā. Teti te devā. Sandhāya kathetīti bhagavā katheti. Vuttanti aṭṭhakathāyaṁ vuttaṁ.",
  "tika-s0402t21:83": "Niccaṁ nibaddhaṁ uposatho saṁvacchare saṁvacchare paṭi paṭi haritabbato pavattetabbato pāṭihāriyapakkho nāma. Guṇaṅgehīti uposathaṅgehi.",
  "tika-s0402t21:84": "Vutthavāsoti vusitabrahmacariyavāso. Kattabbakiccanti dukkhādīsu pariññātādikiccaṁ. Otāretvāti chaḍḍetvā. Parikkhīṇabhavasaṁyojanoti sabbaso khīṇabhavabandhano. Kāraṇena jānitvāti vipassanāpaññāsahitāya maggapaññāya cattāri ariyasaccāni jānitvā.",
  "tika-s0402t21:85": "Jānantoti ‘‘arahantānaṁ anukaraṇappaṭipatti esā, yadidaṁ sammadeva uposathānuṭṭhāna’’nti evaṁ uposathakammassa guṇaṁ jānanto. Evarūpenāti yādiso bhagavato uposathabhāvo vihito, evarūpena arahantānukaraṇena uposathakammena. Sakkā pahitatto vipassanaṁ ussukkāpetvā khīṇāsavasampattiṁ pāpuṇituṁ. Aṭṭhamaṁ uttānatthameva sattame vuttanayattā.",
  "tika-s0402t21:86": "Catumahārājasuttavaṇṇanā niṭṭhitā.",
  "tika-s0402t21:87": "9. Sukhumālasuttavaṇṇanā",
  "tika-s0402t21:88": "39. Navame niddukkhoti kāyikacetasikadukkhavirahito. Sadukkhe hi savighāte sukhumālattā anavasarā, tasmā sukhito niddukkhatāya sukhumālo nāma. Yāvassa sukhumālattā paramukkaṁsagatāti āha ‘‘paramasukhumālo’’ti. Ativiya sukhumāloti attho. Antamatītaṁ accantaṁ. Sabbadā sukhumāloti āha ‘‘satataniddukkho’’ti. Cariyakāleti bodhicariyāya caraṇakāle. Tenāti bodhisattena. Aññattha pana padumanti rattaṁ kamalaṁ. Puṇḍarīkanti setaṁ vuccati. Itarāti itarapokkharaṇiyo. ‘‘Bodhisattassa kirā’’tiādikaṁ pokkharaṇīnaṁ uppattidassanaṁ. Kuddālakammakāreti khaṇake. Pokkharaṇiṭṭhānānīti pokkharaṇikhaṇanayoggaṭṭhānāni. Gaṇhāpesīti khaṇāpesi. Pokkharaṇisaddo cettha tādise jalāsaye niruḷho daṭṭhabbo paṅkajādisaddā viya. Sopānabāhukānaṁ matthakaṭṭhānaṁ uṇhīsanti adhippetaṁ. Udakasecananāḷikāti udakacchaṭāvissajjananāḷiyantāni. Pañcavidhāti vaṇṇavasena jātivasena ca.",
  "tika-s0402t21:89": "Kho panassāti nipātamattaṁ. Kāsika-saddo ativiya saṇhe sukhume mahagghavatthe niruḷho, aññasmimpi tathājātike ruḷhivasena pavattatīti daṭṭhabbaṁ. Tenāha ‘‘akāsikaṁ candana’’nti. Hemante vāso hemantaṁ, hemantaṁ arahatīti hemantiko, pāsādo. ‘‘Itaresupi eseva nayo’’ti vatvā tadeva nesaṁ arahataṁ dassetuṁ ‘‘tattha hemantiko’’tiādi vuttaṁ. Sajālānīti sajālavātapānāni, udakayantānīti udakadhārāvissandanakayantāni. Pāsādamatthaketi pāsādassa upariākāsatale. Bandhitvāti payojitayante sukkhamahiṁsacammaṁ bandhitvā. Yantaṁ parivattetvāti yathāpayojitaṁ yantaṁ pāsāṇāropanatthañceva puna tesaṁ vissajjanatthañca parivattetvā. Tasmiṁ vissajjentīti chadanapiṭṭhe baddhasukkhamahiṁsacamme vissajjenti.",
  "tika-s0402t21:90": "Sahassathāmanti purisasahassabalaṁ, purisasahassena vahitabbabhāravahaṁ. Pallaṅke nisinnovāti ratanamayapallaṅke yathānisinno eva. Uppatanākārapattanti uppatitvā ṭhitaṁ viya. Jiyaṁ pothentassāti jiyāghātaṁ karontassa. Jiyappahārasaddoti jiyāghātasaddo. Yante baddhanti yantabaddhaṁ katvā ṭhapitaṁ. Saddantareti thāmamajjhimassa purisassa saddasavanaṭṭhāne. Gāvutassa catuttho bhāgo kosotipi vuccati dvisahassadaṇḍappamāṇaṭṭhānaṁ.",
  "tika-s0402t21:91": "Sabbaṭṭhānānīti mahāpurisassa tāni tāni sabbāni vasanaṭṭhānāni. Sikhābaddhoti purisasabhāvasseva visesato dassanametaṁ. Na uppilāvitabhāvatthanti uppilāvitabhāvasaṅkhātaṁ atthaṁ na kathesīti attho. Tassa hi bodhimūleyeva setughāto. Tenevāti appamādalakkhaṇassa dīpanato eva. Attānaṁ atikkamitvāti attano jarāpattiṁ acintetvā aṭṭīyati. Na panesa maggena pahīno tadā maggassa anadhigatattā. Sikkhaṁ paṭikkhipitvāti yathāsamādinnasikkhaṁ pahāya.",
  "tika-s0402t21:92": "Aviparītabyādhiādisabhāvāvāti ekantena byādhiādisabhāvā eva. Evaṁ jigucchāvihārenāti evaṁ sakalasseva vaṭṭadukkhassa jigucchanavihārena viharantassa. Evaṁ jigucchananti evaṁ parassa jigucchanaṁ. Paraṁ ajigucchamānoti karuṇāyanena evaṁ paraṁ ajigucchanto. Abhibhosmīti abhibhavitā asmi. Ussāho ahūti caturaṅgasamannāgataṁ vīriyameva catubbidhasammappadhānavīriyañca ahosi, yena maggabrahmacariyaparāyaṇo jāto.",
  "tika-s0402t21:93": "Sukhumālasuttavaṇṇanā niṭṭhitā.",
  "tika-s0402t21:94": "10. Ādhipateyyasuttavaṇṇanā",
  "tika-s0402t21:95": "40. Dasame abhibhavitvā pavattanaṭṭhena adhipati yaṁ kiñci jeṭṭhakaṁ na kārakaṁ attānaṁ adhipatīti katvā attā eva adhipati, tato āgataṁ attādhipateyyaṁ. Tenāha ‘‘attāna’’ntiādi. Lokanti sattalokaṁ. So ca kho iddhividhādiguṇavisesayutto adhippeto adhipatibhāvassa adhippetattā. Navavidhaṁ lokuttaradhammanti ukkaṭṭhaniddesena vuttaṁ. Iti bhavoti evaṁ sampattibhavo, tattha evaṁ abhivuddhīti. Sampattibhavassa hetūti taṁtaṁsampattibhavassa tattha ca abhivuddhiyā hetu. Jātinimittassa kammabhavassa katūpacitattā jāti antopaviṭṭhā. Jarādīsupi eseva nayo hetusiddhiyā phalasiddhito.",
  "tika-s0402t21:96": "Asallīnanti na saṅkocappattaṁ. Upaṭṭhitāti kāyādisabhāvasallakkhaṇavasena upaṭṭhitā. Asammuṭṭhā sammosābhāvato. Asāraddhoti sārambhassa sārambhahetūnañca vikkhambhanena asāraddho. Ekaggaṁ anekaggabhāvassa dūrasamussāpitattā. Nimmalaṁ katvāti rāgādimalānaṁ apanayanena malarahitaṁ katvā. Gopāyatīti saṁkilesānatthato rakkhati. Ayanti evaṁpaṭipanno bhikkhu. Suddhamattānaṁ pariharati asuddhabhāvassa kilesassapi abhāvato.",
  "tika-s0402t21:97": "Atikkamitvāmaññasīti asakkhiṁ katvā maññasi. Tāya taṇhāya nibbattoti tammayo, taṇhāvasiko. Tassa bhāvo tammayatā, tassā tammayatāya abhāvena. Na hāyati paññādiguṇavepullappattiyā.",
  "tika-s0402t21:98": "Ādhipateyyasuttavaṇṇanā niṭṭhitā.",
  "tika-s0402t21:99": "Devadūtavaggavaṇṇanā niṭṭhitā."
}