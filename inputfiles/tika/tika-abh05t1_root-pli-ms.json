{
  "tika-abh05t1:0": " Namo tassa bhagavato arahato sammāsambuddhassa",
  "tika-abh05t1:1": "Abhidhammapiṭake",
  "tika-abh05t1:2": "Pañcapakaraṇa-anuṭīkā",
  "tika-abh05t1:3": "Dhātukathāpakaraṇa-anuṭīkā",
  "tika-abh05t1:4": "Ganthārambhavaṇṇanā",
  "tika-abh05t1:5": "Dhātukathāpakaraṇadesanāya desadesakaparisāpadesā vuttappakārā evāti kālāpadesaṁ dassento ‘‘dhātukathāpakaraṇaṁ desento’’tiādimāha. ‘‘Tasseva anantaraṁ adesayī’’ti hi iminā vibhaṅgānantaraṁ dhātukathā desitāti tassā desanākālo apadiṭṭho hoti. Ye pana ‘‘vibhaṅgānantaraṁ kathāvatthupakaraṇaṁ desita’’nti vadanti, tesaṁ vādaṁ paṭikkhipanto ‘‘vibhaṅgānantaraṁ…pe… dassetu’’nti āha.",
  "tika-abh05t1:6": "‘‘Kāmā te paṭhamā senā’’tiādivacanato (su. ni. 438; mahāni. 28; cūḷani. nandamāṇavapucchāniddesa 47) kilesaviddhaṁsanampi devaputtamārassa balavidhamananti sakkā vattuṁ, ‘‘appavattikaraṇavasena kilesābhisaṅkhāramārāna’’nti pana vuccamānattā khantibalasaddhābalādiānubhāvena ussāhaparisābalabhañjanameva devaputtamārassa balaviddhaṁsanaṁ daṭṭhabbaṁ. Visayātikkamanaṁ kāmadhātusamatikkamo. Samudayappahānapariññāvasenāti pahānābhisamayapariññābhisamayānaṁ vasena. Nanu cetaṁ pañcannaṁ mārānaṁ bhañjanaṁ sāvakesupi labbhatevāti codanaṁ manasi katvā āha ‘‘parūpanissayarahita’’ntiādi. Vīrassa bhāvo vīriyanti katvā vuttaṁ ‘‘mahāvīriyoti mahāvīro’’ti. Mahāvīriyatā ca paripuṇṇavīriyapāramitāya caturaṅgasamannāgatavīriyādhiṭṭhānena anaññasādhāraṇacatubbidhasammappadhānasampattiyā ca veditabbā. Tato eva hissa vīriyāhānisiddhipīti.",
  "tika-abh05t1:7": "Khandhādike dhamme adhiṭṭhāya nissāya visayaṁ katvā abhidhammakathā pavattāti āha ‘‘abhidhammakathādhiṭṭhānaṭṭhena vā’’ti. Tesaṁ kathanatoti tesaṁ khandhādīnaṁ kathābhāvato. Etena atthavisesasannissayo byañjanasamudāyo pakaraṇanti vuttaṁ hoti. Atha vā dhātuyo kathīyanti ettha, etena vāti dhātukathā, tathāpavatto byañjanatthasamudāyo. Yadi evaṁ sattannampi pakaraṇānaṁ dhātukathābhāvo āpajjatīti codanaṁ sandhāyāha ‘‘yadipī’’tiādi. Tattha sātisayanti savisesaṁ vicittātirekavasena anavasesato ca desanāya pavattattā. Tathā hi vuttaṁ ‘‘sabbāpi dhammasaṅgaṇī dhātukathāya mātikā’’ti (dhātu. 5). Tenevāha ‘‘ekadesakathanameva hi aññattha kata’’nti.",
  "tika-abh05t1:8": "Idāni sāsane yesu dhātu-saddo niruḷho, tesaṁ vasena aññehipi asādhāraṇaṁ imassa pakaraṇassa dhātukathābhāvaṁ dassento ‘‘khandhāyatanadhātūhi vā’’tiādimāha. Tattha tatthāti khandhāyatanadhātūsu. Mahanto pabhedānugato visayo etāsanti mahāvisayā, dhātuyo, na khandhāyatanāni appatarapadattā. Yena vā sabhāvena dhammā saṅgahāsaṅgahasampayogavippayogehi uddesaniddese labhanti, so sabhāvo dhātu. Sā dhātu idha sātisayaṁ desitāti savisesaṁ dhātuyā kathanato idaṁ pakaraṇaṁ ‘‘dhātukathā’’ti vuttaṁ. Sabhāvattho hi ayaṁ dhātu-saddo ‘‘dhātuso, bhikkhave , sattā saṁsandantī’’tiādīsu (saṁ. ni. 2.98) viya. Dhātubhedanti dhātuvibhāgaṁ. Pakaraṇanti vacanaseso. Kuto pakaraṇa-saddo labbhatīti āha ‘‘sattannaṁ pakaraṇānaṁ kamena vaṇṇanāya pavattattā’’ti. Tena yojanaṁ katvāti tena pakaraṇa-saddena ‘‘dhātukathāva pakaraṇaṁ dhātukathāpakaraṇa’’nti yojanaṁ katvā. Taṁ dīpananti taṁ dhātukathāpakaraṇassa atthadīpanaṁ, atthadīpanākārena pavattaṁ vaṇṇanaṁ. ‘‘Atthaṁ dīpayissāmī’’ti vatvā ‘‘taṁ suṇāthā’’ti vadanto sotadvārānusārena tattha upadhāraṇe niyojetīti āha ‘‘taṁdīpanavacanasavanena upadhārethāti attho’’ti.",
  "tika-abh05t1:9": "Ganthārambhavaṇṇanā niṭṭhitā.",
  "tika-abh05t1:10": "1. Mātikāvaṇṇanā",
  "tika-abh05t1:11": "1. Nayamātikāvaṇṇanā",
  "tika-abh05t1:12": "1.Cuddasavidhenāti cuddasappakārena, cuddasahi padehīti attho. Tattha ‘‘saṅgaho asaṅgaho’’ti idamekaṁ padaṁ, tathā ‘‘sampayogo vippayogo’’ti. ‘‘Saṅgahitena sampayuttaṁ vippayutta’’ntiādīni pana tīṇi tīṇi padāni ekekaṁ padaṁ. Itaresu padavibhāgo suviññeyyova. Etehīti saṅgahādippakārehi. Nayanaṁ pāpanaṁ, taṁ pana pavattanaṁ ñāpanañca hotīti ‘‘pavattīyati ñāyantī’’ti ca dvidhāpi attho vutto. Nayā eva uddisiyamānā mātikā. Atthadvayepi pavattanañāṇakiriyānaṁ karaṇabhāvena saṅgahādippakārā nayāti vuttā. Tenāha aṭṭhakathāyaṁ ‘‘iminā saṅgahādikena nayenā’’ti (dhātu. aṭṭha. 1). Padānanti atthadīpakānaṁ vacanānaṁ. Pajjati etena atthoti hi padaṁ. Padānanti ca saṁsāmisambandhe sāmivacanaṁ, pakaraṇassāti pana avayavāvayavīsambandhe.",
  "tika-abh05t1:13": "2. Abbhantaramātikāvaṇṇanā",
  "tika-abh05t1:14": "2.Tadatthānīti paṭiccasamuppādatthāni. Paṭicca samuppajjati saṅkhārādikaṁ etasmāti hi paṭiccasamuppādo, paccekaṁ avijjādiko paccayadhammo. Tathā hi vuttaṁ saṅkhārapiṭake ‘‘dvādasa paccayā, dvādasa paṭiccasamuppādā’’ti. Tesanti khandhādīnaṁ. Tathādassitānanti gaṇanuddesavibhāgamattena dassitānaṁ. Kasmā panettha paṭiccasamuppādo dvādasabhāveneva gahito, nanu tattha bhavo kammabhavādibhedena, sokādayo ca sarūpatoyeva idha pāḷiyaṁ gahitāti codanaṁ sandhāyāha ‘‘tatthā’’tiādi. Tattha tatthāti tasmiṁ ‘‘pañcavīsādhikena padasatenā’’ti evaṁ vutte aṭṭhakathāvacane. Kammabhavassa bhāvanabhāvena, upapattibhavassa bhavanabhāvena. Padatthato pana kammabhavo bhavati etasmāti bhavo, itaro bhavati, bhavanaṁ vāti. Tannidānadukkhabhāvenāti jarāmaraṇanidānadukkhabhāvena.",
  "tika-abh05t1:15": "‘‘Sabbāpi dhammasaṅgaṇī dhātukathāya mātikā’’ti idampi dhātukathāya mātikākittanamevāti ‘‘sabbāpi…pe… mātikāti ayaṁ dhātukathāmātikāto bahiddhā vuttā’’ti vacanaṁ asambhāvento ‘‘atha vā’’tiādimāha . Pakaraṇantaragatā vuttā dhātukathāya mātikābhāvenāti attho. Kāmañcettha mātikābhāvena vuttā, pakaraṇantaragatattā pana aññato gahetabbarūpā ito bahibhūtā nāma honti, sarūpato gahitāva pañcakkhandhātiādikā abbhantarā. Tenāha ‘‘sarūpato dassetvā ṭhapitattā’’ti. Mātikāya asaṅgahitattāti mātikāya sarūpena asaṅgahitattā, na aññathā. Na hi mātikāya asaṅgahito koci padattho atthi. Vikiṇṇabhāvenāti khandhavibhaṅgādīsu visuṁ visuṁ kiṇṇabhāvena visaṭabhāvena.",
  "tika-abh05t1:16": "3. Nayamukhamātikāvaṇṇanā",
  "tika-abh05t1:17": "3.Nayānaṁ saṅgahādippakāravisesānaṁ pavatti desanā, tassā viniggamaṭṭhānatāya dvāraṁ. Yathāvuttadhammā yathārahaṁ khandhāyatanadhātuyo arūpino ca khandhāti tesaṁ uddeso nayamukhamātikā. Tenāha ‘‘nayāna’’ntiādi. Viyujjanasīlā, viyogo vā etesaṁ atthīti viyogino, tathā sahayogino, saṅgahāsaṅgahadhammā ca viyogīsahayogīdhammā ca saṅgahā…pe… dhammā, saṅgaṇhanāsaṅgaṇhanavasena viyujjanasaṁyujjanavasena ca pavattanakasabhāvāti attho. Cuddasapītiādinā tamevatthaṁ pākaṭataraṁ karoti. Yehīti yehi khandhādīhi arūpakkhandhehi ca. Te cattāroti te saṅgahādayo cattāro. Saccādīhipīti saccaindriyapaṭiccasamuppādādīhipi saha. Yathāsambhavanti sambhavānurūpaṁ, yaṁ yaṁ padaṁ saṅgahito asaṅgahitoti ca vattuṁ yuttaṁ, taṁ tanti attho.",
  "tika-abh05t1:18": "So panāti saṅgahāsaṅgaho. Saṅgāhakabhūtehīti saṅgahaṇakiriyāya kattubhūtehi. Tehīti saccādīhi. Na saṅgahabhūtehīti saṅgahaṇakiriyāya karaṇabhūtehi saccādīhi saṅgahāsaṅgaho na vutto. Tatthāpi hi khandhāyatanadhātuyo eva karaṇabhūtāti dasseti. Khandhādīheva saṅgahehīti khandhādīhiyeva saṅgaṇhanakiriyāya karaṇabhūtehi, ‘‘khandhasaṅgahena saṅgahitā, āyatanasaṅgahena asaṅgahitā , dhātusaṅgahena asaṅgahitā, te dhammā catūhi khandhehi, dvīhāyatanehi, aṭṭhahi dhātūhi asaṅgahitā’’ti saṅgahāsaṅgaho niyametvā vutto. Tasmāti yasmā saccādīni saṅgāhakabhāvena vuttāni, na saṅgahabhāvena, khandhādīniyeva ca saṅgahabhāvena vuttāni, tasmā.",
  "tika-abh05t1:19": "Kasmā panettha saccādayo saṅgahavasena na vuttāti? Tathādesanāya asambhavato. Na hi sakkā rūpakkhandhādīnaṁ samudayasaccādīhi, saññādīnaṁ vā indriyādīhi saṅgahanayena pucchituṁ vissajjituṁ vāti. Tathā ariyaphalādīsu uppannavedanādīnaṁ saccavinimuttatāya ‘‘vedanākkhandho katihi saccehi saṅgahito’’ti pucchitvāpi ‘‘ekena saccena saṅgahito’’tiādinā niyametvā saṅgahaṁ dassetuṁ na sakkāti. Yathāsambhavanti yehi sampayogo, yehi ca vippayogo, tadanurūpaṁ.",
  "tika-abh05t1:20": "Rūpaṁ rūpena nibbānena vā vippayuttaṁ na hoti, nibbānaṁ vā rūpena. Kasmā? Sampayuttanti anāsaṅkanīyasabhāvattā. Catunnañhi khandhānaṁ aññamaññaṁ sampayogībhāvato ‘‘rūpanibbānehipi so atthi natthī’’ti siyā āsaṅkā, tasmā tesaṁ itarehi, itaresañca tehi vippayogo vuccati, na pana rūpassa rūpena, nibbānena vā, nibbānassa vā rūpena katthaci sampayogo atthīti tadāsaṅkābhāvato vippayogopi rūpassa rūpanibbānehi, nibbānassa vā tena na vuccati, arūpakkhandhehiyeva pana vuccatīti āha ‘‘catūhevā’’tiādi. Anārammaṇassa cakkhāyatanādikassa. Anārammaṇaanārammaṇamissakehīti anārammaṇena sotāyatanādinā anārammaṇamissakena ca dhammāyatanādinā. Missakassa dhammāyatanādikassa. Anārammaṇaanārammaṇamissakehi na hotīti yojetabbaṁ. Yesaṁ pana yehi hoti, taṁ dassetuṁ ‘‘anārammaṇassa panā’’tiādi vuttaṁ. Yathā hi sārammaṇassa anārammaṇena anārammaṇamissakena ca vippayogo hoti, evaṁ sārammaṇenapi so hotiyeva. Tena viya anārammaṇassa anārammaṇamissakassa cāti daṭṭhabbaṁ.",
  "tika-abh05t1:21": "4. Lakkhaṇamātikāvaṇṇanā",
  "tika-abh05t1:22": "4.Visuṁ yojanā kātabbāti yo tīhi saṅgaho catūhi ca sampayogo vutto, taṁ sabhāgo bhāvo payojeti, yo ca tīhi asaṅgaho catūhi ca vippayogo vutto, taṁ visabhāgo bhāvoti imamatthaṁ dassento ‘‘saṅgaho…pe… viññāyatī’’ti āha. Yassa saṅgaho, so dhammo khandhādiko sabhāgo. Yassa asaṅgaho, so visabhāgo. Tathā sampayogesupi veditabbaṁ. Idāni yathāvuttaṁ sabhāgataṁ sarūpato niddhāretvā dassetuṁ ‘‘tatthā’’tiādi vuttaṁ. Tattha samānabhāvo saṅgahe sabhāgatā, ekuppādādiko sampayogeti iminā ruppanādividhuro asamānasabhāvo asaṅgahe visabhāgatā, nānuppādādiko vippayogeti ayamattho atthasiddhoti na vuttoti.",
  "tika-abh05t1:23": "5. Bāhiramātikāvaṇṇanā",
  "tika-abh05t1:24": "5.Etena ṭhapanākārenāti sarūpena aggahetvā yathāvuttena pakaraṇantaramātikāya idha mātikābhāvakittanasaṅkhātena ṭhapanākārena. Pakaraṇantaraṭhapitāya mātikāya avibhāgena pacchato gahaṇaṁ bahi ṭhapananti āha ‘‘bahi piṭṭhito ṭhapitattā’’ti. Idha aṭṭhapetvāti imissā dhātukathāya sarūpena avatvā. Tathā pakāsitattāti mātikābhāvena jotitattā. Dhammasaṅgaṇīsīsena hi dhammasaṅgaṇiyaṁ āgatamātikāva gahitāti. Yehi nayehi dhātukathāya niddeso, tesu nayesu, tehi vibhajitabbesu khandhādīsu, tesaṁ nayānaṁ pavattidvāralakkhaṇesu ca uddiṭṭhesu dhātukathāya uddesavasena vattabbaṁ vuttameva hotīti yaṁ uddesavasena vattabbaṁ, taṁ vatvā puna yathāvuttānaṁ khandhādīnaṁ kusalādivibhāgadassanatthaṁ ‘‘sabbāpi dhammasaṅgaṇī dhātukathāya mātikā’’ti vuttanti evamettha mātikāya nikkhepavidhi veditabbo.",
  "tika-abh05t1:25": "‘‘Gāvīti ayamāhā’’ti ettha gāvī-saddo viya ‘‘saṅgaho asaṅgaho’’ti ettha padatthavipallāsakārinā iti-saddena atthapadatthako saṅgahāsaṅgaha-saddo saddapadatthako jāyatīti adhippāyenāha ‘‘aniddhāritatthassa saddasseva vuttattā’’ti. Tena atthuddhārato saṅgahasaddaṁ saṁvaṇṇetīti dasseti. Aniddhāritavisesoti asaṅgahitajātisañjātiādiviseso. Sāmaññena gahetabbatanti saṅgahasaddābhidheyyatāsāmaññena viññāyamāno vuccamāno vā. Na cettha sāmaññañca ekarūpamevāti codanā kātabbā bhedāpekkhattā tassa. Yattakā hi tassa visesā, tadapekkhameva tanti. ‘‘Attano jātiyā’’ti viññāyati yathā ‘‘matteyyā’’ti vutte attano mātu hitāti.",
  "tika-abh05t1:26": "Dhammavisesaṁ aniddhāretvāti saṅgahitatādinā pucchitabbavissajjetabbadhammānaṁ visesanaṁ akatvā. Sāmaññenāti avisesena. Dhammānanti khandhādidhammānaṁ. Avasesā niddhāretvāti ‘‘saṅgahitena asaṅgahita’’ntiādikā avasesā dvādasapi pucchitabbavissajjetabbadhammavisesaṁ niddhāretvā dhammānaṁ pucchanavissajjananayauddesāti yojanā. Nanu ca ‘‘saṅgahitena asaṅgahita’’ntiādayopi yathāvuttavisesaṁ aniddhāretvā sāmaññena dhammānaṁ pucchanavissajjananayuddesāti codanaṁ sandhāyāha ‘‘saṅgahitena asaṅgahita’’ntiādi. Yassa attho ñāyati, saddo ca na payujjati, so lopoti veditabbo, āvuttiādivasena vā ayamattho dīpetabbo. Tenāti luttaniddiṭṭhena asaṅgahita-saddena. Saṅgahitavisesavisiṭṭhoti cakkhāyatanena khandhasaṅgahena saṅgahitatāvisesavisiṭṭho, tena sotāyatanādibhāvena asaṅgahito sotapasādādiko yo ruppanasabhāvo dhammaviseso. Tannissito taṁ dhammavisesaṁ nissāya labbhamāno. ‘‘Te dhammā katihi khandhehi…pe… catūhi khandhehi asaṅgahitā’’tiādinā asaṅgahitatāsaṅkhāto pucchāvissajjananayo parato pucchitvā vissajjiyamāno idha uddiṭṭho hoti. Visesane karaṇavacananti iminā tassa dhammassa yathāvuttasaṅgahitatāvisesavisiṭṭhataṁyeva vibhāveti. Evamete pucchitabbavissajjetabbadhammavisesaṁ niddhāretvā pucchanavissajjananayuddesā pavattāti veditabbā.",
  "tika-abh05t1:27": "Nanu ca ‘‘saṅgahitena asaṅgahita’’nti ettāvatāpi ayamattho labbhatīti? Na labbhati tassa dhammamattadīpanato. Nayuddeso heso, na dhammuddeso. Tathā hi pāḷiyaṁ saṅgahitenaasaṅgahitapadaniddese ‘‘cakkhāyatanena ye dhammā khandhasaṅgahena saṅgahitā, āyatana…pe… dhātusaṅgahena asaṅgahitā’’ti vatvā ‘‘te dhammā katihi khandhehi…pe… asaṅgahitā’’ti (dhātu. 171) pucchitvā ‘‘te dhammā catūhi khandhehi dvīhāyatanehi aṭṭhahi dhātūhi asaṅgahitā’’ti dutiyaṁ asaṅgahitapadaṁ gahitaṁ. Aññathā ‘‘cakkhāyatanena ye dhammā khandhasaṅgahena saṅgahitā, te dhammā āyatanasaṅgahena asaṅgahitā, dhātusaṅgahena asaṅgahitā. Te katame’’icceva niddisitabbaṁ siyā.",
  "tika-abh05t1:28": "Esa nayoti atidesena dassitamatthaṁ pākaṭataraṁ kātuṁ ‘‘tesupī’’tiādi vuttaṁ. Tatiyapadenāti luttaniddesena gahetabbanti vuttapadaṁ sandhāyāha. Kattuatthe karaṇaniddeso saṅgahitāsaṅgahitehi tehi dhammehi dhammānaṁ saṅgahitatāsaṅgahitatāya vuttattā. Tathā hi tattha pāḷiyaṁ ‘‘tehi dhammehi ye dhammā’’ti dhammamukheneva saṅgahitatāsaṅgahitatā vuttā. Dutiyatatiyesu pana saṅgahitatāsaṅgahitatāsaṅkhātavisesanadvārena dhammānaṁ asaṅgahitatāsaṅgahitatā vuttāti tattha ‘‘visesane karaṇavacana’’nti vuttaṁ. Tenāha ‘‘tattha hi…pe… dhammantarassā’’ti. Tattha sabhāvantarenāti saṅgahitatāsaṅgahitatāsaṅkhātena sabhāvantarena pakārantarena. Sabhāvantarassāti asaṅgahitatāsaṅgahitatāsaṅkhātassa sabhāvantarassa. Etesūti catutthapañcamesu. Dhammantarenāti aññadhammena. Dhammantarassāti tato aññassa dhammassa visesanaṁ kataṁ. Tattha hi antarena pakāravisesāmasanaṁ dhammeneva dhammo visesitoti. Ādipadenevāti ‘‘saṅgahitenā’’tiādinā vuttena paṭhamapadeneva. Itarehīti ‘‘sampayuttaṁ vippayutta’’ntiādinā vuttehi dutiyatatiyapadehi. Etthāti ekādasamādīsu catūsu. Dutiyatatiyesu viya visesane eva karaṇavacanaṁ daṭṭhabbaṁ, na catutthapañcamesu viya kattuattheti adhippāyo. Pucchāvissajjanānantiādinā tamevatthaṁ vibhāveti.",
  "tika-abh05t1:29": "Vividhakappanatoti vividhaṁ bahudhā kappanato, saṅgahāsaṅgahānaṁ visuṁ saha ca visesanavisesitabbabhāvakappanatoti attho. Taṁ pana vikappanaṁ vuttākārena vibhajanaṁ hotīti āha ‘‘vibhāgatoti attho’’ti. Sanniṭṭhānalakkhaṇena adhimokkhena sampayuttadhammā ārammaṇe nicchayanākārena pavattiyā sanniṭṭhānavasena vuttadhammā. Te ca tehi saddhiṁ tadavasiṭṭhe dvipañcaviññāṇavicikicchāsahagatadhamme ca saṅgahetvā āha ‘‘sanniṭṭhānavasena vuttā ca sabbe ca cittuppādā sanniṭṭhānavasena vuttasabbacittuppādā’’ti. Itareti phassādayo. Sabbesanti ekūnanavutiyā cittuppādānaṁ. Pariggahetabbāti saṅgahādivasena pariggaṇhitabbā. Mahāvisayena adhimokkhena. Aññesanti vitakkādīnaṁ. Vacanaṁ sandhāyāti ‘‘adhimuccanaṁ adhimokkho, so sanniṭṭhānalakkhaṇo’’ti dhammasaṅgahavaṇṇanāyaṁ (dha. sa. aṭṭha. yevāpanakavaṇṇanā) ‘‘taṇhāpaccayā adhimokkho, adhimokkhapaccayā bhavo’’ti paṭiccasamuppādavibhaṅge ca āgataṁ vacanaṁ sandhāya. Atthe satīti ‘‘sanniṭṭhāna…pe… sādhāraṇato’’ti evamatthe vuccamāne. Vattabbesūti saṅgahādipariggahatthaṁ vattabbesu. Vuttā phassādayo manasikārapariyosānā. Tādisassāti phassādisadisassa sādhāraṇassa adhimokkhasadisassa asādhāraṇassa aññassa dhammassa abhāvā.",
  "tika-abh05t1:30": "Nanu jīvitindriyacittaṭṭhitiyopi sādhāraṇāti? Saccaṁ sādhāraṇā, atthi pana visesoti dassento āha ‘‘jīvitindriyaṁ panā’’tiādi. Asamādhisabhāvā balabhāvaṁ appattā sāmaññasaddeneva vattabbāti yojanā. Sāmaññavisesasaddehi cāti sāmaññavisesasaddehi vattabbā ca samādhisabhāvā cittekaggatā. Visesasaddavacanīyaṁ aññanti balappattasamādhito aññaṁ sāmaññasaddena byāpetabbaṁ, visesasaddena ca nivattetabbaṁ natthi samādhisabhāvāya eva cittekaggatāya gahitattā. Na aññabyāpakanivattako sāmaññaviseso anañña…pe… viseso, tassa dīpanato. Tasseva dhammassāti tasseva balappattasamādhidhammassa. Bhedadīpakehīti visesadīpakehi samādhibalādivacanehi vattabbā. Vuttalakkhaṇā anaññabyāpakanivattakasāmaññavisesadīpanā saddā. Tato viparītehi aññaṁ byāpetabbaṁ nivattetabbañca gahetvā pavattehi sāmaññavisesasaddeheva na sukhādisabhāvā vedanā viya vattabbā. Tasmāti yasmā asamādhisabhāvā samādhisabhāvāti dvedhā bhinditvā gahitā cittekaggatā, tasmā. Asamādhisabhāvameva pakāseyya visesasaddanirapekkhaṁ pavattamānattā. Itaroti samādhibalādiko visesasaddo. Idhāti imasmiṁ abbhantaramātikuddese, sādhāraṇe phassādike, mahāvisaye vā adhimokkhe uddisiyamāne. Nanu ca abhinditvā gayhamānā cittekaggatā vedanā viya sādhāraṇā hotīti codanaṁ sandhāyāha ‘‘abhinnāpi vā’’tiādi. ‘‘Cittassa ṭhiti cittekaggatā avisāhaṭamānasatā (dha. sa. 11, 15). Arūpīnaṁ dhammānaṁ āyu ṭhitī’’ti (dha. sa. 19) vacanato samādhijīvitindriyānaṁ aññadhammanissayena vattabbatā veditabbā. Na arahatīti idha uddesaṁ na arahati samukheneva vattabbesu phassādīsu uddisiyamānesūti attho.",
  "tika-abh05t1:31": "Mātikāvaṇṇanā niṭṭhitā.",
  "tika-abh05t1:32": "2. Niddesavaṇṇanā",
  "tika-abh05t1:33": "1. Paṭhamanayo saṅgahāsaṅgahapadavaṇṇanā",
  "tika-abh05t1:34": "1. Khandhapadavaṇṇanā",
  "tika-abh05t1:35": "6. ‘‘Abhiññeyyadhammabhāvena vuttā cattāro khandhā hontī’’tiādinā, ‘‘rūpakkhandho abhiññeyyo’’tiādinā ca abhiññātalakkhaṇavisayāti āha ‘‘sabhāvato abhiññātāna’’nti. Pariññeyyatādīti ādi-saddena pahātabbasacchikātabbabhāvetabbatā saṅgayhati. Adhipatiyādīti adhipatipaccayabhāvaupaṭṭhānapadahanādīni. Saccādiviseso viyāti dukkhasaccādipariyāyo abhiññeyyapīḷanaṭṭhādiviseso viya. Evañca katvāti nayamukhamātikāya abhiññeyyanissayena vuccamānattā eva. Tesaṁ rūpadhammānaṁ pañcannaṁ khandhānaṁ khandhabhāvena viya rūpakkhandhabhāvena sabhāgatā hoti, na vedanākkhandhādibhāvenāti saṅgahalakkhaṇamāha. Itīti tasmā, yasmā rūpadhammā aññamaññaṁ rūpakkhandhabhāvena sabhāgā, tasmāti attho. Rūpakkhandhabhāvasaṅkhātena rūpakkhandhabhāvena atthamukheneva gahaṇe. Saddadvārena pana gahaṇe rūpakkhandhavacanasaṅkhātena vā rūpakkhandhavacanavacanīyatāsaṅkhātena. Idāni tamevatthaṁ pākaṭataraṁ kātuṁ ‘‘rūpakkhandhoti hī’’tiādi vuttaṁ.",
  "tika-abh05t1:36": "Purimenāti rūpakkhandhena. Saññākkhandhamūlakātiādīsu ‘‘purimena yojiyamāne’’tiādiṁ ānetvā yathārahaṁ yojetabbaṁ. Abhedato pañcakapucchāvissajjanaṁ khandhapadaniddese sabbapacchimamevāti āha ‘‘bhedato pañcakapucchāvissajjanānantara’’nti.",
  "tika-abh05t1:37": "Āyatanapadādivaṇṇanā",
  "tika-abh05t1:38": "40.Yadipiekakepi sadisaṁ vissajjanaṁ vissajjanaṁ samudayamaggasaccānaṁ ‘‘samudayasaccaṁ ekena khandhena…pe… maggasaccaṁ ekena khandhena ekenāyatanena ekāya dhātuyā saṅgahitaṁ, catūhi khandhehi ekādasahi āyatanehi sattarasahi dhātūhi asaṅgahita’’nti (dhātu. 41) niddiṭṭhattā. Etthāti etasmiṁ indriyapadaniddese . Cakkhusotacakkhusukhindriyadukānanti cakkhusotadukaṁ cakkhusukhindriyadukanti etesaṁ dukānaṁ. Cakkhusotasukhindriyānañhi ‘‘ekena khandhena ekenāyatanena ekāya dhātuyā saṅgahitaṁ, catūhi khandhehi ekādasahi āyatanehi sattarasahi dhātūhi asaṅgahita’’nti ekake sadisaṁ vissajjanaṁ. Cakkhusotindriyadukassa pana ‘‘cakkhundriyañca sotindriyañca ekena khandhena dvīhāyatanehi dvīhi dhātūhi saṅgahitā, catūhi khandhehi dasahāyatanehi soḷasahi dhātūhi asaṅgahitā’’ti, ‘‘cakkhundriyañca sukhindriyañca dvīhi khandhehi dvīhāyatanehi dvīhi dhātūhi saṅgahitā, tīhi khandhehi dasahāyatanehi soḷasahi dhātūhi asaṅgahitā’’ti cakkhusukhindriyadukassa ca asadisaṁ vissajjanaṁ. Nāpi dukehi tikassāti cakkhusotacakkhusukhindriyādidukehi cakkhusotasukhindriyāditikassa nāpi sadisaṁ vissajjanaṁ. Idhāti saccapadaniddese. Tikena cāti dukkhasamudayamaggāditikena ca. ‘‘Pañcahi khandhehi dvādasahāyatanehi aṭṭhārasahi dhātūhi saṅgahitā, na kehici khandhehi na kehici āyatanehi na kāhici dhātūhi asaṅgahitā’’ti sadisaṁ vissajjanaṁ.",
  "tika-abh05t1:39": "6. Paṭiccasamuppādavaṇṇanā",
  "tika-abh05t1:40": "61.Avijjāvacanenāti ‘‘avijjāpaccayā saṅkhārā’’ti ettha avijjāggahaṇena. Visesanaṁ na kattabbaṁ, ‘‘sabbampi viññāṇa’’nti vattabbanti adhippāyo. Tattha kāraṇamāha ‘‘kusalādīnampī’’tiādinā. Vissajjanāsadisena sabbaviññāṇādisaṅgahaṇato. Tesanti viññāṇādipadānaṁ. Idhāti imasmiṁ paṭhamanaye. Akammajānampi saṅgahitatā viññāyati saddāyatanassapi gahitattā.",
  "tika-abh05t1:41": "71.Jāyamāna…pe… mānānanti jāyamānādiavatthānaṁ dhammānaṁ. Jāyamānādibhāvamattattāti nibbattanādiavatthāmattabhāvato. Vinibbhujjitvāti avatthābhāvato vinibbhogaṁ katvā. Paramatthato avijjamānāni, sabhāvamattabhūtānīti paramatthadhammānaṁ avatthābhāvamattabhūtāni . Aparamatthasabhāvānipi rūpadhammassa nibbattiādibhāvato ruppanabhāvena gayhanti. Tato ‘‘rūpakkhandhassa sabhāgāni, arūpānaṁ pana jātijarāmaraṇānī’’ti ānetvā yojanā. Ekekabhūtānīti yathā ekasmiṁ rūpakalāpe jātiādīni ekekāniyeva honti, evaṁ ekasmiṁ arūpakalāpepīti vuttaṁ. Tenāha ‘‘rūpakalāpajātiādīni viyā’’tiādi. Anubhavanasañjānanavijānanakiccānaṁ vedanādīnaṁ nibbattiādibhūtānipi jātiādīni tathā na gayhantīti āha ‘‘vediyana…pe… agayhamānānī’’ti. Tena vedanākkhandhādīhi jātiādīnaṁ saṅgahābhāvamāha. ‘‘Jāti, bhikkhave, aniccā saṅkhatā’’tiādivacanato jātiādīnampi saṅkhatapariyāyo atthīti saṅkhatābhisaṅkharaṇakiccena saṅkhārakkhandhena tesaṁ saṅgahoti vuttaṁ ‘‘saṅkhatā…pe… sabhāgānī’’ti. Teneva ca saṅkhārakkhandhassa anekantaparamatthakiccatā veditabbā. Tathā duvidhānīti vuttappakārena rūpārūpadhammānaṁ nibbattiādibhāvena dvippakārāni. Tenāti yathāvuttasabhāgatthena. Tehi khandhādīhīti rūpakkhandhasaṅkhārakkhandhadhammāyatanadhammadhātūhi.",
  "tika-abh05t1:42": "Paṭhamanayasaṅgahāsaṅgahapadavaṇṇanā niṭṭhitā.",
  "tika-abh05t1:43": "2. Dutiyanayo saṅgahitenaasaṅgahitapadavaṇṇanā",
  "tika-abh05t1:44": "171.‘‘Saṅgahitena asaṅgahita’’nti ettha saṅgahitāsaṅgahitasaddā bhinnādhikaraṇā na gahetabbā visesanavisesitabbatāya icchitattā. Yo hi dhammo saṅgahitatāvisesavisiṭṭho asaṅgahito heṭṭhā uddiṭṭho, sveva idha asaṅgahitabhāvena pucchitvā vissajjīyatīti dassento ‘‘yaṁ taṁ…pe… tadeva dassento’’ti āha. Ye hi dhammā cakkhāyatanena khandhasaṅgahena saṅgahitā, āyatanadhātusaṅgahena ca asaṅgahitā, tesaṁyeva puna khandhādīhi asaṅgaho pucchitvā vissajjito. Tena vuttaṁ ‘‘cakkhāyatanena…pe… āhā’’ti. Sabbatthāti sabbesu nayesu vāresu ca. Khandhādisaṅgahasāmaññānanti ‘‘khandhasaṅgahenā’’tiādinā avisesena vuttānaṁ khandhādisaṅgahānaṁ. ‘‘Sāmaññajotanā visese avatiṭṭhatī’’ti āha ‘‘niccaṁ visesāpekkhattā’’ti. Visesāvabodhanatthāni pañhabyākaraṇānīti vuttaṁ ‘‘bhedanissitattā ca pucchāvissajjanāna’’nti. Savisesāva khandhādigaṇanāti ‘‘khandhasaṅgahenā’’tiādinā avisesena vuttāpi rūpakkhandhādinā savisesāva khandhādigaṇanā, khandhādinā saṅgahoti attho. Suddhāti kevalā anavasesā, sāmaññabhūtāti vuttaṁ hoti.",
  "tika-abh05t1:45": "Tatthāti yathādhikate dutiyanaye. Sāmaññajotanāya visesaniddiṭṭhattā āha ‘‘saṅgahi…pe… niddhāritattā’’ti. Tīsu saṅgahesūti khandhādisaṅgahesu tīsu. Aññehīti vuttāvasesehi dvīhi ekena vā. Ettakeneva dassetabbā siyuṁ tāvatāpi saṅgahitena asaṅgahitabhāvassa pakāsitattā. Tesanti saṅgahitenaasaṅgahitabhāvena vuttadhammānaṁ. Evaṁvidhānanti ‘‘cakkhāyatanaṁ sotāyatana’’ntiādinā aniddhāritavisesānaṁ. Asambhavāti vuttappakārena niddisituṁ asambhavā. Saṅgahādinayadassanamattaṁ nayamātikāya byāpāro, yattha pana saṅgahādayo, te khandhādayo kusalādayo ca tesaṁ visayabhūtāti tehi vinā saṅgahādīnaṁ pavatti natthi. Tenāha ‘‘nayamātikāya abbhantarabāhiramātikāpekkhattā’’ti. Saṅgāhakaṁ asaṅgāhakañcāti vattabbaṁ. Yo hi idha saṅgāhakabhāvena vutto dhammo asaṅgāhakabhāvenapi vuttoyevāti.",
  "tika-abh05t1:46": "‘‘Ye dhammā khandhasaṅgahena saṅgahitā, āyatanadhātusaṅgahena asaṅgahitā’’ti, ‘‘ye dhammā khandhasaṅgahena asaṅgahitā, āyatanadhātusaṅgahena saṅgahitā’’ti ca yattha pucchitabbavissajjitabbadhammavisesaniddhāraṇaṁ natthi, tattha paṭhamanaye chaṭṭhanaye ca ‘‘rūpakkhandho katihi khandhehi saṅgahito? Ekena khandhenā’’ti (dhātu. 6), ‘‘rūpakkhandho katihi khandhehi sampayuttoti? Natthi. Catūhi khandhehi vippayutto’’ti (dhātu. 228) ca evaṁ pucchitabbavissajjitabbabhāvena. Itaresūti dutiyādinayesu. Tassa tassāti yaṁ pucchitabbaṁ vissajjitabbañca ‘‘ye dhammā’’ti aniyamitarūpena niddhāritaṁ, tassa tassa ‘‘te dhammā’’ti niyāmakabhāvena.",
  "tika-abh05t1:47": "Etthāti etasmiṁ pakaraṇe. Yena yena cakkhāyatanādinā saṅgāhakena. Khandhādisaṅgahesūti khandhāyatanadhātusaṅgahesu. Tena tenāti khandhādisaṅgahena. Aññanti tato tato saṅgāhakato aññaṁ. Tabbinimuttaṁ saṅgahetabbāsaṅgahetabbaṁ yaṁ dhammajātaṁ atthi, taṁ tadeva ‘‘cakkhāyatanena ye dhammā khandhasaṅgahena saṅgahitā, āyatanadhātusaṅgahena asaṅgahitā’’ti saṅgāhakāsaṅgāhakabhāvena uddhaṭaṁ. Añño dhammo natthi tassa sabhāgabhāvena saṅgāhakasseva abhāvato. Siyā panetaṁ sabhāgena ekadesena saṅgahoti, taṁ paṭikkhipanto āha ‘‘na ca so…pe… hotī’’ti. Yañcātiādinā vacanantaraṁ pariharati.",
  "tika-abh05t1:48": "Yadicātiādināpi tasseva tena saṅgahābhāvaṁ pāṭhābhāvadassanena vibhāveti. Tattha so evāti yo rūpādikkhandho saṅgāhakabhāvena vutto, so eva tena rūpādikkhandhena saṅgayheyya saṅgahetabbo bhaveyya, teneva tassa saṅgahābhāve lakkhaṇaṁ dassento āha ‘‘na hi so eva tassa sabhāgo visabhāgo cā’’ti. Ekadesā viya cakkhāyatanādayo samudāyassa rūpakkhandhādikassa. Rūpakkhandho cakkhāyatanādīnaṁ na saṅgāhako asaṅgāhako ca sabhāgavisabhāgabhāvābhāvato. Esa nayo sesesupi. Samudāyantogadhānantiādinā vuttamevatthaṁ pākaṭataraṁ karoti. Tattha yenāti vibhāgena. Teti ekadesā. Tesanti ekadesānaṁ. Ettha tadantogadhatāya vibhāgābhāvo, vibhāgābhāvena sabhāgavisabhāgatābhāvo, tena saṅgāhakāsaṅgāhakatābhāvo dassitoti veditabbo.",
  "tika-abh05t1:49": "Yathā sabbena sabbaṁ sabhāgavisabhāgābhāvena ekadesānaṁ samudāyo saṅgāhako asaṅgāhako ca na hoti, evaṁ ekadesasabhāgavisabhāgānanti dassento ‘‘tathā’’tiādimāha. Tattha yathātiādi udāharaṇadassanena yathāvuttassa atthassa pākaṭakaraṇaṁ. Khandhasaṅgahena saṅgāhakaṁ asaṅgāhakañcāti yojanā. Tathā sesesupi. Na hi ekadesa…pe… visabhāgaṁ yena samudāyo saṅgāhako asaṅgāhako ca siyāti adhippāyo. Ettha ca saṅgāhakattaṁ tāva mā hotu, asaṅgāhakattaṁ pana kasmā paṭikkhipīyatīti codanaṁ manasi katvā āha ‘‘tasmā’’tiādi. Tattha tasmāti vuttamevatthaṁ hetubhāvena parāmasati. Attato aññassa, attani antogadhato aññassa, attekadesasabhāgato aññassa satipi asaṅgāhakatteti yojanā. Taṁ panetaṁ ‘‘rūpakkhandho rūpakkhandhena saṅgahito asaṅgahito ca na hotī’’tiādinā vutte tayo pakāre sandhāya vuttaṁ. Saṅgāhakattameva etesaṁ natthīti etesaṁ attā, attani antogadho, attekadesasabhāgo cāti vuttānaṁ saṅgāhakabhāvo eva natthi sabhāgābhāvato. Tena vuttaṁ ‘‘na hi so eva tassa sabhāgo’’tiādi. Yenāti saṅgāhakattena. Evarūpānanti yathāvuttānaṁ tippakārānaṁ aggahaṇaṁ veditabbaṁ satipi visabhāgabhāveti adhippāyo.",
  "tika-abh05t1:50": "Tenāti ‘‘dhammāyatana’’ntiādinā vacanena. Ekadesassa vedanākkhandhādikassa samudāyassa dhammāyatanassa saṅgāhakattaṁ ekadesena samudāyassa saṅgahitabhāvanti attho, samudāyassa rūpakkhandhassa ekadesassa cakkhāyatanassa sotāyatanassa ca saṅgāhakattaṁ samudāyena ekadesassa saṅgahitabhāvanti vuttaṁ hoti. Yadi evaṁ na dasseti, atha kiṁ dassetīti āha ‘‘catukkhandhagaṇanabhedehī’’tiādi. Tattha catukkhandhagaṇanabhedehīti rūpādicatukkhandhagaṇanavibhāgehi . Pañcadhāti rūpādicatukkhandhasaṅgaho viññāṇakkhandhasaṅgahoti evaṁ pañcappakārena bhinnataṁ. Tenāha ‘‘gaṇetabbāgaṇetabbabhāvenā’’ti. ‘‘Ekena khandhenā’’tiādīsu karaṇatthe karaṇavacanaṁ, na kattuattheti katvā āha ‘‘saṅgāhakāsaṅgāhakanirapekkhāna’’nti. Tenevāha ‘‘kammakaraṇamattasabbhāvā’’ti. Dutiyādayo pana nayā. Agaṇanādidassanānīti agaṇanagaṇanadassanāni. Nanu ca dutiyādīsu gaṇanādīnipi vijjantīti? Saccaṁ vijjanti, tāni pana visesanabhūtāni appadhānānīti visesitabbabhūtānaṁ padhānānaṁ vasenevaṁ vuttaṁ. ‘‘Cakkhāyatanena ye dhammā khandhasaṅgahena saṅgahitā’’tiādinā kattuādayo niddiṭṭhāti āha ‘‘kattukaraṇakammattayasabbhāvā’’ti.",
  "tika-abh05t1:51": "Tathā tathāti tena tena rūpakkhandhādippakārena. Taṁtaṁkhandhādibhāvābhāvo sabhāgavisabhāgatāti rūpadhammādīnaṁ rūpakkhandhādibhāvo sabhāgatā, vedanākkhandhādiabhāvo visabhāgatāti attho. Yathāniddhāritadhammadassaneti ‘‘ye dhammā, te dhammā’’ti niddhāritappakāradhammanirūpane. Saṅgāhakasaṅgahetabbānanti cakkhāyatanādikassa saṅgāhakassa sotāyatanādikassa ca saṅgahetabbassa. Samānakkhandhādibhāvoti ekakkhandhādibhāvo, rūpakkhandhādibhāvoti attho. Tadabhāvoti tassa samānakkhandhādibhāvassa abhāvo aññakkhandhādibhāvo. Ayanti yvāyaṁ paṭhamanaye tathā tathā gaṇetabbāgaṇetabbatāsaṅkhāto dutiyādinayesu yathāvuttānaṁ samānakkhandhādibhāvābhāvasaṅkhāto taṁtaṁkhandhādibhāvābhāvo vutto, ayametesaṁ dvippakārānaṁ nayānaṁ sabhāgavisabhāgatāsu viseso.",
  "tika-abh05t1:52": "Samudayasaccasukhindriyādīti ādi-saddena maggasaccadukkhindriyādi saṅgayhati. Asaṅgāhakattābhāvatoti saṅgahitatāvisiṭṭhassa asaṅgāhakattassa abhāvato . Na hi sakkā ‘‘samudayasaccena ye dhammā khandhasaṅgahena saṅgahitā, āyatanadhātusaṅgahena asaṅgahitā’’tiādi vattuṁ. Dukkhasaccasadisāni abyākatapadādīni. Itarehīti āyatanadhātusaṅgahehi saṅgāhakattāsaṅgāhakattābhāvato na uddhaṭānīti yojanā. Evantiādi yathāvuttassa atthassa nigamanavasena vuttaṁ. Na rūpakkhandhoti na sabbo rūpakkhandhadhammoti attho.",
  "tika-abh05t1:53": "‘‘Khandhapadenā’’ti idaṁ karaṇatthe karaṇavacanaṁ, na kattuattheti āha ‘‘khandhapadasaṅgahenāti attho’’ti. Tenevassa kattuatthataṁ paṭisedhetuṁ ‘‘na saṅgāhakenā’’ti vuttaṁ. Karaṇaṁ pana katturahitaṁ natthīti āha ‘‘kenaci saṅgāhakenāti idaṁ pana ānetvā vattabba’’nti. Saṅgāhakesu na yujjati na saṅgahetabbesūti adhippāyo. Rūpakkhandhadhammā hi ‘‘ye dhammā khandhasaṅgahena saṅgahitā’’ti vuttāti. Samudāye vuttavidhi tadavayavepi sambhavatīti codanaṁ samuṭṭhāpento ‘‘etena nayenā’’tiādimāha. Paṭiyogīnivattanaṁ eva-saddena karīyatīti āha ‘‘na hi aññamattanivāraṇaṁ eva-saddassa attho’’ti. Tenāha ‘‘saṅgāhakato aññanivāraṇaṁ eva-saddassa attho’’ti. So ca…pe… pekkhanti iminā tamevatthaṁ pākaṭataraṁ karoti. Saṅgāhakāpekkhatte hi ‘‘so cā’’tiādivacanassa ‘‘cakkhāyatanena rūpakkhandhova saṅgahito’’ti ettha cakkhāyatanaṁ saṅgāhakanti yathādhippetassa atthassa asambhavo evāti idāni taṁ asambhavaṁ vibhāvento ‘‘katha’’ntiādimāha, taṁ suviññeyyameva.",
  "tika-abh05t1:54": "Etthāti ‘‘aḍḍhekādasahi āyatanadhātūhī’’ti ettha. ‘‘Rūpakkhandhenā’’ti ānetvā vattabbaṁ āyatanadhātuvisesanatthaṁ. Na so eva tassa, samudāyo vā tadekadesānaṁ saṅgāhako asaṅgāhako ca hotīti vuttovāyamatthoti āha ‘‘rūpakkhandho…pe… na hotī’’ti. Iminā pariyāyenāti yasmā vuttappakāraṁ saṅgāhakattaṁ natthi ‘‘yena saṅgahitassa asaṅgāhakaṁ siyā’’ti iminā pariyāyena. Asaṅgahitatāya abhāvo vutto aṭṭhakathāyaṁ (dhātu. aṭṭha. 171) ‘‘so ca…pe… natthī’’ti. Saṅgahitatāyāti nippariyāyena saṅgahitabhāvena asaṅgahitatāya abhāvo vuttoti na yujjatīti yojanā. Sā saṅgahitatāti attanā attano, attekadesānaṁ vā saṅgahitatā. Tenāti rūpakkhandhena. Tesanti rūpakkhandhatadekadesānaṁ. Atthi ca vippayuttatā vedanākkhandhādīhi. Cakkhāyatanādīhi viyāti visadisudāharaṇaṁ. Etehi rūpavedanākkhandhādīhi aññehi ca evarūpehi. Etāni aññāni cāti etthāpi eseva nayo.",
  "tika-abh05t1:55": "Teneva tassa saṅgahitattābhāvadassanena heṭṭhā dassitena. Etthāti etasmiṁ vāre. Aggahaṇeti akathane, adesanāyanti attho. Samudayasaccādīsūti samudayasaccasukhindriyādīsu yujjeyya taṁ kāraṇaṁ. Kasmā? Tehi samudayasaccādīhi khandhādisaṅgahena saṅgahite dhammajāte sati tassa āyatanasaṅgahādīhi asaṅgahitattassa abhāvato. Rūpakkhandhādīhīti rūpakkhandhavedanākkhandhādīhi. Saṅgahitameva natthi, kasmā? ‘‘So eva tassa saṅgāhako na hotī’’ti vuttovāyamattho. Yadipi rūpakkhandhādinā rūpakkhandhādikassa attano…pe… natthīti sambandho. Aññassa pana vedanākkhandhādikassa rūpakkhandhādinā saṅgahitattābhāvena asaṅgahitattaṁ atthīti yojanā. Ubhayābhāvoti saṅgahitattāsaṅgahitattābhāvo. Ettha etasmiṁ vāre. Dhammāyatanajīvitindriyādīnanti dhammāyatanādīnaṁ khandhacatukkasaṅgāhakatte, jīvitindriyādīnaṁ khandhadukasaṅgāhakatteti yojanā. Pāḷiyaṁ anāgatattā ‘‘satī’’ti sāsaṅkaṁ vadati. Ādi-saddena paṭhamena dhammadhātusaḷāyatanādīnaṁ sukhindriyādīnañca, dutiyena ekakkhandhassa saṅgaho daṭṭhabbo. Sukhindriyañhi vedanākkhandhasseva saṅgāhakaṁ. Tesanti khandhacatukkakhandhadukādīnaṁ asaṅgahitatā na natthi atthevāti tassā abhāvo anekantiko. Pubbe vuttanayenāti ‘‘rūpakkhandhādīhi panā’’tiādinā vuttanayena.",
  "tika-abh05t1:56": "Tatthevāti tasmiṁyeva pubbe vutte sanidassanasappaṭighapade. Nivattetvā gaṇhantoti pubbe vuttaṁ paṭinivattetvā gaṇhanto paccāmasanto. Tadavattabbatāti tesaṁ saṅgāhakāsaṅgāhakasaṅgahitattāsaṅgahitattānaṁ avattabbatā. Asaṅgāhakattābhāvato eva…pe… na saṅgāhakattābhāvatoti yasmā nesaṁ asaṅgāhakattaṁ viya saṅgāhakattampi natthi, tato eva saṅgahitattāsaṅgahitattampīti dasseti.",
  "tika-abh05t1:57": "Dutiyanayasaṅgahitenaasaṅgahitapadavaṇṇanā niṭṭhitā.",
  "tika-abh05t1:58": "3. Tatiyanayo asaṅgahitenasaṅgahitapadavaṇṇanā",
  "tika-abh05t1:59": "179.Rūpakkhandhenakhandhasaṅgahena asaṅgahitesūti niddhāraṇe bhummaṁ. Tasmāti yasmā ekadesasabhāgatā samudāyasabhāgatā na hoti, tasmā. Tenāti rūpakkhandhena. Tānīti vedanādikkhandhattayanibbānāni. Yathā ca ekadesavisabhāgatāya na saṅgahitatā, evaṁ ekadesasabhāgatāya asaṅgahitatāpi natthīti dassento ‘‘na kevala’’ntiādimāha. Saṅgahitāneva na na hontīti yojanā. Teti vedanādikkhandhattayanibbānasukhumarūpadhammā. Tehīti viññāṇakkhandhacakkhāyatanādīhi. Na kathañci sammissāti kenacipi pakārena na sammissāti asammissatāya saṅgahitattābhāvaṁ sādheti. Rūpakkhandhena viya…pe… na hotīti yathā rūpakkhandhena sabhāgatābhāvato nibbānaṁ na kenacipi saṅgahaṇena saṅgahitaṁ, evaṁ viññāṇakkhandhacakkhāyatanādīhi taṁ āyatanadhātusaṅgahehi saṅgahitaṁ na hotīti khandhasaṅgahābhāvo pākaṭo vuttovāti evaṁ vuttaṁ.",
  "tika-abh05t1:60": "Evarūpānanti rūpakkhandhaviññāṇakkhandhacakkhāyatanādīnaṁ. Na hi nibbānaṁ sandhāya ‘‘rūpakkhandhena viññāṇakkhandhena cakkhāyatanena ye dhammā khandhasaṅgahena asaṅgahitā, āyatanadhātusaṅgahena saṅgahitā’’ti sakkā vattuṁ. Tena vuttaṁ ‘‘saṅgāhakattābhāvato evā’’ti. Tathā ‘‘abyākatehi dhammehi ye dhammā khandhasaṅgahena asaṅgahitā, āyatanadhātusaṅgahena saṅgahitā’’tiādi na sakkā vattuṁ tādisassa dhammassa abhāvatoti āha ‘‘sanibbāna…pe… bhāvatovā’’ti. Aggahaṇaṁ veditabbanti yojanā. Tenāha ‘‘na hī’’tiādi. Kañcīti kañci dhammajātaṁ. Teti abyākatadhammādayo. Attanoti abyākatadhammādiṁ sandhāyāha. Ekadesoti rūpakkhandhādi. Attekadesasabhāgoti nibbānaṁ. Tañhi dhammāyatanadhammadhātupariyāpannatāya tadekadesasabhāgo. Asaṅgahitasaṅgāhakattāti khandhasaṅgahena asaṅgahitānaṁ saññākkhandhādīnaṁ āyatanadhātusaṅgahena saṅgāhakattāti attho.",
  "tika-abh05t1:61": "Visabhāgakkhandhanibbānasamudāyattā khandhasaṅgahena dhammāyatanena na koci dhammo saṅgahito atthīti yojanā. Etassāti ‘‘dhammāyatanena saṅgahitā’’ti etassa padassa dhammāyatanagaṇanena saṅgahitāti attho. Oḷārikarūpasammissaṁ dhammāyatanekadesaṁ.",
  "tika-abh05t1:62": "Tatiyanayaasaṅgahitenasaṅgahitapadavaṇṇanā niṭṭhitā.",
  "tika-abh05t1:63": "4. Catutthanayo saṅgahitenasaṅgahitapadavaṇṇanā",
  "tika-abh05t1:64": "191.Tiṇṇaṁsaṅgahānanti khandhāyatanadhātusaṅgahānaṁ. Saṅgahaṇapubbaṁ asaṅgahaṇaṁ, asaṅgahaṇapubbaṁ saṅgahaṇañca vuccamānaṁ saṅgahaṇāsaṅgahaṇānaṁ pavattivisesena vuttaṁ hotīti āha ‘‘saṅgahaṇā…pe… uddiṭṭhā’’ti. Saṅgahābhāvakato asaṅgaho saṅgahahetuko saṅgahassa pavattivisesoyeva nāma hotīti āha ‘‘saṅgahaṇappavattivisesavirahe’’ti. Kenaci samudayasaccādinā tīhipi saṅgahehi saṅgahitena saṅkhārakkhandhapariyāpannena dhammavisesena puna tatheva saṅgahito so eva samudayasaccādiko dhammaviseso saṅgahitena saṅgahito. Saṅgāhakattābhāvasabbhāvā saṅgāhakabhāvena na uddhaṭā, na asaṅgāhakattā eva. Yathā hi tīhi saṅgahehi na saṅgāhakā, evaṁ dvīhi, ekenapi saṅgahena na saṅgāhakā idha na uddhaṭā. Tehi saṅgahitāti tehi tīhi saṅgahehi saṅgahitā dhammā. Yassāti yassa attano saṅgāhakassa.",
  "tika-abh05t1:65": "Sakalavācakenāti anavasesaṁ khandhādiatthaṁ vadantena. Tena khandhādipadenāti ‘‘teneva saṅgahaṁ gaccheyyā’’ti ettha tena khandhādipadenāti evaṁ yojetabbaṁ. Evaṁ pana ayojetvā ‘‘yaṁ attano saṅgāhakaṁ saṅgaṇhitvā puna teneva saṅgahaṁ gaccheyya, taṁ aññaṁ saṅgahitaṁ nāma natthī’’ti evaṁ na sakkā vattuṁ. Kasmāti ce? Na hi yena samudayasaccādinā yaṁ saṅkhārakkhandhapariyāpannaṁ dhammajātaṁ khandhādisaṅgahehi saṅgahitaṁ, teneva samudayasaccādinā tassa tadavasiṭṭhassa saṅkhārakkhandhadhammassa, na ca tasseva kevalassa samudayasaccādikassa saṅgaho pucchito vissajjitoti yojanā, atha kho tena saṅkhārakkhandhadhammena phassādinā. Saṅgahitassāti saṅgahitatāvisiṭṭhassāti attho. Tasmā attano saṅgāhakaṁ sakalakkhaṇādiṁ saṅgaṇhitvā puna tena khandhādipadena yaṁ saṅgahaṁ gaccheyya, taṁ tādisaṁ natthīti attho veditabbo. Vedanā saddo ca khandho āyatanañcāti vedanā visuṁ khandho, saddo ca visuṁ āyatananti attho. Aññena khandhantarādinā. Asammissanti abyākatadukkhasaccādi viya amissitaṁ. Na hi…pe… etthāti saṅgahitatāvisiṭṭhena dhammena yo dhammo saṅgahito, tassa saṅgahitatāvisiṭṭhoyeva yo saṅgaho, so na ettha vāre pucchito vissajjito ca. Saṅgahovāti kevalo saṅgaho , na kattāpekkhoti attho. Na saṅgāhakenāti idaṁ yathāvuttena atthena nivattitassa dassanaṁ. Na hītiādi taṁsamatthanaṁ.",
  "tika-abh05t1:66": "Catutthanayasaṅgahitenasaṅgahitapadavaṇṇanā niṭṭhitā.",
  "tika-abh05t1:67": "5. Pañcamanayo asaṅgahitenaasaṅgahitapadavaṇṇanā",
  "tika-abh05t1:68": "193.Vuttanayenāti yasmā saṅgahappavattivisesavirahito asaṅgahitadhammavisesanissito pañcamanayo, tasmā yo ettha kenaci asaṅgahitena dhammavisesena puna asaṅgahito dhammaviseso asaṅgahitena asaṅgahito asaṅgahitatāya pucchitabbo vissajjitabbo ca. Tameva tāva yathāniddhāritaṁ dassento ‘‘rūpakkhandhena ye dhammā khandha…pe… asaṅgahitā, tehi dhammehi ye dhammā khandha…pe… asaṅgahitāti āhā’’ti catutthanaye vuttanayānusārena. Yathāniddhāritadhammadassananti pāḷiyaṁ niddhāritappakāradhammadassanaṁ. Saha sukhumarūpenāti sasukhumarūpaṁ, tena sukhumarūpena saddhiṁ gahitaṁ viññāṇaṁ, tena sahitadhammasamudāyā sasukhuma…pe… dāyā. Ke pana teti āha ‘‘dukkhasaccā’’tiādi. Kesañcīti nibbānacakkhāyatanādīnaṁ. Tīhipi saṅgahehi. Paripuṇṇasaṅgahehi tīhipi saṅgahehi asaṅgāhakā paripuṇṇasaṅgahāsaṅgāhakā. Abyākatadhammasadisā nevadassanenanabhāvanāyapahātabbanevasekkhānāsekkhādayo. Itareti rūpakkhandhādayo. Tabbipariyāyenāti vuttavipariyāyena, tīhipi saṅgahehi asaṅgahetabbassa atthitāya paripuṇṇasaṅgahāsaṅgāhakattāti attho.",
  "tika-abh05t1:69": "Asaṅgāhakesu nibbānaṁ antogadhaṁ, tasmā taṁ anidassanaappaṭighehi asaṅgahetabbaṁ na hotīti attho. Tenāha ‘‘na ca tadeva tassa asaṅgāhaka’’nti. ‘‘Vedanākkhandhena ye dhammā’’tiādayo nava pañhā dutiyapañhādayo, te paṭhamapañhena saddhiṁ dasa, nāmarūpapañhādayo pana catuvīsatīti āha ‘‘sabbepi catuttiṁsa hontī’’ti. Rūpakkhandhādivisesakapadanti ‘‘rūpakkhandhenā’’tiādinā asaṅgāhakattena visesakaṁ rūpakkhandhādipadaṁ. Pucchāyāti ca pucchanatthanti attho. ‘‘Rūpakkhandhenā’’tiādi sabbampi vā viññāpetuṁ icchitabhāvena vacanaṁ pañhabhāvato pucchā. Tenāha aṭṭhakathāyaṁ ‘‘pañhā panettha…pe… catuttiṁsa hontī’’ti. Te hi lakkhaṇato dassitāti te niddhāritadhammā teneva asaṅgahitāsaṅgahitatāya niddhāraṇasaṅkhātena lakkhaṇena dassitā.",
  "tika-abh05t1:70": "Tadevāti eva-saddenāti ‘‘tadevā’’ti ettha eva-saddena. ‘‘Yaṁ pucchāya uddhaṭaṁ padaṁ, taṁ khandhādīhi asaṅgahita’’nti ettha ‘‘khandhādīhevā’’ti avadhāraṇaṁ nippayojanaṁ pakārantarassa abhāvato. ‘‘Tīhi asaṅgaho’’ti hi vuttaṁ. Tathā ‘‘asaṅgahitamevā’’ti saṅgahitatānivattanassa anadhippetattā. Tadevāti pana icchitaṁ uddhaṭasseva asaṅgahitenaasaṅgahitabhāvassa avadhāretabbattāti dassento ‘‘na kadācī’’tiādimāha. Tattha aññassāti anuddhaṭassa. Aniyatataṁ dassetīti idaṁ avadhāraṇaphaladassanaṁ. Niyamatoti sakkā vacanaseso yojetunti idampi eva-kārena siddhamevatthaṁ pākaṭataraṁ kātuṁ vuttaṁ. Yato hi eva-kāro, tato aññattha niyamoti. Evaṁpakāramevāti pucchāya uddhaṭappakārameva, yaṁ pakāraṁ pucchāya uddhaṭaṁ, taṁpakāramevāti attho. Tassāti asaṅgahitassa. Aññassāti pucchāya anuddhaṭappakārassa. Etena yo pucchāya uddhaṭo tīhipi saṅgahehi asaṅgahito, tasseva idha pucchitabbavissajjitabbabhāvo, na aññassāti dasseti. Tenāha ‘‘pucchāya uddhaṭañhī’’tiādi. Āyatanadhātusaṅgahavasena cettha rūpakkhandhādīnaṁ aññasahitatā, viññāṇakkhandhādīnaṁ asahitatā ca veditabbā.",
  "tika-abh05t1:71": "Avasesā vedanādayo tayo khandhā nibbānañca sakalena rūpakkhandhena tesaṁ saṅgaho natthīti ‘‘saṅgahitā’’ti na sakkā vattuṁ, ekadesena pana saṅgaho atthīti ‘‘asaṅgahitā na hontīti evaṁ daṭṭhabba’’nti āha. ‘‘Rūpadhammāvā’’ti niyamanaṁ pucchāya uddhaṭabhāvāpekkhanti dassento ‘‘pucchāya…pe… adhippāyo’’ti āha. Tena vuttaṁ ‘‘anuddhaṭā vedanādayopi hi asaṅgahitā evā’’ti. Etthāti etasmiṁ pañcamanayaniddese. Paṭhame nayeti paṭhame atthavikappe. Tathā dutiyeti etthāpi. Rūpaviññāṇehīti asukhumarūpadhammehi viññāṇena cāti ayamettha adhippāyoti dassento ‘‘oḷārika…pe… attho’’ti āha. Kathaṁ pana rūpadhammāti vutte oḷārikarūpasseva gahaṇanti āha ‘‘rūpekadeso hi ettha rūpaggahaṇena gahito’’ti.",
  "tika-abh05t1:72": "196.Asaṅgāhakanti ‘‘cakkhāyatanena…pe… asaṅgahitā’’ti evaṁ asaṅgāhakabhāvena vuttaṁ pucchitabbavissajjetabbabhāvena vuttampi kāmaṁ vedanādīheva catūhi asaṅgahitaṁ, taṁ pana na cakkhāyatanamevāti dassetuṁ ‘‘cakkhāyatanena panā’’tiādi vuttaṁ. Yehi dhammehīti khandhādīsu yehi. Sabbaṁ dhammajātaṁ teva rūpādike dhamme udāneti pāḷiyaṁ. Kasmā panetaṁ udānetīti āha ‘‘sadisavissajjanā’’tiādi. Paṭhamena udānena. Dveti ‘‘bāhirā upādā dve’’ti ettha vuttaṁ dve-saddaṁ sandhāyāha. Tassa asaṅgahitassa. Yathādassitassāti ‘‘rūpa’’ntiādinā dassitappakārassa. Dhammanvayañāṇuppādanaṁ nayadānaṁ. ‘‘Rūpaṁ dhammāyatana’’ntiādīnaṁ padānaṁ vasena dvevīsapadiko esa nayo.",
  "tika-abh05t1:73": "Pañcamanayaasaṅgahitenaasaṅgahitapadavaṇṇanā niṭṭhitā.",
  "tika-abh05t1:74": "6. Chaṭṭhanayo sampayogavippayogapadavaṇṇanā",
  "tika-abh05t1:75": "228. ‘‘Tatthā’’ti iminā ‘‘sampayogavippayogapadaṁ bhājetvā’’ti ettha sampayogavippayogapadaṁ bhājitaṁ, saṁvaṇṇetabbatāya ca padhānabhūtaṁ paccāmaṭṭhaṁ, na rūpakkhandhādipadanti dassento ‘‘yaṁ labbhati…pe… veditabba’’nti vatvā puna ‘‘rūpakkhandhādīsu hī’’tiādinā tamatthaṁ vivarati. Tattha na labbhatīti ‘‘sampayuttaṁ vippayutta’’nti vā gahetuṁ na labbhati, alabbhamānampi pucchāya gahitaṁ paṭikkhepena vissajjetuṁ. Paṭikkhepopi hi pucchāya vissajjanameva. Tathā hi yamake (yama. 1.khandhayamaka.59-61) ‘‘yassa rūpakkhandho nuppajjittha, tassa vedanākkhandho nuppajjitthā’’ti pucchāya ‘‘natthī’’ti vissajjitaṁ. Tena panettha rūpadhammesu sampayogaṭṭho na labbhatīti ayamattho dassito hoti. Alabbhamānampi sampayogapadaṁ gahitanti sambandho. Sabbatthāti rūpakkhandhavedanākkhandhādīsu. Etesanti rūpanibbānānaṁ. Visabhāgatāti ataṁsabhāgatā. Ekuppādādibhāvo hi sampayoge sabhāgatā, na saṅgahe viya samānasabhāgatā, tasmā ekuppādādibhāvarahitānaṁ rūpanibbānānaṁ sā ekuppādāditā visabhāgatā vuttā. Tadabhāvatoti tassā visabhāgatāya ekuppādāditāya abhāvato. Vippayogopi nivārito eva hoti, visabhāgo bhāvo vippayogoti vuttovāyamatthoti. ‘‘Catūsuhī’’tiādinā vuttamevatthaṁ pākaṭataraṁ karoti. Tattha tesaṁ tehīti ca arūpakkhandhe eva parāmasati. Visabhāgatā ca hoti rūpanibbānesu avijjamānattāti attho. Tenāha ‘‘na ca rūpekadesassā’’tiādi. Tenevāti catukkhandhasabhāgattā eva.",
  "tika-abh05t1:76": "Tīhi viññāṇadhātūhīti ghānajivhākāyaviññāṇadhātūhi vippayutte anārammaṇamissake rūpadhammamissake dhamme dīpeti rūpabhavoti yojanā. Pañcahīti cakkhuviññāṇādīhi pañcahi viññāṇadhātūhi. Ekāya manodhātuyā. Na sampayutteti na sampayutte eva. Tathā hi ‘‘vippayutte ahonte sattahipi sampayutte sattapi vā tā’’ti vuttaṁ. Tenāti vippayuttatāpaṭikkhepena. Tāhīti sattaviññāṇadhātūhi. Sampayutte dīpentīti sampayutte dīpentiyeva, na sampayutte evāti evamavadhāraṇaṁ gahetabbaṁ. Esa nayo sesesupi. Sampayutte vedanādike. Sampayuttavippayuttabhāvehi navattabbaṁ, taṁyeva viññāṇadhātusattakaṁ. Sampayuttabhāvena navattabbāni sampayuttanavattabbāni, bhinnasantānikāni, nānākkhaṇikāni ca arūpānipi dhammajātāni. Anārammaṇamissakasabbaviññāṇadhātutaṁsampayuttā dhammāyatanādipadehi dīpetabbā, anārammaṇamissakasabbaviññāṇadhātuyo acetasikādipadehi dīpetabbā, tadubhayasamudāyā dukkhasaccādipadehi dīpetabbāti veditabbā.",
  "tika-abh05t1:77": "Yadi evanti yadi anārammaṇamissānaṁ dhammānaṁ vippayogo natthi. Anārammaṇamissobhayadhammāti rūpanibbānasahitasabbaviññāṇadhātutaṁsampayuttadhammā. Khandhādīhevāti khandhāyatanadhātūhi eva, na arūpakkhandhamattena. Arūpakkhandheyeva pana sandhāya ‘‘tehi dhammehi ye dhammā vippayuttā’’ti vuttanti nāyaṁ dosoti dasseti. Tadekadesāti ‘‘anārammaṇamissā’’tiādinā vuttadhammasamudāyassa ekadesā. Tadekadesaññasamudāyāti tasseva yathāvuttassa samudāyassa ekadesā hutvā aññesaṁ avayavānaṁ rūpakkhandhādīnaṁ samudāyabhūtā. Vibhāgābhāvatoti bhedābhāvato. Bhedoti cettha accantabhedo adhippeto. Na hi samudāyāvayavānaṁ sāmaññavisesānaṁ viya accantabhedo atthi bhedābhedayuttattā. Tesaṁ accantabhedameva hi sandhāya ‘‘samudāyantogadhānaṁ ekadesānaṁ na vibhāgo atthī’’ti saṅgahepi vuttaṁ. Tenāti avibhāgasabbhāvato sabhāgavisabhāgattābhāvena. Tesanti anārammaṇamissakasabbaviññāṇadhātuādīnaṁ . Te ca akusalābyākatā. Tesanti kusalākusalābyākatadhammānaṁ. Tasmāti yasmā vibhattasabhāvānaṁ na tesaṁ samudāyekadesādibhāvo, tasmā. Yasmā pana kusalādayo eva khandhādayoti khandhādiāmasanena samudāyekadesādibhāvo āpanno evāti vuttanayena vippayogābhāvo hoti, tasmā taṁ pariharanto ‘‘khandhādīni anāmasitvā’’tiādimāha. Tesanti kusalādīnaṁ. Aññamaññavippayuttatā vuttā ‘‘kusalehi dhammehi ye dhammā vippayuttā’’tiādinā. Sabbesūti dutiyādisabbapañhesu.",
  "tika-abh05t1:78": "Chattiṁsāya piṭṭhidukapadesu vīsati dukapadāni imasmiṁ naye labbhanti, avasiṭṭhāni soḷasevāti āha ‘‘soḷasāti vattabba’’nti. Tato eva ‘‘tevīsapadasata’’nti ettha ‘‘tevīsa’’nti idañca ‘‘ekavīsa’’nti vattabbanti yojanā. Sabbatthāti sabbapañhesu. Ekakālekasantānānaṁ bhinnakālabhinnasantānānañca anekesaṁ dhammānaṁ samudāyabhūtā saṅkhārakkhandhadhammāyatanadhammadhātuyoti āha ‘‘kālasantāna…pe… dhātūna’’nti. Ekadesasammissāti cittiddhipādādinā attano ekadeseneva khandhantarādīhi sammissā iddhipādādayo, anārammaṇehi rūpanibbānehi ca asammissā. Samānakālasantānehīti ekakālasantānehi kālasantānabhedarahitehi ekadesantarehi, saṅkhārakkhandhādīnaṁ ekadesantarehi, saṅkhārakkhandhādīnaṁ ekadesavisesabhūtehi satipaṭṭhānasammappadhānasaññākkhandhādīhi vibhattā eva samudayasaccādayo sampayogīvippayogībhāvena, rūpakkhandhādayo vippayogībhāvena gahitāti yojanā. Tehi samudayasaccādīhi. Te saññākkhandhādayo. Kehici sahuppajjanārahehi ekadesantarehi vibhattehi. Na hi saṅkhārakkhandhādipariyāpannattepi samudayasaccādayo maggasaccādīhi sampayogaṁ labhanti. Tesanti vedanākkhandhasaññākkhandhādīnaṁ. Ekuppādā…pe… visabhāgatā cāti ekuppādāditāsaṅkhātā yathārahaṁ sabhāgatā visabhāgatā ca. Tena yathāvuttakāraṇena sampayogassa vippayogassa ca labhanato.",
  "tika-abh05t1:79": "Bhinnakālānaṁ samudāyīnaṁ samudāyā bhinnakālasamudāyā. Vattamānā ca ekasmiṁ santāne ekekadhammā vattanti. Tasmāti yasmā etadeva, tasmā. Tesaṁ vedanākkhandhādīnaṁ vibhajitabbassa ekadesabhūtassa abhāvato. Sukhindriyādīni vedanākkhandhekadesabhūtānipi. Tena vibhāgākaraṇena . Yadi samānakālassa vibhajitabbassa abhāvato cakkhuviññāṇadhātādayo viññāṇakkhandhassa vibhāgaṁ na karonti, atha kasmā ‘‘cakkhuviññāṇadhātu…pe… manoviññāṇadhātu soḷasahi dhātūhi vippayuttā’’ti vuttanti codanaṁ manasi katvā āha ‘‘khandhāyatana…pe… vippayuttāti vutta’’nti. Evamevanti yathā dhātuvibhāgena vibhattassa viññāṇassa, evamevaṁ.",
  "tika-abh05t1:80": "235.Taṁsampayogībhāvanti tehi khandhehi sampayogībhāvaṁ. Yathā hi samānakālasantānehi ekacittuppādagatehi vedanāsaññāviññāṇakkhandhehi samudayasaccassa sampayuttatā, evaṁ bhinnasantānehi bhinnakālehi ca tehi tassa vippayuttatāti āha ‘‘evaṁ taṁvippayogībhāvaṁ…pe… na vutta’’nti. Visabhāgatānibandhassa vibhāgassa abhāvena avibhāgehi tehi tīhi khandhehi. Vibhāge hītiādinā tamevatthaṁ pākaṭataraṁ karoti. Vibhāgarahitehīti samānakālasantānehi ekacittuppādagatattā avibhattehi vedanākkhandhādīhi na yuttaṁ vippayuttanti vattuṁ. Tenāha ‘‘vijjamānehi…pe… bhāvato’’ti. Tattha vijjamānassa samānassa samānajātikassāti adhippāyo. Na hi vijjamānaṁ rūpārūpaṁ aññamaññassa visabhāgaṁ na hoti. Anuppannā dhammā viyāti idaṁ visadisudāharaṇadassanaṁ. Yathā ‘‘anuppannā dhammā’’ti anāgatakālaṁ vuccatīti āmaṭṭhakālabhedaṁ, evaṁ yaṁ āmaṭṭhakālabhedaṁ na hotīti attho. Uddharitabbaṁ desanāya desetabbanti vuttaṁ hoti. Vijjamānasseva vijjamānena sampayogo, sampayogārahasseva ca vippayogoti atthibhāvasannissayā sampayuttavippayuttatāti āha ‘‘paccuppannabhāvaṁ nissāyā’’ti. Tenevāha ‘‘avijjamānassā’’tiādi. Tañcāti uddharaṇaṁ.",
  "tika-abh05t1:81": "Vibhāgarahitehīti visabhāgatābhāvato avibhāgehi. Anāmaṭṭhakālabhedeti anāmaṭṭhakālavisese. Avijjamānassa…pe… sampayogo natthīti etena pārisesato vijjamānassa ca vijjamānena sampayogo dassito. Avijjamānatādīpake bhede gahiteti yathāgahitesu dhammesu tehi vippayogīnaṁ avijjamānabhāvadīpake tesaṁyeva visese ‘‘arūpabhavo ekena khandhena dasahāyatanehi soḷasahi dhātūhi vippayutto’’tiādinā (dhātu. 246) gahite teneva ruppanādinā bhedena tesaṁ aññamaññaṁ visabhāgatāpi gahitā evāti vippayogo hotīti yojanā. Bhede pana aggahite tena tena gahaṇenāti yathāvutte avijjamānatādīpake visese, visabhāge vā aggahite ‘‘vedanā, saññā, saṅkhārakkhandho tīhi khandhehi ekenāyatanena sattahi dhātūhi sampayutto’’tiādinā tena tena gahaṇena sabhāgatādīpanena visabhāgatāya aggahitattā sabhāgatāva hoti. Tathā ca sati sabhāgatte kā panettha sabhāgatāti āha ‘‘vijjamānatāya…pe… hotī’’ti. Tassāti sabhāgatāya. Tasmāti visabhāgatāya alabbhamānattā, sabhāgatāya ca labbhamānattā.",
  "tika-abh05t1:82": "262.Vitakko viyāti savitakkasavicāresu cittuppādesu vitakko viya. So hi vitakkarahitattā avitakko vicāramatto ca. Tenāha ‘‘koṭṭhāsantaracittuppādesu alīnā’’ti. Tato eva so appadhāno, dutiyajhānadhammā evettha padhānāti āha ‘‘ye padhānā’’ti. Tenevāti savitakkasavicāresu cittuppādesu vitakkassa avitakkavicāramattaggahaṇena idha aggahitattā, vitakkattike dutiyarāsiyeva ca adhippetattā. Anantaranayeti sampayuttenavippayuttapadaniddese. Samudayasaccena samānagatikā sadisappavattikā. Itīti iminā kāraṇena. Te avitakkavicāramattā dhammā na gahitā, samudayasaccaṁ viya na desanāruḷhā. Na savitakkasavicārehi samānagatikāti yojanā. Yadi hi te savitakkasavicārehi samānagatikā siyuṁ, ‘‘avitakkavicāramattehi dhammehi ye dhammā sampayuttā, tehi dhammehi ye dhammā vippayuttā, te dhammā na kehici khandhehi, na kehici āyatanehi, ekāya dhātuyā vippayuttā’’ti vattabbā siyuṁ. Yasmā pana te samudayasaccena samānagatikā. Yathā hi ye samudayasaccena sampayuttehi vippayuttā, tesaṁ kehici vippayogaṁ vattuṁ na sakkā, evaṁ tehipi . Tathā hi vakkhati ‘‘samudayasaccādīnī’’tiādi. Dasamo…pe… vuttoti ettha dasamanaye tehi avitakkavicāramattehi vippayuttehi vippayuttānaṁ soḷasahi dhātūhi vippayogo vutto, osānanaye tehi vippayuttānaṁ aṭṭhārasahi dhātūhi saṅgaho ca vuttoti tasmā na te savitakkasavicārehi samānagatikāti dasseti.",
  "tika-abh05t1:83": "Vitakkasahitesūti sahavitakkesu. Tesūti avitakkavicāramattesu saha vitakkena dutiyajjhānadhammesu, ‘‘avitakkavicāramattā’’ti gahitesu vuttesūti attho. Sabbepi teti dutiyajjhānadhammā vitakko cāti sabbepi te dhammā sakkā vattuṁ. Tathā hi sampayogavippayogapadaniddese ‘‘avitakkavicāramattā dhammā ekena khandhena ekenāyatanena ekāya dhātuyā kehici sampayuttā’’ti vuttaṁ. Tattha ekena khandhenāti saṅkhārakkhandhena. So hi samudāyoti ‘‘avitakkavicāramattā dhammā’’ti vuttadhammasamudāyo. Nanu vitakkopettha dhammasaṅgahaṁ gato, so ca vicārato aññenapi sampayuttoti codanaṁ sandhāyāha ‘‘na hi tadekadesassa…pe… hotī’’ti. Yathātiādinā tamevatthaṁ iddhipādanidassanena vibhāveti. Tassattho – yathā iddhipādasamudāyassa ekadesabhūtānaṁ chandiddhipādādīnaṁ tīhi khandhehi sampayogo vutto, taṁsamudāyassa na hoti, evaṁ idhāpi vitakkassa aññehi sampayogo avitakkavicāramattassa samudāyassa na hotīti.",
  "tika-abh05t1:84": "Yadi evaṁ ‘‘iddhipādo dvīhi khandhehi sampayutto’’tiādi na vattabbanti ce? No na vattabbanti dassento ‘‘yathā panā’’tiādimāha. Tattha tesūti iddhipādesu. Samudāyassāti iddhipādasamudāyassa. Tehi vedanākkhandhādīhi sampayuttatā vuttā ‘‘iddhipādo dvīhi khandhehi sampayutto’’tiādinā. Tenāti vicārena. Na hītiādinā yathādhigatadhammānaṁ sampayuttatāya navattabbābhāvaṁ udāharaṇadassanavasena vibhāveti. Keci vicikicchā taṁsahagatā ca mohavajjā mohena sampayuttā, keci asampayuttā. Mohenāti vicikicchāsahagatamohameva sandhāya vadati. Iti iminā kāraṇena na samudāyo tena mohena sampayutto. Añño koci dhammo hetubhāvo nāpi atthi, yena hetunā so dassanenapahātabbahetukoti vutto samudāyo. Evanti iminā nayena ‘‘bhāvanā…pe… yopi sampayuttā’’ti navattabbatāya nidassetabbāti attho. Evanti yathā dassanenapahātabbahetukasamudāyassa sampayuttatā na vattabbā, evaṁ yena dhammena avitakka…pe… siyā, taṁ na natthi. Tasmāti yasmā avitakkavicāramattesu kocipi vicārena asampayutto natthi, tasmā. Teti avitakkavicāramattā dhammā. Ekadhammepi…pe… kato yathā ‘‘appaccayā dhammā asaṅkhatā dhammā’’ti.",
  "tika-abh05t1:85": "Chaṭṭhanayasampayogavippayogapadavaṇṇanā niṭṭhitā.",
  "tika-abh05t1:86": "7. Sattamanayo sampayuttenavippayuttapadavaṇṇanā",
  "tika-abh05t1:87": "306.Tehi samudayasaccādīhi khandhattayakhandhekadesādike sampayutte satipi, sampayuttehi ca vippayutte rūpanibbānādike tadaññadhamme satipi vippayogābhāvato. Saṅkhepena vuttamatthaṁ vitthārena dassetuṁ ‘‘na hī’’tiādi vuttaṁ. Tato lobhasahagatacittuppādato aññadhammānaṁ avasiṭṭhānaṁ kusalākusalābyākatadhammānaṁ khandhādīsu kenaci vippayogo na hi atthi khandhapañcakādīnaṁ saṅgaṇhanato tesaṁ. Te eva cittuppādāti te lobhasahagatacittuppādā eva. Tadaññadhammānanti tadaññadhammānampīti pi-saddalopo daṭṭhabbo. Tathāti iminā na ca te eva dhammā aḍḍhadutiyāyatanadhātuyo, atha kho te ca tato aññe cāti imamatthaṁ upasaṁharati.",
  "tika-abh05t1:88": "Nanu tadaññabhāvato eva tehi itaresaṁ vippayogo siddhoti āha ‘‘na cā’’tiādi. Tadaññasamudāyehīti tato lobhasahagatacittuppādato aññasamudāyehi aññe lobhasahagatā dhammā vippayuttā na honti. Kasmā? Samudāye…pe… vippayogābhāvato. Tassattho – samudāyena lobhasahagatatadaññadhammarāsinā ekadesānaṁ lobhasahagatadhammānaṁ vippayogābhāvato, tathā ye ekadesā hutvā aññesaṁ avayavānaṁ samudāyabhūtā, tesañca samudāyena vippayogābhāvatoti. Anena samudāyena avayavassa samudāyassa avayavena ca tassa na vippayogo, avayavasseva pana avayavenāti dasseti. Esa nayoti yvāyaṁ samudayasacce vutto vidhi, eseva maggasaccasukhindriyādīsu arūpakkhandhekadesattā tesanti dasseti. Niravasesesūti abahikatavitakkesu. Vitakko hi samudāyato abahikato. ‘‘So hi samudāyo’’tiādiko vuttanayo labbhatīti āha ‘‘aggahaṇe kāraṇaṁ na dissatī’’ti.",
  "tika-abh05t1:89": "Aññesupi samudayasaccādīsu vissajjanassa…pe… daṭṭhabbaṁ, yato samudayasaccādi idha na gahitanti adhippāyo. Sampayuttādhikārato ‘‘aññenā’’ti padaṁ sampayuttato aññaṁ vadatīti āha ‘‘asampayuttena asammissanti attho’’ti. Idāni byatirekenapi tamatthaṁ patiṭṭhāpetuṁ ‘‘adukkhamasukhā…pe… gahitānī’’ti vuttaṁ. Etena lakkhaṇenāti ‘‘asampayuttena asammissa’’nti vuttalakkhaṇena. Cittanti ‘‘cittehi dhammehi ye dhammā’’ti pañhaṁ upalakkheti. Sahayuttapadehi sattāti ‘‘cetasikehi dhammehi ye dhammā’’tiādinā cittena sahayutte dhamme dīpentehi padehi āgatā satta pañhā. Tiṇṇaṁ tikapadānamaggahaṇena ūnoti katvā. Ye sandhāya ‘‘tike tayo’’ti vuttaṁ. Taṁ pana vedanāpītittikesu pacchimaṁ, vitakkattike paṭhamanti padattayaṁ veditabbaṁ.",
  "tika-abh05t1:90": "309. Uddhaṭapadena pakāsiyamānā atthā abhedopacārena ‘‘uddhaṭapada’’nti vuttāti āha ‘‘uddhaṭapadena sampayuttehī’’ti. Tena ca yathāvuttena uddhaṭapadena. Manena yuttāti ettha mananamattattā manodhātu ‘‘mano’’ti vuttāti āha ‘‘manodhātuyā ekantasampayuttā’’ti.",
  "tika-abh05t1:91": "Sattamanayasampayuttenavippayuttapadavaṇṇanā niṭṭhitā.",
  "tika-abh05t1:92": "8. Aṭṭhamanayo vippayuttenasampayuttapadavaṇṇanā",
  "tika-abh05t1:93": "317. Rūpakkhandhena vippayuttā nāma cattāro arūpino khandhā, tesaṁ aññehi sampayogo nāma natthi tādisassa aññassa sampayogino abhāvato. Samudāyassa ca ekadesena sampayogo natthīti vuttovāyamattho. Vedanākkhandhādīhi vippayuttaṁ rūpaṁ nibbānañca, tassa kenaci sampayogo natthevāti āha ‘‘rūpakkhandhādīhi…pe… natthī’’ti. Tenāti ‘‘rūpakkhandhena ye dhammā vippayuttā’’tiādivacanena.",
  "tika-abh05t1:94": "Aṭṭhamanayavippayuttenasampayuttapadavaṇṇanā niṭṭhitā.",
  "tika-abh05t1:95": "9. Navamanayo sampayuttenasampayuttapadavaṇṇanā",
  "tika-abh05t1:96": "319. ‘‘Samāsapadaṁ ida’’nti vatvā ayaṁ nāma samāsoti dassento ‘‘yassa khandhādino’’tiādimāha, yassa vedanākkhandhādinoti attho. Yaṁ idha sampayuttaṁ vuttanti imasmiṁ navamanaye yaṁ dhammajātaṁ sampayuttanti vuttaṁ. Rūpakkhandhādīsu araṇantesu abbhantarabāhiramātikādhammesūti niddhāraṇe bhummaṁ. Tañhi dhammajātaṁ attanā sampayuttena vedanākkhandhādinā sayaṁ sampayuttanti niddhāritaṁ. Ayogoti asampayogo. Vakkhati dasamanaye. Tattha hi ‘‘rūpakkhandhena vedanādayo vippayuttā, tehi rūpakkhandho vippayutto’’ti vatvā nibbānaṁ kathanti codanaṁ sandhāyāha ‘‘nibbānaṁ pana sukhumarūpagatikamevā’’ti vuttaṁ. ‘‘Manāyatanaṁ ekenāyatanena ekāya dhātuyā kehici vippayutta’’nti ettha hi yathā sukhumarūpaṁ viya sarūpato anuddhaṭampi nibbānaṁ kehicītipadena gahitameva hotīti edisesu ṭhānesu nibbānaṁ sukhumarūpagatikanti viññāyati, evamidhāpi ‘‘rūpamissakehi vā’’ti etena anupādinnaanupādāniyādīhi nibbānamissakehipi asampayogo vutto hotīti daṭṭhabbo. Avikalacatukkhandhasaṅgāhakehi padehi sahavattino aññassa sampayogino abhāvato atītānāgatehi ca sampayogo natthevāti tassa ayujjamānataṁ dassento ‘‘vattamānānameva…pe… arūpabhavādīhīti attho’’ti āha. Itareti ye sampayogaṁ labhanti, ke pana te rūpena asammissā arūpekadesabhūtā. Tenāha ‘‘vedanākkhandhādayo’’ti.",
  "tika-abh05t1:97": "Navamanayasampayuttenasampayuttapadavaṇṇanā niṭṭhitā.",
  "tika-abh05t1:98": "10. Dasamanayo vippayuttenavippayuttapadavaṇṇanā",
  "tika-abh05t1:99": "353. Ye vippayuttena vippayuttabhāvena pāḷiyaṁ aggahitā, tesu keci vippayuttassa dhammantarassa abhāvato keci khandhādīhi vippayogasseva asambhavatoti imamatthaṁ dassento ‘‘dhammāyatanādidhammā’’tiādimāha. Tattha sabbacittuppādagatadhammabhāvatoti iminā bhinnakālatādivisesavato arūpakkhandhassa vippayuttassa dhammantarassa abhāvamāha, anārammaṇamissakabhāvatoti iminā pana sabbassapi. Kāmabhavo upapattibhavo saññībhavo pañcavokārabhavoti ime cattāro mahābhavā. Vippayogābhāvatoti vippayogāsambhavato. Na hi ye dukkhasaccādīhi vippayuttā, tehi vippayuttānaṁ tesaṁyeva dukkhasaccādīnaṁ khandhādīsu kenaci vippayogo sambhavati.",
  "tika-abh05t1:100": "Dasamanayavippayuttenavippayuttapadavaṇṇanā niṭṭhitā.",
  "tika-abh05t1:101": "11. Ekādasamanayo saṅgahitenasampayuttavippayuttapadavaṇṇanā",
  "tika-abh05t1:102": "409.Teti saṅkhārakkhandhadhammā. Sesehīti avasiṭṭhehi vedanāsaññāviññāṇakkhandhehi. ‘‘Etena saha sambandho’’ti iminā padānaṁ sambandhadassanamukhena ‘‘samudayasaccena ye dhammā sampayuttā’’ti pāḷiyā atthavivaraṇaṁ pākaṭataraṁ katvā kehicītipadassatthaṁ kātuṁ ‘‘kehicīti etassa panā’’tiādimāha. Atthaṁ dassetuṁ āhāti sambandho. Visesetvāti ettha tesaṁ dhammānaṁ taṇhāvajjānaṁ saṅkhārakkhandhadhammāyatanadhammadhātupariyāpannatākittanaṁ visesanaṁ daṭṭhabbaṁ, yato te samudayasaccena khandhādisaṅgahena saṅgahitāti vuttā. Sayaṁ attanā sampayutto na hotīti vuttaṁ ‘‘attavajjehī’’ti. Tena vuttaṁ ‘‘cittaṁ na vattabbaṁ cittena sampayuttantipi, cittena vippayuttantipī’’ti. Sampayogārahehīti visesanaṁ sukhumarūpaṁ nibbānanti dve sandhāya kataṁ, na taṇhādike.",
  "tika-abh05t1:103": "Ekādasamanayasaṅgahitenasampayuttavippayuttapadavaṇṇanā niṭṭhitā.",
  "tika-abh05t1:104": "12. Dvādasamanayo sampayuttenasaṅgahitāsaṅgahitapadavaṇṇanā",
  "tika-abh05t1:105": "417. Navamanaye sampayogavisiṭṭhā sampayuttā uddhaṭā, dvādasamanaye ca sampayogavisiṭṭhā saṅgahitāsaṅgahitāti ubhayatthāpi sampayogavisiṭṭhāva gahitāti āha ‘‘dvādasama…pe… labbhantī’’ti.",
  "tika-abh05t1:106": "Dvādasamanayasampayuttenasaṅgahitāsaṅgahitapadavaṇṇanā niṭṭhitā.",
  "tika-abh05t1:107": "13. Terasamanayo asaṅgahitenasampayuttavippayuttapadavaṇṇanā",
  "tika-abh05t1:108": "448.Yehīti rūpakkhandhadhammāyatanādīhi. Tīhipi khandhāyatanādisaṅgahehi. Puna yehīti arūpabhavādīhi. Oḷārikāyatanāneva honti āyatanadhātusaṅgahehipi asaṅgahitattā. Teti catuvokārabhavādayo. Vuttāvasesāti rūpakkhandhadhammāyatanādīhi avasiṭṭhā. Satipi asaṅgāhakatte tehi asaṅgahitānaṁ sampayogo na sambhavatīti vedanākkhandhādayo idha terasamanaye vissajjanaṁ na ruhanti nārohanti. Tenāha aṭṭhakathāyaṁ ‘‘vedanākkhandhena hi khandhādivasena rūpārūpadhammā asaṅgahitā honti, tesañca sampayogo nāma natthī’’ti (dhātu. 448) asaṅgāhakā eva na honti avikalapañcakkhandhādisamudāyabhāvato.",
  "tika-abh05t1:109": "Teti ‘‘dukkhasaccādī’’ti ādi-saddena vuttadhammā. Asabba…pe… siyuṁ avitakkāvicārādidhammā viya. Na tesaṁ vippayogo natthi tabbinimuttassa cittuppādassa sambhavato. Vedanākkhandhena asaṅgahitānaṁ anārammaṇamissakattā na ‘‘vippayogassa atthitāyā’’ti vuttaṁ. Tathā cāha ‘‘rūpārūpadhammā asaṅgahitā’’ti. Ubhayābhāvatoti sampayogavippayogābhāvato. Anārammaṇasahitasabbaviññāṇataṁdhātusampayuttatadubhayadhammā acetasikacetasikalokiyapadādīnaṁ vasena veditabbā.",
  "tika-abh05t1:110": "Terasamanayaasaṅgahitenasampayuttavippayuttapadavaṇṇanā niṭṭhitā.",
  "tika-abh05t1:111": "14. Cuddasamanayo vippayuttenasaṅgahitāsaṅgahitapadavaṇṇanā",
  "tika-abh05t1:112": "456.Dhammasabhāvamattattāti sabhāvadhammānaṁ dhammamattattā avatthāvisesamattattā.",
  "tika-abh05t1:113": "Samucchijjati etenāti samucchedo. Saṅgahādivicārapariniṭṭhānabhūto cuddasamanayo. Tenāha ‘‘pariyosāne naye’’ti. Vissajjetabbadhammavivittā pucchā moghapucchā, sā tathābhūtāpi vissajjetabbadhammābhāvassa ñāpikā hotīti āha ‘‘tesaṁ pucchāya moghattā te na labbhantī’’ti. Moghā pucchā etassāti moghapucchako. Aṭṭhamo nayo tattha sabbapucchānaṁ moghattā . Tena ca sahāti tena aṭṭhamanayena saddhiṁ imasmiṁ osānanaye aṭṭhamanaye ca osānanaye ca ete dhammāyatanādayo sabbappakārena na labbhanti. Vippayogassapi abhāvāti tattha kāraṇamāha.",
  "tika-abh05t1:114": "Cuddasamanayavippayuttenasaṅgahitāsaṅgahitapadavaṇṇanā niṭṭhitā.",
  "tika-abh05t1:115": "Dhātukathāpakaraṇa-anuṭīkā samattā."
}