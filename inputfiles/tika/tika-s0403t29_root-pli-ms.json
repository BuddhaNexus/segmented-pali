{
  "tika-s0403t29:0": "7. Devatāvaggo",
  "tika-s0403t29:1": "1-3. Anāgāmiphalasuttādivaṇṇanā",
  "tika-s0403t29:2": "65-67. Sattamassa paṭhamādīni uttānatthāni. Tatiye abhisamācāre uttamasamācāre bhavaṁ ābhisamācārikaṁ, vattappaṭipattivattaṁ. Tenāha ‘‘uttamasamācārabhūta’’ntiādi. Sekhapaṇṇattisīlanti sekhiyavasena paññattasīlaṁ.",
  "tika-s0403t29:3": "Anāgāmiphalasuttādivaṇṇanā niṭṭhitā.",
  "tika-s0403t29:4": "4-5. Saṅgaṇikārāmasuttādivaṇṇanā",
  "tika-s0403t29:5": "68-69. Catutthe gaṇena saṅgaṇaṁ samodhānaṁ gaṇasaṅgaṇikā, sā āramitabbaṭṭhena ārāmo etassāti gaṇasaṅgaṇikārāmo. Saṅgaṇikāti vā sakaparisasamodhānaṁ. Gaṇoti nānājanasamodhānaṁ. Sesamettha suviññeyyameva. Pañcamaṁ uttānatthameva.",
  "tika-s0403t29:6": "Saṅgaṇikārāmasuttādivaṇṇanā niṭṭhitā.",
  "tika-s0403t29:7": "6. Samādhisuttavaṇṇanā",
  "tika-s0403t29:8": "70. Chaṭṭhe paṭippassambhanaṁ paṭippassaddhīti atthato ekanti āha ‘‘na paṭippassaddhiladdhenāti kilesappaṭippassaddhiyā aladdhenā’’ti. Sukkapakkhe santenātiādīsu aṅgasantatāya ārammaṇasantatāya sabbakilesasantatāya ca santena, atappaniyaṭṭhena paṇītena, kilesappaṭippassaddhiyā laddhattā, kilesappaṭippassaddhibhāvaṁ vā laddhattā paṭippassaddhiladdhena, passaddhikilesena vā arahatā laddhattā paṭippassaddhiladdhena, ekodibhāvena adhigatattā ekodibhāvādhigatenāti evamattho daṭṭhabbo.",
  "tika-s0403t29:9": "Samādhisuttavaṇṇanā niṭṭhitā.",
  "tika-s0403t29:10": "7-10. Sakkhibhabbasuttādivaṇṇanā",
  "tika-s0403t29:11": "71-74. Sattame tasmiṁ tasmiṁ viseseti tasmiṁ tasmiṁ sacchikātabbe visese. Sakkhibhāvāya paccakkhakāritāya bhabbo sakkhibhabbo, tassa bhāvo sakkhibhabbatā. Taṁ sakkhibhabbataṁ. Sati satiāyataneti sati satikāraṇe. Kiñcettha kāraṇaṁ? Abhiññā vā abhiññāpādakajjhānaṁ vā, avasāne pana chaṭṭhābhiññāya arahattaṁ vā kāraṇaṁ, arahattassa vipassanā vāti veditabbaṁ. Yañhi taṁ tatra tatra sakkhibhabbatāsaṅkhātaṁ iddhividhapaccanubhavanādi, tassa abhiññā kāraṇaṁ. Atha iddhividhapaccanubhavanādi abhiññā, evaṁ sati abhiññāpādakajjhānaṁ kāraṇaṁ. Arahattampi ‘‘kudāssu nāmāhaṁ tadāyatanaṁ upasampajja viharissāmī’’ti anuttaresu vimokkhesu pihaṁ upaṭṭhapetvā chaṭṭhābhiññaṁ nibbattentassa kāraṇaṁ. Idañca sabbasādhāraṇaṁ na hoti, sādhāraṇavasena pana arahattassa vipassanā kāraṇaṁ. Atha vā sati āyataneti tassa tassa visesādhigamassa upanissayasaṅkhāte kāraṇe satīti evamettha attho daṭṭhabbo.",
  "tika-s0403t29:12": "Hānabhāgiyādīsu ‘‘paṭhamajjhānassa lābhiṁ kāmasahagatā saññāmanasikārā samudācaranti, hānabhāgiyo samādhi. Tadanudhammatā sati santiṭṭhati, ṭhitibhāgiyo samādhi. Avitakkasahagatā saññāmanasikārā samudācaranti, visesabhāgiyo samādhi. Nibbidāsahagatā saññāmanasikārā samudācaranti virāgūpasaṁhitā, nibbedhabhāgiyo samādhī’’ti (vibha. 799) iminā nayena sabbasamāpattiyo vitthāretvā hānabhāgiyādiattho veditabbo. Tattha paṭhamajjhānassa lābhinti yvāyaṁ appaguṇassa paṭhamassa jhānassa lābhī, taṁ. Kāmasahagatā saññāmanasikārā samudācarantīti tato vuṭṭhitaṁ ārammaṇavasena kāmasahagatā hutvā saññāmanasikārā samudācaranti tudanti, tassa kāmānatītassa kāmānupakkhandānaṁ saññāmanasikārānaṁ vasena so paṭhamajjhānasamādhi hāyati parihāyati, tasmā hānabhāgiyo vutto. Tadanudhammatāti tadanurūpasabhāvo. Sati santiṭṭhatīti idaṁ micchāsatiṁ sandhāya vuttaṁ. Yassa hi paṭhamajjhānānurūpasabhāvā paṭhamajjhānaṁ santato paṇītato disvā assādayamānā abhinandamānā nikanti hoti, tassa nikantivasena so paṭhamajjhānasamādhi neva hāyati na vaḍḍhati, ṭhitikoṭṭhāsiko hoti. Tena vuttaṁ ‘‘ṭhitibhāgiyo samādhī’’ti. Avitakkasahagatāti avitakkaṁ dutiyajjhānaṁ santato paṇītato manasikaroto ārammaṇavasena avitakkasahagatā. Saññāmanasikārā samudācarantīti paguṇapaṭhamajjhānato vuṭṭhitaṁ dutiyajjhānādhigamatthāya codenti tudanti. Tassa upari dutiyajjhānānupakkhandānaṁ saññāmanasikārānaṁ vasena so paṭhamajjhānasamādhi visesabhūtassa dutiyajjhānassa uppattipadaṭṭhānatāya ‘‘visesabhāgiyo’’ti vutto.",
  "tika-s0403t29:13": "Nibbidāsahagatāti tameva paṭhamajjhānalābhiṁ jhānato vuṭṭhitaṁ nibbidāsaṅkhātena vipassanāñāṇena sahagatā. Vipassanāñāṇañhi jhānaṅgesu pabhedena upaṭṭhahantesu nibbindati ukkaṇṭhati, tasmā ‘‘nibbidā’’ti vuccati. Samudācarantīti nibbānasacchikiriyatthāya codenti tudanti. Virāgūpasaṁhitāti virāgasaṅkhātena nibbānena upasaṁhitā. Vipassanāñāṇañhi sakkā iminā maggena virāgaṁ nibbānaṁ sacchikātunti pavattito ‘‘virāgūpasaṁhita’’nti vuccati. Taṁsampayuttā saññāmanasikārā virāgūpasaṁhitā eva nāma. Tassa tesaṁ saññāmanasikārānaṁ vasena paṭhamajjhānasamādhi ariyamaggappaṭivedhassa padaṭṭhānatāya ‘‘nibbedhabhāgiyo’’ti vutto. Hānaṁ bhajantīti hānabhāgiyā, hānabhāgo vā etesaṁ atthīti hānabhāgiyā, parihānakoṭṭhāsikāti attho. Iminā nayena ṭhitibhāgiyo veditabbo. Aṭṭhamādīni uttānatthāneva.",
  "tika-s0403t29:14": "Sakkhibhabbasuttādivaṇṇanā niṭṭhitā.",
  "tika-s0403t29:15": "Devatāvaggavaṇṇanā niṭṭhitā."
}