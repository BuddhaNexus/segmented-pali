{
  "tika-s0104t0:0": " Namo tassa bhagavato arahato sammāsambuddhassa",
  "tika-s0104t0:1": "Dīghanikāye",
  "tika-s0104t0:2": "Sīlakkhandhavaggaabhinavaṭīkā",
  "tika-s0104t0:3": "Ganthārambhakathā",
  "tika-s0104t0:4": "Yo desetvāna saddhammaṁ, gambhīraṁ duddasaṁ varaṁ;",
  "tika-s0104t0:5": "Dīghadassī ciraṁ kālaṁ, patiṭṭhāpesi sāsanaṁ.1.",
  "tika-s0104t0:6": "Vineyyajjhāsaye chekaṁ, mahāmatiṁ mahādayaṁ;",
  "tika-s0104t0:7": "Natvāna taṁ sasaddhammagaṇaṁ gāravabhājanaṁ.2.",
  "tika-s0104t0:8": "Saṅgītittayamāruḷhā, dīghāgamavarassa yā;",
  "tika-s0104t0:9": "Saṁvaṇṇanā yā ca tassā, vaṇṇanā sādhuvaṇṇitā. 3.",
  "tika-s0104t0:10": "Ācariyadhammapāla- ttherenevābhisaṅkhatā;",
  "tika-s0104t0:11": "Sammā nipuṇagambhīra-duddasatthappakāsanā.4.",
  "tika-s0104t0:12": "Kāmañca sā tathābhūtā, paramparābhatā pana;",
  "tika-s0104t0:13": "Pāṭhato atthato cāpi, bahuppamādalekhanā.5.",
  "tika-s0104t0:14": "Saṅkhepattā ca sotūhi, sammā ñātuṁ sudukkarā;",
  "tika-s0104t0:15": "Tasmā sabrahmacārīnaṁ, yācanaṁ samanussaraṁ.6.",
  "tika-s0104t0:16": "Yo’nekasetanāgindo, rājā nānāraṭṭhissaro;",
  "tika-s0104t0:17": "Sāsanasodhane daḷhaṁ, sadā ussāhamānaso.7.",
  "tika-s0104t0:18": "Taṁ nissāya ‘‘mamesopi, satthusāsanajotane;",
  "tika-s0104t0:19": "Appeva nāmupatthambho, bhaveyyā’’ti vicintayaṁ.8.",
  "tika-s0104t0:20": "Vaṇṇanaṁ ārabhissāmi, sādhippāyamahāpayaṁ;",
  "tika-s0104t0:21": "Atthaṁ tamupanissāya, aññañcāpi yathārahaṁ.9.",
  "tika-s0104t0:22": "Cakkābhivuḍḍhikāmānaṁ, dhīrānaṁ cittatosanaṁ;",
  "tika-s0104t0:23": "Sādhuvilāsiniṁ nāma, taṁ suṇātha samāhitāti. 10.",
  "tika-s0104t0:24": "Ganthārambhakathāvaṇṇanā",
  "tika-s0104t0:25": "Nānānayanipuṇagambhīravicitrasikkhattayasaṅgahassa buddhānubuddhasaṁvaṇṇitassa saddhāvahaguṇasampannassa dīghāgamavarassa gambhīraduranubodhatthadīpakaṁ saṁvaṇṇanamimaṁ karonto sakasamayasamayantaragahanajjhogāhanasamattho mahāveyyākaraṇoyamācariyo saṁvaṇṇanārambhe ratanattayapaṇāmapayojanādividhānāni karonto paṭhamaṁ tāva ratanattayapaṇāmaṁ kātuṁ ‘‘karuṇāsītalahadaya’’ntiādimāha. Ettha ca saṁvaṇṇanārambhe ratanattayapaṇāmakaraṇappayojanaṁ tattha tattha bahudhā papañcenti ācariyā. Tathā hi vaṇṇayanti –",
  "tika-s0104t0:26": "‘‘Saṁvaṇṇanārambhe satthari paṇāmakaraṇaṁ dhammassa svākkhātabhāvena satthari pasādajananatthaṁ, satthu ca avitathadesanabhāvappakāsanena dhamme pasādajananatthaṁ. Tadubhayappasādā hi mahato atthassa siddhi hotī’’ti (dha. sa. ṭī. 1-1).",
  "tika-s0104t0:27": "Atha vā ‘‘ratanattayapaṇāmavacanaṁ attano ratanattayappasādassa viññāpanatthaṁ, taṁ pana viññūnaṁ cittārādhanatthaṁ, taṁ aṭṭhakathāya gāhaṇatthaṁ, taṁ sabbasampattinipphādanattha’’nti. Atha vā ‘‘saṁvaṇṇanārambhe ratanattayavandanā saṁvaṇṇetabbassa dhammassa pabhavanissayavisuddhipaṭivedanatthaṁ, taṁ pana dhammasaṁvaṇṇanāsu viññūnaṁ bahumānuppādanatthaṁ, taṁ sammadeva tesaṁ uggahaṇadhāraṇādikkamaladdhabbāya sammāpaṭipattiyā sabbahitasukhanipphādanattha’’nti. Atha vā ‘‘maṅgalabhāvato, sabbakiriyāsu pubbakiccabhāvato, paṇḍitehi samācaritabhāvato, āyatiṁ paresaṁ diṭṭhānugatiāpajjanato ca saṁvaṇṇanāyaṁ ratanattayapaṇāmakiriyā’’ti. Atha vā ‘‘catugambhīrabhāvayuttaṁ dhammavinayaṁ saṁvaṇṇetukāmassa mahāsamuddaṁ ogāhantassa viya paññāveyyattiyasamannāgatassāpi mahantaṁ bhayaṁ sambhavati, bhayakkhayāvahañcetaṁ ratanattayaguṇānussaraṇajanitaṁ paṇāmapūjāvidhānaṁ, tato ca saṁvaṇṇanāyaṁ ratanattayapaṇāmakiriyā’’ti. Atha vā ‘‘asattharipi satthābhinivesassa lokassa yathābhūtaṁ satthari eva sammāsambuddhe satthusambhāvanatthaṁ, asatthari ca satthusambhāvanapariccajāpanatthaṁ, ‘tathāgatappaveditaṁ dhammavinayaṁ pariyāpuṇitvā attano dahatī’ti (pārā. 195) ca vuttadosapariharaṇatthaṁ saṁvaṇṇanāyaṁ paṇāmakiriyā’’ti. Atha vā ‘‘buddhassa bhagavato paṇāmavidhānena sammāsambuddhabhāvādhigamāya buddhayānaṁ paṭipajjantānaṁ ussāhajananatthaṁ, saddhammassa ca paṇāmavidhānena paccekabuddhabhāvādhigamāya paccekabuddhayānaṁ paṭipajjantānaṁ ussāhajananatthaṁ, saṅghassa ca paṇāmavidhānena paramatthasaṅghabhāvādhigamāya sāvakayānaṁ paṭipajjantānaṁ ussāhajananatthaṁ saṁvaṇṇanāyaṁ paṇāmakiriyā’’ti. Atha vā ‘‘maṅgalādikāni satthāni anantarāyāni, ciraṭṭhitikāni, bahumatāni ca bhavantīti evaṁladdhikānaṁ cittaparitosanatthaṁ saṁvaṇṇanāyaṁ paṇāmakiriyā’’ti. Atha vā ‘‘sotujanānaṁ yathāvuttapaṇāmena anantarāyena uggahaṇadhāraṇādinipphādanatthaṁ saṁvaṇṇanāyaṁ paṇāmakiriyā. Sotujanānuggahameva hi padhānaṁ katvā ācariyehi saṁvaṇṇanārambhe thutipaṇāmaparidīpakāni vākyāni nikkhipīyanti, itarathā vināpi taṁ nikkhepaṁ kāyamanopaṇāmeneva yathādhippetappayojanasiddhito kimetena ganthagāravakaraṇenā’’ti ca evamādinā. Mayaṁ pana idhādhippetameva payojanaṁ dassayissāma, tasmā saṁvaṇṇanārambhe ratanattayapaṇāmakaraṇaṁ yathāpaṭiññātasaṁvaṇṇanāya anantarāyena parisamāpanatthanti veditabbaṁ. Idameva ca payojanaṁ ācariyena idhādhippetaṁ. Tathā hi vakkhati ‘‘iti me pasannamatino …pe… tassānubhāvenā’’ti. Ratanattayapaṇāmakaraṇañhi yathāpaṭiññātasaṁvaṇṇanāya anantarāyena parisamāpanatthaṁ ratanattayapūjāya paññāpāṭavabhāvato, tāya ca paññāpāṭavaṁ rāgādimalavidhamanato. Vuttañhetaṁ –",
  "tika-s0104t0:28": "‘‘Yasmiṁ mahānāma samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosapariyuṭṭhitaṁ cittaṁ hoti, na mohapariyuṭṭhitaṁ cittaṁ hoti, ujugatamevassa tasmiṁ samaye cittaṁ hotī’’tiādi (a. ni. 6.10; a. ni. 11.11).",
  "tika-s0104t0:29": "Tasmā ratanattayapūjāya vikkhālitamalāya paññāya pāṭavasiddhi. Atha vā ratanattayapūjāya paññāpadaṭṭhānasamādhihetuttā paññāpāṭavaṁ. Vuttañhetaṁ –",
  "tika-s0104t0:30": "‘‘Ujugatacitto kho pana mahānāma ariyasāvako labhati atthavedaṁ, labhati dhammavedaṁ, labhati dhammopasaṁhitaṁ pāmojjaṁ, pamuditassa pīti jāyati, pītimanassa kāyo passambhati, passaddhakāyo sukhaṁ vedayati, sukhino cittaṁ samādhiyatī’’ti (a. ni. 6.10; a. ni. 11.11).",
  "tika-s0104t0:31": "Samādhissa ca paññāya padaṭṭhānabhāvo ‘‘samāhito yathābhūtaṁ pajānātī’’ti (saṁ. ni. 3.5; 4.99; 5.1071; netti. 40; peṭako. 66; mi. pa. 14) vuttoyeva. Tato evaṁ paṭubhūtāya paññāya khedamabhibhuyya paṭiññātaṁ saṁvaṇṇanaṁ samāpayissati. Tena vuttaṁ ‘‘ratanattayapaṇāmakaraṇañhi…pe… paññāpāṭavabhāvato’’ti. Atha vā ratanattayapūjāya āyuvaṇṇasukhabalavaḍḍhanato anantarāyena parisamāpanaṁ veditabbaṁ. Ratanattayapaṇāmena hi āyuvaṇṇasukhabalāni vaḍḍhanti. Vuttañhetaṁ –",
  "tika-s0104t0:32": "‘‘Abhivādanasīlissa, niccaṁ vuḍḍhāpacāyino;",
  "tika-s0104t0:33": "Cattāro dhammā vaḍḍhanti, āyu vaṇṇo sukhaṁ bala’’nti. (dha. pa. 109);",
  "tika-s0104t0:34": "Tato āyuvaṇṇasukhabalavuddhiyā hotveva kāriyaniṭṭhānanti vuttaṁ ‘‘ratanattayapūjāya āyu…pe… veditabba’’nti. Atha vā ratanattayapūjāya paṭibhānāparihānāvahattā anantarāyena parisamāpanaṁ veditabbaṁ. Aparihānāvahā hi ratanattayapūjā. Vuttañhetaṁ –",
  "tika-s0104t0:35": "‘‘Sattime bhikkhave, aparihānīyā dhammā, katame satta? Satthugāravatā, dhammagāravatā, saṅghagāravatā, sikkhāgāravatā, samādhigāravatā, kalyāṇamittatā, sovacassatā’’ti (a. ni. 7.34) tato paṭibhānāparihānena hotveva yathāpaṭiññātaparisamāpananti vuttaṁ ‘‘ratanattaya…pe… veditabba’’nti. Atha vā pasādavatthūsu pūjāya puññātisayabhāvato anantarāyena parisamāpanaṁ veditabbaṁ. Puññātisayā hi pasādavatthūsu pūjā. Vuttañhetaṁ –",
  "tika-s0104t0:36": "‘‘Pūjārahe pūjayato, buddhe yadiva sāvake;",
  "tika-s0104t0:37": "Papañcasamatikkante, tiṇṇasokapariddave.",
  "tika-s0104t0:38": "Te tādise pūjayato, nibbute akutobhaye;",
  "tika-s0104t0:39": "Na sakkā puññaṁ saṅkhātuṁ, imettamapi kenacī’’ti. (khu. pā. 196; apa. 1.10.2);",
  "tika-s0104t0:40": "Puññātisayo ca yathādhippetaparisamāpanupāyo. Yathāha –",
  "tika-s0104t0:41": "‘‘Esa devamanussānaṁ, sabbakāmadado nidhi;",
  "tika-s0104t0:42": "Yaṁ yadevābhipatthenti, sabbametena labbhatī’’ti. (khu. pā. 8.10);",
  "tika-s0104t0:43": "Upāyesu ca paṭipannassa hotveva kāriyaniṭṭhānanti vuttaṁ ‘‘pasādavatthūsu…pe… veditabba’’nti. Evaṁ ratanattayapūjā niratisayapuññakkhettasambuddhiyā aparimeyyappabhāvo puññātisayoti bahuvidhantarāyepi lokasannivāse antarāyanibandhanasakalasaṁkilesaviddhaṁsanāya pahoti, bhayādiupaddavañca nivāreti. Tasmā suvuttaṁ ‘‘saṁvaṇṇanārambhe ratanattayapaṇāmakaraṇaṁ yathāpaṭiññātasaṁvaṇṇanāya anantarāyena parisamāpanatthanti veditabba’’nti.",
  "tika-s0104t0:44": "Evaṁ pana sapayojanaṁ ratanattayapaṇāmaṁ kattukāmo buddharatanamūlakattā sesaratanānaṁ paṭhamaṁ tassa paṇāmaṁ kātumāha – ‘‘karuṇāsītalahadayaṁ…pe… gativimutta’’nti. Buddharatanamūlakāni hi dhammasaṅgharatanāni, tesu ca dhammaratanamūlakaṁ saṅgharatanaṁ, tathābhāvo ca ‘‘puṇṇacando viya bhagavā, candakiraṇanikaro viya tena desito dhammo, candakiraṇasamuppāditapīṇito loko viya saṅgho’’ti evamādīhi aṭṭhakathāyamāgataupamāhi vibhāvetabbo. Atha vā sabbasattānaṁ aggoti katvā paṭhamaṁ buddho, tappabhavato, tadupadesitato ca tadanantaraṁ dhammo, tassa dhammassa sādhāraṇato , tadāsevanato ca tadanantaraṁ saṅgho vutto. ‘‘Sabbasattānaṁ vā hite viniyojakoti katvā paṭhamaṁ buddho, sabbasattahitattā tadanantaraṁ dhammo, hitādhigamāya paṭipanno adhigatahito cāti katvā tadanantaraṁ saṅgho vutto’’ti aṭṭhakathāgatanayena anupubbatā veditabbā.",
  "tika-s0104t0:45": "Buddharatanapaṇāmañca karonto kevalapaṇāmato thomanāpubbaṅgamovasātisayoti ‘‘karuṇāsītalahadaya’’ntiādipadehi thomanāpubbaṅgamataṁ dasseti. Thomanāpubbaṅgamena hi paṇāmena satthu guṇātisayayogo, tato cassa anuttaravandanīyabhāvo, tena ca attano paṇāmassa khettaṅgatabhāvo, tena cassa khettaṅgatassa paṇāmassa yathādhippetanipphattihetubhāvo dassitoti. Thomanāpubbaṅgamatañca dassento yassā saṁvaṇṇanaṁ kattukāmo, sā suttantadesanā karuṇāpaññāppadhānāyeva, na vinayadesanā viya karuṇāppadhānā, nāpi abhidhammadesanā viya paññāppadhānāti tadubhayappadhānameva thomanamārabhati. Esā hi ācariyassa pakati, yadidaṁ ārambhānurūpathomanā. Teneva ca vinayadesanāya saṁvaṇṇanārambhe ‘‘yo kappakoṭīhipi…pe… mahākāruṇikassa tassā’’ti (pārā. aṭṭha. ganthārambhakathā) karuṇāppadhānaṁ, abhidhammadesanāya saṁvaṇṇanārambhe ‘‘karuṇā viya…pe… yathārucī’’ti (dha. sa. aṭṭha. 1) paññāppadhānañca thomanamāraddhaṁ. Vinayadesanā hi āsayādinirapekkhakevalakaruṇāya pākatikasattenāpi asotabbārahaṁ suṇanto, apucchitabbārahaṁ pucchanto, avattabbārahañca vadanto sikkhāpadaṁ paññapesīti karuṇāppadhānā. Tathā hi ukkaṁsapariyantagatahirottappopi bhagavā lokiyasādhujanehipi pariharitabbāni ‘‘sikharaṇī, sambhinnā’’tiādivacanāni, (pārā. 185) yathāparādhañca garahavacanāni mahākaruṇāsañcoditamānaso mahāparisamajjhe abhāsi, taṁtaṁsikkhāpadapaññatti kāraṇāpekkhāya ca verañjādīsu sārīrikaṁ khedamanubhosi. Tasmā kiñcāpi bhūmantarapaccayākārasamayantarakathānaṁ viya vinayapaññattiyāpi samuṭṭhāpikā paññā anaññasādhāraṇatāya atisayakiccavatī, karuṇāya kiccaṁ pana tatopi adhikanti vinayadesanāya karuṇāppadhānatā vuttā. Karuṇābyāpārādhikatāya hi desanāya karuṇāpadhānatā, abhidhammadesanā pana kevalapaññāppadhānā paramatthadhammānaṁ yathāsabhāvapaṭivedhasamatthāya paññāya tattha sātisayappavattito. Suttantadesanā pana karuṇāpaññāppadhānā tesaṁ tesaṁ sattānaṁ āsayānusayādhimutticaritādibhedaparicchindanasamatthāya paññāya sattesu ca mahākaruṇāya tattha sātisayappavattito. Suttantadesanāya hi mahākaruṇāya samāpattibahulo vineyyasantāne tadajjhāsayānulomena gambhīramatthapadaṁ patiṭṭhapesi. Tasmā ārambhānurūpaṁ karuṇāpaññāppadhānameva thomanaṁ katanti veditabbaṁ, ayamettha samudāyattho.",
  "tika-s0104t0:46": "Ayaṁ pana avayavattho – kiratīti karuṇā, paradukkhaṁ vikkhipati paccayavekallakaraṇena apanetīti attho. Dukkhitesu vā kiriyati pasāriyatīti karuṇā. Atha vā kiṇātīti karuṇā, paradukkhe sati kāruṇikaṁ hiṁsati vibādhati, paradukkhaṁ vā vināsetīti attho. Paradukkhe sati sādhūnaṁ kampanaṁ hadayakhedaṁ karotīti vā karuṇā. Atha vā kamiti sukhaṁ, taṁ rundhatīti karuṇā. Esā hi paradukkhāpanayanakāmatālakkhaṇā attasukhanirapekkhatāya kāruṇikānaṁ sukhaṁ rundhati vibandhatīti, sabbattha saddasatthānusārena padanipphatti veditabbā. Uṇhābhitattehi sevīyatīti sītaṁ, uṇhābhisamanaṁ. Taṁ lāti gaṇhātīti sītalaṁ, ‘‘cittaṁ vā te khipissāmi, hadayaṁ vā te phālessāmī’’ti (saṁ. ni. 1.246; su. ni. āḷavakasutta) ettha uro ‘‘hadaya’’nti vuttaṁ, ‘‘vakkaṁ hadaya’’nti (ma. ni. 1.110; 2.114; 3.154) ettha hadayavatthu, ‘‘hadayā hadayaṁ maññe aññāya tacchatī’’ti (ma. ni. 1.63) ettha cittaṁ, idhāpi cittameva abbhantaraṭṭhena hadayaṁ. Attano sabhāvaṁ vā haratīti hadayaṁ, ra-kārassa da-kāraṁ katvāti neruttikā. Karuṇāya sītalaṁ hadayamassāti karuṇāsītalahadayo, taṁ karuṇāsītalahadayaṁ. ",
  "tika-s0104t0:47": "Kāmañcettha paresaṁ hitopasaṁhārasukhādiaparihānijjhānasabhāvatāya, byāpādādīnaṁ ujuvipaccanīkatāya ca sattasantānagatasantāpavicchedanākārappavattiyā mettāmuditānampi cittasītalabhāvakāraṇatā upalabbhati, tathāpi paradukkhāpanayanākārappavattiyā parūpatāpāsahanarasā avihiṁsābhūtā karuṇāva visesena bhagavato cittassa cittapassaddhi viya sītibhāvanimittanti tassāyeva cittasītalabhāvakāraṇatā vuttā. Karuṇāmukhena vā mettāmuditānampi hadayasītalabhāvakāraṇatā vuttāti daṭṭhabbaṁ. Na hi sabbattha niravasesattho upadisīyati, padhānasahacaraṇāvinābhāvādinayehipi yathālabbhamānaṁ gayhamānattā. Apicettha taṁsampayuttañāṇassa chaasādhāraṇañāṇapariyāpannatāya asādhāraṇañāṇavisesanibandhanabhūtā sātisayaṁ, niravasesañca sabbaññutaññāṇaṁ viya savisayabyāpitāya mahākaruṇābhāvamupagatā anaññasādhāraṇasātisayabhāvappattā karuṇāva hadayasītalattahetubhāvena vuttā. Atha vā satipi mettāmuditānaṁ paresaṁ hitopasaṁhārasukhādiaparihānijjhānasabhāvatāya sātisaye hadayasītalabhāvanibandhanatte sakalabuddhaguṇavisesakāraṇatāya tāsampi kāraṇanti karuṇāya eva hadayasītalabhāvakāraṇatā vuttā. Karuṇānidānā hi sabbepi buddhaguṇā. Karuṇānubhāvanibbāpiyamānasaṁsāradukkhasantāpassa hi bhagavato paradukkhāpanayanakāmatāya anekānipi kappānamasaṅkhyeyyāni akilantarūpasseva niravasesabuddhakaradhammasambharaṇaniratassa samadhigatadhammādhipateyyassa ca sannihitesupi sattasaṅghātasamupanītahadayūpatāpanimittesu na īsakampi cittasītibhāvassa aññathattamahosīti. Tīsu cettha vikappesu paṭhame vikappe avisesabhūtā buddhabhūmigatā, dutiye tatheva mahākaruṇābhāvūpagatā, tatiye paṭhamābhinīhārato paṭṭhāya tīsupi avatthāsu pavattā bhagavato karuṇā saṅgahitāti daṭṭhabbaṁ.",
  "tika-s0104t0:48": "Pajānātīti paññā, yathāsabhāvaṁ pakārehi paṭivijjhatīti attho. Paññapetīti vā paññā, taṁ tadatthaṁ pākaṭaṁ karotīti attho. Sāyeva ñeyyāvaraṇappahānato pakārehi dhammasabhāvajotanaṭṭhena pajjototi paññāpajjoto. Paññavato hi ekapallaṅkenapi nisinnassa dasasahassilokadhātu ekapajjotā hoti. Vuttañhetaṁ bhagavatā ‘‘cattārome bhikkhave, pajjotā. Katame cattāro? Candapajjoto, sūriyapajjoto, aggipajjoto, paññāpajjoto, ime kho bhikkhave, cattāro pajjotā. Etadaggaṁ bhikkhave, imesaṁ catunnaṁ pajjotānaṁ yadidaṁ paññāpajjoto’’ti (a. ni. 4.145). Tena vihato visesena samugghāṭitoti paññāpajjotavihato, visesatā cettha upari āvi bhavissati. Muyhanti tena, sayaṁ vā muyhati, muyhanamattameva vā tanti moho, avijjā. Sveva visayasabhāvapaṭicchādanato andhakārasarikkhatāya tamo viyāti mohatamo. Satipi tamasaddassa sadisakappanamantarena avijjāvācakatte mohasaddasannidhānena tabbisesakatāvettha yuttāti sadisakappanā. Paññāpajjotavihato mohatamo yassāti paññāpajjotavihatamohatamo, taṁ paññāpajjotavihatamohatamaṁ.",
  "tika-s0104t0:49": "Nanu ca sabbesampi khīṇāsavānaṁ paññāpajjotena avijjandhakārahatatā sambhavati, atha kasmā aññasādhāraṇāvisesaguṇena bhagavato thomanā vuttāti? Savāsanappahānena anaññasādhāraṇavisesatāsambhavato. Sabbesampi hi khīṇāsavānaṁ paññāpajjotahatāvijjandhakārattepi sati saddhādhimuttehi viya diṭṭhippattānaṁ sāvakapaccekabuddhehi sammāsambuddhānaṁ savāsanappahānena kilesappahānassa viseso vijjatevāti. Atha vā paropadesamantarena attano santāne accantaṁ avijjandhakāravigamassa nipphāditattā (nibbattitattā ma. ni. ṭī. 1.1), tattha ca sabbaññutāya balesu ca vasībhāvassa samadhigatattā, parasantatiyañca dhammadesanātisayānubhāvena sammadeva tassa pavattitattā, bhagavāyeva visesato paññāpajjotavihatamohatamabhāvena thometabboti. Imasmiñca atthavikappe paññāpajjotapadena sasantānagatamohavidhamanā paṭivedhapaññā ceva parasantānagatamohavidhamanā desanāpaññā ca sāmaññaniddesena, ekasesanayena vā saṅgahitā. Na tu purimasmiṁ atthavikappe viya paṭivedhapaññāyevāti veditabbaṁ.",
  "tika-s0104t0:50": "Aparo nayo – bhagavato ñāṇassa ñeyyapariyantikattā sakalañeyyadhammasabhāvāvabodhanasamatthena anāvaraṇañāṇasaṅkhātena paññāpajjotena sakalañeyyadhammasabhāvacchādakamohatamassa vihatattā anāvaraṇañāṇabhūtena anaññasādhāraṇapaññāpajjotavihatamohatamabhāvena bhagavato thomanā veditabbā. Imasmiṁ pana atthavikappe mohatamavidhamanante adhigatattā anāvaraṇañāṇaṁ kāraṇūpacārena sakasantāne mohatamavidhamananti veditabbaṁ. Abhinīhārasampattiyā savāsanappahānameva hi kilesānaṁ ñeyyāvaraṇappahānanti, parasantāne pana mohatamavidhamanassa kāraṇabhāvato phalūpacārena anāvaraṇañāṇameva mohatamavidhamananti vuccati. Anāvaraṇañāṇanti ca sabbaññutaññāṇameva, yena dhammadesanāpaccavekkhaṇāni karoti. Tadidañhi ñāṇadvayaṁ atthato ekameva. Anavasesasaṅkhatāsaṅkhatasammutidhammārammaṇatāya sabbaññutaññāṇaṁ tatthāvaraṇābhāvato nissaṅgacāramupādāya anāvaraṇañāṇanti, visayappavattimukhena pana aññehi asādhāraṇabhāvadassanatthaṁ dvidhā katvā chaḷāsādhāraṇañāṇabhede vuttaṁ.",
  "tika-s0104t0:51": "Kiṁ panettha kāraṇaṁ avijjāsamugghātoyeveko pahānasampattivasena bhagavato thomanāya gayhati, na pana sātisayaṁ niravasesakilesappahānanti? Vuccate – tappahānavacaneneva hi tadekaṭṭhatāya sakalasaṁkilesasamugghātassa jotitabhāvato niravasesakilesappahānamettha gayhati. Na hi so saṁkileso atthi, yo niravasesāvijjāsamugghātanena na pahīyatīti. Atha vā sakalakusaladhammuppattiyā, saṁsāranivattiyā ca vijjā viya niravasesākusaladhammuppattiyā, saṁsārappavattiyā ca avijjāyeva padhānakāraṇanti tabbighātavacaneneva sakalasaṁkilesasamugghātavacanasiddhito soyeveko gayhatīti. Atha vā sakalasaṁkilesadhammānaṁ muddhabhūtattā avijjāya taṁ samugghātoyeveko gayhati. Yathāha –",
  "tika-s0104t0:52": "‘‘Avijjā muddhāti jānāhi, vijjā muddhādhipātinī;",
  "tika-s0104t0:53": "Saddhāsatisamādhīhi, chandavīriyena saṁyutā’’ti. (su. ni. 1032; cūḷa. ni. 51);",
  "tika-s0104t0:54": "Sanarāmaralokagarunti ettha pana paṭhamapakatiyā avibhāgena sattopi naroti vuccati, idha pana dutiyapakatiyā manujapurisoyeva, itarathā lokasaddassa avattabbatā siyā. ‘‘Yathā hi paṭhamapakatibhūto satto itarāya pakatiyā seṭṭhaṭṭhena pure uccaṭṭhāne seti pavattatīti purisoti vuccati, evaṁ jeṭṭhabhāvaṁ netīti naroti. Puttabhātubhūtopi hi puggalo mātujeṭṭhabhaginīnaṁ pituṭṭhāne tiṭṭhati, pageva bhattubhūto itarāsa’’nti (vi. aṭṭha. 43-46) nāvāvimānavaṇṇanāyaṁ vuttaṁ. Ekasesappakappanena puthuvacanantaviggahena vā narā, maraṇaṁ maro, so natthi yesanti amarā, saha narehi, amarehi cāti sanarāmaro.Garati uggacchati uggato pākaṭo bhavatīti garu, garasaddo hi uggame. Apica pāsāṇacchattaṁ viya bhāriyaṭṭhena ‘‘garū’’ti vuccati.",
  "tika-s0104t0:55": "Mātāpitācariyesu , dujjare alahumhi ca;",
  "tika-s0104t0:56": "Mahante cuggate ceva, nichekādikaresu ca;",
  "tika-s0104t0:57": "Tathā vaṇṇavisesesu, garusaddo pavattati.",
  "tika-s0104t0:58": "Idha pana sabbalokācariye tathāgate. Keci pana ‘‘garu, gurūti ca dvidhā gahetvā bhāriyavācakatte garusaddo, ācariyavācakatte tu gurusaddo’’ti vadanti, taṁ na gahetabbaṁ. Pāḷivisaye hi sabbesampi yathāvuttānamatthānaṁ vācakatte garusaddoyevicchitabbo akārassa ākārabhāvena ‘‘gārava’’nti taddhitantapadassa savuddhikassa dassanato. Sakkatabhāsāvisaye pana gurusaddoyevicchitabbo ukārassa vuddhibhāvena aññathā taddhitantapadassa dassanatoti. Sanarāmaro ca so loko cāti sanarāmaraloko, tassa garūti tathā, taṁ sanarāmaralokagaruṁ.‘‘Sanaramarūlokagaru’’ntipi paṭhanti, tadapi ariyāgāthattā vuttilakkhaṇato, atthato ca yuttameva. Atthato hi dīghāyukāpi samānā yathāparicchedaṁ maraṇasabhāvattā marūti devā vuccanti. Etena devamanussānaṁ viya tadavasiṭṭhasattānampi yathārahaṁ guṇavisesāvahatāya bhagavato upakārakataṁ dasseti. Nanu cettha devamanussā padhānabhūtā, atha kasmā tesaṁ appadhānatā niddisīyatīti? Atthato padhānatāya gahetabbattā. Añño hi saddakkamo, añño atthakkamoti saddakkamānusārena padhānāpadhānabhāvo na codetabbo. Edisesu hi samāsapadesu padhānampi appadhānaṁ viya niddisīyati yathā taṁ ‘‘sarājikāya parisāyā’’ti, tasmā sabbattha atthatova adhippāyo gavesitabbo, na byañjanamattena. Yathāhu porāṇā –",
  "tika-s0104t0:59": "‘‘Atthañhi nātho saraṇaṁ avoca,",
  "tika-s0104t0:60": "Na byañjanaṁ lokahito mahesi.",
  "tika-s0104t0:61": "Tasmā akatvā ratimakkharesu,",
  "tika-s0104t0:62": "Atthe niveseyya matiṁ matimā’’ti. (kaṅkhā. aṭṭha. paṭhamapārājikakaṇḍavaṇṇanā);",
  "tika-s0104t0:63": "Kāmañcettha sattasaṅkhārabhājanavasena tividho loko, garubhāvassa pana adhippetattā garukaraṇasamatthasseva yujjanato sattalokavasena attho gahetabbo. So hi lokīyanti ettha puññāpuññāni , tabbipāko cāti loko, dassanatthe ca lokasaddamicchanti saddavidū. Amaraggahaṇena cettha upapattidevā adhippetā. Aparo nayo – samūhattho ettha lokasaddo samudāyavasena lokīyati paññāpīyatīti katvā. Saha narehīti sanarā, teyeva amarāti sanarāmarā, tesaṁ loko tathā, purimanayeneva yojetabbaṁ. Amarasaddena cettha upapattidevā viya visuddhidevāpi saṅgayhanti. Tepi hi paramatthato maraṇābhāvato amarā. Imasmiṁ pana atthavikappe narāmarānameva gahaṇaṁ ukkaṭṭhaniddesavasena yathā ‘‘satthā devamanussāna’’nti (dī. ni. 1.157, 255). Tathā hi sabbānatthaparihānapubbaṅgamāya niravasesahitasukhavidhānatapparāya niratisayāya payogasampattiyā, sadevamanussāya pajāya accantamupakāritāya aparimitanirupamappabhāvaguṇasamaṅgitāya ca sabbasattuttamo bhagavā aparimāṇāsu lokadhātūsu aparimāṇānaṁ sattānaṁ uttamamanaññasādhāraṇaṁ gāravaṭṭhānanti. Kāmañca itthīnampi tathāupakārattā bhagavā garuyeva, padhānabhūtaṁ pana lokaṁ dassetuṁ purisaliṅgena vuttanti daṭṭhabbaṁ. Neruttikā pana avisesanicchitaṭṭhāne tathā niddiṭṭhamicchanti yathā ‘‘narā nāgā ca gandhabbā, abhivādetvāna pakkamu’’nti (apa. 1.1.48). Tathā cāhu –",
  "tika-s0104t0:64": "‘‘Napuṁsakena liṅgena, saddodāhu pumena vā;",
  "tika-s0104t0:65": "Niddissatīti ñātabbamavisesavinicchite’’ti.",
  "tika-s0104t0:66": "Vandeti ettha pana –",
  "tika-s0104t0:67": "Vattamānāya pañcamyaṁ, sattamyañca vibhattiyaṁ;",
  "tika-s0104t0:68": "Etesu tīsu ṭhānesu, vandesaddo pavattati.",
  "tika-s0104t0:69": "Idha pana vattamānāyaṁ aññāsamasambhavato. Tattha ca uttamapurisavasenattho gahetabbo ‘‘ahaṁ vandāmī’’ti. Namanathutiyatthesu ca vandasaddamicchanti ācariyā, tena ca sugatapadaṁ, nāthapadaṁ vā ajjhāharitvā yojetabbaṁ. Sobhanaṁ gataṁ gamanaṁ etassāti sugato. Gamanañcettha kāyagamanaṁ, ñāṇagamanañca, kāyagamanampi vineyyajanopasaṅkamanaṁ, pakatigamanañcāti dubbidhaṁ. Bhagavato hi vineyyajanopasaṅkamanaṁ ekantena tesaṁ hitasukhanipphādanato sobhanaṁ, tathā lakkhaṇānubyañjanapaṭimaṇḍitarūpakāyatāya dutavilambitakhalitānukaḍḍhananippīḷanukkuṭika-kuṭilākulatādidosarahita- mavahasitarājahaṁsa- vasabhavāraṇamigarājagamanaṁ pakatigamanañca, vimalavipulakaruṇāsativīriyādiguṇavisesasahitampi ñāṇagamanaṁ abhinīhārato paṭṭhāya yāva mahābodhi, tāva niravajjatāya sobhanamevāti. Atha vā ‘‘sayambhūñāṇena sakalampi lokaṁ pariññābhisamayavasena parijānanto sammā gato avagatoti sugato. Yo hi gatyattho, so buddhayattho. Yo ca buddhayattho, so gatyatthoti. Tathā lokasamudayaṁ pahānābhisamayavasena pajahanto anuppattidhammatamāpādento sammā gato atītoti sugato. Lokanirodhaṁ sacchikiriyābhisamayavasena sammā gato adhigatoti sugato. Lokanirodhagāminiṁ paṭipadaṁ bhāvanābhisamayavasena sammā gato paṭipannoti sugato, ayañcattho ‘sotāpattimaggena ye kilesā pahīnā, te kilese na puneti na pacceti na paccāgacchatī’ti (mahāni. 38; cūḷani. 27) sugatotiādinā niddesanayena vibhāvetabbo.",
  "tika-s0104t0:70": "Aparo nayo – sundaraṁ sammāsambodhiṁ, nibbānameva vā gato adhigatoti sugato. Bhūtaṁ tacchaṁ atthasaṁhitaṁ yathārahaṁ kālayuttameva vācaṁ vineyyānaṁ sammā gadatīti vā sugato, da-kārassa ta-kāraṁ katvā, taṁ sugataṁ. Puññāpuññakammehi upapajjanavasena gantabbāti gatiyo, upapattibhavavisesā. Tā pana nirayādibhedena pañcavidhā, sakalassāpi bhavagāmikammassa ariyamaggādhigamena avipākārahabhāvakaraṇena nivattitattā pañcahipi tāhi visaṁyutto hutvā muttoti gativimutto. Uddhamuddhabhavagāmino hi devā taṁtaṁkammavipākadānakālānurūpena tato tato bhavato muttāpi muttamattāva, na pana visaññogavasena muttā, gatipariyāpannā ca taṁtaṁbhavagāmikammassa ariyamaggena anivattitattā, na tathā bhagavā. Bhagavā pana yathāvuttappakārena visaṁyutto hutvā muttoti. Tasmā anena bhagavato katthacipi gatiyā apariyāpannataṁ dasseti. Yato ca bhagavā ‘‘devātidevo’’ti vuccati. Tenevāha –",
  "tika-s0104t0:71": "‘‘Yena devūpapatyassa, gandhabbo vā vihaṅgamo;",
  "tika-s0104t0:72": "Yakkhattaṁ yena gaccheyyaṁ, manussattañca abbaje;",
  "tika-s0104t0:73": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36);",
  "tika-s0104t0:74": "Taṁtaṁgatisaṁvattanakānañhi kammakilesānaṁ mahābodhimūleyeva aggamaggena pahīnattā natthi bhagavato taṁtaṁgatipariyāpannatāti accantameva bhagavā sabbabhavayonigativiññāṇaṭṭhitisattāvāsasattanikāyehi parimuttoti. Atha vā kāmaṁ saupādisesāyapi nibbānadhātuyā tāhi gatīhi vimutto, esā pana ‘‘paññāpajjotavihatamohatama’’nti etthevantogadhāti iminā padena anupādisesāya nibbānadhātuyāva thometīti daṭṭhabbaṁ.",
  "tika-s0104t0:75": "Ettha pana attahitasampattiparahitapaṭipattivasena dvīhākārehi bhagavato thomanā katā hoti. Tesu anāvaraṇañāṇādhigamo, saha vāsanāya kilesānamaccantappahānaṁ, anupādisesanibbānappatti ca attahitasampatti nāma, lābhasakkārādinirapekkhacittassa pana sabbadukkhaniyyānikadhammadesanāpayogato devadattādīsupi viruddhasattesu niccaṁ hitajjhāsayatā, vinītabbasattānaṁ ñāṇaparipākakālāgamanañca āsayato parahitapaṭipatti nāma. Sā pana āsayapayogato duvidhā, parahitapaṭipatti tividhā ca attahitasampatti imāya gāthāya yathārahaṁ pakāsitā hoti. ‘‘Karuṇāsītalahadaya’’nti hi etena āsayato parahitapaṭipatti, sammā gadanatthena sugatasaddena payogato parahitapaṭipatti. ‘‘Paññāpajjotavihatamohatamaṁ gativimutta’’nti etehi, catusaccapaṭivedhatthena ca sugatasaddena tividhāpi attahitasampatti, avasiṭṭhaṭṭhena pana tena, ‘‘sanarāmaralokagaru’’nti ca etena sabbāpi attahitasampatti, parahitapaṭipatti ca pakāsitā hoti.",
  "tika-s0104t0:76": "Atha vā hetuphalasattūpakāravasena tīhākārehi thomanā katā. Tattha hetu nāma mahākaruṇāsamāyogo, bodhisambhārasambharaṇañca, tadubhayampi paṭhamapadena yathārutato, sāmatthiyato ca pakāsitaṁ. Phalaṁ pana ñāṇappahānaānubhāvarūpakāyasampadāvasena catubbidhaṁ . Tattha sabbaññutañāṇapadaṭṭhānaṁ maggañāṇaṁ, tammūlakāni ca dasabalādiñāṇāni ñāṇasampadā, savāsanasakalasaṁkilesānamaccantamanuppādadhammatāpādanaṁ pahānasampadā, yathicchitanipphādane ādhipaccaṁ ānubhāvasampadā, sakalalokanayanābhisekabhūtā pana lakkhaṇānubyañjanapaṭimaṇḍitā attabhāvasampatti rūpakāyasampadā. Tāsu ñāṇappahānasampadā dutiyapadena, saccapaṭivedhatthena ca sugatasaddena pakāsitā, ānubhāvasampadā tatiyapadena, rūpakāyasampadā sobhanakāyagamanatthena sugatasaddena lakkhaṇānubyañjanapāripūriyā vinā tadabhāvato. Yathāvuttā duvidhāpi parahitapaṭipatti sattūpakārasampadā, sā pana sammā gadanatthena sugatasaddena pakāsitāti veditabbā.",
  "tika-s0104t0:77": "Apica imāya gāthāya sammāsambodhi tammūla – tappaṭipattiyādayo aneke buddhaguṇā ācariyena pakāsitā honti. Esā hi ācariyānaṁ pakati, yadidaṁ yena kenaci pakārena atthantaraviññāpanaṁ. Kathaṁ? ‘‘Karuṇāsītalahadaya’’nti hi etena sammāsambodhiyā mūlaṁ dasseti . Mahākaruṇāsañcoditamānaso hi bhagavā saṁsārapaṅkato sattānaṁ samuddharaṇatthaṁ katābhinīhāro anupubbena pāramiyo pūretvā anuttaraṁ sammāsambodhimadhigatoti karuṇā sammāsambodhiyā mūlaṁ. ‘‘Paññāpajjotavihatamohatama’’nti etena sammāsambodhiṁ dasseti. Sabbaññutañāṇapadaṭṭhānañhi aggamaggañāṇaṁ, aggamaggañāṇapadaṭṭhānañca sabbaññutaññāṇaṁ ‘‘sammāsambodhī’’ti vuccati. Sammā gamanatthena sugatasaddena sammāsambodhiyā paṭipattiṁ dasseti līnuddhaccapatiṭṭhānāyūhanakāmasukhattakilamathānuyogasassatucchedābhinivesādiantadvayarahitāya karuṇāpaññāpariggahitāya majjhimāya paṭipattiyā pakāsanato, itarehi sammāsambodhiyā padhānāppadhānappabhedaṁ payojanaṁ dasseti. Saṁsāramahoghato sattasantāraṇañhettha padhānaṁ, tadaññamappadhānaṁ. Tesu ca padhānena payojanena parahitapaṭipattiṁ dasseti, itarena attahitasampattiṁ, tadubhayena ca attahitapaṭipannādīsu catūsu puggalesu bhagavato catutthapuggalabhāvaṁ pakāseti. Tena ca anuttaraṁ dakkhiṇeyyabhāvaṁ, uttamañca vandanīyabhāvaṁ, attano ca vandanāya khettaṅgatabhāvaṁ vibhāveti.",
  "tika-s0104t0:78": "Apica karuṇāggahaṇena lokiyesu mahaggatabhāvappattāsādhāraṇaguṇadīpanato sabbalokiyaguṇasampatti dassitā, paññāggahaṇena sabbaññutaññāṇapadaṭṭhānamaggañāṇadīpanato sabbalokuttaraguṇasampatti. Tadubhayaggahaṇasiddho hi attho ‘‘sanarāmaralokagaru’’ntiādinā vipañcīyatīti. Karuṇāggahaṇena ca nirupakkilesamupagamanaṁ dasseti, paññāggahaṇena apagamanaṁ. Tathā karuṇāggahaṇena lokasamaññānurūpaṁ bhagavato pavattiṁ dasseti lokavohāravisayattā karuṇāya, paññāggahaṇena lokasamaññāya anatidhāvanaṁ. Sabhāvānavabodhena hi dhammānaṁ sabhāvaṁ atidhāvitvā sattādiparāmasanaṁ hoti. Tathā karuṇāggahaṇena mahākaruṇāsamāpattivihāraṁ dasseti, paññāggahaṇena tīsu kālesu appaṭihatañāṇaṁ, catusaccañāṇaṁ, catupaṭisambhidāñāṇaṁ, catuvesārajjañāṇaṁ, karuṇāggahaṇena mahākaruṇāsamāpattiñāṇassa gahitattā sesāsādhāraṇañāṇāni, cha abhiññā, aṭṭhasu parisāsu akampanañāṇāni, dasa balāni, cuddasa buddhaguṇā, soḷasa ñāṇacariyā, aṭṭhārasa buddhadhammā, catucattārīsa ñāṇavatthūni, sattasattati ñāṇavatthūnīti evamādīnaṁ anekesaṁ paññāpabhedānaṁ vasena ñāṇacāraṁ dasseti. Tathā karuṇāggahaṇena caraṇasampattiṁ, paññāggahaṇena vijjāsampattiṁ. Karuṇāggahaṇena attādhipatitā, paññāggahaṇena dhammādhipatitā. Karuṇāggahaṇena lokanāthabhāvo, paññāggahaṇena attanāthabhāvo. Tathā karuṇāggahaṇena pubbakārībhāvo, paññāggahaṇena kataññutā. Karuṇāggahaṇena aparantapatā, paññāggahaṇena anattantapatā. Karuṇāggahaṇena vā buddhakaradhammasiddhi, paññāggahaṇena buddhabhāvasiddhi. Tathā karuṇāggahaṇena parasantāraṇaṁ, paññāggahaṇena attasantāraṇaṁ. Tathā karuṇāggahaṇena sabbasattesu anuggahacittatā, paññāggahaṇena sabbadhammesu virattacittatā dassitā hoti sabbesañca buddhaguṇānaṁ karuṇā ādi tannidānabhāvato, paññā pariyosānaṁ tato uttari karaṇīyābhāvato. Iti ādipariyosānadassanena sabbe buddhaguṇā dassitā honti. Tathā karuṇāggahaṇena sīlakkhandhapubbaṅgamo samādhikkhandho dassito hoti. Karuṇānidānañhi sīlaṁ tato pāṇātipātādiviratippavattito, sā ca jhānattayasampayoginīti, paññāvacanena paññākkhandho. Sīlañca sabbabuddhaguṇānaṁ ādi, samādhi majjhe, paññā pariyosānanti evampi ādimajjhapariyosānakalyāṇā sabbe buddhaguṇā dassitā honti nayato dassitattā. Eso eva hi niravasesato buddhaguṇānaṁ dassanupāyo, yadidaṁ nayaggāhaṇaṁ, aññathā ko nāma samattho bhagavato guṇe anupadaṁ niravasesato dassetuṁ. Tenevāha –",
  "tika-s0104t0:79": "‘‘Buddhopi buddhassa bhaṇeyya vaṇṇaṁ,",
  "tika-s0104t0:80": "Kappampi ce aññamabhāsamāno.",
  "tika-s0104t0:81": "Khīyetha kappo ciradīghamantare,",
  "tika-s0104t0:82": "Vaṇṇo na khīyetha tathāgatassā’’ti.",
  "tika-s0104t0:83": "Teneva ca āyasmatā sāriputtattherenāpi buddhaguṇaparicchedanaṁ pati bhagavatā anuyuttena ‘‘no hetaṁ bhante’’ti paṭikkhipitvā ‘‘api ca me bhante dhammanvayo vidito’’ti sampasādanīyasutte vuttaṁ.",
  "tika-s0104t0:84": "Evaṁ saṅkhepena sakalasabbaññuguṇehi bhagavato thomanāpubbaṅgamaṁ paṇāmaṁ katvā idāni saddhammassāpi thomanāpubbaṅgamaṁ paṇāmaṁ karonto ‘‘buddhopī’’tiādimāha. Tatthāyaṁ saha padasambandhena saṅkhepattho – yathāvuttavividhaguṇagaṇasamannāgato buddhopi yaṁ ariyamaggasaṅkhātaṁ dhammaṁ, saha pubbabhāgapaṭipattidhammena vā ariyamaggabhūtaṁ dhammaṁ bhāvetvā ceva yaṁ phalanibbānasaṅkhātaṁ dhammaṁ, pariyattidhammapaṭipattidhammehi vā saha phalanibbānabhūtaṁ dhammaṁ sacchikatvā ca sammāsambodhisaṅkhātaṁ buddhabhāvamupagato, vītamalamanuttaraṁ taṁ dhammampi vandeti.",
  "tika-s0104t0:85": "Tattha buddhasaddassa tāva ‘‘bujjhitā saccānīti buddho. Bodhetā pajāyāti buddho’’tiādinā niddesanayena attho veditabbo. Atha vā aggamaggañāṇādhigamena savāsanāya sammohaniddāya accantavigamanato, aparimitaguṇagaṇālaṅkatasabbaññutaññāṇappattiyā vikasitabhāvato ca buddhavāti buddho jāgaraṇavikasanatthavasena. Atha vā kassacipi ñeyyadhammassa anavabuddhassa abhāvena ñeyyavisesassa kammabhāvāgahaṇato kammavacanicchāyābhāvena avagamanatthavasena kattuniddesova labbhati, tasmā buddhavāti buddhotipi vattabbo. Padesaggahaṇe hi asati gahetabbassa nippadesatāva viññāyati yathā ‘‘dikkhito na dadātī’’ti. Evañca katvā kammavisesānapekkhā kattari eva buddhasaddasiddhi veditabbā, atthato pana pāramitāparibhāvito sayambhuñāṇena saha vāsanāya vihataviddhastaniravasesakilesomahākaruṇāsabbaññutaññāṇādiaparimeyyaguṇagaṇādhāro khandhasantāno buddho, yathāha –",
  "tika-s0104t0:86": "‘‘Buddhoti yo so bhagavā sayambhū anācariyako pubbe ananussutesu dhammesu sāmaṁ saccāni abhisambujjhi, tattha ca sabbaññutaṁ patto, balesu ca vasībhāva’’nti (mahāni. 192; cūḷani. 97; paṭi. ma. 161).",
  "tika-s0104t0:87": "Apisaddo sambhāvane, tena evaṁ guṇavisesayutto sopi nāma bhagavā īdisaṁ dhammaṁ bhāvetvā, sacchikatvā ca buddhabhāvamupagato, kā nāma kathā aññesaṁ sāvakādibhāvamupagamaneti dhamme sambhāvanaṁ dīpeti. Buddhabhāvanti sammāsambodhiṁ. Yena hi nimittabhūtena sabbaññutaññāṇapadaṭṭhānena aggamaggañāṇena, aggamaggañāṇapadaṭṭhānena ca sabbaññutaññāṇena bhagavati ‘‘buddho’’ti nāmaṁ, tadārammaṇañca ñāṇaṁ pavattati, tamevidha ‘‘bhāvo’’ti vuccati. Bhavanti buddhisaddā etenāti hi bhāvo. Tathā hi vadanti –",
  "tika-s0104t0:88": "‘‘Yena yena nimittena, buddhi saddo ca vattate;",
  "tika-s0104t0:89": "Taṁtaṁnimittakaṁ bhāvapaccayehi udīrita’’nti.",
  "tika-s0104t0:90": "Bhāvetvāti uppādetvā, vaḍḍhetvā vā. Sacchikatvāti paccakkhaṁ katvā. Ceva-saddo ca-saddo ca tadubhayattha samuccaye. Tena hi saddadvayena na kevalaṁ bhagavā dhammassa bhāvanāmattena buddhabhāvamupagato, nāpi sacchikiriyāmattena, atha kho tadubhayenevāti samuccinoti. Upagatoti patto, adhigatoti attho. Etassa ‘‘buddhabhāva’’nti padena sambandho. Vītamalanti ettha virahavasena eti pavattatīti vīto, malato vīto, vītaṁ vā malaṁ yassāti vītamalo, taṁ vītamalaṁ. ‘‘Gatamala’’ntipi pāṭho dissati, evaṁ sati saupasaggo viya anupasaggopi gatasaddo virahatthavācako veditabbo dhātūnamanekatthattā. Gacchati apagacchatīti hi gato, dhammo . Gataṁ vā malaṁ, purimanayena samāso. Anuttaranti uttaravirahitaṁ. Yathānusiṭṭhaṁ paṭipajjamāne apāyato, saṁsārato ca apatamāne katvā dhāretīti dhammo, navavidho lokuttaradhammo. Tappakāsanattā, sacchikiriyāsammasanapariyāyassa ca labbhamānattā pariyattidhammopi idha saṅgahito . Tathā hi ‘‘abhidhammanayasamuddaṁ adhigacchi, tīṇi piṭakāni sammasī’’ti ca aṭṭhakathāyaṁ vuttaṁ, tathā ‘‘yaṁ dhammaṁ bhāvetvā sacchikatvā’’ti ca vuttattā bhāvanāsacchikiriyāyogyatāya buddhakaradhammabhūtāhi pāramitāhi saha pubbabhāgaadhisīlasikkhādayopi idha saṅgahitāti veditabbā. Tāpi hi vigatapaṭipakkhatāya vītamalā, anaññasādhāraṇatāya anuttarā ca. Kathaṁ pana tā bhāvetvā, sacchikatvā ca bhagavā buddhabhāvamupagatoti? Vuccate – sattānañhi saṁsāravaṭṭadukkhanissaraṇāya [nissaraṇatthāya (paṇṇāsa ṭī.) nissaraṇe (katthaci)] katamahābhinīhāro mahākaruṇādhivāsanapesalajjhāsayo paññāvisesapariyodātanimmalānaṁ dānadamasaññamādīnaṁ uttamadhammānaṁ kappānaṁ satasahassādhikāni cattāri asaṅkhyeyyāni sakkaccaṁ nirantaraṁ niravasesaṁ bhāvanāsacchikiriyāhi kammādīsu adhigatavasībhāvo acchariyācinteyyamahānubhāvo adhisīlādhicittānaṁ paramukkaṁsapāramippatto bhagavā paccayākāre catuvīsatikoṭisatasahassamukhena mahāvajirañāṇaṁ pesetvā anuttaraṁ sammāsambodhisaṅkhātaṁ buddhabhāvamupagatoti.",
  "tika-s0104t0:91": "Imāya pana gāthāya vijjāvimuttisampadādīhi anekehi guṇehi yathārahaṁ saddhammaṁ thometi. Kathaṁ? Ettha hi ‘‘bhāvetvā’’ti etena vijjāsampadāya thometi, ‘‘sacchikatvā’’ti etena vimuttisampadāya. Tathā paṭhamena jhānasampadāya, dutiyena vimokkhasampadāya. Paṭhamena vā samādhisampadāya, dutiyena samāpattisampadāya. Atha vā paṭhamena khayañāṇabhāvena, dutiyena anuppādañāṇabhāvena. Paṭhamena vā vijjūpamatāya, dutiyena vajirūpamatāya. Paṭhamena vā virāgasampattiyā, dutiyena nirodhasampattiyā. Tathā paṭhamena niyyānabhāvena, dutiyena nissaraṇabhāvena. Paṭhamena vā hetubhāvena, dutiyena asaṅkhatabhāvena. Paṭhamena vā dassanabhāvena, dutiyena vivekabhāvena. Paṭhamena vā adhipatibhāvena, dutiyena amatabhāvena dhammaṁ thometi. Atha vā ‘‘yaṁ dhammaṁ bhāvetvā buddhabhāvaṁ upagato’’ti etena svākkhātatāya dhammaṁ thometi, ‘‘sacchikatvā’’ti etena sandiṭṭhikatāya. Tathā paṭhamena akālikatāya, dutiyena ehipassikatāya. Paṭhamena vā opaneyyikatāya, dutiyena paccattaṁveditabbatāya. Paṭhamena vā saha pubbabhāgasīlādīhi sekkhehi sīlasamādhipaññākkhandhehi , dutiyena saha asaṅkhatadhātuyā asekkhehi dhammaṁ thometi.",
  "tika-s0104t0:92": "‘‘Vītamala’’nti iminā pana saṁkilesābhāvadīpanena visuddhatāya dhammaṁ thometi, ‘‘anuttara’’nti etena aññassa visiṭṭhassa abhāvadīpanena paripuṇṇatāya. Paṭhamena vā pahānasampadāya, dutiyena sabhāvasampadāya. Paṭhamena vā bhāvanāphalayogyatāya. Bhāvanāguṇena hi so saṁkilesamalasamugghātako, tasmānena bhāvanākiriyāya phalamāha. Dutiyena sacchikiriyāphalayogyatāya. Taduttarikaraṇīyābhāvato hi anaññasādhāraṇatāya anuttarabhāvo sacchikiriyānibbattito, tasmānena sacchikiriyāphalamāhāti.",
  "tika-s0104t0:93": "Evaṁ saṅkhepeneva sabbasaddhammaguṇehi saddhammassāpi thomanāpubbaṅgamaṁ paṇāmaṁ katvā idāni ariyasaṅghassāpi thomanāpubbaṅgamaṁ paṇāmaṁ karonto ‘‘sugatassa orasāna’’ntiādimāha. Tattha sugatassāti sambandhaniddeso, ‘‘puttāna’’nti etena sambajjhitabbo. Urasi bhavā, jātā, saṁvuddhā vā orasā, attajo khettajo antevāsiko dinnakoti catubbidhesu puttesu attajā, taṁsarikkhatāya pana ariyapuggalā ‘‘orasā’’ti vuccanti. Yathā hi manussānaṁ orasaputtā attajātatāya pitusantakassa dāyajjassa visesabhāgino honti, evametepi saddhammasavanante ariyāya jātiyā jātatāya bhagavato santakassa vimuttisukhassa dhammaratanassa ca dāyajjassa visesabhāginoti. Atha vā bhagavato dhammadesanānubhāvena ariyabhūmiṁ okkamamānā, okkantā ca ariyasāvakā bhagavato ure vāyāmajanitābhijātatāya sadisakappanamantarena nippariyāyeneva ‘‘orasā’’ti vattabbatamarahanti. Tathā hi te bhagavatā āsayānusayacariyādhimuttiādiolokanena, vajjānucintanena ca hadaye katvā vajjato nivāretvā anavajje patiṭṭhāpentena sīlādidhammasarīraposanena saṁvaḍḍhāpitā. Yathāha bhagavā itivuttake ‘‘ahamasmi bhikkhave brāhmaṇo…pe… tassa me tumhe puttā orasā mukhato jātā’’tiādi (itivu. 100). Nanu sāvakadesitāpi desanā ariyabhāvāvahāti? Saccaṁ, sā pana tammūlikattā, lakkhaṇādivisesābhāvato ca ‘‘bhagavato dhammadesanā’’ icceva saṅkhyaṁ gatā, tasmā bhagavato orasaputtabhāvoyeva tesaṁ vattabboti, etena catubbidhesu puttesu ariyasaṅghassa attajaputtabhāvaṁ dasseti. Attano kulaṁ punenti sodhenti, mātāpitūnaṁ vā hadayaṁ pūrentīti puttā, attajādayo. Ariyā pana dhammatantivisodhanena, dhammānudhammapaṭipattiyā cittārādhanena ca tappaṭibhāgatāya bhagavato puttā nāma, tesaṁ. Tassa ‘‘samūha’’nti padena sambandho.",
  "tika-s0104t0:94": "Saṁkilesanimittaṁ hutvā guṇaṁ māreti vibādhatīti māro, devaputtamāro. Sināti pare bandhati etāyāti senā, mārassa senā tathā, mārañca mārasenañca mathenti vilothentīti mārasenamathanā, tesaṁ. ‘‘Māramārasenamathanāna’’nti hi vattabbepi ekadesasarūpekasesavasena evaṁ vuttaṁ. Mārasaddasannidhānena vā senāsaddena mārasenā gahetabbā, gāthābandhavasena cettha rasso. ‘‘Mārasenamaddanāna’’ntipi katthaci pāṭho, so ayuttova ariyājātikattā imissā gāthāya. Nanu ca ariyasāvakānaṁ maggādhigamasamaye bhagavato viya tadantarāyakaraṇatthaṁ devaputtamāro vā mārasenā vā na apasādeti, atha kasmā evaṁ vuttanti? Apasādetabbabhāvakāraṇassa vimathitattā. Tesañhi apasādetabbatāya kāraṇe saṁkilese vimathite tepi vimathitā nāma hontīti. Atha vā khandhābhisaṅkhāramārānaṁ viya devaputtamārassāpi guṇamāraṇe sahāyabhāvūpagamanato kilesabalakāyo idha ‘‘mārasenā’’ti vuccati yathāha bhagavā –",
  "tika-s0104t0:95": "‘‘Kāmā te paṭhamā senā, dutiyā arati vuccati;",
  "tika-s0104t0:96": "Tatiyā khuppipāsā te, catutthī taṇhā pavuccati.",
  "tika-s0104t0:97": "Pañcamaṁ thinamiddhaṁ te, chaṭṭhā bhīrū pavuccati;",
  "tika-s0104t0:98": "Sattamī vicikicchā te, makkho thambho te aṭṭhamo.",
  "tika-s0104t0:99": "Lābho siloko sakkāro,",
  "tika-s0104t0:100": "Micchāladdho ca yo yaso;",
  "tika-s0104t0:101": "Yo cattānaṁ samukkaṁse,",
  "tika-s0104t0:102": "Pare ca avajānati.",
  "tika-s0104t0:103": "Esā namuci te senā, kaṇhassābhippahārinī;",
  "tika-s0104t0:104": "Na naṁ asūro jināti, jetvā ca labhate sukha’’nti. (su. ni. 438; mahāni. 28; cūḷani. 47);",
  "tika-s0104t0:105": "Sā ca tehi ariyasāvakehi diyaḍḍhasahassabhedā, anantabhedā vā kilesavāhinī satidhammavicayavīriyasamathādiguṇapaharaṇīhi odhiso mathitā, viddhaṁsitā, vihatā ca, tasmā ‘‘mārasenamathanā’’ti vuccanti. Vilothanañcettha viddhaṁsanaṁ, vihananaṁ vā. Apica khandhābhisaṅkhāramaccudevaputtamārānaṁ tesaṁ sahāyabhāvūpagamanatāya senāsaṅkhātassa kilesamārassa ca mathanato ‘‘mārasenamathanā’’tipi attho gahetabbo. Evañca sati pañcamāranimmathanabhāvena attho paripuṇṇo hoti. Ariyasāvakāpi hi samudayappahānapariññāvasena khandhamāraṁ, sahāyavekallakaraṇena sabbathā, appavattikaraṇena ca abhisaṅkhāramāraṁ, balavidhamanavisayātikkamanavasena maccumāraṁ, devaputtamārañca samucchedappahānavasena sabbaso appavattikaraṇena kilesamāraṁ mathentīti, iminā pana tesaṁ orasaputtabhāve kāraṇaṁ, tīsu puttesu ca anujātataṁ dasseti. Mārasenamathanatāya hi te bhagavato orasaputtā, anujātā cāti.",
  "tika-s0104t0:106": "Aṭṭhannanti gaṇanaparicchedo, tenasatipi tesaṁ taṁtaṁbhedena anekasatasahassasaṅkhyābhede ariyabhāvakaramaggaphaladhammabhedena imaṁ gaṇanaparicchedaṁ nātivattanti maggaṭṭhaphalaṭṭhabhāvānativattanatoti dasseti. Pi-saddo, api-saddo vā padalīḷādinā kāraṇena aṭṭhāne payutto, so ‘‘ariyasaṅgha’’nti ettha yojetabbo, tena na kevalaṁ buddhadhammeyeva, atha kho ariyasaṅghampīti sampiṇḍeti. Yadipi avayavavinimutto samudāyo nāma koci natthi avayavaṁ upādāya samudāyassa vattabbattā, aviññāyamānasamudāyaṁ pana viññāyamānasamudāyena visesitumarahatīti āha ‘‘aṭṭhannampi samūha’’nti, etena ‘‘ariyasaṅgha’’nti ettha na yena kenaci saṇṭhānādinā, kāyasāmaggiyā vā samudāyabhāvo, api tu maggaṭṭhaphalaṭṭhabhāvenevāti viseseti. Avayavameva sampiṇḍetvā ūhitabbo vitakketabbo, saṁūhanitabbo vā saṅghaṭitabboti samūho, soyeva samoho vacanasiliṭṭhatādinā. Dvidhāpi hi pāṭho yujjati. Ārakattā kilesehi, anaye na iriyanato, aye ca iriyanato ariyā niruttinayena . Atha vā sadevakena lokena saraṇanti araṇīyato upagantabbato, upagatānañca tadatthasiddhito ariyā, diṭṭhisīlasāmaññena saṁhato, samaggaṁ vā kammaṁ samudāyavasena samupagatoti saṅgho, ariyānaṁ saṅgho, ariyo ca so saṅgho ca yathāvuttanayenāti vā ariyasaṅgho, taṁ ariyasaṅghaṁ. Bhagavato aparabhāge buddhadhammaratanānampi samadhigamo saṅgharatanādhīnoti ariyasaṅghassa bahūpakārataṁ dassetuṁ idheva ‘‘sirasā vande’’ti vuttaṁ. Avassañcāyamattho sampaṭicchitabbo vinayaṭṭhakathādīsupi (pārā. aṭṭha. ganthārambhakathā) tathā vuttattā. Keci pana purimagāthāsupi taṁ padamānetvā yojenti, tadayuttameva ratanattayassa asādhāraṇaguṇappakāsanaṭṭhānattā, yathāvuttakāraṇassa ca sabbesampi saṁvaṇṇanākārānamadhippetattāti.",
  "tika-s0104t0:107": "Imāya pana gāthāya ariyasaṅghassa pabhavasampadā pahānasampadādayo aneke guṇā dassitā honti. Kathaṁ? ‘‘Sugatassa orasānaṁ puttāna’’nti hi etena ariyasaṅghassa pabhavasampadaṁ dasseti sammāsambuddhapabhavatādīpanato. ‘‘Mārasenamathanāna’’nti etena pahānasampadaṁ sakalasaṁkilesappahānadīpanato. ‘‘Aṭṭhannampi samūha’’nti etena ñāṇasampadaṁ maggaṭṭhaphalaṭṭhabhāvadīpanato . ‘‘Ariyasaṅgha’’nti etena sabhāvasampadaṁ sabbasaṅghānaṁ aggabhāvadīpanato. Atha vā ‘‘sugatassa orasānaṁ puttāna’’nti ariyasaṅghassa visuddhanissayabhāvadīpanaṁ. ‘‘Mārasenamathanāna’’nti sammāujuñāyasāmīcipaṭipannabhāvadīpanaṁ. ‘‘Aṭṭhannampi samūha’’nti āhuneyyādibhāvadīpanaṁ. ‘‘Ariyasaṅgha’’nti anuttarapuññakkhettabhāvadīpanaṁ. Tathā ‘‘sugatassa orasānaṁ puttāna’’nti etena ariyasaṅghassa lokuttarasaraṇagamanasabbhāvaṁ dasseti. Lokuttarasaraṇagamanena hi te bhagavato orasaputtā jātā. ‘‘Mārasenamathanāna’nti etena abhinīhārasampadāsiddhaṁ pubbabhāgasammāpaṭipattiṁ dasseti. Katābhinīhārā hi sammāpaṭipannā māraṁ, mārasenaṁ vā abhivijinanti. ‘‘Aṭṭhannampi samūha’’nti etena viddhastavipakkhe sekkhāsekkhadhamme dasseti puggalādhiṭṭhānena maggaphaladhammānaṁ dassitattā. ‘‘Ariyasaṅgha’’nti etena aggadakkhiṇeyyabhāvaṁ dasseti anuttarapuññakkhettabhāvassa dassitattā. Saraṇagamanañca sāvakānaṁ sabbaguṇassa ādi, sapubbabhāgapaṭipadā sekkhā sīlakkhandhādayo majjhe, asekkhā sīlakkhandhādayo pariyosānantiādimajjhapariyosānakalyāṇā saṅkhepato sabbepi ariyasaṅghaguṇā dassitā hontīti.",
  "tika-s0104t0:108": "Evaṁ gāthāttayena saṅkhepato sakalaguṇasaṁkittanamukhena ratanattayassa paṇāmaṁ katvā idāni taṁ nipaccakāraṁ yathādhippetapayojane pariṇāmento ‘‘iti me’’tiādimāha. Tattha iti-saddo nidassane. Tena gāthāttayena yathāvuttanayaṁ nidasseti. Meti attānaṁ karaṇavacanena kattubhāvena niddisati. Tassa ‘‘yaṁ puññaṁ mayā laddha’’nti pāṭhasesena sambandho, sampadānaniddeso vā eso, ‘‘atthī’’ti pāṭhaseso, sāminiddeso vā ‘‘yaṁ mama puññaṁ vandanāmaya’’nti. Pasīdīyate pasannā, tādisā mati paññā, cittaṁ vā yassāti pasannamati, aññapadaliṅgappadhānattā imassa samāsapadassa ‘‘pasannamatino’’ti vuttaṁ. Ratiṁ nayati, janeti, vahatīti vā ratanaṁ, sattavidhaṁ, dasavidhaṁ vā ratanaṁ, tamiva imānīti neruttikā. Sadisakappanamaññatra pana yathāvuttavacanattheneva buddhādīnaṁ ratanabhāvo yujjati. Tesañhi ‘‘itipi so bhagavā’’tiādinā (dī. ni. 1.157, 255) yathābhūtaguṇe āvajjantassa amatādhigamahetubhūtaṁ anappakaṁ pītipāmojjaṁ uppajjati. Yathāha –",
  "tika-s0104t0:109": "‘‘Yasmiṁ mahānāma samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hoti, na dosa…pe… na moha…pe… ujugatamevassa tasmiṁ samaye cittaṁ hoti tathāgataṁ ārabbha. Ujugatacitto kho pana mahānāma ariyasāvako labhati atthavedaṁ, labhati dhammavedaṁ, labhati dhammūpasaṁhitaṁ pāmojjaṁ, pamuditassa pīti jāyatī’’tiādi (a. ni. 6.10; 11.11).",
  "tika-s0104t0:110": "Cittīkatādibhāvo vā ratanaṭṭho. Vuttañhetaṁ aṭṭhakathāsu –",
  "tika-s0104t0:111": "‘‘Cittīkataṁ mahagghañca, atulaṁ dullabhadassanaṁ;",
  "tika-s0104t0:112": "Anomasattaparibhogaṁ, ratanaṁ tena vuccatī’’ti. (khu. pā. aṭṭha. 6.3; udāna. aṭṭha. 47; dī. ni. aṭṭha. 2.33; su. ni. 1.226; mahāni. aṭṭha. 1.226);",
  "tika-s0104t0:113": "Cittīkatabhāvādayo ca anaññasādhāraṇā sātisayato buddhādīsuyeva labbhantīti. Vitthāro ratanasuttavaṇṇanāyaṁ (khu. pā. aṭṭha. 6.3; su. ni. aṭṭha. 1.226) gahetabbo. Ayamattho pana nibbacanatthavasena na vutto, atha kenāti ce? Loke ratanasammatassa vatthuno garukātabbatādiatthavasenāti saddavidū. Sādhūnañca ramanato, saṁsāraṇṇavā ca taraṇato, sugatinibbānañca nayanato ratanaṁ tulyatthasamāsavasena, alamatipapañcena. Ekasesapakappanena, puthuvacananibbacanena vā ratanāni. Tiṇṇaṁ samūho, tīṇi vā samāhaṭāni, tayo vā avayavā assāti tayaṁ, ratanānameva tayaṁ, nāññesanti ratanattayaṁ. Avayavavinimuttassa pana samudāyassa abhāvato tīṇi eva ratanāni tathā vuccanti, na samudāyamattaṁ, samudāyāpekkhāya pana ekavacanaṁ kataṁ. Vandīyate vandanā, sāva vandanāmayaṁ yathā ‘‘dānamayaṁ sīlamaya’’nti (dī. ni. 3.305; itivu. 60; netti. 33). Vandanā cettha kāyavācācittehi tiṇṇaṁ ratanānaṁ guṇaninnatā, thomanā vā. Apica tassā cetanāya sahajātādopakāreko saddhāpaññāsativīriyādisampayuttadhammo vandanā, tāya pakatanti vandanāmayaṁ yathā ‘‘sovaṇṇamayaṁ rūpiyamaya’’nti, atthato pana yathāvuttacetanāva. Ratanattaye, ratanattayassa vā vandanāmayaṁ ratanattayavandanāmayaṁ. Pujjabhavaphalanibbattanato puññaṁ niruttinayena, attano kārakaṁ, santānaṁ vā punāti visodhetīti puññaṁ, sakammakattā dhātussa kāritavasena atthavivaraṇaṁ labbhati, saddanipphatti pana suddhavasenevāti saddavidū.",
  "tika-s0104t0:114": "Taṁtaṁsampattiyā vibandhanavasena sattasantānassa antare vemajjhe eti āgacchatīti antarāyo, diṭṭhadhammikādianattho. Paṇāmapayojane vuttavidhinā suṭṭhu vihato viddhasto antarāyo assāti suvihatantarāyo. Vihananañcettha taduppādakahetupariharaṇavasena tesaṁ antarāyānamanuppattikaraṇanti daṭṭhabbaṁ. Hutvāti pubbakālakiriyā, tassa ‘‘atthaṁ pakāsayissāmī’’ti etena sambandho. Tassāti yaṁ-saddena uddiṭṭhassa vandanāmayapuññassa. Ānubhāvenāti balena.",
  "tika-s0104t0:115": "‘‘Tejo ussāhamantā ca, pabhū sattīti pañcime;",
  "tika-s0104t0:116": "‘Ānubhāvo’ti vuccanti, ‘pabhāvo’ti ca te vade’’ti. –",
  "tika-s0104t0:117": "Vuttesu hi atthesu idha sattiyaṁ vattati. Anu punappunaṁ taṁsamaṅgiṁ bhāveti vaḍḍhetīti hi anubhāvo, soyeva ānubhāvoti udānaṭṭhakathāyaṁ, atthato pana yathāladdhasampattinimittakassa purimakammassa balānuppadānavasasaṅkhātā vandanāmayapuññassa sattiyeva, sā ca suvihatantarāyatāya karaṇaṁ, hetu vā sambhavati.",
  "tika-s0104t0:118": "Ettha pana ‘‘pasannamatino’’ti etena attano pasādasampattiṁ dasseti. ‘‘Ratanattayavandanāmaya’’nti etena ratanattayassa khettabhāvasampattiṁ, tato ca tassa puññassa attano pasādasampattiyā, ratanattayassa ca khettabhāvasampattiyāti dvīhi aṅgehi atthasaṁvaṇṇanāya upaghātakaupaddavānaṁ vihanane samatthataṁ dīpeti. Caturaṅgasampattiyā dānacetanā viya hi dvayaṅgasampattiyā paṇāmacetanāpi antarāyavihananena diṭṭhadhammikāti.",
  "tika-s0104t0:119": "Evaṁ ratanattayassa nipaccakārakaraṇe payojanaṁ dassetvā idāni yassā dhammadesanāya atthaṁ saṁvaṇṇetukāmo, tadapi saṁvaṇṇetabbadhammabhāvena dassetvā guṇābhitthavanavisesena abhitthavetuṁ ‘‘dīghassā’’tiādimāha. Ayañhi ācariyassa pakati, yadidaṁ taṁtaṁsaṁvaṇṇanāsu ādito tassa tassa saṁvaṇṇetabbadhammassa visesaguṇakittanena thomanā. Tathā hi tesu tesu papañcasūdanīsāratthapakāsanīmanorathapūraṇīaṭṭhasālinīādīsu yathākkamaṁ ‘‘paravādamathanassa, ñāṇappabhedajananassa, dhammakathikapuṅgavānaṁ vicittapaṭibhānajananassa,",
  "tika-s0104t0:120": "Tassa gambhīrañāṇehi, ogāḷhassa abhiṇhaso;",
  "tika-s0104t0:121": "Nānānayavicittassa, abhidhammassa ādito’’ti. ādinā –",
  "tika-s0104t0:122": "Thomanā katā. Tattha dīghassāti dīghanāmakassa. Dīghasuttaṅkitassāti dīghehi abhiāyatavacanappabandhavantehi suttehi lakkhitassa, anena ‘‘dīgho’’ti ayaṁ imassa āgamassa atthānugatā samaññāti dasseti. Nanu ca suttāniyeva āgamo, kathaṁ so tehi aṅkīyatīti? Saccametaṁ paramatthato, paññattito pana suttāni upādāya āgamabhāvassa paññattattā avayavehi suttehi avayavībhūto āgamo aṅkīyati. Yatheva hi atthabyañjanasamudāye ‘‘sutta’’nti vohāro, evaṁ suttasamudāye āgamavohāroti. Paṭiccasamuppādādinipuṇatthabhāvato nipuṇassa. Āgacchanti attatthaparatthādayo ettha, etena, etasmāti vā āgamo, uttamaṭṭhena, patthanīyaṭṭhena ca so varoti āgamavaro. Apica āgamasammatehi bāhirakapaveditehi bhāratapurāṇakathānarasīhapurāṇakathādīhi varotipi āgamavaro, tassa. Buddhānamanubuddhā buddhānubuddhā, buddhānaṁ saccapaṭivedhaṁ anugamma paṭividdhasaccā aggasāvakādayo ariyā, tehi atthasaṁvaṇṇanāvasena, guṇasaṁvaṇṇanāvasena ca saṁvaṇṇitoti tathā. Atha vā buddhā ca anubuddhā ca, tehi saṁvaṇṇito yathāvuttanayenāti tathā, tassa. Sammāsambuddheneva hi tiṇṇampi piṭakānaṁ atthasaṁvaṇṇanākkamo bhāsito, tato paraṁ saṅgāyanādivasena sāvakehīti ācariyā vadanti. Vuttañca majjhimāgamaṭṭhakathāya upālisuttavaṇṇanāyaṁ ‘‘veyyākaraṇassāti vitthāretvā atthadīpakassa. Bhagavatā hi abyākataṁ tantipadaṁ nāma natthi, sabbesaṁyeva attho kathito’’ti (ma. ni. aṭṭha. 3.76). Saddhāvahaguṇassāti buddhādīsu pasādāvahaguṇassa. Nanu ca sabbampi buddhavacanaṁ tepiṭakaṁ saddhāvahaguṇameva, atha kasmā ayamaññasādhāraṇaguṇena thomitoti? Sātisayato imassa tagguṇasampannattā. Ayañhi āgamo brahmajālādīsu sīladiṭṭhādīnaṁ anavasesaniddesādivasena, mahāpadānādīsu (dī. ni. 2.3) purimabuddhānampi guṇaniddesādivasena, pāthikasuttādīsu (dī. ni. 3.1.4) titthiye madditvā appaṭivattiyasīhanādanadanādivasena, anuttariyasuttādīsu visesato buddhaguṇavibhāvanena ratanattaye sātisayaṁ saddhaṁ āvahatīti.",
  "tika-s0104t0:123": "Evaṁ saṁvaṇṇetabbadhammassa abhitthavanampi katvā idāni saṁvaṇṇanāya sampati vakkhamānāya āgamanavisuddhiṁ dassetuṁ ‘‘atthappakāsanattha’’ntiādimāha. Imāya hi gāthāya saṅgītittayamāruḷhadīghāgamaṭṭhakathātova sīhaḷabhāsāmattaṁ vinā ayaṁ vakkhamānasaṁvaṇṇanā āgatā, nāññato, tadeva kāraṇaṁ katvā vattabbā, nāññanti attano saṁvaṇṇanāya āgamanavisuddhiṁ dasseti. Aparo nayo – paramanipuṇagambhīraṁ buddhavisayamāgamavaraṁ attano baleneva vaṇṇayissāmīti aññehi vattumpi asakkuṇeyyattā saṁvaṇṇanānissayaṁ dassetumāha ‘‘atthappakāsanattha’’ntiādi. Imāya hi pubbācariyānubhāvaṁ nissāyeva tassa atthaṁ vaṇṇayissāmīti attano saṁvaṇṇanānissayaṁ dasseti. Tattha ‘‘atthappakāsanattha’’nti pāṭhattho, sabhāvattho, ñeyyattho, pāṭhānurūpattho, tadanurūpattho, sāvasesattho, nivarasesattho, nītattho, neyyatthotiādinā anekappakārassa atthassa pakāsanatthāya, pakāsanāya vā. Gāthābandhasampattiyā dvibhāvo. Attho kathīyati etāyāti atthakathā, sāyeva aṭṭhakathā ttha-kārassa ṭṭha-kāraṁ katvā yathā ‘‘dukkhassa pīḷanaṭṭho’’ti (paṭi. ma. 1.17; 2.8), ayañca sasaññogavidhi ariyājātibhāvato. Akkharacintakāpi hi ‘‘tathānaṁṭṭha yuga’’nti lakkhaṇaṁ vatvā idamevudāharanti.",
  "tika-s0104t0:124": "Yāya’tthamabhivaṇṇenti, byañjanatthapadānugaṁ;",
  "tika-s0104t0:125": "Nidānavatthusambandhaṁ, esā aṭṭhakathā matā.",
  "tika-s0104t0:126": "Āditotiādimhi paṭhamasaṅgītiyaṁ. Chaḷabhiññatāya paramena cittavasībhāvena samannāgatattā, jhānādīsu pañcavasitā sabbhāvato ca vasino, therā mahākassapādayo, tesaṁ satehi pañcahi.Yā saṅgītāti yā aṭṭhakathā atthaṁ pakāsetuṁ yuttaṭṭhāne ‘‘ayametassa attho, ayametassa attho’’ti saṅgahetvā vuttā. Anusaṅgītā ca pacchāpīti na kevalaṁ paṭhamasaṅgītiyameva, atha kho pacchā dutiyatatiyasaṅgītīsupi. Na ca pañcahi vasisatehi ādito saṅgītāyeva, api tu yasattherādīhi anusaṅgītā cāti saha samuccayena attho veditabbo. Samuccayadvayañhi paccekaṁ kiriyākālaṁ samuccinoti.",
  "tika-s0104t0:127": "Atha porāṇaṭṭhakathāya vijjamānāya kimetāya adhunā puna katāya saṁvaṇṇanāyāti punaruttiyā, niratthakatāya ca dosaṁ samanussaritvā taṁ pariharanto ‘‘sīhaḷadīpa’’ntiādimāha. Taṁ pariharaṇeneva hi imissā saṁvaṇṇanāya nimittaṁ dasseti. Tattha sīhaṁ lāti gaṇhātīti sīhaḷo la-kārassa ḷa-kāraṁ katvā yathā ‘‘garuḷo’’ti. Tasmiṁ vaṁse ādipuriso sīhakumāro, tabbaṁsajātā pana tambapaṇṇidīpe khattiyā, sabbepi ca janā taddhitavasena, sadisavohārena vā sīhaḷā, tesaṁ nivāsadīpopi taddhitavasena, ṭhānīnāmena vā ‘‘sīhaḷo’’ti veditabbo. Jalamajjhe dippati, dvidhā vā āpo ettha sandatīti dipo, soyeva dīpo, bhedāpekkhāya tesaṁ dīpoti tathā. Panasaddo arucisaṁsūcane, tena kāmañca sā saṅgītittayamāruḷhā, tathāpi puna evaṁbhūtāti aruciyabhāvaṁ saṁsūceti. Tadatthasambandhatāya pana purimagāthāya ‘‘kāmañca saṅgītā anusaṅgītā cā’’ti sānuggahatthayojanā sambhavati. Aññatthāpi hi tathā dissatīti. Ābhatāti jambudīpato ānītā. Athāti saṅgītikālato pacchā, evaṁ sati ābhatapadena sambandho. Athāti vā mahāmahindattherenābhatakālato pacchā, evaṁ sati ṭhapitapadena sambandho. Sā hi dhammasaṅgāhakattherehi paṭhamaṁ tīṇi piṭakāni saṅgāyitvā tassa atthasaṁvaṇṇanānurūpeneva vācanāmaggaṁ āropitattā tisso saṅgītiyo āruḷhāyeva, tato pacchā ca mahāmahindattherena tambapaṇṇidīpamābhatā, pacchā pana tambapaṇṇiyehi mahātherehi nikāyantaraladdhisaṅkarapariharaṇatthaṁ sīhaḷabhāsāya ṭhapitāti. Ācariyadhammapālatthero pana pacchimasambandhameva duddasattā pakāseti. Tathā ‘‘dīpavāsīnamatthāyā’’ti idampi ‘‘ṭhapitā’’ti ca ‘‘apanetvā āropento’’ti ca etehi padehi sambajjhitabbaṁ. Ekapadampi hi āvuttiyādinayehi anekatthasambandhamupagacchati. Purimasambandhena cettha sīhaḷadīpavāsīnamatthāya nikāyantaraladdhisaṅkarapariharaṇena sīhaḷabhāsāya ṭhapitāti tambapaṇṇiyattherehi ṭhapanapayojanaṁ dasseti. Pacchimasambandhena pana imāya saṁvaṇṇanāya jambudīpavāsīnaṁ, aññadīpavāsīnañca atthāya sīhaḷabhāsāpanayanassa, tantinayānucchavikabhāsāropanassa ca payojananti. Mahāissariyattā mahindoti rājakumārakāle nāmaṁ, pacchā pana guṇamahantatāya mahāmahindoti vuccati. Sīhaḷabhāsā nāma anekakkharehi ekatthassāpi voharaṇato paresaṁ voharituṁ atidukkarā kañcukasadisā sīhaḷānaṁ samudāciṇṇā bhāsā.",
  "tika-s0104t0:128": "Evaṁ hotu porāṇaṭṭhakathāya, adhunā kariyamānā pana aṭṭhakathā kathaṁ karīyatīti anuyoge sati imissā aṭṭhakathāya karaṇappakāraṁ dassetumāha ‘‘apanetvānā’’tiādi. Tattha tato mūlaṭṭhakathāto sīhaḷabhāsaṁ apanetvā potthake anāropitabhāvena niraṅkaritvāti sambandho, etena ayaṁ vakkhamānā aṭṭhakathā saṅgītittayamāropitāya mūlaṭṭhakathāya sīhaḷabhāsāpanayanamattamaññatra atthato saṁsandati ceva sameti ca yathā ‘‘gaṅgodakena yamunodaka’’nti dasseti. ‘‘Manorama’’ miccādīni ‘‘bhāsa’’nti etassa sabhāvaniruttibhāvadīpakāni visesanāni. Sabhāvaniruttibhāvena hi paṇḍitānaṁ manaṁ ramayatīti manoramā. Tanoti atthametāya, tanīyati vā atthavasena vivarīyati, vaṭṭato vā satte tāreti , nānātthavisayaṁ vā kaṅkhaṁ taranti etāyāti tanti, pāḷi. Tassā nayasaṅkhātāya gatiyā chaviṁ chāyaṁ anugatāti tantinayānucchavikā. Asabhāvaniruttibhāsantarasaṁkiṇṇadosavirahitatāya vigatadosā, tādisaṁ sabhāvaniruttibhūtaṁ –",
  "tika-s0104t0:129": "‘‘Sā māgadhī mūlabhāsā, narā yāyā’dikappikā;",
  "tika-s0104t0:130": "Brahmāno cassutālāpā, sambuddhā cāpi bhāsare’’ti. –",
  "tika-s0104t0:131": "Vuttaṁ pāḷigatibhāsaṁ potthake likhanavasena āropentoti attho, iminā saddadosābhāvamāha.",
  "tika-s0104t0:132": "Samayaṁavilomentoti siddhantamavirodhento, iminā pana atthadosābhāvamāha. Aviruddhattā eva hi te theravādāpi idha pakāsayissanti. Kesaṁ pana samayanti āha ‘‘therāna’’ntiādi, etena rāhulācariyādīnaṁ jetavanavāsīabhayagirivāsīnikāyānaṁ samayaṁ nivatteti. Thirehi sīlasutajhānavimuttisaṅkhātehi guṇehi samannāgatāti therā. Yathāha ‘‘cattārome bhikkhave therakaraṇā dhammā. Katame cattāro? Idha bhikkhave bhikkhu sīlavā hotī’’tiādi (a. ni. 4.22). Apica saccadhammādīhi thirakaraṇehi samannāgatattā therā. Yathāha dhammarājā dhammapade –",
  "tika-s0104t0:133": "‘‘Yamhi saccañca dhammo ca, ahiṁsā saṁyamo damo;",
  "tika-s0104t0:134": "Sa ve vantamalo dhīro, ‘thero’iti pavuccatī’’ti. (dha. pa. 260);",
  "tika-s0104t0:135": "Tesaṁ. Mahākassapattherādīhi āgatā ācariyaparamparā theravaṁso, tappariyāpannā hutvā āgamādhigamasampannattā paññāpajjotena tassa samujjalanato taṁ pakārena dīpenti, tasmiṁ vā padīpasadisāti theravaṁsapadipā. Vividhena ākārena nicchīyatīti vinicchayo, gaṇṭhiṭṭhānesu khīlamaddanākārena pavattā vimaticchedanīkathā, suṭṭhu nipuṇo saṇho vinicchayo etesanti sunipuṇavinicchayā. Atha vā vinicchinotīti vinicchayo, yathāvuttavisayaṁ ñāṇaṁ, suṭṭhu nipuṇo cheko vinicchayo etesanti sunipuṇavinicchayā. Mahāmeghavane ṭhito vihāro mahāvihāro, yo satthu mahābodhinā virocati, tasmiṁ vasanasīlā mahāvihāravāsino, tādisānaṁ samayaṁ avilomentoti attho, etena mahākassapāditheraparamparāgato, tatoyeva aviparito saṇhasukhumo vinicchayoti mahāvihāravāsīnaṁ samayassa pamāṇabhūtataṁ puggalādhiṭṭhānavasena dasseti.",
  "tika-s0104t0:136": "Hitvā punappunabhatamatthanti ekattha vutampi puna aññattha ābhatamatthaṁ punaruttibhāvato, ganthagarukabhāvato ca cajitvā tassa āgamavarassa atthaṁ pakāsayissāmīti attho.",
  "tika-s0104t0:137": "Evaṁ karaṇappakārampi dassetvā ‘‘dīpavāsīnamatthāyā’’ti vuttappayojanato aññampi saṁvaṇṇanāya payojanaṁ dassetuṁ ‘‘sujanassa cā’’tiādimāha. Tattha sujanassa cāti ca-saddo samuccayattho, tena na kevalaṁ jambudīpavāsīnameva atthāya, atha kho sādhujanatosanatthañcāti samuccinoti. Teneva ca tambapaṇṇidīpavāsīnampi atthāyāti ayamattho siddho hoti uggahaṇādisukaratāya tesampi bahūpakārattā. Ciraṭṭhitatthañcāti etthāpi ca-saddo na kevalaṁ tadubhayatthameva, api tu tividhassāpi sāsanadhammassa, pariyattidhammassa vā pañcavassasahassaparimāṇaṁ cirakālaṁ ṭhitatthañcāti samuccayatthameva dasseti. Pariyattidhammassa hi ṭhitiyā paṭipattidhammapaṭivedhadhammānampi ṭhiti hoti tasseva tesaṁ mūlabhāvato. Pariyattidhammo pana sunikkhittena padabyañjanena, tadatthena ca ciraṁ sammā patiṭṭhāti, saṁvaṇṇanāya ca padabyañjanaṁ aviparītaṁ sunikkhittaṁ, tadatthopi aviparīto sunikkhitto hoti, tasmā saṁvaṇṇanāya aviparītassa padabyañjanassa, tadatthassa ca sunikkhittassa upāyabhāvamupādāya vuttaṁ ‘‘ciraṭṭhitatthañca dhammassā’’ti. Vuttañhetaṁ bhagavatā –",
  "tika-s0104t0:138": "‘‘Dveme bhikkhave dhammā saddhammassa ṭhitiyā asammosāya anantaradhānāya saṁvattanti. Katame dve? Sunikkhittañca padabyañjanaṁ, attho ca sunīto, ime kho…pe… saṁvattantī’’tiādi (a. ni. 2.21).",
  "tika-s0104t0:139": "Evaṁ payojanampi dassetvā vakkhamānāya saṁvaṇṇanāya mahattapariccāgena ganthagarukabhāvaṁ pariharitumāha ‘‘sīlakathā’’tiādi. Tathā hi vuttaṁ ‘‘na taṁ vicarayissāmī’’ti. Aparo nayo – yadaṭṭhakathaṁ kattukāmo, tadekadesabhāvena visuddhimaggo gahetabboti kathikānaṁ upadesaṁ karonto tattha vicāritadhamme uddesavasena dassetumāha ‘‘sīlakathā’’tiādi. Tattha sīlakathāti cārittavārittādivasena sīlavitthārakathā. Dhutadhammāti piṇḍapātikaṅgādayo terasa kilesadhunanakadhammā. Kammaṭṭhānānīti bhāvanāsaṅkhātassa yogakammassa pavattiṭṭhānattā kammaṭṭhānanāmāni dhammajātāni. Tāni pana pāḷiyamāgatāni aṭṭhatiṁ seva na gahetabbāni, atha kho aṭṭhakathāyamāgatānipi dveti ñāpetuṁ ‘‘sabbānipī’’ti vuttaṁ. Cari yāvidhānasahitoti rāgacaritādīnaṁ sabhāvādividhānena saha pavatto, idaṁ pana ‘‘jhānasamāpattivitthāro’’ti imassa visesanaṁ. Ettha ca rūpāvacarajjhānāni jhānaṁ, arūpāvacarajjhānāni samāpatti. Tadubhayampi vā paṭiladdhamattaṁ jhānaṁ, samāpajjanavasībhāvappattaṁ samāpatti. Apica tadapi ubhayaṁ jhānameva, phalasamāpattinirodhasamāpattiyo pana samāpatti, tāsaṁ vitthāroti attho.",
  "tika-s0104t0:140": "Lokiyalokuttarabhedānaṁ channampi abhiññānaṁ gahaṇatthaṁ ‘‘sabbā ca abhiññāyo’’ti vuttaṁ. Ñāṇavibhaṅgādīsu (vibha. 751) āgatanayena ekavidhādinā bhedena paññāya saṅkalayitvā sampiṇḍetvā, gaṇetvā vā vinicchayanaṁ paññāsaṅkalanavinicchayo. Ariyānīti buddhādīhi ariyehi paṭivijjhitabbattā, ariyabhāvasādhakattā vā ariyāni uttarapadalopena. Avitathabhāvena vā araṇīyattā, avagantabbattā ariyāni, ‘‘saccānī’’timassa visesanaṁ.",
  "tika-s0104t0:141": "Hetādipaccayadhammānaṁ hetupaccayādibhāvena paccayuppannadhammānamupakārakatā paccayākāro, tassa desanā tathā, paṭiccasamuppādakathāti attho. Sā pana nikāyantaraladdhisaṅkararahitatāya suṭṭhu parisuddhā, ghanavinibbhogassa ca sudukkaratāya nipuṇā, ekattādinayasahitā ca tattha vicāritāti āha ‘‘suparisuddhanipuṇanayā’’ti. Padattayampi hetaṁ paccayākāradesanāya visesanaṁ. Paṭisambhidādīsu āgatanayaṁ avissajjitvāva vicāritattā avimutto tantimaggo yassāti avimuttatanti maggā. Maggoti cettha pāḷisaṅkhāto upāyo taṁtadatthānaṁ avabodhassa, saccapaṭivedhassa vā upāyabhāvato. Pabandho vā dīghabhāvena pakatimaggasadisattā, idaṁ pana ‘‘vipassanā, bhāvanā’’ti padadvayassa visesanaṁ.",
  "tika-s0104t0:142": "Itipana sabbanti ettha iti-saddo parisamāpane yathāuddiṭṭhauddesassa pariniṭṭhitattā, ettakaṁ sabbanti attho. Panāti vacanālaṅkāramattaṁ visuṁ atthābhāvato. Padatthasaṁkiṇṇassa, vattabbassa ca avuttassa avasesassa abhāvato suviññeyyabhāvena suparisuddhaṁ, ‘‘sabba’’nti iminā sambandho, bhāvanapuṁsakaṁ vā etaṁ ‘‘vutta’’nti iminā sambajjhanato. Bhiyyoti atirekaṁ, ativitthāranti attho, etena padatthamattameva vicārayissāmīti dasseti. Etaṁ sabbaṁ idha aṭṭhakathāya na vicārayissāmi punaruttibhāvato, ganthagarukabhāvato cāti adhippāyo. Vicarayissāmīti ca gāthābhāvato na vuddhibhāvoti daṭṭhabbaṁ.",
  "tika-s0104t0:143": "Evampi esa visuddhimaggo āgamānamatthaṁ na pakāseyya, atha sabbopeso idha vicāritabboyevāti codanāya tathā avicāraṇassa ekantakāraṇaṁ niddhāretvā taṁ pariharanto ‘‘majjhe visuddhimaggo’’tiādimāha. Tattha majjheti khuddakato aññesaṁ catunnampi āgamānaṁ abbhantare. Hi-saddo kāraṇe, tena yathāvuttaṁ kāraṇaṁ joteti. Tatthāti tesu catūsu āgamesu. Yathābhāsitanti bhagavatā yaṁ yaṁ desitaṁ, desitānurūpaṁ vā. Api ca saṁvaṇṇakehi saṁvaṇṇanāvasena yaṁ yaṁ bhāsitaṁ, bhāsitānurūpantipi attho. Iccevāti ettha iti-saddena yathāvuttaṁ kāraṇaṁ nidasseti, imināva kāraṇena, idameva vā kāraṇaṁ manasi sannidhāyāti attho. Katoti etthāpi ‘‘visuddhimaggo esā’’ti padaṁ kammabhāvena sambajjhati āvuttiyādinayenāti daṭṭhabbaṁ. Tampīti taṁ visuddhimaggampi ñāṇena gahetvāna. Etāyāti sumaṅgalavilāsiniyā nāma etāya aṭṭhakathāya. Ettha ca ‘‘majjhe ṭhatvā’’ti etena majjhattabhāvadīpanena visesato catunnampi āgamānaṁ sādhāraṇaṭṭhakathā visuddhimaggo, na sumaṅgalavilāsinīādayo viya asādhāraṇaṭṭhakathāti dasseti. Avisesato pana vinayābhidhammānampi yathārahaṁ sādhāraṇaṭṭhakathā hotiyeva, tehi sammissatāya ca tadavasesassa khuddakāgamassa visesato sādhāraṇā samānāpi taṁ ṭhapetvā catunnameva āgamānaṁ sādhāraṇātveva vuttāti.",
  "tika-s0104t0:144": "Iti soḷasagāthāvaṇṇanā.",
  "tika-s0104t0:145": "Ganthārambhakathāvaṇṇanā niṭṭhitā.",
  "tika-s0104t0:146": "Nidānakathāvaṇṇanā",
  "tika-s0104t0:147": "Evaṁ yathāvuttena vividhena nayena paṇāmādikaṁ pakaraṇārambhavidhānaṁ katvā idāni vibhāgavantānaṁ sabhāvavibhāvanaṁ vibhāgadassanavaseneva suvibhāvitaṁ, suviññāpitañca hotīti paṭhamaṁ tāva vaggasuttavasena vibhāgaṁ dassetuṁ ‘‘tattha dīghāgamo nāmā’’tiādimāha. Tattha tatthāti ‘‘dīghassa āgamavarassa atthaṁ pakāsayissāmī’’ti yadidaṁ vuttaṁ, tasmiṁ vacane. ‘‘Yassa atthaṁ pakāsayissāmī’’ti paṭiññātaṁ, so dīghāgamo nāma vaggasuttavasena evaṁ veditabbo, evaṁ vibhāgoti vā attho. Atha vā tatthāti ‘‘dīghāgamanissita’’nti yaṁ vuttaṁ, etasmiṁ vacane. Yo dīghāgamo vutto, so dīghāgamo nāma vaggasuttavasena. Evaṁ vibhajitabbo, edisoti vā attho. ‘‘Dīghassā’’tiādinā hi vuttaṁ dūravacanaṁ taṁ-saddena paṭiniddisati viya ‘‘dīghāgamanissita’’nti vuttaṁ āsannavacanampi taṁ-saddena paṭiniddisati attano buddhiyaṁ parammukhaṁ viya parivattamānaṁ hutvā pavattanato. Edisesu hi ṭhānesu attano buddhiyaṁ sammukhaṁ vā parammukhaṁ vā parivattamānaṁ yathā tathā vā paṭiniddisituṁ vaṭṭati saddamattapaṭiniddesena atthassāvirodhanato. Vaggasuttādīnaṁ nibbacanaṁ parato āvi bhavissati. Tayo vaggā yassāti tivaggo. Catuttiṁsa suttāni ettha saṅgayhanti, tesaṁ vā saṅgaho gaṇanā etthāti catuttiṁsasuttasaṅgaho.",
  "tika-s0104t0:148": "Attano saṁvaṇṇanāya paṭhamasaṅgītiyaṁ nikkhittānukkameneva pavattabhāvaṁ dassetuṁ ‘‘tassa…pe… nidānamādī’’ti vuttaṁ. Ādibhāvo hettha saṅgītikkameneva veditabbo. Kasmā pana catūsu āgamesu dīghāgamo paṭhamaṁ saṅgīto, tattha ca sīlakkhandhavaggo paṭhamaṁ nikkhitto, tasmiñca brahmajālasuttaṁ, tatthāpi nidānanti? Nāyamanuyogo katthacipi na pavattati sabbattheva vacanakkamamattaṁ paṭicca anuyuñjitabbato. Apica saddhāvahaguṇattā dīghāgamova paṭhamaṁ saṅgīto. Saddhā hi kusaladhammānaṁ bījaṁ. Yathāha ‘‘saddhā bījaṁ tapo vuṭṭhī’’ti (saṁ. ni. 2.197; su. ni. 77). Saddhāvahaguṇatā cassa heṭṭhā dassitāyeva. Kiñca bhiyyo – katipayasuttasaṅgahatāya ceva appaparimāṇatāya ca uggahaṇadhāraṇādisukhato paṭhamaṁ saṅgīto. Tathā hesa catuttiṁsasuttasaṅgaho, catusaṭṭhibhāṇavāraparimāṇo ca. Sīlakathābāhullato pana sīlakkhandhavaggo paṭhamaṁ nikkhitto. Sīlañhi sāsanassa ādi sīlapatiṭṭhānattā sabbaguṇānaṁ . Tenevāha ‘‘tasmā tiha tvaṁ bhikkhu ādimeva visodhehi kusalesu dhammesu. Ko cādi kusalānaṁ dhammānaṁ? Sīlañca suvisuddha’’ntiādi (saṁ. ni. 5.469). Sīlakkhandhakathābāhullato hi so ‘‘sīlakkhandhavaggo’’ti vutto. Diṭṭhiviniveṭhanakathābhāvato pana suttantapiṭakassa niravasesadiṭṭhivibhajanaṁ brahmajālasuttaṁ paṭhamaṁ nikkhittanti veditabbaṁ. Tepiṭake hi buddhavacane brahmajālasadisaṁ diṭṭhigatāni niggumbaṁ nijjaṭaṁ katvā vibhattasuttaṁ natthi. Nidānaṁ pana paṭhamasaṅgītiyaṁ mahākassapattherena puṭṭhena āyasmatā ānandena desakālādinidassanatthaṁ paṭhamaṁ nikkhittanti. Tenāha ‘‘brahmajālassāpī’’tiādi. Tattha ca ‘‘āyasmatā’’tiādinā desakaṁ niyameti, paṭhamasaṅgītikāleti pana kālanti, ayamattho upari āvi bhavissati.",
  "tika-s0104t0:149": "Paṭhamamahāsaṅgītikathāvaṇṇanā",
  "tika-s0104t0:150": "Idāni ‘‘paṭhamamahāsaṅgītikāle’’ti vacanappasaṅgena taṁ paṭhamamahāsaṅgītiṁ dassento, yassaṁ vā paṭhamamahāsaṅgītiyaṁ nikkhittānukkamena saṁvaṇṇanaṁ kattukāmattā taṁ vibhāvento tassā tantiyā āruḷhāyapi idha vacane kāraṇaṁ dassetuṁ ‘‘paṭhamamahāsaṅgīti nāma cesā’’tiādimāha. Ettha hi kiñcāpi…pe… māruḷhāti etena nanu sā saṅgītikkhandhake tantimāruḷhā, kasmā idha puna vuttā, yadi ca vuttā assa niratthakatā, ganthagarutā ca siyāti codanālesaṁ dasseti. ‘‘Nidāna…pe… veditabbā’’ti pana etena nidānakosallatthabhāvato yathāvuttadosatā na siyāti visesakāraṇadassanena pariharati. ‘‘Paṭhamamahāsaṅgīti nāma cesā’’ti ettha ca-saddo īdisesu ṭhānesu vattabbasampiṇḍanattho. Tena hi paṭhamamahāsaṅgītikāle vuttaṁ nidānañca ādi, esā ca paṭhamamahāsaṅgīti nāma evaṁ veditabbāti imamatthaṁ sampiṇḍeti. Upaññāsattho vā ca-saddo, upaññāsoti ca vākyārambho vuccati. Esā hi ganthakārānaṁ pakati, yadidaṁ kiñci vatvā puna aparaṁ vattumārabhantānaṁ ca-saddapayogo. Yaṁ pana vajirabuddhittherena vuttaṁ ‘‘ettha ca-saddo atirekattho, tena aññāpi atthīti dīpetī’’ti (vajira ṭī. bāhiranidānakathāvaṇṇanā), tadayuttameva. Na hettha ca-saddena tadattho viññāyati. Yadi cettha tadatthadassanatthameva ca-kāro adhippeto siyā, evaṁ sati so na kattabboyeva paṭhamasaddeneva aññāsaṁ dutiyādisaṅgītīnampi atthibhāvassa dassitattā. Dutiyādimupādāya hi paṭhamasaddapayogo dīghādimupādāya rassādisaddapayogo viya. Yathāpaccayaṁ tattha tattha desitattā, paññattattā ca vippakiṇṇānaṁ dhammavinayānaṁ saṅgahetvā gāyanaṁ kathanaṁ saṅgīti, etena taṁ taṁ sikkhāpadānaṁ, taṁtaṁsuttānañca ādipariyosānesu, antarantarā ca sambandhavasena ṭhapitaṁ saṅgītikārakavacanaṁ saṅgahitaṁ hoti. Mahāvisayattā, pūjitattā ca mahatī saṅgīti mahāsaṅgīti, paṭhamā mahāsaṅgīti paṭhamamahāsaṅgīti. Kiñcāpīti anuggahattho, tena pāḷiyampi sā saṅgītimāruḷhāvāti anuggahaṁ karoti, evampi tatthāruḷhamattena idha sotūnaṁ nidānakosallaṁ na hotīti pana-saddena aruciyatthaṁ dasseti. Nidadāti desanaṁ desakālādivasena aviditaṁ viditaṁ katvā nidassetīti nidānaṁ, tasmiṁ kosallaṁ, tadatthāyāti attho.",
  "tika-s0104t0:151": "Idāni taṁ vitthāretvā dassetuṁ ‘‘dhammacakkapavattanañhī’’tiādi vuttaṁ. Tattha sattānaṁ dassanānuttariyasaraṇādipaṭilābhahetubhūtāsu vijjamānāsupi aññāsu bhagavato kiriyāsu ‘‘buddho bodheyya’’nti (bu. vaṁ. aṭṭha. abbhantaranidāna 1; cariyā. aṭṭha. pakiṇṇakakathā; udāna aṭṭha. 18) paṭiññāya anulomanato vineyyānaṁ maggaphaluppattihetubhūtā kiriyāva nippariyāyena buddhakiccaṁ nāmāti taṁ sarūpato dassetuṁ ‘‘dhammacakkappavattanañhi…pe… vinayanā’’ti vuttaṁ. Dhammacakkappavattanato pana pubbabhāge bhagavatā bhāsitaṁ suṇantānampi vāsanābhāgiyameva jātaṁ, na sekkhabhāgiyaṁ, na nibbedhabhāgiyaṁ tapussabhallikānaṁ saraṇadānaṁ viya. Esā hi dhammatā, tasmā tameva mariyādabhāvena vuttanti veditabbaṁ. Saddhindriyādi dhammoyeva pavattanaṭṭhena cakkanti dhammacakkaṁ. Atha vā cakkanti āṇā, dhammato anapetattā dhammañca taṁ cakkañcāti dhammacakkaṁ. Dhammena ñāyena cakkantipi dhammacakkaṁ. Vuttañhi paṭisambhidāyaṁ –",
  "tika-s0104t0:152": "‘‘Dhammañca pavatteti cakkañcāti dhammacakkaṁ. Cakkañca pavatteti dhammañcāti dhammacakkaṁ, dhammena pavattetīti dhammacakkaṁ, dhammacariyāya pavattetīti dhammacakka’’ntiādi (paṭi. ma. 2.40, 41).",
  "tika-s0104t0:153": "Tassa pavattanaṁ tathā. Pavattananti ca pavattayamānaṁ, pavattitanti paccuppannātītavasena dvidhā attho. Yaṁ sandhāya aṭṭhakathāsu vuttaṁ ‘‘dhammacakkapavattanasuttantaṁ desento dhammacakkaṁ pavatteti nāma, aññāsikoṇḍaññattherassa maggaphalādhigatato paṭṭhāya pavattitaṁ nāmā’’ti (saṁ. ni. aṭṭha. 3.5.1081-1088; paṭi. ma. aṭṭha. 2.2.40). Idha pana paccuppannavaseneva attho yutto. Yāvāti paricchedatthe nipāto, subhaddassa nāma paribbājakassa vinayanaṁ antoparicchedaṁ katvāti abhividhivasena attho veditabbo. Tañhi bhagavā parinibbānamañce nipannoyeva vinesīti. Kataṁ pariniṭṭhāpitaṁ buddhakiccaṁ yenāti tathā, tasmiṁ. Katabuddhakicce bhagavati lokanāthe parinibbuteti sambandho, etena buddhakattabbassa kiccassa kassacipi asesitabhāvaṁ dīpeti. Tatoyeva hi bhagavā parinibbutoti. Nanu ca sāvakehi vinītāpi vineyyā bhagavatāyeva vinītā nāma. Tathā hi sāvakabhāsitaṁ suttaṁ ‘‘buddhabhāsita’’nti vuccati. Sāvakavineyyā ca na tāva vinītā, tasmā ‘‘katabuddhakicce’’ti na vattabbanti? Nāyaṁ doso tesaṁ vinayanupāyassa sāvakesu ṭhapitattā. Tenevāha –",
  "tika-s0104t0:154": "‘‘Na tāvāhaṁ pāpima parinibbāyissāmi, yāva me bhikkhū na sāvakā bhavissanti viyattā vinītā visāradā bahussutā dhammadharā…pe… uppannaṁ parappavādaṁ saha dhammena suniggahitaṁ niggahetvā sapāṭihāriyaṁ dhammaṁ desessantī’’tiādi (dī. ni. 2.168; udā. 51).",
  "tika-s0104t0:155": "‘‘Kusinārāya’’ntiādinā bhagavato parinibbutadesakālavisesavacanaṁ ‘‘aparinibbuto bhagavā’’ti gāhassa micchābhāvadassanatthaṁ, loke jātasaṁvaddhādibhāvadassanatthañca. Tathā hi manussabhāvassa supākaṭakaraṇatthaṁ mahābodhisattā carimabhave dārapariggahādīnipi karontīti. Kusinārāyanti evaṁ nāmake nagare. Tañhi nagaraṁ kusahatthaṁ purisaṁ dassanaṭṭhāne māpitattā ‘‘kusināra’’nti vuccati, samīpatthe cetaṁ bhummaṁ. Upavattane mallānaṁ sālavaneti tassa nagarassa upavattanabhūte mallarājūnaṁ sālavane. Tañhi sālavanaṁ nagaraṁ pavisitukāmā uyyānato upacca vattanti gacchanti etenāti upavattanaṁ. Yathā hi anurādhapurassa dakkhiṇapacchimadisāyaṁ thūpārāmo, evaṁ taṁ uyyānaṁ kusinārāya dakkhiṇapacchimadisāyaṁ hoti. Yathā ca thūpārāmato dakkhiṇadvārena nagaraṁ pavisanamaggo pācīnamukho gantvā uttarena nivattati, evaṁ uyyānato sālapanti pācīnamukhā gantvā uttarena nivattā, tasmā taṁ ‘‘upavattana’’nti vuccati. Apare pana ‘‘taṁ sālavanamupagantvā mittasuhajje apaloketvā nivattanato upavattananti pākaṭaṁ jātaṁ kirā’’ti vadanti. Yamakasālānamantareti yamakasālānaṁ vemajjhe. Tattha kira bhagavato paññattassa parinibbānamañcassa sīsabhāge ekā sālapanti hoti, pādabhāge ekā. Tatrāpi eko taruṇasālo sīsabhāgassa āsanno hoti, eko pādabhāgassa. Tasmā ‘‘yamakasālānamantare’’ti vuttaṁ. Apica ‘‘yamakasālā nāma mūlakkhandhaviṭapapattehi aññamaññaṁ saṁsibbetvā ṭhitasālā’’tipi mahāaṭṭhakathāyaṁ vuttaṁ. Mā iti cando vuccati tassa gatiyā divasassa minitabbato, tadā sabbakalāpāripūriyā puṇṇo eva māti puṇṇamā. Saddavidū pana ‘‘mo sivo candimā cevā’’ti vuttaṁ sakkatabhāsānayaṁ gahetvā okārantampi candimavācaka ma-saddamicchanti. Visākhāya yutto puṇṇamā yatthāti visākhāpuṇṇamo, soyeva divaso tathā, tasmiṁ. Paccūsati timiraṁ vināsetīti paccūso, pati-pubbo usa-saddo rujāyanti hi neruttikā, soyeva samayoti rattiyā pacchimayāmapariyāpanno kālaviseso vuccati, tasmiṁ. Visākhāpuṇṇamadivase īdise rattiyā pacchimasamayeti vuttaṁ hoti.",
  "tika-s0104t0:156": "Upādīyate kammakilesehīti upādi, vipākakkhandhā, kaṭattā ca rūpaṁ. So pana upādi kilesābhisaṅkhāramāranimmathane anossaṭṭho, idha khandhamaccumāranimmathane ossaṭṭhona sesito, tasmā natthi etissā upādisaṅkhāto seso, upādissa vā sesoti katvā ‘‘anupādisesā’’ti vuccati. Nibbānadhātūti cettha nibbutimattaṁ adhippetaṁ, nibbānañca taṁ sabhāvadhāraṇato dhātu cāti katvā. Nibbutiyā hi kāraṇapariyāyena asaṅkhatadhātu tathā vuccati. Itthambhūtalakkhaṇe cāyaṁ karaṇaniddeso. Anupādisesatāsaṅkhātaṁ imaṁ pakāraṁ bhūtassa pattassa parinibbutassa bhagavato lakkhaṇe nibbānadhātusaṅkhāte atthe tatiyāti vuttaṁ hoti. Nanu ca ‘‘anupādisesāyā’’ti nibbānadhātuyāva visesanaṁ hoti, na parinibbutassa bhagavato, atha kasmā taṁ bhagavā pattoti vuttoti? Nibbānadhātuyā sahacaraṇato. Taṁsahacaraṇena hi bhagavāpi anupādisesabhāvaṁ pattoti vuccati. Atha vā anupādisesabhāvasaṅkhātaṁ imaṁ pakāraṁ pattāya nibbānadhātuyā lakkhaṇe sañjānanakiriyāya tatiyātipi vattuṁ yujjati. Anupādisesāya nibbānadhātuyāti ca anupādisesanibbānadhātu hutvāti attho. ‘‘Ūnapañcabandhanena pattenā’’ti (pārā. 612). Ettha hi ūnapañcabandhanapatto hutvāti atthaṁ vadanti. Apica nibbānadhātuyā anupādisesāya anupādisesā hutvā bhūtāyātipi yujjati. Vuttañhi udānaṭṭhakathāya nandasuttavaṇṇanāyaṁ ‘‘upaḍḍhullikhitehi kesehīti itthambhūtalakkhaṇe karaṇavacanaṁ vippakatullikhitehi kesehi upalakkhitāti attho’’ti (udā. aṭṭha. 22) esanayo īdisesu. Dhātubhājanadivaseti jeṭṭhamāsassa sukkapakkhapañcamīdivasaṁ sandhāya vuttaṁ, tañca na ‘‘sannipatitāna’’nti etassa visesanaṁ, ‘‘ussāhaṁ janesī’’ti etassa pana visesanaṁ ‘‘dhātubhājanadivase bhikkhūnaṁ ussāhaṁ janesī’’ti ussāhajananassa kālavasena bhinnādhikaraṇavisesanabhāvato. Dhātubhājanadivasato hi purimataradivasesupi bhikkhū sannipatitāti. Atha vā ‘‘sannipatitāna’’nti idaṁ kāyasāmaggivasena sannipatanameva sandhāya vuttaṁ, na samāgamanamattena. Tasmā ‘‘dhātubhājanadivase’’ti idaṁ ‘‘sannipatitāna’’nti etassa visesanaṁ sambhavati, idañca bhikkhūnaṁ ussāhaṁ janesīti ettha ‘‘bhikkhūna’’nti etenapi sambajjhanīyaṁ . Saṅghassa thero saṅghatthero. So pana saṅgho kiṁ parimāṇoti āha ‘‘sattannaṁ bhikkhusatasahassāna’’nti. Saṅghasaddena hi aviññāyamānassa parimāṇassa viññāpanatthamevetaṁ puna vuttaṁ. Saddavidū pana vadanti –",
  "tika-s0104t0:157": "‘‘Samāso ca taddhito ca, vākyatthesu visesakā;",
  "tika-s0104t0:158": "Pasiddhiyantu sāmaññaṁ, telaṁ sugatacīvaraṁ.",
  "tika-s0104t0:159": "Tasmā nāmamattabhūtassa saṅghattherassa visesanatthamevetaṁ puna vuttanti, niccasāpekkhatāya ca edisesu samāso yathā ‘‘devadattassa garukula’’nti. Niccasāpekkhatā cettha saṅghasaddassa bhikkhusatasahassasaddaṁ sāpekkhattepi aññapadantarābhāvena vākye viya apekkhitabbatthassa gamakattā. ‘‘Sattannaṁ bhikkhusatasahassāna’’nti hi etassa saṅghasadde avayavībhāvena sambandho, tassāpi sāmibhāvena therasaddeti. ‘‘Sattannaṁ bhikkhusatasahassāna’’nti ca gaṇapāmokkhabhikkhūyeva sandhāya vuttaṁ. Tadā hi sannipatitā bhikkhū ettakāti gaṇanapathamatikkantā. Tathā hi veḷuvagāme vedanāvikkhambhanato paṭṭhāya ‘‘nacireneva bhagavā parinibbāyissatī’’ti sutvā tato tato āgatesu bhikkhūsu ekabhikkhupi pakkanto nāma natthi. Yathāhu –",
  "tika-s0104t0:160": "‘‘Sattasatasahassāni , tesu pāmokkhabhikkhavo;",
  "tika-s0104t0:161": "Thero mahākassapova, saṅghatthero tadā ahū’’ti.",
  "tika-s0104t0:162": "Āyasmā mahākassapo anussaranto maññamāno cintayanto hutvā ussāhaṁ janesi, anussaranto maññamāno cintayanto āyasmā mahākassapo ussāhaṁ janesīti vā sambandho. Mahantehi sīlakkhandhādīhi samannāgatattā mahanto kassapoti mahākassapo. Apica ‘‘mahākassapo’’ti uruvelakassapo nadīkassapo gayākassapo kumārakassapoti ime khuddānukhuddake there upādāya vuccati. Kasmā panāyasmā mahākassapo ussāhaṁ janesīti anuyoge sati taṁ kāraṇaṁ vibhāvento āha ‘‘sattāhaparinibbute’’tiādi. Satta ahāni samāhaṭāni sattāhaṁ. Sattāhaṁ parinibbutassa assāti tathā yathā ‘‘acirapakkanto, māsajāto’’ti, antatthaaññapadasamāsoyaṁ, tasmiṁ. Bhagavato parinibbānadivasato paṭṭhāya sattāhe vītivatteti vuttaṁ hoti, etassa ‘‘vuttavacana’’nti padena sambandho, tathā ‘‘subhaddena vuḍḍhapabbajitenā’’ti etassapi. Tattha subhaddoti tassa nāmamattaṁ, vuḍḍhakāle pana pabbajitattā ‘‘vuḍḍhapabbajitenā’’ti vuttaṁ, etena subhaddaparibbājakādīhi taṁ visesaṁ karoti. ‘‘Alaṁ āvuso’’tiādinā tena vuttavacanaṁ nidasseti. So hi sattāhaparinibbute bhagavati āyasmatā mahākassapattherena saddhiṁ pāvāya kusināraṁ addhānamaggapaṭipannesu pañcamattesu bhikkhusatesu avītarāge bhikkhū antarāmagge diṭṭhaājīvakassa santikā bhagavato parinibbānaṁ sutvā pattacīvarāni chaḍḍetvā bāhā paggayhaṁ nānappakāraṁ paridevante disvā evamāha.",
  "tika-s0104t0:163": "Kasmā pana so evamāhāti? Bhagavati āghātena. Ayaṁ kireso khandhake āgate ātumāvatthusmiṁ (mahāva. 303) nahāpitapubbako vuḍḍhapabbajito bhagavati kusinārato nikkhamitvā aḍḍhateḷasehi bhikkhusatehi saddhiṁ ātumaṁ gacchante ‘‘bhagavā āgacchatī’’ti sutvā ‘‘āgatakāleyāgudānaṁ karissāmī’’ti sāmaṇerabhūmiyaṁ ṭhite dve putte etadavoca ‘‘bhagavā kira tātā ātumaṁ āgacchati mahatā bhikkhusaṅghena saddhiṁ aḍḍhateḷasehi bhikkhusatehi, gacchatha tumhe tātā, khurabhaṇḍaṁ ādāya nāḷiyā vā pasibbakena vā anugharakaṁ āhiṇḍatha, loṇampi telampi taṇḍulampi khādanīyampi saṁharatha, bhagavato āgatassa yāgudānaṁ karissāmī’’ti. Te tathā akaṁsu. Atha bhagavati ātumaṁ āgantvā bhusāgārakaṁ paviṭṭhe subhaddo sāyanhasamayaṁ gāmadvāraṁ gantvā manusse āmantetvā ‘‘hatthakammamattaṁ me dethā’’ti hatthakammaṁ yācitvā ‘‘kiṁ bhante karomā’’ti vutte ‘‘idañcidañca gaṇhathā’’ti sabbūpakaraṇāni gāhāpetvā vihāre uddhanāni kāretvā ekaṁ kāḷakaṁ kāsāvaṁ nivāsetvā tādisameva pārupitvā ‘‘idaṁ karotha, idaṁ karothā’’ti sabbarattiṁ vicārento satasahassaṁ vissajjetvā bhojjayāguñca madhugoḷakañca paṭiyādāpesi. Bhojjayāgu nāma bhuñjitvā pātabbayāgu, tattha sappimadhuphāṇitamacchamaṁsapupphaphalarasādi yaṁ kiñci khādanīyaṁ nāma atthi, taṁ sabbaṁ pavisati. Kīḷitukāmānaṁ sīsamakkhanayoggā hoti sugandhagandhā.",
  "tika-s0104t0:164": "Atha bhagavā kālasseva sarīrapaṭijagganaṁ katvā bhikkhusaṅghaparivuto piṇḍāya carituṁ ātumābhimukho pāyāsi. Atha tassa ārocesuṁ ‘‘bhagavā piṇḍāya gāmaṁ pavisati, tayā kassa yāgu paṭiyāditā’’ti. So yathānivatthapāruteheva tehi kāḷakakāsāvehi ekena hatthena dabbiñca kaṭacchuñca gahetvā brahmā viya dakkhiṇaṁ jāṇumaṇḍalaṁ bhūmiyaṁ patiṭṭhapetvā vanditvā ‘‘paṭiggaṇhātu me bhante bhagavā yāgu’’nti āha. Tato ‘‘jānantāpi tathāgatā pucchantī’’ti khandhake (mahāva. 304) āgatanayena bhagavā pucchitvā ca sutvā ca taṁ vuḍḍhapabbajitaṁ vigarahitvā tasmiṁ vatthusmiṁ akappiyasamādānasikkhāpadaṁ, khurabhaṇḍapariharaṇasikkhāpadañcāti dve sikkhāpadāni paññapetvā ‘‘anekakappakoṭiyo bhikkhave bhojanaṁ pariyesanteheva vītināmitā , idaṁ pana tumhākaṁ akappiyaṁ, adhammena uppannaṁ bhojanaṁ imaṁ paribhuñjitvā anekāni attabhāvasahassāni apāyesveva nibbattissanti, apetha mā gaṇhathā’’ti vatvā bhikkhācārābhimukho agamāsi, ekabhikkhunāpi na kiñci gahitaṁ. Subhaddo anattamano hutvā ‘‘ayaṁ sabbaṁ jānāmī’’ti āhiṇḍati, sace na gahetukāmo pesetvā ārocetabbaṁ assa, pakkāhāro nāma sabbaciraṁ tiṭṭhanto sattāhamattaṁ tiṭṭheyya, idañca mama yāvajīvaṁ pariyattaṁ assa, sabbaṁ tena nāsitaṁ, ahitakāmo ayaṁ mayha’’nti bhagavati āghātaṁ bandhitvā dasabale dharamāne kiñci vattuṁ nāsakkhi. Evaṁ kirassa ahosi ‘‘ayaṁ uccā kulā pabbajito mahāpuriso, sace kiñci dharantassa vakkhāmi, mamaṁyeva santajjessatī’’ti.",
  "tika-s0104t0:165": "Svāyaṁ ajja mahākassapattherena saddhiṁ gacchanto ‘‘parinibbuto bhagavā’’ti sutvā laddhassāso viya haṭṭhatuṭṭho evamāha. Thero pana taṁ sutvā hadaye pahāraṁ viya, matthake patitasukkhāsaniṁ viya (sukkhāsani viya dī. ni. aṭṭha. 3.232) maññi, dhammasaṁvego cassa uppajji ‘‘sattāhamattaparinibbuto bhagavā, ajjāpissa suvaṇṇavaṇṇaṁ sarīraṁ dharatiyeva, dukkhena bhagavatā ārādhitasāsane nāma evaṁ lahuṁ mahantaṁ pāpaṁ kasaṭaṁ kaṇṭako uppanno, alaṁ kho panesa pāpo vaḍḍhamāno aññepi evarūpe sahāye labhitvā sāsanaṁ osakkāpetu’’nti.",
  "tika-s0104t0:166": "Tato thero cintesi ‘‘sace kho panāhaṁ imaṁ mahallakaṁ idheva pilotikaṁ nivāsetvā chārikāya okirāpetvā nīharāpessāmi, manussā ‘samaṇassa gotamassa sarīre dharamāneyeva sāvakā vivadantī’ti amhākaṁ dosaṁ dassessanti, adhivāsemi tāva. Bhagavatā hi desitadhammo asaṅgahitapuppharāsisadiso, tattha yathā vātena pahaṭapupphāni yato vā tato vā gacchanti, evameva evarūpānaṁ vasena gacchante gacchante kāle vinaye ekaṁ dve sikkhāpadāni nassissanti, sutte eko dve pañhāvārā nassissanti, abhidhamme ekaṁ dve bhūmantarāni nassissanti, evaṁ anukkamena mūle naṭṭhe pisācasadisā bhavissāma, tasmā dhammavinayasaṅgahaṁ karissāmi, evaṁ sati daḷhasuttena saṅgahitapupphāni viya ayaṁ dhammavinayo niccalo bhavissati. Etadatthañhi bhagavā mayhaṁ tīṇi gāvutāni paccuggamanaṁ akāsi, tīhi ovādehi (saṁ. ni. 2.149, 150, 151) upasampadaṁ akāsi, kāyato cīvaraparivattanaṁ akāsi, ākāse pāṇiṁ cāletvā candopamapaṭipadaṁ kathento maññeva sakkhiṁ katvā kathesi, tikkhattuṁ sakalasāsanaratanaṁ paṭicchāpesi, mādise bhikkhumhi tiṭṭhamāne ayaṁ pāpo sāsane vaḍḍhiṁ mā alattha, yāva adhammo na dippati, dhammo na paṭibāhiyyati, avinayo na dippati, vinayo na paṭibāhiyyati, adhammavādino na balavanto honti, dhammavādino na dubbalā honti, avinayavādino na balavanto honti, vinayavādino na dubbalā honti, tāva dhammañca vinayañca saṅgāyissāmi, tato bhikkhū attano attano pahonakaṁ gahetvā kappiyākappiye kathessanti, athāyaṁ pāpo sayameva niggahaṁ pāpuṇissati, puna sīsaṁ ukkhipituṁ na sakkhissati, sāsanaṁ iddhañceva phīttañca bhavissatī’’ti cintetvā so ‘‘evaṁ nāma mayhaṁ cittaṁ uppanna’’nti kassacipi anārocetvā bhikkhusaṅghaṁ samassāsetvā atha pacchā dhātubhājanadivase dhammavinayasaṅgāyanatthaṁ bhikkhūnaṁ ussāhaṁ janesi. Tena vuttaṁ ‘‘āyasmā mahākassapo sattāhaparinibbute…pe… dhammavinayasaṅgāyanatthaṁ bhikkhūnaṁ ussāhaṁ janesī’’ti.",
  "tika-s0104t0:167": "Tattha alanti paṭikkhepavacanaṁ, na yuttanti attho. Āvusoti paridevante bhikkhū ālapati. Mā socitthāti citte uppannabalavasokena mā sokamakattha. Mā paridevitthāti vācāya mā vilāpamakattha. ‘‘Paridevanaṁ vilāpo’’ti hi vuttaṁ. Asocanādīnaṁ kāraṇamāha ‘‘sumuttā’’tiādinā. Tena mahāsamaṇenāti nissakke karaṇavacanaṁ, smāvacanassa vā nābyappadeso. ‘‘Upaddutā’’ti pade pana kattari tatiyāvasena sambandho. Ubhayāpekkhañhetaṁ padaṁ. Upaddutā ca homāti taṁkālāpekkhavattamānavacanaṁ, ‘‘tadā’’ti seso. Atītatthe vā vattamānavacanaṁ, ahumhāti attho. Anussaranto dhammasaṁvegavaseneva, na pana kodhādivasena. Dhammasabhāvacintāvasena hi pavattaṁ sahottappañāṇaṁ dhammasaṁvego. Vuttañhetaṁ –",
  "tika-s0104t0:168": "‘‘Sabbasaṅkhatadhammesu, ottappākārasaṇṭhitaṁ;",
  "tika-s0104t0:169": "Ñāṇamohitabhārānaṁ, dhammasaṁvegasaññita’’nti. (sārattha. ṭī. 1.paṭhamamahāsaṅgītikathāvaṇṇanā);",
  "tika-s0104t0:170": "Aññaṁ ussāhajananakāraṇaṁ dassetuṁ ‘‘īdisassā’’tiādi vuttaṁ. Tattha īdisassa ca saṅghasannipātassāti sattasatasahassagaṇapāmokkhattherappamukhagaṇanapathātikkantasaṅghasannipātaṁ sandhāya vadati. ‘‘Ṭhānaṁ kho panetaṁ vijjatī’’tiādināpi aññaṁ kāraṇaṁ dasseti. Tiṭṭhati ettha phalaṁ tadāyattavuttitāyāti ṭhānaṁ, hetu. Khoti avadhāraṇe. Panāti vacanālaṅkāre, etaṁ ṭhānaṁ vijjateva, no na vijjatīti attho. Kiṁ pana tanti āha ‘‘yaṁ pāpabhikkhū’’tiādi. Yanti nipātamattaṁ, kāraṇaniddeso vā, yena ṭhānena antaradhāpeyyuṁ, tadetaṁ ṭhānaṁ vijjatiyevāti. Pāpena lāmakena icchāvacarena samannāgatā bhikkhū pāpabhikkhū. Atīto satthā ettha, etassāti vā atītasatthukaṁ yathā ‘‘bahukattuko’’ti. Padhānaṁ vacanaṁ pāvacanaṁ. Pā-saddo cettha nipāto ‘‘pā eva vutyassā’’tiādīsu viya. Upasaggapadaṁ vā etaṁ, dīghaṁ katvā pana tathā vuttaṁ yathā ‘‘pāvadatī’’tipi vadanti. Pakkhanti alajjipakkhaṁ. ‘‘Yāva cā’’tiādinā saṅgītiyā sāsanaciraṭṭhitikabhāve kāraṇaṁ, sādhakañca dasseti. ‘‘Tasmā’’ti hi padamajjhāharitvā ‘‘saṅgāyeyya’’nti padena sambandhanīyaṁ.",
  "tika-s0104t0:171": "Tattha yāva ca dhammavinayo tiṭṭhatīti yattakaṁ kālaṁ dhammo ca vinayo ca lajjipuggalesu tiṭṭhati. Parinibbānamañcake nipannena bhagavatā mahāparinibbānasutte (dī. ni. 2.216) vuttaṁ sandhāya ‘‘vuttañheta’’ntiādimāha. Hi-saddo āgamavasena daḷhijotako. Desito paññattoti dhammopi desito ceva paññatto ca. Suttābhidhammasaṅgahitassa hi dhammassa atisajjanaṁ pabodhanaṁ desanā, tasseva pakārato ñāpanaṁ vineyyasantāne ṭhapanaṁ paññāpanaṁ. Vinayopi desito ceva paññatto ca. Vinayatantisaṅgahitassa hi atthassa atisajjanaṁ pabodhanaṁ desanā, tasseva pakārato ñāpanaṁ asaṅkarato ṭhapanaṁ paññāpanaṁ, tasmā kammadvayampi kiriyādvayena sambajjhanaṁ yujjatīti veditabbaṁ.",
  "tika-s0104t0:172": "Soti so dhammo ca vinayo ca. Mamaccayenāti mama accayakāle. ‘‘Bhummatthe karaṇaniddeso’’ti hi akkharacintakā vadanti. Hetvatthe vā karaṇavacanaṁ, mama accayahetu tumhākaṁ satthā nāma bhavissatīti attho. Vuttañhi mahāparinibbānasuttavaṇṇanāyaṁ ‘‘mayi parinibbute tumhākaṁ satthukiccaṁ sādhessatī’’ti (dī. ni. aṭṭha. 2.216). Lakkhaṇavacanañhettha hetvatthasādhakaṁ yathā ‘‘nette ujuṁ gate satī’’ti (a. ni. 4.70; netti. 10.90, 93). Idaṁ vuttaṁ hoti – mayā vo ṭhiteneva ‘‘idaṁ lahukaṁ, idaṁ garukaṁ, idaṁ satekicchaṁ, idaṁ atekicchaṁ, idaṁ lokavajjaṁ, idaṁ paṇṇattivajjaṁ, ayaṁ āpatti puggalassa santike vuṭṭhāti, ayaṁ gaṇassa, ayaṁ saṅghassa santike vuṭṭhātī’’ti sattannaṁ āpattikkhandhānaṁ avītikkamanīyatāvasena otiṇṇavatthusmiṁ sakhandhakaparivāro ubhatovibhaṅgo mahāvinayo nāma desito, taṁ sakalampi vinayapiṭakaṁ mayi parinibbute tumhākaṁ satthukiccaṁ sādhessati ‘‘idaṁ vo kattabbaṁ, idaṁ vo na kattabba’’nti kattabbākattabbassa vibhāgena anusāsanato. Ṭhiteneva ca mayā ‘‘ime cattāro satipaṭṭhānā, cattāro sammappadhānā, cattāro iddhipādā, pañcindriyāni, pañca balāni, satta bojjhaṅgā, ariyo aṭṭhaṅgiko maggo’’ti tena tena vineyyānaṁ ajjhāsayānurūpena pakārena ime sattatiṁsa bodhipakkhiyadhamme vibhajitvā vibhajitvā suttantapiṭakaṁ desitaṁ, taṁ sakalampi suttantapiṭakaṁ mayi parinibbute tumhākaṁ satthukiccaṁ sādhessati taṁtaṁcariyānurūpaṁ sammāpaṭipattiyā anusāsanato, ṭhiteneva ca mayā ‘‘ime pañcakkhandhā (dī. ni. aṭṭha. 2.216), dvādasāyatanāni, aṭṭhārasa dhātuyo, cattāri saccāni, bāvīsatindriyāni, nava hetū, cattāro āhārā, satta phassā, satta vedanā, satta saññā, satta cetanā, satta cittāni. Tatrāpi ettakā dhammā kāmāvacarā, ettakā rūpāvacarā, ettakā arūpāvacarā, ettakā pariyāpannā, ettakā apariyāpannā, ettakā lokiyā, ettakā lokuttarā’’ti ime dhamme vibhajitvā vibhajitvā abhidhammapiṭakaṁ desitaṁ, taṁ sakalampi abhidhammapiṭakaṁ mayi parinibbute tumhākaṁ satthukiccaṁ sādhessati khandhādivibhāgena ñāyamānaṁ catusaccasambodhāvahattā. Iti sabbampetaṁ abhisambodhito yāva parinibbānā pañcacattālīsa vassāni bhāsitaṁ lapitaṁ ‘‘tīṇi piṭakāni, pañca nikāyā, navaṅgāni, caturāsīti dhammakkhandhasahassānī’’ti evaṁ mahappabhedaṁ hoti. Imāni caturāsīti dhammakkhandhasahassāni tiṭṭhanti, ahaṁ ekova parinibbāyissāmi, ahañca panidāni ekova ovadāmi anusāsāmi, mayi parinibbute imāni caturāsīti buddhasahassāni tumhe ovadissanti anusāsissanti ovādānusāsanakiccassa nipphādanatoti.",
  "tika-s0104t0:173": "Sāsananti pariyattipaṭipattipaṭivedhavasena tividhampi sāsanaṁ, nippariyāyato pana sattatiṁsa bodhipakkhiyadhammā. Addhānaṁ gamitumalanti addhaniyaṁ, addhānagāmi addhānakkhamanti attho. Ciraṁ ṭhiti etassāti ciraṭṭhitikaṁ. Idaṁ vuttaṁ hoti – yena pakārena idaṁ sāsanaṁ addhaniyaṁ, tatoyeva ca ciraṭṭhitikaṁ bhaveyya, tena pakārena dhammañca vinayañca yadi panāhaṁ saṅgāyeyyaṁ, sādhu vatāti.",
  "tika-s0104t0:174": "Idāni sammāsambuddhena attano kataṁ anuggahavisesaṁ samanussaritvā cintanākārampi dassento ‘‘yañcāhaṁ bhagavatā’’tiādimāha. Tattha ‘‘yañcāha’’nti etassa ‘‘anuggahito, pasaṁsito’’ti etehi sambandho. Yanti yasmā, kiriyāparāmasanaṁ vā etaṁ, tena ‘‘anuggahito, pasaṁsito’’ti ettha anuggahaṇaṁ, pasaṁsanañca parāmasati. ‘‘Dhāressasī’’tiādikaṁ pana vacanaṁ bhagavā aññatarasmiṁ rukkhamūle mahākassapattherena paññattasaṅghāṭiyaṁ nisinno taṁ saṅghāṭiṁ padumapupphavaṇṇena pāṇinā antantena parāmasanto āha. Vuttañhetaṁ kassapasaṁyutte (saṁ. ni. 2.154) mahākassapatthereneva ānandattheraṁ āmantetvā kathentena –",
  "tika-s0104t0:175": "‘‘Atha kho āvuso bhagavā maggā okkamma yena aññataraṁ rukkhamūlaṁ tenupasaṅkami, atha khvāhaṁ āvuso paṭapilotikānaṁ saṅghāṭiṁ catugguṇaṁ paññapetvā bhagavantaṁ etadavocaṁ ‘idha bhante bhagavā nisīdatu, yaṁ mamassa dīgharattaṁ hitāya sukhāyā’ti . Nisīdi kho āvuso bhagavā paññatte āsane, nisajja kho maṁ āvuso bhagavā etadavoca ‘mudukā kho tyāyaṁ kassapa paṭapilotikānaṁ saṅghāṭī’ti. Paṭiggaṇhātu me bhante bhagavā paṭapilotikānaṁ saṅghāṭiṁ anukampaṁ upādāyāti. Dhāressasi pana me tvaṁ kassapa sāṇāni paṁsukūlāni nibbasanānīti. Dhāressāmahaṁ bhante bhagavato sāṇāni paṁsukūlāni nibbasanānīti. So khvāhaṁ āvuso paṭapilotikānaṁ saṅghāṭiṁ bhagavato pādāsiṁ, ahaṁ pana bhagavato sāṇāni paṁsukūlāni nibbasanāni paṭipajji’’nti (saṁ. ni. 2.154).",
  "tika-s0104t0:176": "Tattha mudukā kho tyāyanti mudukā kho te ayaṁ. Kasmā pana bhagavā evamāhāti? Therena saha cīvaraṁ parivattetukāmatāya. Kasmā parivattetukāmo jātoti? Theraṁ attano ṭhāne ṭhapetukāmatāya. Kiṁ sāriputtamoggallānā natthīti? Atthi, evaṁ panassa ahosi ‘‘ime na ciraṁ ṭhassanti, ‘kassapo pana vīsavassasatāyuko, so mayi parinibbute sattapaṇṇiguhāyaṁ vasitvā dhammavinayasaṅgahaṁ katvā mama sāsanaṁ pañcavassasahassaparimāṇakālaṁ pavattanakaṁ karissatī’’ti attano naṁ ṭhāne ṭhapesi, evaṁ bhikkhū kassapassa sussusitabbaṁ maññissantī’’ti tasmā evamāha. Thero pana yasmā cīvarassa vā pattassa vā vaṇṇe kathite ‘‘imaṁ tumhe gaṇhathā’’ti vacanaṁ cārittameva, tasmā ‘‘paṭiggaṇhātu me bhante bhagavā’’ti āha.",
  "tika-s0104t0:177": "Dhāressasipana me tvaṁ kassapāti kassapa tvaṁ imāni paribhogajiṇṇāni paṁsukūlāni pārupituṁ sakkhissasīti vadati. Tañca kho na kāyabalaṁ sandhāya, paṭipattipūraṇaṁ pana sandhāya evamāha. Ayañhettha adhippāyo – ahaṁ imaṁ cīvaraṁ puṇṇaṁ nāma dāsiṁ pārupitvā āmakasusāne chaḍḍitaṁ susānaṁ pavisitvā tumbamattehi pāṇakehi samparikiṇṇaṁ te pāṇake vidhunitvā mahāariyavaṁse ṭhatvā aggahesiṁ, tassa me imaṁ cīvaraṁ gahitadivase dasasahassacakkavāḷe mahāpathavī mahāviravaṁ viravamānā kampittha, ākāsaṁ taṭataṭāyi, cakkavāḷe devatā sādhukāraṁ adaṁsu, imaṁ cīvaraṁ gaṇhantena bhikkhunā jātipaṁsukūlikena jātiāraññikena jātiekāsanikena jātisapadānacārikena bhavituṁ vaṭṭati, tvaṁ imassa cīvarassa anucchavikaṁ kātuṁ sakkhissasīti. Theropi attanā pañcannaṁ hatthīnaṁ balaṁ dhāreti, so taṁ atakkayitvā ‘‘ahametaṁ paṭipattiṁ pūressāmī’’ti ussāhena sugatacīvarassa anucchavikaṁ kātukāmo ‘‘dhāressāmahaṁ bhante’’ti āha. Paṭipajjinti paṭipannosiṁ. Evaṁ pana cīvaraparivattanaṁ katvā therena pārupitacīvaraṁ bhagavā pārupi, satthu cīvaraṁ thero. Tasmiṁ samaye mahāpathavī udakapariyantaṁ katvā unnadantī kampittha.",
  "tika-s0104t0:178": "Sāṇāni paṁsukūlānīti matakaḷevaraṁ pariveṭhetvā chaḍḍitāni tumbamatte kimī papphoṭetvā gahitāni sāṇavākamayāni paṁsukūlacīvarāni. Nibbasanānīti niṭṭhitavasanakiccāni, paribhogajiṇṇānīti attho. Ettha ca kiñcāpi ekameva taṁ cīvaraṁ, anekāvayavattā pana bahuvacanaṁ katanti majjhimagaṇṭhipade vuttaṁ. Cīvare sādhāraṇaparibhogenāti ettha attanā sādhāraṇaparibhogenāti atthassa viññāyamānattā, viññāyamānatthassa ca saddassa payoge kāmācārattā ‘‘attanā’’ti na vuttaṁ. ‘‘Dhāressasi pana me tvaṁ kassapa sāṇāni paṁsukūlānī’’ti (saṁ. ni. 2.154) hi vuttattā ‘‘attanāva sādhāraṇaparibhogenā’’ti viññāyati, nāññena. Na hi kevalaṁ saddatoyeva sabbattha atthanicchayo, atthapakaraṇādināpi yebhuyyena atthassa niyamitattā. Ācariyadhammapālattherena panettha evaṁ vuttaṁ ‘‘cīvare sādhāraṇaparibhogenāti ettha ‘attanā samasamaṭṭhapanenā’ti idha vuttaṁ attanā – saddamānetvā ‘cīvare attanā sādhāraṇaparibhogenā’ti yojetabbaṁ.",
  "tika-s0104t0:179": "Yassa yena hi sambandho, dūraṭṭhampi ca tassa taṁ;",
  "tika-s0104t0:180": "Atthato hyasamānānaṁ, āsannattamakāraṇanti.",
  "tika-s0104t0:181": "Atha vā bhagavatā cīvare sādhāraṇaparibhogena bhagavatā anuggahitoti yojanīyaṁ. Ekassāpi hi karaṇaniddesassa sahādiyogakattutthajotakattasambhavato’’ti. Samānaṁ dhāraṇametassāti sādhāraṇo, tādiso paribhogoti sādhāraṇaparibhogo, tena. Sādhāraṇaparibhogena ca samasamaṭṭhapanena ca anuggahitoti sambandho.",
  "tika-s0104t0:182": "Idāni –",
  "tika-s0104t0:183": "‘‘Ahaṁ bhikkhave, yāvade ākaṅkhāmi vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharāmi, kassapopi bhikkhave yāvade ākaṅkhati vivicceva kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharatī’’tiādinā (saṁ. ni. 2.152) –",
  "tika-s0104t0:184": "Navānupubbavihārachaḷabhiññāpabhede uttarimanussadhamme attanā samasamaṭṭhapanatthāya bhagavatā vuttaṁ kassapasaṁyutte (saṁ. ni. 2.151) āgataṁ pāḷimimaṁ peyyālamukhena, ādiggahaṇena ca saṅkhipitvā dassento āha ‘‘ahaṁ bhikkhave’’tiādi.",
  "tika-s0104t0:185": "Tattha yāvadeti yāvadeva, yattakaṁ kālaṁ ākaṅkhāmi, tattakaṁ kālaṁ viharāmīti attho. Tatoyeva hi majjhimagaṇṭhipade, cūḷagaṇṭhipade ca ‘‘yāvadeti yāvadevāti vuttaṁ hotī’’ti likhitaṁ. Saṁyuttaṭṭhakathāyampi ‘‘yāvade ākaṅkhāmīti yāvadeva icchāmī’’ti (saṁ. ni. aṭṭha. 1.2.152) attho vutto. Tathā hi tattha līnatthapakāsaniyaṁ ācariyadhammapālattherena ‘‘yāvadevāti iminā samānatthaṁ ‘yāvade’ti idaṁ pada’’nti vuttaṁ. Potthakesu pana katthaci ‘‘yāvadevā’’ti ayameva pāṭho dissati. Api ca yāvadeti yattakaṁ samāpattivihāraṁ viharituṁ ākaṅkhāmi, tattakaṁ samāpattivihāraṁ viharāmīti samāpattiṭṭhāne, yattakaṁ abhiññāvohāraṁ voharituṁ ākaṅkhāmi, tattakaṁ abhiññāvohāraṁ voharāmīti abhiññāṭhāne ca saha pāṭhasesena attho veditabbo. Ācariyadhammapālattherenāpi tadevatthaṁ yathālābhanayena dassetuṁ ‘‘yattake samāpattivihāre, abhiññāvohāre vā ākaṅkhanto vihārāmi ceva voharāmi ca, tathā kassapopīti attho’’ti vuttaṁ. Apare pana ‘‘yāvadeti ‘yaṁ paṭhamajjhānaṁ ākaṅkhāmi, taṁ paṭhamajjhānaṁ upasampajja vihārāmī’tiādinā samāpattiṭṭhāne, iddhividhābhiññāṭhāne ca ajjhāharitassa ta-saddassa kammavasena ‘yaṁ dibbasotaṁ ākaṅkhāmi, tena dibbasotena sadde suṇāmī’tiādinā sesābhiññāṭhāne karaṇavasena yojanā vattabbā’’ti vadanti. Vivicceva kāmehīti ettha eva-saddo niyamattho, ubhayattha yojetabbo. Yamettha vattabbaṁ, tadupari āvi bhavissati.",
  "tika-s0104t0:186": "Navānupubbavihārachaḷabhiññāppabhedeti ettha navānupubbavihārā nāma anupaṭipāṭiyā samāpajjitabbattā evaṁsaññitā nirodhasamāpattiyā saha aṭṭha samāpattiyo. Chaḷabhiññā nāma āsavakkhayañāṇena saha pañcābhiññāyo. Katthaci potthake cettha ādisaddo dissati. So anadhippeto yathāvuttāya pāḷiyā gahetabbassa atthassa anavasesattā. Manussesu, manussānaṁ vā uttaribhūtānaṁ, uttarīnaṁ vā manussānaṁ jhāyīnañceva ariyānañca dhammoti uttarimanussadhammo, manussadhammā vā uttarīti uttarimanussadhammo. Dasa kusalakammapathā cettha vinā bhāvanāmanasikārena pakatiyāva manussehi nibbattetabbato, manussattabhāvāvahanato ca manussadhammo nāma, tato uttari pana jhānādi uttarimanussadhammoti veditabbo. Samasamaṭṭhapanenāti ‘‘ahaṁ yattakaṁ kālaṁ, yattake vā samāpattivihāre, yattakā abhiññāyo ca vaḷañjemi , tathā kassapopī’’ti evaṁ samasamaṁ katvā ṭhapanena. Anekaṭṭhānesu ṭhapanaṁ, kassacipi uttarimanussadhammassa asesabhāvena ekantasamaṭṭhapanaṁ vā sandhāya ‘‘samasamaṭṭhapanenā’’ti vuttaṁ, idañca navānupubbavihārachaḷabhiññābhāvasāmaññena pasaṁsāmattanti daṭṭhabbaṁ. Na hi āyasmā mahākassapo bhagavā viya devasikaṁ catuvīsatikoṭisatasahassasaṅkhyā samāpattiyo samāpajjati, yamakapāṭihāriyādivasena ca abhiññāyo vaḷañjetīti. Ettha ca uttarimanussadhamme attanā samasamaṭṭhapanenā’’ti idaṁ nidassanamattanti veditabbaṁ. Tathā hi –",
  "tika-s0104t0:187": "‘‘Ovada kassapa bhikkhū, karohi kassapa bhikkhūnaṁ dhammiṁ kathaṁ, ahaṁ vā kassapa bhikkhū ovadeyyaṁ, tvaṁ vā. Ahaṁ vā kassapa bhikkhūnaṁ dhammiṁ kathaṁ kareyyaṁ, tvaṁ vā’’ti –",
  "tika-s0104t0:188": "Evampi attanā samasamaṭṭhapanamakāsiyevāti.",
  "tika-s0104t0:189": "Tathāti rūpūpasaṁhāro yathā anuggahito, tathā pasaṁsitoti. Ākāse pāṇiṁ cāletvāti bhagavatā attanoyeva pāṇiṁ ākāse cāletvā kulesu alaggacittatāya ceva karaṇabhūtāya pasaṁsitoti sambandho. Alaggacittatāyāti vā ādhāre bhummaṁ, ākāse pāṇiṁ cāletvā kulūpakassa bhikkhuno alaggacittatāya kulesu alagganacittena bhavituṁ yuttatāya ceva maññeva sakkhiṁ katvā pasaṁsitoti attho. Yathāha –",
  "tika-s0104t0:190": "‘‘Atha kho bhagavā ākāse pāṇiṁ cālesi seyyathāpi bhikkhave, ayaṁ ākāse pāṇi na sajjati na gayhati na bajjhati, evameva kho bhikkhave yassa kassaci bhikkhuno kulāni upasaṅkamato kulesu cittaṁ na sajjati na gayhati na bajjhati ‘labhantu lābhakāmā, puññakāmā karontu puññānī’ti. Yathā sakena lābhena attamano hoti sumano, evaṁ paresaṁ lābhena attamano hoti sumano. Evarūpo kho bhikkhave bhikkhu arahati kulāni upasaṅkamituṁ. Kassapassa bhikkhave kulāni upasaṅkamato kulesu cittaṁ na sajjati na gayhati na bajjhati ‘labhantu lābhakāmā, puññakāmā karontu puññānī’ti. Yathā sakena lābhena attamano hoti sumano, evaṁ paresaṁ lābhena attamano hoti sumano’’ti (saṁ. ni. 2.146).",
  "tika-s0104t0:191": "Tattha ākāse pāṇiṁ cālesīti nīle gaganantare yamakavijjukaṁ sañcālayamāno viya heṭṭhābhāge , uparibhāge, ubhato ca passesu pāṇiṁ sañcālesi, idañca pana tepiṭake buddhavacane asambhinnapadaṁ nāma. Attamanoti sakamano, na domanassena pacchinditvā gahitamano. Sumanoti tuṭṭhamano, idāni yo hīnādhimuttiko micchāpaṭipanno evaṁ vadeyya ‘‘sammāsambuddho ‘alaggacittatāya ākāse cālitapāṇūpamā kulāni upasaṅkamathā’ti vadanto aṭṭhāne ṭhapeti, asayhabhāraṁ āropeti, yaṁ na sakkā kātuṁ, taṁ kārehī’’ti, tassa vādapathaṁ pacchinditvā ‘‘sakkā ca kho evaṁ kātuṁ, atthi evarūpo bhikkhū’’ti āyasmantaṁ mahākassapattherameva sakkhiṁ katvā dassento ‘‘kassapassa bhikkhave’’tiādimāha.",
  "tika-s0104t0:192": "Aññampi pasaṁsanamāha ‘‘candopamapaṭipadāya cā’’ti, candapaṭibhāgāya paṭipadāya ca karaṇabhūtāya pasaṁsito, tassaṁ vā ādhārabhūtāya maññeva sakkhiṁ katvā pasaṁsitoti attho. Yathāha –",
  "tika-s0104t0:193": "‘‘Candūpamā bhikkhave kulāni upasaṅkamatha apakasseva kāyaṁ, apakassa cittaṁ niccanavakā kulesu appagabbhā. Seyyathāpi bhikkhave puriso jarudapānaṁ vā olokeyya pabbatavisamaṁ vā nadīviduggaṁ vā apakasseva kāyaṁ, apakassa cittaṁ, evameva kho bhikkhave candūpamā kulāni upasaṅkamatha apakasseva kāyaṁ, apakassa cittaṁ niccanavakā kulesu appagabbhā. Kassapo bhikkhave candūpamo kulāni upasaṅkamati apakasseva kāyaṁ, apakassa cittaṁ niccanavako kulesu appagabbho’’ti (saṁ. ni. 2.146).",
  "tika-s0104t0:194": "Tattha candūpamāti candasadisā hutvā. Kiṁ parimaṇḍalatāya sadisāti? No, apica kho yathā cando gaganatalaṁ pakkhandamāno na kenaci saddhiṁ santhavaṁ vā sinehaṁ vā ālayaṁ vā nikantiṁ vā patthanaṁ vā pariyuṭṭhānaṁ vā karoti, na ca na hoti mahājanassa piyo manāpo, tumhepi evaṁ kenaci saddhiṁ santhavādīnaṁ akaraṇena bahujanassa piyā manāpā candūpamā hutvā khattiyakulādīni cattāri kulāni upasaṅkamathāti attho. Apica yathā cando andhakāraṁ vidhamati, ālokaṁ pharati, evaṁ kilesandhakāravidhamanena, ñāṇālokapharaṇena ca candūpamā hutvāti evamādīhipi nayehi attho daṭṭhabbo.",
  "tika-s0104t0:195": "Apakasseva kāyaṁ, apakassa cittanti teneva santhavādīnamakaraṇena kāyañca cittañca apakassitvā, akaḍḍhitvā apanetvāti attho. Niccanavakāti niccaṁ navikāva, āgantukasadisā eva hutvāti attho. Āgantuko hi paṭipāṭiyā sampattagehaṁ pavisitvā sace naṁ gharasāmikā disvā ‘‘amhākaṁ puttabhātaropi vippavāsagatā evaṁ vicariṁsū’’ti anukampamānā nisīdāpetvā bhojenti, bhuttamattoyeva ‘‘tumhākaṁ bhājanaṁ gaṇhathā’’ti uṭṭhāya pakkamati, na tehi saddhiṁ santhavaṁ vā karoti, kiccakaraṇīyāni vā saṁvidahati, evaṁ tumhepi paṭipāṭiyā sampattagharaṁ pavisitvā yaṁ iriyāpathesu pasannā manussā denti, taṁ gahetvā pacchinnasanthavā tesaṁ kiccakaraṇīye abyāvaṭā hutvā nikkhamathāti dīpeti. Appagabbhāti na pagabbhā, aṭṭhaṭṭhānena kāyapāgabbhiyena, catuṭṭhānena vacīpāgabbhiyena, anekaṭṭhānena manopāgabbhiyena ca virahitā kulāni upasaṅkamathāti attho.",
  "tika-s0104t0:196": "Jarudapānanti jiṇṇakūpaṁ. Pabbatavisamanti pabbate visamaṁ papātaṭṭhānaṁ. Nadīvidugganti nadiyā viduggaṁ chinnataṭaṭṭhānaṁ. Evameva khoti ettha idaṁ opammasaṁsandanaṁ – jarudapānādayo viya hi cattāri kulāni, olokanapuriso viya bhikkhu, yathā pana anapakaṭṭhakāyacitto tāni olokento puriso tattha patati, evaṁ arakkhitehi kāyādīhi kulāni upasaṅkamanto bhikkhu kulesu bajjhati, tato nānappakāraṁ sīlapādabhañjanādikaṁ anatthaṁ pāpuṇāti. Yathā pana apakaṭṭhakāyacitto puriso tattha na patati, evaṁ rakkhiteneva kāyena, rakkhitāya vācāya, rakkhitehi cittehi, sūpaṭṭhitāya satiyā apakaṭṭhakāyacitto hutvā kulāni upasaṅkamanto bhikkhu kulesu na bajjhati, athassa sīlasaddhāsamādhipaññāsaṅkhātāni pādahatthakucchisīsāni na bhañjanti, rāgakaṇṭakādayo na vijjhanti, sukhito yenakāmaṁ agatapubbaṁ nibbānadisaṁ gacchati, evarūpo ayaṁ mahākassapoti hīnādhimuttikassa micchāpaṭipannassa vādapathapacchindanatthaṁ mahākassapattheraṁ eva sakkhiṁ katvā dassento ‘‘kassapo bhikkhave’’tiādimāhāti. Evampettha atthamicchantialaggacittatāsaṅkhātāya candopamapaṭipadāya karaṇabhūtāya pasaṁsito, tassaṁ vā ādhārabhūtāya maññeva sakkhiṁ katvā pasaṁsitoti, evaṁ sati ceva-saddo, ca-saddo ca na payujjitabbo dvinnaṁ padānaṁ tulyādhikaraṇattā, ayameva attho pāṭho ca yuttataro viya dissati parinibbānasuttavaṇṇanāyaṁ ‘‘ākāse pāṇiṁ cāletvā candūpamaṁ paṭipadaṁ kathento maṁ kāyasakkhiṁ katvā kathesī’’ti (dī. ni. aṭṭha. 2.232) vuttattāti.",
  "tika-s0104t0:197": "Tassakimaññaṁ āṇaṇyaṁ bhavissati, aññatra dhammavinayasaṅgāyanāti adhippāyo. Tattha tassāti yaṁ-saddassa kāraṇanidassane ‘‘tasmā’’ti ajjhāharitvā tassa meti attho, kiriyāparāmasane pana tassa anuggahaṇassa, pasaṁsanassa cāti. Potthakesupi katthaci ‘‘tassa me’’ti pāṭho dissati, evaṁ sati kiriyāparāmasane ‘‘tassā’’ti aparaṁ padamajjhāharitabbaṁ. Natthi iṇaṁ yassāti aṇaṇo, tassa bhāvo āṇaṇyaṁ. Dhammavinayasaṅgāyanaṁ ṭhapetvā aññaṁ kiṁ nāma tassa iṇavirahitattaṁ bhavissati, na bhavissati evāti attho. ‘‘Nanu maṁ bhagavā’’tiādinā vuttamevatthaṁ upamāvasena vibhāveti. Sakakavacaissariyānuppadānenāti ettha kavaco nāma uracchado, yena uro chādīyate, tassa ca cīvaranidassanena gahaṇaṁ, issariyassa pana abhiññāsamāpattinidassanenāti daṭṭhabbaṁ. Kulavaṁsappatiṭṭhāpakanti kulavaṁsassa kulapaveṇiyā patiṭṭhāpakaṁ. ‘‘Me’’ti padassa niccasāpekkhattā saddhammavaṁsappatiṭṭhāpakoti samāso. Idaṁ vuttaṁ hoti – sattusaṅghanimmaddanena attano kulavaṁsappatiṭṭhāpanatthaṁ sakakavacaissariyānuppadānena kulavaṁsappatiṭṭhāpakaṁ puttaṁ rājā viya bhagavāpi maṁ dīghadassī ‘‘saddhammavaṁsappatiṭṭhāpako me ayaṁ bhavissatī’’ti mantvā sāsanapaccatthikagaṇanimmaddanena saddhammavaṁsappatiṭṭhāpanatthaṁ cīvaradānasamasamaṭṭhapanasaṅkhātena iminā asādhāraṇānuggahena anuggahesi nanu, imāya ca uḷārāya pasaṁsāya pasaṁsi nanūti. Iti cintayantoti ettha itisaddena ‘‘antaradhāpeyyuṁ, saṅgāyeyyaṁ, kimaññaṁ āṇaṇyaṁ bhavissatī’’ti vacanapubbaṅgamaṁ, ‘‘ṭhānaṁ kho panetaṁ vijjatī’’tiādi vākyattayaṁ nidasseti.",
  "tika-s0104t0:198": "Idāni yathāvuttamatthaṁ saṅgītikkhandhakapāḷiyā sādhento āha ‘‘yathāhā’’tiādi. Tattha yathāhāti kiṁ āha, mayā vuttassa atthassa sādhakaṁ kiṁ āhāti vuttaṁ hoti. Yathā vā yena pakārena mayā vuttaṁ, tathā tena pakārena pāḷiyampi āhāti attho. Yathā vā yaṁ vacanaṁ pāḷiyaṁ āha, tathā tena vacanena mayā vuttavacanaṁ saṁsandati ceva sameti ca yathā taṁ gaṅgodakena yamunodakantipi vattabbo pāḷiyā sādhanatthaṁ udāharitabhāvassa paccakkhato viññāyamānattā, viññāyamānatthassa ca saddassa payoge kāmācārattā. Adhippāyavibhāvanatthā hi atthayojanā. Yathā vā yena pakārena dhammavinayasaṅgāyanatthaṁ bhikkhūnaṁ ussāhaṁ janesi, tathā tena pakārena pāḷiyampi āhāti attho. Evamīdisesu.",
  "tika-s0104t0:199": "Ekamidāhanti ettha idanti nipātamattaṁ. Ekaṁ samayanti ca bhummatthe upayogavacanaṁ, ekasmiṁ samayeti attho. Pāvāyāti pāvānagarato, tattha piṇḍāya caritvā ‘‘kusināraṁ gamissāmī’’ti addhānamaggappaṭipannoti vuttaṁ hoti. Addhānamaggoti ca dīghamaggo vuccati, dīghapariyāyo hettha addhānasaddo. Mahatāti guṇamahattenapi saṅkhyāmahattenapi mahatā. ‘‘Pañcamattehī’’tiādinā saṅkhyāmahattaṁ dasseti, mattasaddo ca pamāṇavacano ‘‘bhojane mattaññutā’’tiādīsu (a. ni. 3.16) viya. ‘‘Dhammavinayasaṅgāyanatthaṁ ussāhaṁ janesī’’ti etassatthassa sādhanatthaṁ āhatā ‘‘atha kho’’tiādikā pāḷi yathāvuttamatthaṁ na sādheti . Na hettha ussāhajananappakāro āgatoti codanaṁ pariharitumāha ‘‘sabbaṁ subhaddakaṇḍaṁ vitthārato veditabba’’nti. Evampesā codanā tadavatthāyevāti vuttaṁ ‘‘tato paraṁ āhā’’tiādi. Apica yathāvuttatthasādhikā pāḷi mahatarāti ganthagarutāpariharaṇatthaṁ majjhe peyyālamukhena ādiantameva pāḷiṁ dassento ‘‘sabbaṁ subhaddakaṇḍaṁ vitthārato veditabba’’nti āha. Tena hi ‘‘atha khvāhaṁ āvuso maggā okkamma aññatarasmiṁ rukkhamūle nisīdī’’ti (cūḷava. 437) vuttapāḷito paṭṭhāya ‘‘yaṁ na icchissāma, na taṁ karissāmā’’ti (cūḷava. 437) vuttapāḷipariyosānaṁ subhaddakaṇḍaṁ dasseti.",
  "tika-s0104t0:200": "‘‘Tato para’’ntiādinā pana tadavasesaṁ ‘‘handa mayaṁ āvuso’’tiādikaṁ ussāhajananappakāradassanapāḷiṁ. Tasmā tato paraṁ āhāti ettha subhaddakaṇḍato paraṁ ussāhajananappakāradassanavacanamāhāti attho veditabbo. Mahāgaṇṭhipadepi hi soyevattho vutto. Ācariyasāriputtattherenāpi (sārattha. ṭī. 1.paṭhamamahāsaṅgītikathāvaṇṇanā) tatheva adhippeto. Ācariyadhammapālattherena pana ‘‘tato paranti tato bhikkhūnaṁ ussāhajananato parato’’ti (dī. ni. ṭī. 1.paṭhamamahāsaṅgītikathāvaṇṇanā) vuttaṁ, tadetaṁ vicāretabbaṁ heṭṭhā ussāhajananappakārassa pāḷiyaṁ avuttattā. Ayameva hi ussāhajananappakāro yadidaṁ ‘‘handa mayaṁ āvuso dhammañca vinayañca saṅgāyeyyāma, pure adhammo dippatī’’tiādi. Yadi pana subhaddakaṇḍameva ussāhajananahetubhūtassa subhaddena vuttavacanassa pakāsanattā ussāhajanananti vadeyya, natthevettha vicāretabbatāti. Pure adhammo dippatīti ettha adhammo nāma dasakusalakammapathapaṭipakkhabhūto adhammo. Dhammavinayasaṅgāyanatthaṁ ussāhajananappasaṅgattā vā tadasaṅgāyanahetuko dosagaṇopi sambhavati, ‘‘adhammavādino balavanto honti, dhammavādino dubbalā hontī’’ti vuttattā sīlavipattiādihetuko pāpicchatādidosagaṇo adhammotipi vadanti. Pure dippatīti api nāma dippati. Saṁsayatthe hi pure-saddo. Atha vā yāva adhammo dhammaṁ paṭibāhituṁ samattho hoti, tato puretaramevāti attho. Āsanne hi anadhippete ayaṁ pure-saddo. Dippatīti dippissati, pure-saddayogena hi anāgatatthe ayaṁ vattamānapayogo yathā ‘‘purā vassati devo’’ti. Tathā hi vuttaṁ –",
  "tika-s0104t0:201": "‘‘Anāgate sannicchaye, tathātīte ciratane;",
  "tika-s0104t0:202": "Kāladvayepi kavīhi, puresaddo payujjate’’ti. (vajira. ṭī. bāhiranidānakathāvaṇṇanā);",
  "tika-s0104t0:203": "‘‘Pureyāvapurāyoge , niccaṁ vā karahi kadā;",
  "tika-s0104t0:204": "Lacchāyamapi kiṁ vutte, vattamānā bhavissatī’’ti ca.",
  "tika-s0104t0:205": "Keci panettha evaṁ vaṇṇayanti – pureti pacchā anāgate, yathā addhānaṁ gacchantassa gantabbamaggo ‘‘pure’’ti vuccati, tathā idhāpi maggagamananayena anāgatakālo ‘‘pure’’ti vuccatīti. Evaṁ sati taṁkālāpekkhāya cettha vattamānapayogo sambhavati. Dhammo paṭibāhiyyatīti etthāpi pure-saddena yojetvā vuttanayena attho veditabbo, tathā dhammopi adhammaviparītavasena, ito parampi eseva nayo. Avinayoti pahānavinayasaṁvaravinayānaṁ paṭipakkhabhūto avinayo. Vinayavādino dubbalā hontīti evaṁ iti-saddena pāṭho, so ‘‘tato paraṁ āhā’’ti ettha āha-saddena sambajjhitabbo.",
  "tika-s0104t0:206": "Tena hīti uyyojanatthe nipāto. Uccinane uyyojentā hi mahākassapattheraṁ evamāhaṁsu ‘‘bhikkhū uccinatū’’ti, saṅgītiyā anurūpe bhikkhū uccinitvā upadhāretvā gaṇhātūti attho. ‘‘Sakala…pe… pariggahesī’’ti etena sukkhavipassakakhīṇāsavapariyantānaṁ yathāvuttapuggalānaṁ satipi āgamādhigamasambhave saha paṭisambhidāhi pana tevijjādiguṇayuttānaṁ āgamādhigamasampattiyā ukkaṁsagatattā saṅgītiyā bahūpakārataṁ dasseti. Sakalaṁ suttageyyādikaṁ navaṅgaṁ ettha, etassāti vā sakalanavaṅgaṁ, satthu bhagavato sāsanaṁ satthusāsanaṁ sāsīyati etenāti katvā, tadeva satthusāsananti sakalanavaṅgasatthusāsanaṁ. Nava vā suttageyyādīni aṅgāni ettha, etassāti vā navaṅgaṁ, tameva satthusāsanaṁ, tañca sakalameva, na ekadesanti tathā. Atthakāmena pariyāpuṇitabbā sikkhitabbā, diṭṭhadhammikādipurisatthaṁ vā nipphādetuṁ pariyattā samatthāti pariyatti, tīṇi piṭakāni, sakalanavaṅgasatthusāsanasaṅkhātā pariyatti, taṁ dhārentīti tathā, tādiseti attho. Puthujjana…pe… sukkhavipassakakhīṇāsavabhikkhūti ettha –",
  "tika-s0104t0:207": "‘‘Duve puthujjanā vuttā, buddhenādiccabandhunā;",
  "tika-s0104t0:208": "Andho puthujjano eko, kalyāṇeko puthujjano’’ti. (dī. ni. aṭṭha. 1.7; ma. ni. aṭṭha. 1.2; saṁ. ni. aṭṭha. 2.61; a. ni. aṭṭha. 1.51; cūḷani. aṭṭha. 88; paṭi. ma. aṭṭha. 2.130); –",
  "tika-s0104t0:209": "Vuttesu kalyāṇaputhujjanāva adhippetā saddantarasannidhānenapi atthavisesassa viññātabbattā. Samathabhāvanāsinehābhāvena sukkhā lūkhā asiniddhā vipassanā etesanti sukkhavipassakā, teyeva khīṇāsavāti tathā. ‘‘Bhikkhū’’ti pana sabbattha yojetabbaṁ. Vuttañhi –",
  "tika-s0104t0:210": "‘‘Yañcatthavato saddekasesato vāpi suyyate;",
  "tika-s0104t0:211": "Taṁ sambajjhate paccekaṁ, yathālābhaṁ kadācipī’’ti.",
  "tika-s0104t0:212": "Tipiṭakasabbapariyattippabhedadhareti ettha tiṇṇaṁ piṭakānaṁ samāhāro tipiṭakaṁ, taṁsaṅkhātaṁ navaṅgādivasena anekabhedabhinnaṁ sabbaṁ pariyattippabhedaṁ dhārentīti tathā, tādise. Anu anu taṁ samaṅginaṁ bhāveti vaḍḍhetīti anubhāvo, soyeva ānubhāvo, pabhāvo, mahanto ānubhāvo yesaṁ te mahānubhāvā. ‘‘Etadaggaṁ bhikkhave’’ti bhagavatā vuttavacanamupādāya pavattattā ‘‘etadagga’’nti padaṁ anukaraṇajanāmaṁ nāma yathā ‘‘yevāpanaka’’nti, tabbasena vuttaṭṭhānantaramidha etadaggaṁ, tamāropiteti attho. Etadaggaṁ eso bhikkhu aggoti vā āropitepi vaṭṭati. Tadanāropitāpi avasesaguṇasampannattā uccinitā tattha santīti dassetuṁ ‘‘yebhuyyenā’’ti vuttaṁ. Tisso vijjā tevijjā, tā ādi yesaṁ chaḷabhiññādīnanti tevijjādayo, te bhedā anekappakārā yesanti tevijjādibhedā. Atha vā tisso vijjā assa khīṇāsavassāti tevijjo, so ādi yesaṁ chaḷabhiññādīnanti tevijjādayo, teyeva bhedā yesanti tevijjādibhedā. Tevijjachaḷabhiññādivasena anekabhedabhinne khīṇāsavabhikkhūyevāti vuttaṁ hoti. Ye sandhāya vuttanti ye bhikkhū sandhāya idaṁ ‘‘atha kho’’tiādivacanaṁ saṅgītikkhandhake vuttaṁ. Iminā kiñcāpi pāḷiyaṁ avisesatova vuttaṁ, tathāpi visesena yathāvuttakhīṇāsavabhikkhūyeva sandhāya vuttanti pāḷiyā saṁsandanaṁ karoti.",
  "tika-s0104t0:213": "Nanu ca sakalanavaṅgasatthusāsanapariyattidharā khīṇāsavā anekasatā, anekasahassā ca, kasmā thero ekenūnamakāsīti codanaṁ uddharitvā visesakāraṇadassanena taṁ pariharituṁ ‘‘kissa panā’’tiādi vuttaṁ. Tattha kissāti kasmā. Pakkhantarajotako pana-saddo. Okāsakaraṇatthanti okāsakaraṇanimittaṁ okāsakaraṇahetu. Attha-saddo hi ‘‘chaṇatthañca nagarato nikkhamitvā missakapabbataṁ abhiruhatū’’tiādīsu viya kāraṇavacano, ‘‘kissa hetū’’tiādīsu (ma. ni. 1.238) viya ca hetvatthe paccattavacanaṁ. Tathā hi vaṇṇayanti ‘‘chaṇatthanti chaṇanimittaṁ chaṇahetūti attho’’ti. Evañca sati pucchāsabhāgatāvissajjanāya hoti, esa nayo īdisesu.",
  "tika-s0104t0:214": "Kasmā panassa okāsamakāsīti āha ‘‘tenā’’tiādi. Hi-saddo kāraṇatthe. ‘‘So hāyasmā’’tiādinā ‘‘sahāpi vināpi na sakkā’’ti vuttavacane paccekaṁ kāraṇaṁ dasseti. Keci pana ‘‘tamatthaṁ vivaratī’’ti vadanti, tadayuttaṁ ‘‘tasmā’’ti kāraṇavacanadassanato. ‘‘Tasmā’’tiādinā hi kāraṇadassanaṭṭhāne kāraṇajotakoyeva hi-saddo. Saññāṇamattajotakā sākhābhaṅgopamā hi nipātāti, evamīdisesu. Sikkhatīti sekkho, sikkhanaṁ vā sikkhā, sāyeva tassa sīlanti sekkho. So hi apariyositasikkhattā, tadadhimuttattā ca ekantena sikkhanasīlo, na asekkho viya pariniṭṭhitasikkho tattha paṭippassaddhussāho, nāpi vissaṭṭhasikkho pacurajano viya tattha anadhimutto, kitavasena viya ca taddhitavasenidha tappakatiyattho gayhati yathā ‘‘kāruṇiko’’ti. Atha vā ariyāya jātiyā tīsupi sikkhāsu jāto, tattha vā bhavoti sekkho. Apica ikkhati etāyāti ikkhā, maggaphalasammādiṭṭhi, saha ikkhāyāti sekkho. Uparimaggattayakiccassa apariyositattā saha karaṇīyenāti sakaraṇīyo. Assāti anena, ‘‘appaccakkhaṁ nāmā’’ti etena sambandho. Assāti vā ‘‘natthī’’ti ettha kiriyāpaṭiggahakavacanaṁ. Paguṇappavattibhāvato appaccakkhaṁ nāma natthi. Vinayaṭṭhakathāyaṁ pana ‘‘asammukhā paṭiggahitaṁ nāma natthī’’ti (pārā. aṭṭha. 1.paṭhamamahāsaṅgītikathāvaṇṇanā) vuttaṁ, taṁ’’ dve sahassāni bhikkhuto’’ti vuttampi bhagavato santike paṭiggahitameva nāmāti katvā vuttaṁ. Tathā hi sāvakabhāsitampi suttaṁ ‘‘buddhabhāsita’’nti vuccatīti.",
  "tika-s0104t0:215": "‘‘Yathāhā’’tiādinā āyasmatā ānandena vuttagāthameva sādhakabhāvena dasseti. Ayañhi gāthā gopakamoggallānena nāma brāhmaṇena ‘‘buddhasāsane tvaṁ bahussutoti pākaṭo, kittakā dhammā te satthārā bhāsitā, tayā ca dhāritā’’ti pucchitena tassa paṭivacanaṁ dentena āyasmatā ānandeneva gopakamoggallānasutte, attano guṇadassanavasena vā theragāthāyampi bhāsitā. Tatthāyaṁ saṅkhepattho – buddhato satthu santikā dvāsīti dhammakkhandhasahassāni ahaṁ gaṇhiṁ adhigaṇhiṁ, dve dhammakkhandhasahassāni bhikkhuto dhammasenāpatiādīnaṁ bhikkhūnaṁ santikā gaṇhiṁ. Ye dhammā me jivhāgge, hadaye vā pavattino paguṇā vācuggatā, te dhammā tadubhayaṁ sampiṇḍetvā caturāsīti dhammakkhandhasahassānīti. Keci pana ‘‘yemeti ettha ‘ye ime’ti padacchedaṁ katvā ye ime dhammā buddhassa, bhikkhūnañca pavattino pavattitā, tesu dhammesu buddhato dvāsīti sahassāni ahaṁ gaṇhiṁ, dve sahassāni bhikkhuto gaṇhiṁ, evaṁ caturāsīti dhammakkhandhasahassānī’’ti sambandhaṁ vadanti, ayañca sambandho ‘‘ettakāyeva dhammakkhandhā’’ti sanniṭṭhānassa aviññāyamānattā kecivādo nāma kato.",
  "tika-s0104t0:216": "‘‘Sahāpi na sakkā’’ti vattabbahetuto ‘‘vināpi na sakkā’’ti vattabbahetuyeva balavataro saṅgītiyā bahukārattā. Tasmā tattha codanaṁ dassetvā pariharituṁ ‘‘yadi eva’’ntiādi vuttaṁ. Tattha yadi evanti evaṁ vinā yadi na sakkā, tathā satīti attho. Sekkhopi samānoti sekkhapuggalo samānopi. Māna-saddo hettha lakkhaṇe. Bahukārattāti bahūpakārattā. Upakāravacano hi kāra-saddo ‘‘appakampi kataṁ kāraṁ, puññaṁ hoti mahapphala’’ntiādīsu viya. Assāti bhaveyya. Atha-saddo pucchāyaṁ. Pañhe ‘‘atha tvaṁ kena vaṇṇenā’’ti hi payogamudāharanti. ‘‘Evaṁ sante’’ti pana attho vattabbo. Parūpavādavivajjanatoti yathāvuttakāraṇaṁ ajānantānaṁ paresaṁ āropitaupavādato vivajjitukāmattā. Taṁ vivarati ‘‘thero hī’’tiādinā. Ativiya vissatthoti atirekaṁ vissāsiko. Kena viññāyatīti āha ‘‘tathā hī’’tiādi. Daḷhīkaraṇaṁ vā etaṁ vacanaṁ. ‘‘Vuttañhi, tathā hi iccete daḷhīkaraṇatthe’’ti hi vadanti saddavidū. Nanti ānandattheraṁ. ‘‘Ovadatī’’ti iminā sambandho. Ānandattherassa yebhuyyena navakāya parisāya vibbhamane mahākassapatthero ‘‘na vāyaṁ kumārako mattamaññāsī’’ti (saṁ. ni. 2.154) āha. Tathā hi parinibbute bhagavati mahākassapatthero bhagavato parinibbāne sannipatitassa bhikkhusaṅghassa majjhe nisīditvā dhammavinayasaṅgāyanatthaṁ pañcasate bhikkhū uccinitvā ‘‘rājagahe āvuso vassaṁ vasantā dhammavinayaṁ saṅgāyissāma, tumhe pure vassūpanāyikāya attano attano palibodhaṁ pacchinditvā rājagahe sannipatathā’’ti vatvā attanā rājagahaṁ gato.",
  "tika-s0104t0:217": "Ānandattheropi bhagavato pattacīvaramādāya mahājanaṁ saññāpento sāvatthiṁ gantvā tato nikkhamma rājagahaṁ gacchanto dakkhiṇāgirismiṁ cārikaṁ cari. Tasmiṁ samaye ānandattherassa tiṁsamattā saddhivihārikā yebhuyyena kumārakā ekavassikaduvassikabhikkhū ceva anupasampannā ca vibbhamiṁsu. Kasmā panete pabbajitā, kasmā ca vibbhamiṁsūti? Tesaṁ kira mātāpitaro cintesuṁ ‘‘ānandatthero satthuvissāsiko aṭṭha vare yācitvā upaṭṭhahati, icchiticchitaṭṭhānaṁ satthāraṁ gahetvā gantuṁ sakkoti, amhākaṁ dārake etassa santike pabbajeyyāma, evaṁ so satthāraṁ gahetvā āgamissati, tasmiṁ āgate mayaṁ mahāsakkāraṁ kātuṁ labhissāmā’’ti. Iminā tāva kāraṇena nesaṁ ñātakā te pabbājesuṁ, satthari pana parinibbute tesaṁ sā patthanā upacchinnā, atha ne ekadivaseneva uppabbājesuṁ. Atha ānandattheraṁ dakkhiṇāgirismiṁ cārikaṁ caritvā rājagahamāgataṁ disvā mahākassapatthero evamāhāti. Vuttañhetaṁ kassapasaṁyutte –",
  "tika-s0104t0:218": "‘‘Atha kiñcarahi tvaṁ āvuso ānanda imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi, sassaghātaṁ maññe carasi, kulūpaghātaṁ maññe carasi, olujjati kho te āvuso ānanda parisā, palujjanti kho te āvuso navappāyā, na vāyaṁ kumārako mattamaññāsīti.",
  "tika-s0104t0:219": "Api me bhante kassapa sirasmiṁ palitāni jātāni, atha ca pana mayaṁ ajjāpi āyasmato mahākassapassa kumārakavādā na muccāmāti. Tathā hi pana tvaṁ āvuso ānanda imehi navehi bhikkhūhi indriyesu aguttadvārehi bhojane amattaññūhi jāgariyaṁ ananuyuttehi saddhiṁ cārikaṁ carasi, sassaghātaṁ maññe carasi, kulūpaghātaṁ maññe carasi, olujjati kho te āvuso ānanda parisā, palujjanti kho te āvuso navappāyā, na vāyaṁ kumārako mattamaññāsī’’ti (saṁ. ni. 2.154).",
  "tika-s0104t0:220": "Tattha sassaghātaṁ maññe carasīti sassaṁ ghātento viya āhiṇḍasi. Kulūpaghātaṁ maññe carasīti kulāni upaghātento viya āhiṇḍasi. Olujjatīti palujjati bhijjati. Palujjanti kho te āvuso navappāyāti āvuso ānanda ete tuyhaṁ pāyena yebhuyyena navakā ekavassikaduvassikadaharā ceva sāmaṇerā ca palujjanti. Na vāyaṁ kumārako mattamaññāsīti ayaṁ kumārako attano pamāṇaṁ na vata jānātīti theraṁ tajjento āha. Kumārakavādā na muccāmāti kumārakavādato na muccāma. Tathā hi pana tvanti idamassa evaṁ vattabbatāya kāraṇadassanatthaṁ vuttaṁ. Ayañhettha adhippāyo – yasmā tvaṁ imehi navehi indriyasaṁvaravirahitehi bhojane amattaññūhi saddhiṁ vicarasi, tasmā kumārakehi saddhiṁ vicaranto ‘‘kumārako’’ti vattabbataṁ arahasīti.",
  "tika-s0104t0:221": "Na vāyaṁ kumārako mattamaññāsīti ettha vā-saddo padapūraṇe. Vā-saddo hi upamānasamuccayasaṁsayavissaggavikappapadapūraṇādīsu bahūsu atthesu dissati. Tathā hesa ‘‘paṇḍito vāpi tena so’’tiādīsu (dha. pa. 63) upamāne dissati, sadisabhāveti attho. ‘‘Taṁ vāpi dhīrā muni vedayantī’’tiādīsu (su. ni. 213) samuccaye. ‘‘Ke vā ime kassa vā’’tiādīsu (pārā. 296) saṁsaye. ‘‘Ayaṁ vā imesaṁ samaṇabrāhmaṇānaṁ sabbabālo sabbamūḷho’’tiādīsu (dī. ni. 181) vavassagge. ‘‘Ye hi keci bhikkhave samaṇā vā brāhmaṇā vā’’tiādīsupi (ma. ni. 1.170; saṁ. ni. 2.13) vikappe. ‘‘Na vāhaṁ paṇṇaṁ bhuñjāmi, na hetaṁ mayha bhojana’’ntiādīsu padapūraṇe. Idhāpi padapūraṇe daṭṭhabbo. Teneva ca ācariyadhammapālattherena vā-saddassa atthuddhāraṁ karontena vuttaṁ ‘‘na vāyaṁ kumārako mattamaññāsī’’tiādīsu padapūraṇe’’ti. Saṁyuttaṭṭhakathāyampi idameva vuttaṁ ‘‘na vāyaṁ kumārako mattamaññāsīti ayaṁ kumārako attano pamāṇaṁ na vata jānāsīti theraṁ tajjento āhā’’ti (saṁ. ni. aṭṭha. 2.154). Etthāpi ‘‘vatā’’ti vacanasiliṭṭhatāya vuttaṁ. ‘‘Na vāya’’nti etassa vā ‘‘na ve aya’’nti padacchedaṁ katvā ve-saddassatthaṁ dassentena ‘‘vatā’’ti vuttaṁ. Tathā hi ve-saddassa ekaṁsatthabhāve tadeva pāḷiṁ payogaṁ katvā udāharanti neruttikā. Vajirabuddhitthero pana evaṁ vadati ‘‘na vāyanti ettha ca vāti vibhāsā, aññāsipi na aññāsipī’’ti, (vajira. ṭī. paṭhamamahāsaṅgītikathāvaṇṇanā) taṁ tassa matimattaṁ saṁyuttaṭṭhakathāya tathā avuttattā. Idamekaṁ parūpavādasambhavakāraṇaṁ ‘‘tattha kecī’’tiādinā sambajjhitabbaṁ.",
  "tika-s0104t0:222": "Aññampi kāraṇamāha ‘‘sakyakulappasuto cāyasmā’’ti. Sākiyakule jāto, sākiyakulabhāvena vā pākaṭo ca āyasmā ānando. Tattha…pe… upavadeyyunti sambandho. Aññampi kāraṇaṁ vadati ‘‘tathāgatassa bhātā cūḷapituputto’’ti. Bhātāti cettha kaniṭṭhabhātā cūḷapituputtabhāvena, na pana vayasā sahajātabhāvato.",
  "tika-s0104t0:223": "‘‘Suddhodano dhotodano, sakkasukkāmitodanā;",
  "tika-s0104t0:224": "Amitā pālitā cāti, ime pañca imā duve’’ti.",
  "tika-s0104t0:225": "Vuttesu hi sabbakaniṭṭhassa amitodanasakkassa putto āyasmā ānando. Vuttañhi manorathapūraṇiyaṁ –",
  "tika-s0104t0:226": "‘‘Kappasatasahassaṁ pana dānaṁ dadamāno amhākaṁ bodhisattena saddhiṁ tusitapure nibbattitvā tato cuto amitodanasakkassa gehe nibbatti, athassa sabbe ñātake ānandite pamodite karonto jātoti ‘ānando’tveva nāmamakaṁsū’’ti.",
  "tika-s0104t0:227": "Tathāyeva vuttaṁ papañcasūdaniyampi –",
  "tika-s0104t0:228": "‘‘Aññe pana vadanti – nāyasmā ānando bhagavatā sahajāto, vayasā ca cūḷapituputtatāya ca bhagavato kaniṭṭhabhātāyeva. Tathā hi manorathapūraṇiyaṁ ekanipātavaṇṇanāyaṁ sahajātagaṇane so na vuto’’ti.",
  "tika-s0104t0:229": "Yaṁ vuccati, taṁ gahetabbaṁ. Tatthāti tasmiṁ vissatthādibhāve sati. Ativissatthasakyakulappasutatathāgatabhātubhāvatoti vuttaṁ hoti. Bhāvenabhāvalakkhaṇe hi katthaci hetvattho sampajjati. Tathā hi ācariyadhammapālattherena nettiṭṭhakathāyaṁ ‘‘gunnañce taramānāna’’nti gāthāvaṇṇanāyaṁ vuttaṁ –",
  "tika-s0104t0:230": "‘‘Sabbā tā jimhaṁ gacchantīti sabbā tā gāviyo kuṭilameva gacchanti, kasmā? Nette jimhagate sati nette kuṭilaṁ gate sati, nettassa kuṭilaṁ gatattāti attho’’ti.",
  "tika-s0104t0:231": "Udānaṭṭhakathāyampi ‘‘iti imasmiṁ sati idaṁ hotī’’ti suttapadavaṇṇanāyaṁ ‘‘hetuatthatā bhummavacanassa kāraṇassa bhāvena tadavinābhāvī phalassa bhāvo lakkhīyatīti veditabbā’’ti (udā. aṭṭha. 1.1). Tatthāti vā nimittabhūte vissatthādimhīti attho, tasmiṁ uccinanetipi vadanti. Chandāgamanaṁ viyāti ettha chandā āgamanaṁ viyāti padacchedo. Chandāti ca hetumhi nissakkavacanaṁ, chandena āgamanaṁ pavattanaṁ viyāti attho, chandena akattabbakaraṇamivāti vuttaṁ hoti, chandaṁ vā āgacchati sampayogavasenāti chandāgamanaṁ, tathā pavatto apāyagamanīyo akusalacittuppādo. Atha vā ananurūpaṁ gamanaṁ agamanaṁ. Chandena agamanaṁ chandāgamanaṁ, chandena sinehena ananurūpaṁ gamanaṁ pavattanaṁ viya akattabbakaraṇaṁ viyāti vuttaṁ hoti. Asekkhabhūtā paṭisambhidā, taṁpattāti tathā, asekkhā ca te paṭisambhidāppattā cāti vā tathā, tādise. Sekkhapaṭisambhidāppattanti etthāpi esa nayo. Parivajjentoti hetvatthe antasaddo, parivajjanahetūti attho. Anumatiyāti anuññāya, yācanāyāti vuttaṁ hoti.",
  "tika-s0104t0:232": "‘‘Kiñcāpi sekkho’’ti idaṁ asekkhānaṁyeva uccinitattā vuttaṁ, na sekkhānaṁ agatigamanasambhavena. Paṭhamamaggeneva hi cattāri agatigamanāni pahīyanti, tasmā kiñcāpi sekkho, tathāpi thero āyasmantaṁ ānandaṁ uccinatūti sambandho. Na pana kiñcāpi sekkho, tathāpi abhabbo agatiṁ gantunti. ‘‘Abhabbo’’tiādinā pana dhammasaṅgītiyā tassa arahabhāvaṁ dassento vijjamānaguṇe katheti, tena saṅgītiyā dhammavinayavinicchaye sampatte chandādivasena aññathā akathetvā yathābhūtameva kathessatīti dasseti. Na gantabbā, ananurūpā vā gatīti agati, taṁ. Pariyattoti adhigato uggahito.",
  "tika-s0104t0:233": "‘‘Eva’’ntiādinā sanniṭṭhānagaṇanaṁ dasseti. Uccinitenāti uccinitvā gahitena. Apica evaṁ…pe… uccinīti nigamanaṁ, ‘‘tenāyasmatā’’tiādi pana sanniṭṭhānagaṇanadassanantipi vadanti.",
  "tika-s0104t0:234": "Evaṁ saṅgāyakavicinanappakāraṁ dassetvā aññampi saṅgāyanatthaṁ desavicinanādippakāraṁ dassento ‘‘atha kho’’tiādimāha. Tattha etadahosīti etaṁ parivitakkanaṁ ahosi. Nu-saddena hi parivitakkanaṁ dasseti. Rājagahanti ‘‘rājagahasāmantaṁ gahetvā vutta’’nti gaṇṭhipadesu vadanti. Gāvo caranti etthāti gocaro, gunnaṁ caraṇaṭṭhānaṁ, so viyāti gocaro, bhikkhūnaṁ caraṇaṭṭhānaṁ, mahanto so assa, etthāti vā mahāgocaraṁ. Aṭṭhārasannaṁ mahāvihārānampi atthitāya pahūtasenāsanaṁ.",
  "tika-s0104t0:235": "Thāvarakammanti ciraṭṭhāyikammaṁ. Visabhāgapuggalo subhaddasadiso. Ukkoṭeyyāti nivāreyya. Iti-saddo idamatthe, iminā manasikārena hetubhūtena etadahosīti attho. Garubhāvajananatthaṁ ñattidutiyena kammena saṅghaṁ sāvesi, na apalokanañattikammamattenāti adhippāyo.",
  "tika-s0104t0:236": "Kadā panāyaṁ katāti āha ‘‘ayaṁ panā’’tiādi. Evaṁ katabhāvo ca imāya gaṇanāya viññāyatīti dasseti ‘‘bhagavā hī’’tiādinā. Athāti anantaratthe nipāto, parinibbānantaramevāti attho. Sattāhanti hi parinibbānadivasampi saṅgaṇhitvā vuttaṁ. Assāti bhagavato, ‘‘sarīra’’nti iminā sambandho. Saṁvegavatthuṁ kittetvā kittetvā aniccatāpaṭisaññuttāni gītāni gāyitvā pūjāvasena kīḷanato sundaraṁ kīḷanadivasā sādhukīḷanadivasā nāma, saparahitasādhanaṭṭhena vā sādhūti vuttānaṁ sappurisānaṁ saṁvegavatthuṁ kittetvā kittetvā kīḷanadivasātipi yujjati. Imasmiñca purimasattāhe ekadeseneva sādhukīḷanamakaṁsu. Visesato pana dhātupūjādivasesuyeva. Tathā hi vuttaṁ mahāparinibbānasuttaṭṭhakathāyaṁ (dī. ni. aṭṭha. 2.235) –",
  "tika-s0104t0:237": "‘‘Ito purimesu hi dvīsu sattāhesu te bhikkhū saṅghassa ṭhānanisajjokāsaṁ karontā khādanīyaṁ bhojanīyaṁ saṁvidahantā sādhukīḷikāya okāsaṁ na labhiṁsu, tato nesaṁ ahosi ‘imaṁ sattāhaṁ sādhukīḷitaṁ kīḷissāma, ṭhānaṁ kho panetaṁ vijjati, yaṁ amhākaṁ pamattabhāvaṁ ñatvā kocideva āgantvā dhātuyo gaṇheyya, tasmā ārakkhaṁ ṭhapetvā kīḷissāmā’ti, tena te evamakaṁsū’’ti.",
  "tika-s0104t0:238": "Tathāpi te dhātupūjāyapi katattā dhātupūjādivasā nāma. Imeyeva visesena bhagavati kattabbassa aññassa abhāvato ekadesena katampi sādhukīḷanaṁ upādāya ‘‘sādhukīḷanadivasā’’ti pākaṭā jātāti āha ‘‘evaṁ sattāhaṁ sādhukīḷanadivasā nāma ahesu’’nti.",
  "tika-s0104t0:239": "Citakāyāti vīsasataratanuccāya candanadārucitakāya, padhānakiccavaseneva ca sattāhaṁ citakāyaṁ agginā jhāyīti vuttaṁ. Na hi accantasaṁyogavasena nirantaraṁ sattāhameva agginā jhāyi tattha pacchimadivaseyeva jhāyitattā, tasmā sattāhasminti attho veditabbo. Purimapacchimānañhi dvinnaṁ sattāhānamantare sattāhe yattha katthacipi divase jhāyamāne sati ‘‘sattāhe jhāyī’’ti vattuṁ yujjati. Yathāha –",
  "tika-s0104t0:240": "‘‘Tena kho pana samayena cattāro mallapāmokkhā sīsaṁ nhātā ahatāni vatthāni nivatthā ‘mayaṁ bhagavato citakaṁ āḷimpessāmā’ti na sakkonti āḷimpetu’’ntiādi (dī. ni. 2.233).",
  "tika-s0104t0:241": "Sattipañjaraṁkatvāti sattikhaggādihatthehi purisehi mallarājūnaṁ bhagavato dhātuārakkhakaraṇaṁ upalakkhaṇavasenāha. Sattihatthā purisā hi sattiyo yathā ‘‘kuntā pacarantī’’ti, tāhi samantato rakkhāpanavasena pañjarapaṭibhāgattā sattipañjaraṁ. Sandhāgāraṁ nāma rājūnaṁ ekā mahāsālā. Uyyogakālādīsu hi rājāno tattha ṭhatvā ‘‘ettakā purato gacchantu, ettakā pacchato, ettakā ubhohi passehi, ettakā hatthīsu abhiruhantu, ettakā assesu, ettakā rathesū’’ti evaṁ sandhiṁ karonti mariyādaṁ bandhanti, tasmā taṁ ṭhānaṁ ‘‘sandhāgāra’’nti vuccati. Apica uyyogaṭṭhānato āgantvāpi yāva gehesu allagomayaparibhaṇḍādīni karonti, tāva dve tīṇi divasāni rājāno tattha santhambhanti vissamanti parissayaṁ vinodentītipi sandhāgāraṁ, rājūnaṁ vā saha atthānusāsanaṁ agārantipi sandhāgāraṁ ha-kārassa dha-kāraṁ, anusarāgamañca katvā, yasmā vā rājāno tattha sannipatitvā ‘‘imasmiṁ kāle kasituṁ vaṭṭati, imasmiṁ kāle vapitu’’nti evamādinā nayena gharāvāsakiccāni sammantayanti, tasmā chinnavicchinnaṁ gharāvāsaṁ tattha sandhārentītipi sandhāgāraṁ. Visākhapuṇṇamito paṭṭhāya yāva visākhamāsassa amāvāsī, tāva soḷasa divasā sīhaḷavohāravasena gahitattā, jeṭṭhamūlamāsassa sukkapakkhe ca pañca divasāti āha ‘‘iti ekavīsati divasā gatā’’ti. Tattha carimadivaseyeva dhātuyo bhājayiṁsu, tasmiṁyeva ca divase ayaṁ kammavācā katā. Tena vuttaṁ ‘‘jeṭṭhamūlasukkapakkhapañcamiya’’ntiādi. Tattha jeṭṭhanakkhattaṁ vā mūlanakkhattaṁ vā tassa māsassa puṇṇamiyaṁ candena yuttaṁ, tasmā so māso ‘‘jeṭṭhamūlamāso’’ti vuccati. Anācāranti heṭṭhā vuttaṁ anācāraṁ.",
  "tika-s0104t0:242": "Yadi evaṁ kasmā vinayaṭṭhakathāyaṁ, (pārā. aṭṭha. 1.paṭhamamahāsaṅgītikathāvaṇṇanā) maṅgalasuttaṭṭhakathāyañca (khu. pā. aṭṭha. maṅgalasuttavaṇṇanā) ‘‘sattasu sādhukīḷanadivasesu, sattasu ca dhātupūjādivasesu vītivattesū’’ti vuttanti? Sattasu dhātupūjādivasesu gahitesu tadavinābhāvato majjhe citakāya jhāyanasattāhampi gahitamevāti katvā visuṁ na vuttaṁ viya dissati. Yadi evaṁ kasmā ‘‘aḍḍhamāso atikkanto, diyaḍḍhamāso seso’’ti ca vuttanti? Nāyaṁ doso. Appakañhi ūnamadhikaṁ vā gaṇanūpagaṁ na hoti, tasmā appakena adhikopi samudāyo anadhiko viya hotīti katvā aḍḍhamāsato adhikepi pañcadivase ‘‘aḍḍhamāso atikkanto’’ti vuttaṁ dvāsītikhandhakavattānaṁ katthaci ‘‘asīti khandhakavattānī’’ti vacanaṁ viya, tathā appakena ūnopi samudāyo anūno viya hotīti katvā diyaḍḍhamāsato ūnepi pañcadivase ‘‘diyaḍḍhamāso seso’’ti vuttaṁ satipaṭṭhānavibhaṅgaṭṭhakathāyaṁ (vibha. 356) chamāsato ūnepi aḍḍhamāse ‘‘chamāsaṁ sajjhāyo kātabbo’’ti vacanaṁ viya, aññathā aṭṭhakathānaṁ aññamaññavirodho siyā. Apica dīghabhāṇakānaṁ matena tiṇṇaṁ sattāhānaṁ vasena ‘‘ekavīsati divasā gatā’’ti idha vuttaṁ. Vinayasuttanipātakhuddakapāṭhaṭṭhakathāsu pana khuddakabhāṇakānaṁ matena ekameva jhāyanadivasaṁ katvā tadavasesānaṁ dvinnaṁ sattāhānaṁ vasena ‘‘aḍḍhamāso atikkanto, diyaḍḍhamāso seso’’ti ca vuttaṁ. Paṭhamabuddhavacanādīsu viya taṁ taṁ bhāṇakānaṁ matena aṭṭhakathāsupi vacanabhedo hotīti gahetabbaṁ. Evampettha vadanti – parinibbānadivasato paṭṭhāya ādimhi cattāro sādhukīḷanadivasāyeva, tato paraṁ tayo sādhukīḷanadivasā ceva citakajhāyanadivasā ca, tato paraṁ eko citakajhāyanadivasoyeva, tato paraṁ tayo citakajhāyanadivasā ceva dhātupūjādivasā ca, tato paraṁ cattāro dhātupūjādivasāyeva, iti taṁ taṁ kiccānurūpagaṇanavasena tīṇi sattāhāni paripūrenti, agahitaggahaṇena pana aḍḍhamāsova hoti. ‘‘Ekavīsati divasā gatā’’ti idha vuttavacanañca taṁ taṁ kiccānurūpagaṇaneneva. Evañhi catūsupi aṭṭhakathāsu vuttavacanaṁ sametīti vicāretvā gahetabbaṁ. Vajirabuddhittherena pana vuttaṁ ‘‘aḍḍhamāso atikkantoti ettha eko divaso naṭṭho, so pāṭipadadivaso, kolāhaladivaso nāma so, tasmā idha na gahito’’ti, (vajira. ṭī. paṭhamamahāsaṅgītikathāvaṇṇanā) taṁ na sundaraṁ parinibbānasuttantapāḷiyaṁ (dī. ni. 2.227) pāṭipadadivasatoyeva paṭṭhāya sattāhassa vuttattā, aṭṭhakathāyañca parinibbānadivasena saddhiṁ tiṇṇaṁ sattāhānaṁ gaṇitattā. Tathā hi parinibbānadivasena saddhiṁ tiṇṇaṁ sattāhānaṁ gaṇaneneva jeṭṭhamūlasukkapakkhapañcamī ekavīsatimo divaso hoti.",
  "tika-s0104t0:243": "Cattālīsa divasāti jeṭṭhamūlasukkapakkhachaṭṭhadivasato yāva āsaḷhī puṇṇamī, tāva gaṇetvā vuttaṁ. Etthantareti cattālīsadivasabbhantare. Rogo eva rogapalibodho. Ācariyupajjhāyesu kattabbakiccameva ācariyupajjhāyapalibodho, tathā mātāpitupalibodho. Yathādhippetaṁ atthaṁ, kammaṁ vā paribundheti uparodheti pavattituṁ na detīti palibodho ra-kārassa la-kāraṁ katvā. Taṁ palibodhaṁ chinditvā taṁ karaṇīyaṁ karotūti saṅgāhakena chinditabbaṁ taṁ sabbaṁ palibodhaṁ chinditvā dhammavinayasaṅgāyanasaṅkhātaṁ tadeva karaṇīyaṁ karotu.",
  "tika-s0104t0:244": "Aññepi mahātherāti anuruddhattherādayo. Sokasallasamappitanti sokasaṅkhātena sallena anupaviṭṭhaṁ paṭividdhaṁ. Asamucchinnaavijjātaṇhānusayattā avijjātaṇhābhisaṅkhātena kammunā bhavayonigatiṭṭhitisattāvāsesu khandhapañcakasaṅkhātaṁ attabhāvaṁ janeti abhinibbattetīti jano. Kilese janeti, ajani, janissatīti vā jano, mahanto jano tathā, taṁ. Āgatāgatanti āgatamāgataṁ yathā ‘‘ekeko’’ti. Ettha siyā – ‘‘thero attano pañcasatāya parisāya parivutto rājagahaṁ gato, aññepi mahātherā attano attano parivāre gahetvā sokasallasamappitaṁ mahājanaṁ assāsetukāmā taṁ taṁ disaṁ pakkantā’’ti idha vuttavacanaṁ samantapāsādikāya ‘‘mahākassapatthero ‘rājagahaṁ āvuso gacchāmā’ti upaḍḍhaṁ bhikkhusaṅghaṁ gahetvā ekaṁ maggaṁ gato, anuruddhattheropi upaḍḍhaṁ gahetvā ekaṁ maggaṁ gato’’ti (pārā. aṭṭha. paṭhamamahāsaṅgītikathāvaṇṇanā) vuttavacanañca aññamaññaṁ viruddhaṁ hoti. Idha hi mahākassapattherādayo attano attano parivārabhikkhūhiyeva saddhiṁ taṁ taṁ disaṁ gatāti attho āpajjati, tattha pana mahākassapattheraanuruddhattherāyeva paccekamupaḍḍhasaṅghena saddhiṁ ekekaṁ maggaṁ gatāti? Vuccate – tadubhayampi hi vacanaṁ na virujjhati atthato saṁsandanattā. Idha hi niravasesena therānaṁ paccekagamanavacanameva tattha nayavasena dasseti, idha attano attano parisāya gamanavacanañca tattha upaḍḍhasaṅghena saddhiṁ gamanavacanena. Upaḍḍhasaṅghoti hi sakasakaparisābhūto bhikkhugaṇo gayhati upaḍḍhasaddassa asamepi bhāge pavattattā. Yadi hi sannipatite saṅghe upaḍḍhasaṅghena saddhinti atthaṁ gaṇheyya, tadā saṅghassa gaṇanapathamatītattā na yujjateva , yadi ca saṅgāyanatthaṁ uccinitānaṁ pañcannaṁ bhikkhusatānaṁ majjhe upaḍḍhasaṅghena saddhinti atthaṁ gaṇheyya, evampi tesaṁ gaṇapāmokkhānaṁyeva uccinitattā na yujjateva. Paccekagaṇino hete. Vuttañhi ‘‘sattasatasahassāni, tesu pāmokkhabhikkhavo’’ti , iti atthato saṁsandanattā tadetaṁ ubhayampi vacanaṁ aññamaññaṁ na virujjhatīti. Taṁtaṁbhāṇakānaṁ matenevaṁ vuttantipi vadanti.",
  "tika-s0104t0:245": "‘‘Aparinibbutassa bhagavato’’tiādinā yojetabbaṁ. Pattacīvaramādāyāti ettha catumahārājadattiyaselamayapattaṁ, sugatacīvarañca gaṇhitvāti attho. Soyeva hi patto bhagavatā sadā paribhutto. Vuttañhi samacittapaṭipadāsuttaṭṭhakathāyaṁ ‘‘vassaṁvutthānusārena atirekavīsativassakālepi tasseva paribhuttabhāvaṁ dīpetukāmena pātova sarīrapaṭijagganaṁ katvā sunivatthanivāsano sugatacīvaraṁ pārupitvā selamayapattamādāya bhikkhusaṅghaparivuto dakkhiṇadvārena nagaraṁ pavisitvā piṇḍāya caranto’’ti (a. ni. aṭṭha. 2.37) gandhamālādayo nesaṁ hattheti gandhamālādihatthā.",
  "tika-s0104t0:246": "Tatrāti tissaṁ sāvatthiyaṁ. Sudanti nipātamattaṁ. Aniccatādipaṭisaṁyuttāyāti ‘‘sabbe saṅkhārā aniccā’’tiādinā (dha. pa. 277) aniccasabhāvapaṭisaññuttāya. Dhammena yuttā, dhammassa vā patirūpāti dhammī, tādisāya. Saññāpetvāti suṭṭhu jānāpetvā, samassāsetvāti vuttaṁ hoti. Vasitagandhakuṭinti niccasāpekkhattā samāso. Paribhogacetiyabhāvato ‘‘gandhakuṭiṁ vanditvā’’ti vuttaṁ. ‘‘Vanditvā’’ti ca ‘‘vivaritvā’’ti ettha pubbakālakiriyā. Tathā hi ācariyasāriputtattherena vuttaṁ ‘‘gandhakuṭiyā dvāraṁ vivaritvāti paribhogacetiyabhāvato gandhakuṭiṁ vanditvā gandhakuṭiyā dvāraṁ vivarīti veditabba’’nti (sārattha. ṭī. 1.paṭhamamahāsaṅgītikathā) milātā mālā, sāyeva kacavaraṁ, milātaṁ vā mālāsaṅkhātaṁ kacavaraṁ tathā. Atiharitvāti paṭhamaṁ ṭhapitaṭṭhānamabhimukhaṁ haritvā. Yathāṭhāne ṭhapetvāti paṭhamaṁ ṭhapitaṭṭhānaṁ anatikkamitvā yathāṭhitaṭṭhāneyeva ṭhapetvā. Bhagavato ṭhitakāle karaṇīyaṁ vattaṁ sabbamakāsīti senāsane kattabbavattaṁ sandhāya vuttaṁ. Kurumāno cāti taṁ sabbaṁ vattaṁ karonto ca. Lakkhaṇe hi ayaṁ māna-saddo. Nhānakoṭṭhakassa sammajjanañca tasmiṁ udakassa upaṭṭhāpanañca, tāni ādīni yesaṁ dhammadesanāovādādīnanti tathā, tesaṁ kālesūti attho. Sīhassa migarājassa seyyā sīhaseyyā, taddhitavasena, sadisavohārena vā bhagavato seyyāpi ‘‘sīhaseyyā’’ti vuccati. Tejussadairiyāpathattā uttamaseyyā vā, yaṁ sandhāya vuttaṁ ‘‘atha kho bhagavā dakkhiṇena passena sīhaseyyaṁ kappesi pāde pādaṁ accādhāya sato sampajāno’’ti, (dī. ni. 2.198) taṁ. Kappanakālo karaṇakālo nanūti yojetabbaṁ.",
  "tika-s0104t0:247": "‘‘Yathā ta’’ntiādinā yathāvuttamatthaṁ upamāya āvi karoti. Tattha yathā aññopi bhagavato…pe… patiṭṭhitapemo ceva akhīṇāsavo ca anekesu…pe… upakārasañjanitacittamaddavo ca akāsi, evaṁ āyasmāpi ānando bhagavato guṇa…pe… maddavo ca hutvā akāsīti yojanā. Nti nipātamattaṁ. Apica etena tathākaraṇahetuṁ dasseti, yathā aññepi yathāvuttasabhāvā akaṁsu, tathā āyasmāpi ānando bhagavato…pe… patiṭṭhitapemattā ceva akhīṇāsavattā ca anekesu…pe… upakārasañjanitacittamaddavattā cāti hetuatthassa labbhamānattā. Hetugabbhāni hi etāni padāni tadatthasseva tathākaraṇahetubhāvato. Dhanapāladamana (cūḷava. 342), suvaṇṇakakkaṭa (jā. 1.5.94), cūḷahaṁsa (jā. 1.15.133) -mahāhaṁsajātakādīhi (jā. 2.21.89) cettha vibhāvetabbo. Guṇānaṁ gaṇo, soyeva amatanipphādakarasasadisatāya amataraso. Taṁ jānanapakatitāyāti patiṭṭhitapade hetu. Upakāra…pe… maddavoti upakārapubbabhāvena sammājanitacittamuduko. Evampi so iminā kāraṇena adhivāsesīti dassento ‘‘tamena’’ntiādimāha. Tattha tamenanti taṁ āyasmantaṁ ānandaṁ. Eta-saddo hi padālaṅkāramattaṁ. Ayañhi saddapakati, yadidaṁ dvīsu sabbanāmesu pubbapadasseva atthapadatā. Saṁvejesīti ‘‘nanu bhagavatā paṭikacceva akkhātaṁ ‘sabbeheva piyehi manāpehi nānābhāvo vinābhāvo’tiādinā (dī. ni. 2.183; saṁ. ni. 5.379; a. ni. 10.48) saṁvegaṁ janesī’’ti (dī. ni. ṭī. paṭhamamahāsaṅgītikathāvaṇṇanā) ācariyadhammapālattherena vuttaṁ, evaṁ sati ‘‘bhante…pe… assāsessathāti paṭhamaṁ vatvā’’ti saha pāṭhasesena yojanā assa. Yathārutato pana ādyatthena iti-saddena ‘‘evamādinā saṁvejesī’’ti yojanāpi yujjateva. Yena kenaci hi vacanena saṁvegaṁ janesi, taṁ sabbampi saṁvejanassa karaṇaṁ sambhavatīti. Santhambhitvāti paridevanādivirahena attānaṁ paṭibandhetvā patiṭṭhāpetvā. Ussannadhātukanti upacitapittasemhādidosaṁ. Pittasemhavātavasena hi tisso dhātuyo idha bhesajjakaraṇayogyatāya adhippetā, yā ‘‘dosā, malā’’ti ca loke vuccanti, pathavī āpo tejo vāyo ākāsoti ca bhedena paccekaṁ pañcavidhā. Vuttañhi –",
  "tika-s0104t0:248": "‘‘Vāyupittakaphā dosā, dhātavo ca malā tathā;",
  "tika-s0104t0:249": "Tatthāpi pañcadhākhyātā, paccekaṁ dehadhāraṇā.",
  "tika-s0104t0:250": "Sarīradūsanā dosā, malīnakaraṇā malā;",
  "tika-s0104t0:251": "Dhāraṇā dhātavo te tu, itthamanvatthasaññakā’’ti.",
  "tika-s0104t0:252": "Samassāsetunti santappetuṁ. Devatāya saṁvejitadivasato, jetavanavihāraṁ paviṭṭhadivasato vā dutiyadivase. Viriccati etenāti virecanaṁ, osadhaparibhāvitaṁ khīrameva virecanaṁ tathā. Yaṁ sandhāyāti yaṁ bhesajjapānaṁ sandhāya. Aṅgapaccaṅgena sobhatīti subho, manuno apaccaṁ mānavo, na-kārassa pana ṇa-kāre kate māṇavo. Manūti hi paṭhamakappikakāle manussānaṁ mātāpituṭṭhāne ṭhito puriso, yo sāsane ‘‘mahāsammatarājā’’ti vutto. So hi sakalalokassa hitaṁ manabhi jānātīti manūti vuccati. Evampettha vadanti ‘‘dantaja na-kārasahito mānavasaddo sabbasattasādhāraṇavacano, muddhaja ṇa-kārasahito pana māṇavasaddo kucchitamūḷhāpaccavacano’’ti. Cūḷakammavibhaṅgasuttaṭṭhakathāyampi (ma. ni. aṭṭha. 4.289) hi muddhaja ṇa-kārasahitasseva māṇavasaddassa attho vaṇṇito. Taṭṭīkāyampi ‘‘yaṁ apaccaṁ kucchitaṁ mūḷhaṁ vā, tattha loke māṇavavohāro, yebhuyyena ca sattā daharakāle mūḷhadhātukā hontīti tassevattho pakāsito’’ti vadanti ācariyā. Aññattha ca vīsativassabbhantaro yuvā māṇavo, idha pana tabbohārena mahallakopi. Vuttañhi cūḷakammavibhaṅgasuttavaṇṇanāyaṁ ‘‘māṇavoti pana taṁ taruṇakāle vohariṁsu, so mahallakakālepi teneva vohārena voharīyatī’’ti, (ma. ni. aṭṭha. 4.289) subhanāmakena laddhamāṇavavohārenāti attho. So pana ‘‘satthā parinibbuto, ānandatthero kirassa pattacīvaramādāya āgato, mahājano taṁ dassanāya upasaṅkamatī’’ti sutvā ‘‘vihāraṁ kho pana gantvā mahājanamajjhe na sakkā sukhena paṭisanthāraṁ vā kātuṁ, dhammakathaṁ vā sotuṁ, gehamāgataṁyeva naṁ disvā sukhena paṭisanthāraṁ karissāmi , ekā ca me kaṅkhā atthi, tampi naṁ pucchissāmī’’ti cintetvā ekaṁ māṇavakaṁ pesesi, taṁ sandhāyāha ‘‘pahitaṁ māṇavaka’’nti khuddake cettha kapaccayo. Etadavocāti etaṁ ‘‘akālo’’tiādikaṁ vacanaṁ ānandatthero avoca.",
  "tika-s0104t0:253": "Akāloti ajja gantuṁ ayuttakālo. Kasmāti ce ‘‘atthi me’’tiādimāha. Bhesajjamattāti appakaṁ bhesajjaṁ. Appattho hettha mattāsaddo ‘‘mattā sukhapariccāgā’’tiādīsu (dha. pa. 290) viya. Pītāti pivitā. Svepīti ettha ‘‘api-saddo apekkho mantā nuññāyā’’ti (vajira. ṭī. paṭhamamahāsaṅgītikathāvaṇṇanā) vajirabuddhittherena vuttaṁ. Ayaṁ pana tassādhippāyo – ‘‘appeva nāmā’’ti saṁsayamatte vutte anuññātabhāvo na siddho, tasmā taṁ sādhanatthaṁ ‘‘apī’’ti vuttaṁ, tena imamatthaṁ dīpeti ‘‘appeva nāma sve mayaṁ upasaṅkameyyāma, upasaṅkamituṁ paṭibalā samānā upasaṅkamissāma cā’’ti.",
  "tika-s0104t0:254": "Dutiyadivaseti khīravirecanapītadivasato dutiyadivase. Cetakattherenāti cetiyaraṭṭhe jātattā cetakoti evaṁ laddhanāmena therena. Pacchāsamaṇenāti pacchānugatena samaṇena. Sahatthe cetaṁ karaṇavacanaṁ. Subhena māṇavena puṭṭhoti ‘‘yesu dhammesu bhavaṁ gotamo imaṁ lokaṁ patiṭṭhapesi, te tassa accayena naṭṭhā nu kho, dharanti nu kho, sace dharanti, bhavaṁ (natthi dī. ni. aṭṭha. 1.448) ānando jānissati, handa naṁ pucchāmī’’ti evaṁ cintetvā ‘‘yesaṁ so bhavaṁ gotamo dhammānaṁ vaṇṇavādī ahosi, yattha ca imaṁ janataṁ samādapesi nivesesi patiṭṭhāpesi, katamesānaṁ kho bho ānanda dhammānaṁ so bhavaṁ gotamo vaṇṇavādī ahosī’’tiādinā (dī. ni. 1.448) puṭṭho, athassa thero tīṇi piṭakāni sīlakkhandhādīhi tīhi khandhehi saṅgahetvā dassento ‘‘tiṇṇaṁ kho māṇava khandhānaṁ so bhagavā vaṇṇavādī’’tiādinā (dī. ni. 1.449) idha sīlakkhandhavagge dasamaṁ suttamabhāsi, taṁ sandhāyāha ‘‘imasmiṁ…pe… mabhāsī’’ti.",
  "tika-s0104t0:255": "Khaṇḍanti chinnaṁ. Phullanti bhinnaṁ, sevālāhichattakādivikassanaṁ vā, tesaṁ paṭisaṅkharaṇaṁ sammā pākatikakaraṇaṁ, abhinavapaṭikaraṇanti vuttaṁ hoti. Upakaṭṭhāyāti āsannāya. Vassaṁ upanenti upagacchanti etthāti vassūpanāyikā, vassūpagatakālo, tāya. Saṅgītipāḷiyaṁ (cūḷava. 440) sāmaññena vuttampi vacanaṁ evaṁ gateyeva sandhāya vuttanti saṁsandetuṁ sādhetuṁ vā āha ‘‘evañhī’’tiādi.",
  "tika-s0104t0:256": "Rājagahaṁ parivāretvāti bahinagare ṭhitabhāvena vuttaṁ. Chaḍḍitapatitauklāpāti chaḍḍitā ca patitā ca uklāpā ca. Idaṁ vuttaṁ hoti – bhagavato parinibbānaṭṭhānaṁ gacchantehi bhikkhūhi chaḍḍitā vissaṭṭhā, tatoyeva ca upacikādīhi khāditattā ito cito ca patitā, sammajjanābhāvena ākiṇṇakacavarattā uklāpā cāti. Tadevatthaṁ ‘‘bhagavato hī’’tiādinā vibhāveti. Avakuthi pūtibhāvamagamāsīti uklāpo tha-kārassa la-kāraṁ katvā, ujjhiṭṭho vā kalāposamūhoti uklāpo, vaṇṇasaṅgamanavasenevaṁ vuttaṁ yathā ‘‘upakleso, sneho’’ – iccādi, tena yuttāti tathā. Paricchedavasena veṇīyanti dissantīti pariveṇā. Kurumānāti kattukāmā. Senāsanavattānaṁ paññattattā, senāsanakkhandhake ca senāsanapaṭibaddhānaṁ bahūnampi vacanānaṁ vuttattā senāsanapaṭisaṅkharaṇampi tassa pūjāyeva nāmāti āha ‘‘bhagavato vacanapūjanattha’’nti. Paṭhamaṁ māsanti vassānassa paṭhamaṁ māsaṁ. Accantasaṁyoge cetaṁ upayogavacanaṁ. ‘‘Titthiyavādaparimocanatthañcā’’ti vuttamatthaṁ pākaṭaṁ kātuṁ ‘‘titthiyā hī’’tiādi vuttaṁ.",
  "tika-s0104t0:257": "Yanti katikavattakaraṇaṁ. Edisesu hi ṭhānesu yaṁ-saddo taṁ-saddānapekkho teneva atthassa paripuṇṇattā. Yaṁ vā katikavattaṁ sandhāya ‘‘atha kho’’tiādi vuttaṁ, tadeva mayāpi vuttanti attho. Esa nayo īdisesu bhagavatā…pe… vaṇṇitanti senāsanavattaṁ paññapentena senāsanakkhandhake (cūḷava. 308) ca senāsanapaṭibaddhavacanaṁ kathentena vaṇṇitaṁ. Saṅgāyissāmāti ettha iti-saddassa ‘‘vuttaṁ ahosī’’ti ca ubhayattha sambandho, ekassa vā iti-saddassa lopo.",
  "tika-s0104t0:258": "Dutiyadivaseti evaṁ cintitadivasato dutiyadivase, so ca kho vassūpanāyikadivasato dutiyadivasova. Therā hi āsaḷhipuṇṇamito pāṭipadadivaseyeva sannipatitvā vassamupagantvā evaṁ cintesunti. Rājadvāreti rājagehadvāre. Hatthakammanti hatthakiriyaṁ, hatthakammassa karaṇanti vuttaṁ hoti. Paṭivedesunti jānāpesuṁ. Visaṭṭhāti nirāsaṅkacittā. Āṇāyeva appaṭihatavuttiyā pavattanaṭṭhena cakkanti āṇācakkaṁ. Tathā dhammoyeva cakkanti dhammacakkaṁ, taṁ panidha desanāñāṇapaṭivedhañāṇavasena duvidhampi yujjati tadubhayeneva saṅgītiyā pavattanato. ‘‘Dhammacakkanti cetaṁ desanāñāṇassāpi nāmaṁ, paṭivedhañāṇassāpī’’ti (saṁ. ni. aṭṭha. 2.3.78) hi aṭṭhakathāsu vuttaṁ. Sannisajjaṭṭhānanti sannipatitvā nisīdanaṭṭhānaṁ. Satta paṇṇāni yassāti sattapaṇṇī, yo ‘‘chattapaṇṇo, visamacchado’’ tipi vuccati, tassa jātaguhadvāreti attho.",
  "tika-s0104t0:259": "Vissakammunāti sakkassa devānamindassa kammākammavidhāyakaṁ devaputtaṁ sandhāyāha. Suvibhattabhittithambhasopānanti ettha suvibhattapadassa dvandato pubbe suyyamānattā sabbehi dvandapadehi sambandho, tathā ‘‘nānāvidha…pe… vicitta’’ntiādīsupi. Rājabhavanavibhūtinti rājabhavanasampattiṁ, rājabhavanasobhaṁ vā. Avahasantamivāti avahāsaṁ kurumānaṁ viya. Siriyāti sobhāsaṅkhātāya lakkhiyā. Niketanamivāti vasanaṭṭhānamiva, ‘‘jalantamivā’’tipi pāṭho. Ekasmiṁyeva pānīyatitthe nipatantā pakkhino viya sabbesampi janānaṁ cakkhūni maṇḍapeyeva nipatantīti vuttaṁ ‘‘ekanipāta…pe… vihaṅgāna’’nti. Nayanavihaṅgānanti nayanasaṅkhātavihaṅgānaṁ. Lokarāmaṇeyyakamiva sampiṇḍitanti yadi loke vijjamānaṁ rāmaṇeyyakaṁ sabbameva ānetvā ekattha sampiṇḍitaṁ siyā, taṁ viyāti vuttaṁ hoti, yaṁ yaṁ vā loke ramitumarahati, taṁ sabbaṁ sampiṇḍitamivātipi attho. Daṭṭhabbasāramaṇḍanti pheggurahitaṁ sāraṁ viya, kasaṭavinimuttaṁ pasannaṁ viya ca daṭṭhumaraharūpesu sārabhūtaṁ, pasannabhūtañca. Apica daṭṭhabbo dassanīyo sārabhūto visiṭṭhataro maṇḍo maṇḍanaṁ alaṅkāro etassāti daṭṭhabbasāramaṇḍo, taṁ. Maṇḍaṁ sūriyarasmiṁ pāti nivāreti, sabbesaṁ vā janānaṁ maṇḍaṁ pasannaṁ pāti rakkhati, maṇḍanamalaṅkāraṁ vā pāti pivati alaṅkarituṁ yuttabhāvenāti maṇḍapo, taṁ.",
  "tika-s0104t0:260": "Kusumadāmāni ca tāni olambakāni ceti kusumadāmolambakāni. Visesanassa cettha paranipāto yathā ‘‘agyāhito’’ti. Vividhāniyeva kusumadāmolambakāni tathā, tāni viniggalantaṁ visesena vamentaṁ nikkhāmentamiva cāru sobhanaṁ vitānaṁ etthāti tathā. Kuṭṭena gahito samaṁ katoti kuṭṭimo, koṭṭimo vā, tādisoyeva maṇīti maṇikoṭṭimo, nānāratanehi vicitto maṇikoṭṭimo, tassa talaṁ tathā. Atha vā maṇiyo koṭṭetvā katatalattā maṇikoṭṭena nipphattanti maṇikoṭṭimaṁ, tameva talaṁ, nānāratanavicittaṁ maṇikoṭṭimatalaṁ tathā. Tamiva ca nānāpupphūpahāravicittaṁ supariniṭṭhitabhūmikammanti sambandho. Pupphapūjā pupphūpahāro. Ettha hi nānāratanavicittaggahaṇaṁ nānāpupphūpahāravicittatāyanidassanaṁ, maṇikoṭṭimatalaggahaṇaṁ supariniṭṭhitabhūmikammatāyāti daṭṭhabbaṁ. Nanti maṇḍapaṁ. Brahmavimānasadisanti bhāvanapuṁsakaṁ, yathā brahmavimānaṁ sobhati, tathā alaṅkaritvāti attho. Visesena mānetabbanti vimānaṁ. Saddavidū pana ‘‘vihe ākāse māyanti gacchanti devā yenāti vimāna’’nti vadanti. Visesena vā sucaritakammunā mīyati nimmīyatīti vimānaṁ, vīti vā sakuṇo vuccati, taṁ saṇṭhānena mīyati nimmīyatīti vimānantiādināpi vattabbo. Vimānaṭṭhakathāyaṁ pana ‘‘ekayojanadviyojanādibhāvena pamāṇavisesayuttatāya, sobhātisayayogena ca visesato mānanīyatāya vimāna’’nti (vi. va. aṭṭha. ganthārambhakathā) vuttaṁ. Natthi agghametesanti anagghāni, aparimāṇagghāni agghitumasakkuṇeyyānīti vuttaṁ hoti. Patirūpaṁ, paccekaṁ vā attharitabbānīti paccattharaṇāni, tesaṁ satāni tathā. Uttarābhimukhanti uttaradisābhimukhaṁ. Dhammopi satthāyeva satthukiccanipphādanatoti vuttaṁ ‘‘buddhassa bhagavato āsanārahaṁ dhammāsanaṁ paññapetvā’’ti. Yathāha ‘‘yo kho…pe… mamaccayena satthā’’tiādi, (dī. ni. 2.216) tathāgatappaveditadhammadesakassa vā satthukiccāvahattā tathārūpe āsane nisīditumarahatīti dassetumpi evaṁ vuttaṁ. Āsanārahanti nisīdanārahaṁ. Dhammāsananti dhammadesakāsanaṁ, dhammaṁ vā kathetuṁ yuttāsanaṁ. Dantakhacitanti dantehi khacitaṁ, hatthidantehi katanti vuttaṁ hoti. ‘‘Danto nāma hatthidanto vuccatī’’ti hi vuttaṁ. Etthāti etasmiṁ dhammāsane. Mama kiccanti mama kammaṁ, mayā vā karaṇīyaṁ.",
  "tika-s0104t0:261": "Idāni āyasmato ānandassa asekkhabhūmisamāpajjanaṁ dassento ‘‘tasmiñca panā’’tiādimāha. Tattha tasmiñca pana divasaeti tathā raññā ārocāpitadivase, sāvaṇamāsassakāḷapakkhacatutthadivaseti vuttaṁ hoti. Anatthajananato visasaṅkāsatāya kileso visaṁ, tassa khīṇāsavabhāvato aññathābhāvasaṅkhātā satti gandho. Tathā hi so bhagavato parinibbānādīsu vilāpādimakāsi. Apica visajananakapupphādigandhapaṭibhāgatāya nānāvidhadukkhahetukiriyājananako kilesova ‘‘visagandho’’ti vuccati. Tathā hi so ‘‘visaṁ haratīti visattikā, visamūlāti visattikā, visaphalāti visattikā, visaparibhogāti visattikā’’tiādinā (mahāni. 3) vuttoti. Apica visagandhonāma virūpo maṁsādigandho, taṁsadisatāya pana kileso. ‘‘Vissasaddo hi virūpe’’ti (dha. sa. ṭī. 624) abhidhammaṭīkāyaṁvuttaṁ. Addhāti ekaṁsato. Saṁveganti dhammasaṁvegaṁ. ‘‘Ohitabhārāna’’nti hi yebhuyyena, padhānena ca vuttaṁ. Edisesu pana ṭhānesu tadaññesampi dhammasaṁvegoyeva adhippeto. Tathā hi ‘‘saṁvego nāma sahottappaṁ ñāṇaṁ, so tassā bhagavato dassane uppajjī’’ti (vi. va. aṭṭha. 838) rajjumālāvimānavaṇṇanāyaṁvuttaṁ, sā ca tadā aviññātasāsanā anāgataphalāti. Itarathā hi cittutrāsavasena dosoyeva saṁvegoti āpajjati, evañca sati so tassa asekkhabhūmisamāpajjanassa ekaṁsakāraṇaṁ na siyā. Evamabhūto ca so idha na vattabboyevāti alamatipapañcena. Tenāti tasmā sve saṅghasannipātassa vattamānattā, sekkhasakaraṇīyattā vā. Te na yuttanti tava na yuttaṁ, tayā vā sannipātaṁ gantuṁ na patirūpaṁ.",
  "tika-s0104t0:262": "Metanti mama etaṁ gamanaṁ. Yvāhanti yo ahaṁ, yanti vā kiriyāparāmasanaṁ, tena ‘‘gaccheyya’’nti ettha gamanakiriyaṁ parāmasati, kiriyāparāmasanassa ca yaṁ taṁ-saddassa ayaṁ pakati, yadidaṁ napuṁsakaliṅgena, ekavacanena ca yogyatā tathāyeva tattha tattha dassanato. Kiriyāya hi sabhāvato napuṁsakattamekattañca icchanti saddavidū. Āvajjesīti upanāmesi. Muttāti muccitā. Appattañcāti agatañca, bimbohane na tāva ṭhapitanti vuttaṁ hoti. Etasmiṁ antareti etthantare, iminā padadvayena dassitakālānaṁ vemajjhakkhaṇe, tathādassitakāladvayassa vā vivareti vuttaṁ hoti.",
  "tika-s0104t0:263": "‘‘Kāraṇe ceva citte ca, khaṇasmiṁ vivarepi ca;",
  "tika-s0104t0:264": "Vemajjhādīsu atthesu ‘antarā’ti ravo gato’’ti.",
  "tika-s0104t0:265": "Hi vuttaṁ. Anupādāyāti taṇhādiṭṭhivasena kañci dhammaṁ aggahetvā, yehi vā kilesehi muccati, tesaṁ lesamattampi aggahetvā. Āsavehīti bhavato ā bhavaggaṁ, dhammato ca ā gotrabhuṁ savanato pavattanato āsavasaññitehi kilesehi. Upalakkhaṇavacanamattañcetaṁ. Tadekaṭṭhatāya hi sabbehipi kilesehi sabbehipi pāpadhammehi cittaṁ vimuccatiyeva. Cittaṁ vimuccīti cittaṁ arahattamaggakkhaṇe āsavehi vimuccamānaṁ hutvā arahattaphalakkhaṇe vimucci. Tadatthaṁ vivarati ‘‘ayañhī’’tiādinā. Caṅkamenāti caṅkamanakiriyāya. Visesanti attanā laddhamaggaphalato visesamaggaphalaṁ. Vivaṭṭūpanissayabhūtaṁ kataṁ upacitaṁ puññaṁ yenāti katapuñño, arahattādhigamāya katādhikāroti attho. Padhānamanuyuñjāti vīriyamanuyuñjāhi, arahattasamāpattiyā anuyogaṁ karohīti vuttaṁ hoti. Hohisīti bhavissasi. Kathādosoti kathāya doso vitathabhāvo. Accāraddhanti ativiya āraddhaṁ. Uddhaccāyāti uddhatabhāvāya. Handāti vossaggavacanaṁ. Tena hi adhunāyeva yojemi, na panāhaṁ papañcaṁ karomīti vossaggaṁ karoti. Vīriyasamataṁ yojemīti caṅkamanavīriyassa adhimattattā tassa hāpanavasena samādhinā samatāpādanena vīriyassa samataṁ samabhāvaṁ yojemi, vīriyena vā samathasaṅkhātaṁ samādhiṁ yojemītipi attho. Dvidhāpi hi pāṭho dissati. Vissamissāmīti assasissāmi. Idāni tassa visesato pasaṁsanārahabhāvaṁ dassetuṁ ‘‘tenā’’tiādi vuttaṁ. Tenāti catuiriyāpathavirahitatākāraṇena. ‘‘Anipanno’’tiādīni paccuppannavacanāneva. Parinibbutopi so ākāseyeva parinibbāyi. Tasmā therassa kilesaparinibbānaṁ, khandhaparinibbānañca visesena pasaṁsārahaṁ acchariyabbhutamevāti.",
  "tika-s0104t0:266": "Dutiyadivaseti therena arahattapattadivasato dutiyadivase. Pañcamiyanti tithīpekkhāya vuttaṁ, ‘‘dutiyadivase’’ti iminā tulyādhikaraṇaṁ. Bhinnaliṅgampi hi tulyatthapadaṁ dissati yathā ‘‘guṇo pamāṇaṁ, vīsati cittāni’’ iccādi. Kāḷapakkhassāti sāvaṇamāsakāḷapakkhassa. Paṭhamañhi māsaṁ khaṇḍaphullapaṭisaṅkharaṇamakaṁsu, paṭhamamāsabhāvo ca majjhimappadesavohārena. Tattha hi purimapuṇṇamito yāva aparā puṇṇamī, tāva eko māsoti voharanti. Tato tīṇi divasāni rājā maṇḍapamakāsi, tato dutiyadivase thero arahattaṁ sacchākāsi, tatiyadivase pana sannipatitvā therā saṅgītimakaṁsu, tasmā āsaḷhimāsakāḷapakkhapāṭipadato yāva sāvaṇamāsakāḷapakkhapañcamī , tāva pañcadivasādhiko ekamāso hoti. Samānoti uppajjamāno. Haṭṭhatuṭṭhacittoti ativiya somanassacitto, pāmojjena vā haṭṭhacitto pītiyā tuṭṭhacitto. Ekaṁsanti ekasmiṁ aṁse, vāmaṁseti attho. Tathā hi vaṅgīsasuttavaṇṇanāyaṁ vuttaṁ –",
  "tika-s0104t0:267": "‘‘Ekaṁsaṁ cīvaranti ettha puna saṇṭhāpanavasena evaṁ vuttaṁ, ekaṁsanti ca vāmaṁsaṁ pārupitvā ṭhitassetaṁ adhivacanaṁ. Yato yathā vāmaṁsaṁ pārupitvā ṭhitaṁ hoti, tathā cīvaraṁ katvāti evamassattho veditabbo’’ti (su. ni. aṭṭha. 2.345).",
  "tika-s0104t0:268": "Bandha…pe… viyāti vaṇṭato pavuttasuparipakkatālaphalamiva. Paṇḍu…pe… viyāti sitapītapabhāyuttapaṇḍuromajakambale ṭhapito jātimā maṇi viya, jātivacanena cettha kuttimaṁ nivatteti. Samuggatapuṇṇacando viyāti juṇhapakkhapannarasuposathe samuggato soḷasakalāparipuṇṇo cando viya. Bālā…pe… viyāti taruṇasūriyapabhāsamphassena phullitasuvaṇṇavaṇṇaparāgagabbhaṁ satapattapaddhaṁ viya. ‘‘Piñjarasaddo hi hemavaṇṇapariyāyo’’ti (sārattha. ṭī. 1.22) sāratthadīpaniyaṁ vutto. Pariyodātenāti pabhassarena. Sappabhenāti vaṇṇappabhāya, sīlappabhāya ca samannāgatena. Sassirikenāti sarīrasobhaggādisaṅkhātāya siriyā ativiya sirimatā. Mukhavarenāti yathāvuttasobhāsamalaṅkatattā uttamamukhena. Kāmaṁ ‘‘ahamasmi arahattaṁ patto’’ti nārocesi, tathārūpāya pana uttamalīḷāya gamanato passantā sabbepi tamatthaṁ jānanti, tasmā ārocento viya hotīti āha ‘‘attano arahattappattiṁ ārocayamāno viya agamāsī’’ti.",
  "tika-s0104t0:269": "Kimatthaṁ panāyaṁ evamārocayamāno viya agamāsīti? Vuccate – so hi ‘‘attupanāyikaṁ akatvā aññabyākaraṇaṁ bhagavatā saṁvaṇṇita’’nti manasi karitvā ‘‘sekkhatāya dhammavinayasaṅgītiyā gahetumayuttampi bahussutattā gaṇhissāmā’’ti nisinnānaṁ therānaṁ arahattappattivijānanena somanassuppādanatthaṁ, ‘‘appamatto hohī’’ti bhagavatā dinnaovādassa ca saphalatādīpanatthaṁ evamārocayamāno viya agamāsīti. Āyasmatomahākassapassaetadahosi samasamaṭṭhapanādinā yathāvuttakāraṇena satthukappattā. Dhareyyāti vijjamāno bhaveyya. ‘‘Sobhati vata te āvuso ānanda arahattasamadhigamatā’’tiādinā sādhukāramadāsi. Ayamidha dīghabhāṇakānaṁ vādo. Khuddakabhāṇakesu ca suttanipātakhuddakapāṭhabhāṇakānaṁ vādotipi yujjati tadaṭṭhakathāsupi tathā vuttattā.",
  "tika-s0104t0:270": "Majjhimaṁ nikāyaṁ bhaṇanti sīlenāti majjhimabhāṇakā, tappaguṇā ācariyā. Yathāvuḍḍhanti vuḍḍhapaṭipāṭiṁ, tadanatikkamitvā vā. Tatthāti tasmiṁ bhikkhusaṅghe. Ānandassa etamāsananti sambandho. Tasmiṁ samayeti tasmiṁ evaṁkathanasamaye. Thero cintesi ‘‘kuhiṁ gato’’ti pucchantānaṁ attānaṁ dassente ativiya pākaṭabhāvena bhavissamānattā, ayampi majjhimabhāṇakesveva ekaccānaṁ vādo, tasmā itipi eke vadantīti sambandho. Ākāsena āgantvā attano āsaneyeva attānaṁ dassesītipi tesameva ekacce vadanti. Pulliṅgavisaye hi ‘‘eke’’ti vutte sabbattha ‘‘ekacce’’ti attho veditabbo. Tīsupi cettha vādesu tesaṁ tesaṁ bhāṇakānaṁ tena tenākārena āgatamattaṁ ṭhapetvā visuṁ visuṁ vacane aññaṁ visesakāraṇaṁ natthi. Sattamāsaṁ katāya hi dhammavinayasaṅgītiyā kadāci pakatiyāva, kadāci pathaviyaṁ nimujjitvā, kadāci ākāsena āgatattā taṁ tadāgamanamupādāya tathā tathā vadanti. Apica saṅgītiyā ādidivaseyeva paṭhamaṁ pakatiyā āgantvā tato paraṁ ākāsamabbhuggantvā parisaṁ pattakāle tato otaritvā bhikkhupantiṁ apīḷento pathaviyaṁ nimujjitvā āsane attānaṁ dassesītipi vadanti. Yathā vā tathā vā āgacchatu, āgamanākāramattaṁ na pamāṇaṁ, āgantvā gatakāle āyasmato mahākassapassa sādhukāradānameva pamāṇaṁ satthārā dātabbasādhukāradāneneva arahattappattiyā aññesampi ñāpitattā, bhagavati dharamāne paṭiggahetabbāya ca pasaṁsāya therassa paṭiggahitattā. Tasmā tamatthaṁ dassento ‘‘yathā vā’’tiādimāha. Sabbatthāpīti sabbesupi tīsu vādesu.",
  "tika-s0104t0:271": "Bhikkhū āmantesīti bhikkhū ālapīti ayamettha attho, aññatra pana ñāpanepi dissati yathā ‘‘āmantayāmi vo bhikkhave, (dī. ni. 2.218) paṭivedayāmi vo bhikkhave’’ti (a. ni. 7.72) pakkosanepi dissati yathā ‘‘ehi tvaṁ bhikkhu mama vacanena sāriputtaṁ āmantehī’’ti (a. ni. 9.11) ālapanepi dissati yathā ‘‘tatra kho bhagavā bhikkhū āmantesi ‘bhikkhavo’ti’’ (saṁ. ni. 1.249), idhāpi ālapaneti sāratthadīpaniyaṁ (sārattha. ṭī. 1.paṭhamamahāsaṅgītikathāvaṇṇanā) vuttaṁ. Ālapanamattassa pana abhāvato ‘‘kiṁ paṭhamaṁ saṅgāyāmā’’tiādinā vuttena viññāpiyamānatthantarena ca sahacaraṇato ñāpaneva vaṭṭati, tasmā āmantesīti paṭivedesi viññāpesīti attho vattabbo. ‘‘Tatra kho bhagavā bhikkhū āmantesi ‘bhikkhavo’ti, ‘bhaddante’ti te bhikkhū bhagavato paccassosu’’ntiādīsu (saṁ. ni. 1.249) hi ālapanamattameva dissati, na viññāpiyamānatthantaraṁ, taṁ pana ‘‘bhūtapubbaṁ bhikkhave’’tiādinā (saṁ. ni. 1.249) paccekameva āraddhaṁ. Tasmā tādisesveva ālapane vaṭṭatīti no takko. Saddavidū pana vadanti ‘‘āmantayitvā devindo, vissakammaṁ mahiddhika’ntiādīsu (cariyā. 107) viya mantasaddo guttabhāsane. Tasmā ‘āmantesī’ti etassa sammantayīti attho’’ti. ‘‘Āvuso’’tiādi āmantanākāradīpanaṁ. Dhammaṁ vā vinayaṁ vāti ettha vā-saddo vikappane, tena ‘‘kimekaṁ tesu paṭhamaṁ saṅgāyāmā’’ti dasseti. Kasmā āyūti āha ‘‘vinaye ṭhite’’tiādi. ‘‘Yasmā, tasmā’’ti ca ajjhāharitvā yojetabbaṁ. Tasmāti tāya āyusarikkhatāya . Dhuranti jeṭṭhakaṁ. No nappahotīti pahotiyeva. Dvipaṭisedho hi saha atisayena pakatyatthadīpako.",
  "tika-s0104t0:272": "Etadagganti eso aggo. Liṅgavipallāsena hi ayaṁ niddeso. Yadidanti ca yo ayaṁ, yadidaṁ khandhapañcakanti vā yojetabbaṁ. Evañhi sati ‘‘etadagga’’nti yathārutaliṅgameva. ‘‘Yadida’’nti padassa ca ayaṁ sabhāvo, yā tassa tassa atthassa vattabbassa liṅgānurūpena ‘‘yo aya’’nti vā ‘‘yā aya’’nti vā ‘‘yaṁ ida’’nti vā yojetabbatā tathāyevassa tattha tattha dassitattā. Bhikkhūnaṁ vinayadharānanti niddhāraṇachaṭṭhīniddeso.",
  "tika-s0104t0:273": "Attanāva attānaṁ sammannīti sayameva attānaṁ sammataṁ akāsi. ‘‘Attanā’’ti hi idaṁ tatiyāvisesanaṁ bhavati, tañca parehi sammannanaṁ nivatteti, ‘‘attanā’’ti vā ayaṁ vibhatyantapatirūpako abyayasaddo . Keci pana ‘‘liṅgatthe tatiyā abhihitakattubhāvato’’ti vadanti. Tadayuttameva ‘‘thero’’ti kattuno vijjamānattā. Vissajjanatthāya attanāva attānaṁ sammannīti yojetabbaṁ. Pucchadhātussa dvikammikattā ‘‘upāliṁ vinaya’’nti kammadvayaṁ vuttaṁ.",
  "tika-s0104t0:274": "Bījaniṁ gahetvāti ettha bījanīgahaṇaṁ dhammakathikānaṁ dhammatāti veditabbaṁ. Tāya hi dhammakathikānaṁ parisāya hatthakukkuccamukhavikārādi paṭicchādīyati. Bhagavā ca dhammakathikānaṁ dhammatādassanatthameva vicitrabījaniṁ gaṇhāti. Aññathā hi sabbassapi lokassa alaṅkārabhūtaṁ paramukkaṁsagatasikkhāsaṁyamānaṁ buddhānaṁ mukhacandamaṇḍalaṁ paṭicchādetabbaṁ na siyā. ‘‘Paṭhamaṁ āvuso upāli pārājikaṁ kattha paññatta’’nti kasmā vuttaṁ, nanu tassa saṅgītiyā purimakāle paṭhamabhāvo na yuttoti? No na yutto bhagavatā paññattānukkamena, pātimokkhuddesānukkamena ca paṭhamabhāvassa siddhattā. Yebhuyyena hi tīṇi piṭakāni bhagavato dharamānakāle ṭhitānukkameneva saṅgītāni, visesato vinayābhidhammapiṭakānīti daṭṭhabbaṁ. Kismiṁ vatthusminti, methunadhammeti ca nimittatthe bhummavacanaṁ. ‘‘Kattha paññatta’’ntiādinā dassitena saha tadavasiṭṭhampi saṅgahetvā dassetuṁ ‘‘vatthumpi pucchī’’tiādi vuttaṁ.",
  "tika-s0104t0:275": "Saṅgītikārakavacanasammissaṁ vā nu kho, suddhaṁ vā buddhavacananti āsaṅkāpariharaṇatthaṁ, yathāsaṅgītasseva pamāṇabhāvaṁ dassanatthañca pucchaṁ samuddharitvā vissajjento ‘‘kiṁ panetthā’’tiādimāha. Ettha paṭhamapārājiketi etissaṁ tathāsaṅgītāya paṭhamapārājikapāḷiyaṁ. Tenevāha ‘‘na hi tathāgatā ekabyañjanampi niratthakaṁ vadantī’’ti. Apanetabbanti atirekabhāvena niratthakatāya, vitathabhāvena vā ayuttatāya chaḍḍetabbavacanaṁ. Pakkhipitabbanti asampuṇṇatāya upanetabbavacanaṁ. Kasmāti āha ‘‘na hī’’tiādi. Sāvakānaṁ pana devatānaṁ vā bhāsiteti bhagavato pucchāthomanādivasena bhāsitaṁ sandhāyāha. Sabbatthāpīti bhagavato sāvakānaṁ devatānañca bhāsitepi. Taṁ pana pakkhipanaṁ sambandhavacanamattasseva, na sabhāvāyuttiyā atthassāti dasseti ‘‘kiṁ pana ta’’ntiādinā sambandhavacanamattanti pubbāparasambandhavacanameva. Idaṁ paṭhamapārājikanti vavatthapetvā ṭhapesuṁ imināva vācanāmaggena uggahaṇadhāraṇādikiccanipphādanatthaṁ, tadatthameva ca gaṇasajjhāyamakaṁsu ‘‘tena…pe… viharatī’’ti. Sajjhāyārambhakāleyeva pathavī akampitthāti vadanti, tadidaṁ pana pathavīkampanaṁ therānaṁ dhammasajjhāyānubhāvenāti ñāpetuṁ ‘‘sādhukāraṁ dadamānā viyā’’ti vuttaṁ. Udakapariyantanti pathavīsandhārakaudakapariyantaṁ. Tasmiñhi caliteyeva sāpi calati, etena ca padesapathavīkampanaṁ nivatteti.",
  "tika-s0104t0:276": "Kiñcāpi pāḷiyaṁ gaṇanā natthi, saṅgītimāropitāni pana ettakānevāti dīpetuṁ ‘‘pañcasattati sikkhāpadānī’’ti vuttaṁ ‘‘purimanayenevā’’ti etena sādhukāraṁ dadamānā viyāti atthamāha. Na kevalaṁ sikkhāpadakaṇḍavibhaṅganiyameneva, atha kho pamāṇaniyamenāpīti dassetuṁ ‘‘catusaṭṭhibhāṇavārā’’ti vuttaṁ. Ettha ca bhāṇavāroti –",
  "tika-s0104t0:277": "‘‘Aṭṭhakkharā ekapadaṁ, ekagāthā catuppadaṁ;",
  "tika-s0104t0:278": "Gāthā cekā mato gantho, gantho bāttiṁsatakkharo.",
  "tika-s0104t0:279": "Bāttiṁsakkharaganthānaṁ, paññāsadvisataṁ pana;",
  "tika-s0104t0:280": "Bhāṇavāro mato eko, svaṭṭhakkharasahassako’’ti.",
  "tika-s0104t0:281": "Evaṁ aṭṭhakkharasahassaparimāṇo pāṭho vuccati. Bhaṇitabbo vāro yassāti hi bhāṇavāro, ekena sajjhāyanamaggena kathetabbavāroti attho. Khandhakanti mahāvaggacūḷavaggaṁ. Khandhānaṁ samūhato, pakāsanato vā khandhakoti hi vuccati, khandhāti cettha pabbajjūpasampadādivinayakammasaṅkhātā, cārittavārittasikkhāpadasaṅkhātā ca paññattiyo adhippetā. Pabbajjādīni hi bhagavatā paññattattā paññattiyoti vuccanti. Paññattiyañca khandhasaddo dissati ‘‘dārukkhandho, (a. ni. 6.41) aggikkhandho (a. ni. 7.72), udakakkhandho’’tiādīsu (a. ni. 5.45; 6.37) viya. Apica bhāgarāsaṭṭhatāpi yujjatiyeva tāsaṁ paññattīnaṁ bhāgato, rāsito ca vibhattattā, taṁ pana vinayapiṭakaṁ bhāṇakehi rakkhitaṁ gopitaṁ saṅgahāruḷhanayeneva cirakālaṁ anassamānaṁ hutvā patiṭṭhahissatīti āyasmantaṁ upālittheraṁ paṭicchāpesuṁ ‘‘āvuso imaṁ tuyhaṁ nissitake vācehī’’ti.",
  "tika-s0104t0:282": "Dhammaṁ saṅgāyitukāmoti suttantābhidhammasaṅgītiṁ kattukāmo ‘‘dhammo ca vinayo ca desito paññatto’’tiādīsu (dī. ni. 2.216) viya pārisesanayena dhammasaddassa suttantābhidhammesveva pavattanato. Ayamattho upari āvi bhavissati.",
  "tika-s0104t0:283": "Saṅghaṁ ñāpesīti ettha heṭṭhā vuttanayena attho veditabbo. Kataraṁ āvuso piṭakanti vinayāvasesesu dvīsu piṭakesu kataraṁ piṭakaṁ. Vinayābhidhammānampi khuddakasaṅgītipariyāpannattā tamantarena vuttaṁ ‘‘suttantapiṭake catasso saṅgītiyo’’ti. Saṅgītiyoti ca saṅgāyanakāle dīghādivasena visuṁ visuṁ niyametvā saṅgayhamānattā nikāyāva vuccanti. Tenāha ‘‘dīghasaṅgīti’’ntiādi. Suttāneva sampiṇḍetvā vaggakaraṇavasena tayo vaggā, nāññānīti dassetuṁ ‘‘catuttiṁsa suttāni tayo vaggā’’ti vuttaṁ. Tasmā catuttisaṁ suttāni tayo vaggā honti, suttāni vā catuttiṁsa, tesaṁ vaggakaraṇavasena tayo vaggā, tesu tīsu vaggesūti yojetabbaṁ. ‘‘Brahmajālasuttaṁ nāma atthi, taṁ paṭhamaṁ saṅgāyāmā’’ti vutte kasmāti codanāsambhavato ‘‘tividhasīlālaṅkata’’ntiādimāha. Hetugabbhāni hi etāni. Cūḷamajjhimamahāsīlavasena tividhassāpi sīlassa pakāsanattā tena alaṅkataṁ vibhūsitaṁ tathā nānāvidhe micchājīvabhūte kuhanalapanādayo viddhaṁsetīti nānāvidhamicchājīvakuhanalapanādividdhaṁsanaṁ. Tattha kuhanāti kuhāyanā, paccayapaṭisevanasāmantajappanairiyāpathasannissitasaṅkhātena tividhena vatthunā vimhāpanāti attho. Lapanāti vihāraṁ āgate manusse disvā ‘‘kimatthāya bhonto āgatā, kiṁ bhikkhū nimantetuṁ. Yadi evaṁ gacchatha, ahaṁ pacchato bhikkhū gahetvā āgacchāmī’’ti evamādinā bhāsanā. Ādisaddena pupphadānādayo, nemittikatādayo ca saṅgaṇhāti. Apicettha micchājīvasaddena kuhanalapanāhi sesaṁ anesanaṁ gaṇhāti. Ādisaddena pana tadavasesaṁ mahicchatādikaṁ dussilyanti daṭṭhabbaṁ. Dvāsaṭṭhi diṭṭhiyo eva paliveṭhanaṭṭhena jālasarikkhatāya jālaṁ, tassa viniveṭhanaṁ apaliveṭhakaraṇaṁ tathā.",
  "tika-s0104t0:284": "Antarā ca bhante rājagahaṁ antarā ca nāḷandanti ettha antarāsaddo vivare ‘‘apicāyaṁ bhikkhave tapodādvinnaṁ mahānirayānaṁ antarikāya āgacchatī’’tiādīsu (pārā. 231) viya. Tasmā rājagahassa ca nāḷandassa ca vivareti attho daṭṭhabbo. Antarāsaddena pana yuttattā upayogavacanaṁ kataṁ. Īdisesu ṭhānesu akkharacintakā ‘‘antarā gāmañca nadiñca yātī’’ti evaṁ ekameva antarāsaddaṁ payujjanti, so dutiyapadenapi yojetabbo hoti. Ayojiyamāne hi upayogavacanaṁ na pāpuṇāti sāmivacanassa pasaṅge antarāsaddayogena upayogavacanassa icchitattā. Tattha rañño kīḷanatthaṁ paṭibhānacittavicitraagāramakaṁsu, taṁ ‘‘rājāgāraka’’nti vuccati, tasmiṁ. Ambalaṭṭhikāti rañño uyyānaṁ. Tassa kira dvārasamīpe taruṇo ambarukkho atthi, taṁ ‘‘ambalaṭṭhikā’’ti vadanti, tassa samīpe pavattattā uyyānampi ‘‘ambalaṭṭhikā’’ tveva saṅkhyaṁ gataṁ yathā ‘‘varuṇanagara’’nti, tasmā ambalaṭṭhikāyaṁ nāma uyyāne rājāgāraketi attho. Aviññāyamānassa hi viññāpanatthaṁ etaṁ ādhāradvayaṁ vuttaṁ rājāgārametassāti vā rājāgārakaṁ, uyyānaṁ, rājāgāravati ambalaṭṭhikāyaṁ nāma uyyāneti attho. Bhinnaliṅgampi hi visesanapadamatthī’’ti keci vadanti, evaṁ sati rājāgāraṁ ādhāro na siyā. ‘‘Rājāgāraketi evaṁnāmake uyyāne abhiramanārahaṁ kira rājāgārampi. Tattha, yassa vasenetaṁ evaṁ nāmaṁ labhatī’’ti (vajira. ṭī. paṭhamamahāsaṅgītikathāvaṇṇanā) vajirabuddhitthero. Evaṁ sati ‘‘ambalaṭṭhikāya’’nti āsannataruṇambarukkhena visesetvā ‘‘rājāgārake’’ti uyyānameva nāmavasena vuttanti attho āpajjati, tathā ca vuttadosova siyā. Suppiyañca paribbājakanti suppiyaṁ nāma sañcayassa antevāsiṁ channaparibbājakañca. Brahmadattañca māṇavanti ettha taruṇo ‘‘māṇavo’’ti vutto ‘‘ambaṭṭho māṇavo, aṅgako māṇavo’’tiādīsu (dī. ni. 1.259, 211) viya, tasmā brahmadattaṁ nāma taruṇapurisañca ārabbhāti attho. Vaṇṇāvaṇṇeti pasaṁsāya ceva garahāya ca. Atha vā guṇo vaṇṇo, aguṇo avaṇṇo, tesaṁ bhāsanaṁ uttarapadalopena tathā vuttaṁ yathā ‘‘rūpabhavo rūpa’’nti.",
  "tika-s0104t0:285": "‘‘Tato para’’ntiādimhi ayaṁ vacanakkamo – sāmaññaphalaṁ panāvuso ānanda kattha bhāsitanti? Rājagahe bhante jīvakambavaneti. Kena saddhinti? Ajātasattunā vedehiputtena saddhinti. Atha kho āyasmā mahākassapo āyasmantaṁ ānandaṁ sāmaññaphalassa nidānampi pucchi, puggalampi pucchīti. Ettha hi ‘‘kaṁ ārabbhā’’ti avatvā ‘‘kena saddhi’’nti vattabbaṁ. Kasmāti ce? Na bhagavatā eva etaṁ suttaṁ bhāsitaṁ, raññāpi ‘‘yathā nu kho imāni puthusippāyatanānī’’tiādinā (dī. ni. 1.163) kiñci kiñci vuttamatthi, tasmā evameva vattabbanti. Imināva nayena sabbattha ‘‘kaṁ ārabbhā’’ti vā ‘‘kena saddhi’’nti vā yathārahaṁ vatvā saṅgītimakāsīti daṭṭhabbaṁ. Tantinti suttavaggasamudāyavasena vavatthitaṁ pāḷiṁ. Evañca katvā ‘‘tivaggasaṅgahaṁ catuttiṁsasuttapaṭimaṇḍita’’nti vacanaṁ upapannaṁ hoti. Pariharathāti uggahaṇavācanādivasena dhāretha. Tato anantaraṁ saṅgāyitvāti sambandho.",
  "tika-s0104t0:286": "‘‘Dhammasaṅgaho cā’’tiādinā samāso. Evaṁ saṁvaṇṇitaṁ porāṇakehīti attho. Etena ‘‘mahādhammahadayena, mahādhātukathāya vā saddhiṁ sattappakaraṇaṁ abhidhammapiṭakaṁ nāmā’’ti vuttaṁ vitaṇḍavādimataṁ paṭikkhipitvā ‘‘kathāvatthunāva saddhi’’nti vuttaṁ samānavādimataṁ dasseti. Saṇhañāṇassa, saṇhañāṇavantānaṁ vā visayabhāvato sukhumañāṇagocaraṁ.",
  "tika-s0104t0:287": "Cūḷaniddesamahāniddesavasena duvidhopi niddeso. Jātakādike khuddakanikāyapariyāpanne, yebhuyyena ca dhammaniddesabhūte tādise abhidhammapiṭakeva saṅgaṇhituṁ yuttaṁ, na pana dīghanikāyādippakāre suttantapiṭake, nāpi paññattiniddesabhūte vinayapiṭaketi dīghabhāṇakā jātakādīnaṁ abhidhammapiṭake saṅgahaṁ vadanti. Cariyāpiṭakabuddhavaṁsānañcettha aggahaṇaṁ jātakagatikattā, nettipeṭakopadesādīnañca niddesapaṭisambhidāmaggagatikattā. Majjhimabhāṇakā pana aṭṭhuppattivasena desitānaṁ jātakādīnaṁ yathānulomadesanābhāvato tādise suttantapiṭake saṅgaho yutto, na pana sabhāvadhammaniddesabhūte yathādhammasāsane abhidhammapiṭake, nāpi paññattiniddesabhūte yathāparādhasāsane vinayapiṭaketi jātakādīnaṁ suttantapiṭakapariyāpannataṁ vadanti. Yuttamettha vicāretvā gahetabbaṁ.",
  "tika-s0104t0:288": "Evaṁ nimittapayojanakāladesakārakakaraṇappakārehi paṭhamaṁ saṅgītiṁ dassetvā idāni tattha vavatthāpitesu dhammavinayesu nānappakārakosallatthaṁ ekavidhādibhedaṁ dassetuṁ ‘‘evameta’’ntiādimāha. Tattha ‘‘eva’’nti iminā etasaddena parāmasitabbaṁ yathāvuttasaṅgītippakāraṁ nidasseti. ‘‘Yañhī’’tiādi vitthāro. Anuttaraṁ sammāsambodhinti anāvaraṇañāṇapadaṭṭhānaṁ maggañāṇaṁ, maggañāṇapadaṭṭhānañca anāvaraṇañāṇaṁ. Etthantareti abhisambujjhanassa, parinibbāyanassa ca vivare. Tadetaṁ pañcacattālīsa vassānīti kālavasena niyameti. Paccavekkhantena vāti udānādivasena pavattadhammaṁ sandhāyāha. Yaṁ vacanaṁ vuttaṁ, sabbaṁ tanti sambandho. Kiṁ panetanti āha ‘‘vimuttirasamevā’’ti, na tadaññarasanti vuttaṁ hoti. Vimuccitthāti vimutti, rasitabbaṁ assādetabbanti rasaṁ, vimuttisaṅkhātaṁ rasametassāti vimuttirasaṁ, arahattaphalassādanti attho. Ayaṁ ācariyasāriputtattherassa mati (sārattha. ṭī. paṭhamamahāsaṅgītikathāvaṇṇanā). Ācariyadhammapālatthero pana taṁ kecivādaṁ katvā imamatthamāha ‘‘vimuccati vimuccitthāti vimutti, yathārahaṁ maggo phalañca. Rasanti guṇo, sampattikiccaṁ vā , vuttanayena samāso. Vimuttānisaṁsaṁ, vimuttisampattikaṁ vā maggaphalanipphādanato, vimuttikiccaṁ vā kilesānamaccantavimuttisampādanatoti attho’’ti (dī. ni. ṭī. 1.paṭhamamahāsaṅgītikathāvaṇṇanā). Aṅguttaraṭṭhakathāyaṁ pana ‘‘attharasassādīsu attharaso nāma cattāri sāmaññaphalāni, dhammaraso nāma cattāro maggā, vimuttiraso nāma amatanibbāna’’nti (a. ni. aṭṭha. 1.1.335) vuttaṁ.",
  "tika-s0104t0:289": "Kiñcāpi avisesena sabbampi buddhavacanaṁ kilesavinayanena vinayo, yathānusiṭṭhaṁ paṭipajjamāne apāyapatanādito dhāraṇena dhammo ca hoti, tathāpi idhādhippeteyeva dhammavinaye vatticchāvasena sarūpato niddhāretuṁ ‘‘tattha vinayapiṭaka’’ntiādimāha. Avasesaṁ buddhavacanaṁ dhammo khandhādivasena sabhāvadhammadesanābāhullato. Atha vā yadipi vinayo ca dhammoyeva pariyattiyādibhāvato, tathāpi vinayasaddasannidhāne bhinnādhikaraṇabhāvena payutto dhammasaddo vinayatanti viparītaṁ tantimeva dīpeti yathā ‘‘puññañāṇasambhārā, gobalībadda’’nti. Payogavasena taṁ dassentena ‘‘tenevāhā’’tiādi vuttaṁ. Yena vinaya…pe… dhammo, teneva tesaṁ tathābhāvaṁ saṅgītikkhandhake (cūḷava. 347) āhāti attho.",
  "tika-s0104t0:290": "‘‘Anekajātisaṁsāra’’nti ayaṁ gāthā bhagavatā attano sabbaññutaññāṇapadaṭṭhānaṁ arahattappattiṁ paccavekkhantena ekūnavīsatimassa paccavekkhaṇañāṇassa anantaraṁ bhāsitā, tasmā ‘‘paṭhamabuddhavacana’’nti vuttā. Idaṁ kira sabbabuddhehi avijahitaṁ udānaṁ. Ayamassa saṅkhepattho – ahaṁ imassa attabhāvasaṅkhātassa gehassa kārakaṁ taṇhāvaḍḍhakiṁ gavesanto yena ñāṇena taṁ daṭṭhuṁ sakkā, tassa bodhiñāṇassatthāya dīpaṅkarapādamūle katābhinīhāro ettakaṁ kālaṁ anekajātisaṁsāraṁ anekajātisatasahassasaṅkhyaṁ saṁsāravaṭṭaṁ anibbisaṁ anibbisanto taṁ ñāṇaṁ avindanto alabhantoyeva sandhāvissaṁ saṁsariṁ. Yasmā jarābyādhimaraṇamissatāya jāti nāmesā punappunaṁ upagantuṁ dukkhā, na ca sā tasmiṁ adiṭṭhe nivattati, tasmā taṁ gavesanto sandhāvissanti attho. Idāni bho attabhāvasaṅkhātassa gehassa kāraka taṇhāvaḍḍhaki tvaṁ mayā sabbaññutaññāṇaṁ paṭivijjhantena diṭṭho asi. Puna imaṁ attabhāvasaṅkhātaṁ mama gehaṁ na kāhasi na karissasi. Tava sabbā avasesakilesa phāsukā mayā bhaggā bhañjitā . Imassa tayā katassa attabhāvasaṅkhātassa gehassa kūṭaṁ avijjāsaṅkhātaṁ kaṇṇikamaṇḍalaṁ visaṅkhataṁ viddhaṁsitaṁ. Idāni mama cittaṁ visaṅkhāraṁ nibbānaṁ ārammaṇakaraṇavasena gataṁ anupaviṭṭhaṁ. Ahañca taṇhānaṁ khaya saṅkhātaṁ arahattamaggaṁ, arahattaphalaṁ vā ajjhagā adhigato pattosmīti. Gaṇṭhipadesu pana visaṅkhāragataṁ cittameva taṇhānaṁ khayasaṅkhātaṁ arahattamaggaṁ, arahattaphalaṁ vā ajjhagā adhigatanti attho vutto.",
  "tika-s0104t0:291": "‘‘Sandhāvissa’’nti ettha ca ‘‘gāthāyamatītatthe imissa’’nti neruttikā. ‘‘Taṁkālavacanicchāyamatītepi bhavissantī’’ti keci. Punappunanti abhiṇhatthe nipāto. Pātabbā rakkhitabbāti phāsu pa-kārassa pha-kāraṁ katvā, phusitabbāti vā phāsu, sāyeva phāsukā. Ajjhagāti ca ‘‘ajjataniyamāttamiṁ vā aṁ vā’’ti vadanti. Yadi pana cittameva kattā, tadā parokkhāyeva. Antojappanavasena kira bhagavā ‘‘anekajātisaṁsāra’’nti gāthādvayamāha, tasmā esā manasā pavattitadhammānamādi. ‘‘Yadā have pātubhavanti dhammā’’ti ayaṁ pana vācāya pavattitadhammānanti vadanti.",
  "tika-s0104t0:292": "Kecīti khandhakabhāṇakā. Paṭhamaṁ vutto pana dhammapadabhāṇakānaṁ vādo. Yadā…pe… dhammāti ettha nidassanattho, ādyattho ca iti-saddo luttaniddiṭṭho. Nidassanena hi mariyādavacanena vinā padatthavipallāsakārināva attho paripuṇṇo na hoti. Tattha ādyatthameva iti-saddaṁ gahetvā iti-saddo ādiattho, ‘‘tena ātāpino…pe… sahetudhamma’ntiādigāthāttayaṁ saṅgaṇhātī’’ti (sārattha. ṭī. paṭhamamahāsaṅgītikathāvaṇṇanā) ācariyasāriputtattherena vuttaṁ. Khandhaketi mahāvagge. Udānagāthanti jātiyā ekavacanaṁ, tatthāpi vā paṭhamagāthameva gahetvā vuttanti veditabbaṁ.",
  "tika-s0104t0:293": "Ettha ca khandhakabhāṇakā evaṁ vadanti ‘‘dhammapadabhāṇakānaṁ gāthā manasāva desitattā tadā mahato janassa upakārāya nāhosi, amhākaṁ pana gāthā vacībhedaṁ katvā desitattā tadā suṇantānaṁ devabrahmānaṁ upakārāya ahosi, tasmā idameva paṭhamabuddhavacana’’nti. Dhammapadabhāṇakā pana ‘‘desanāya janassa upakārānupakārabhāvo paṭhamabhāve lakkhaṇaṁ na hoti, bhagavatā manasā paṭhamaṁ desitattā idameva paṭhamabuddhavacana’’nti vadanti . Tasmā ubhayampi ubhayathā yujjatīti veditabbaṁ. Nanu ca yadi ‘‘anekajātisaṁsāra’’nti gāthā manasāva desitā, atha kasmā dhammapadaṭṭhakathāyaṁ ‘‘anekajātisaṁsāra’nti imaṁ dhammadesanaṁ satthā bodhirukkhamūle nisinno udānavasena udānetvā aparabhāge ānandattherena puṭṭho kathesī’’ti (dha. pa. aṭṭha. 2.152 udānavatthu) vuttanti? Atthavasena tathāyeva gahetabbattā. Tatthāpi hi manasā udānetvāti atthoyeva gahetabbo. Desanā viya hi udānampi manasā udānaṁ, vacasā udānanti dvidhā viññāyati. Yadi cāyaṁ vacasā udānaṁ siyā, udānapāḷiyamāruḷhā bhaveyya , tasmā udānapāḷiyamanāruḷhabhāvoyeva vacasā anudānetvā manasā udānabhāve kāraṇanti daṭṭhabbaṁ. ‘‘Pāṭipadadivase’’ti idaṁ ‘‘sabbaññubhāvappattassā’’ti etena na sambajjhitabbaṁ, ‘‘paccavekkhantassa uppannā’’ti etena pana sambajjhitabbaṁ. Visākhapuṇṇamāyameva hi bhagavā paccūsasamaye sabbaññutaṁ patto. Lokiyasamaye pana evampi sambajjhanaṁ bhavati, tathāpi nesa sāsanasamayoti na gahetabbaṁ. Somanassameva somanassamayaṁ yathā ‘‘dānamayaṁ, sīlamaya’’nti, (dī. ni. 3.305; itivu. 60; netti. 34) taṁsampayuttañāṇenāti attho. Somanassena vā sahajātādisattiyā pakataṁ, tādisena ñāṇenātipi vaṭṭati.",
  "tika-s0104t0:294": "Handāti codanatthe nipāto. Iṅgha sampādethāti hi codeti. Āmantayāmīti paṭivedayāmi, bodhemīti attho. Voti pana ‘‘āmantayāmī’’ti etassa kammapadaṁ. ‘‘Āmantanatthe dutiyāyeva, na catutthī’’ti hi vatvā tamevudāharanti akkharacintakā. Vayadhammāti aniccalakkhaṇamukhena saṅkhārānaṁ dukkhānattalakkhaṇampi vibhāveti ‘‘yadaniccaṁ, taṁ dukkhaṁ. Yaṁ dukkhaṁ, tadanattā’’ti (saṁ. ni. 2.15, 45, 76, 77; 2.3.1, 4; paṭi. ma. 2.10) vacanato. Lakkhaṇattayavibhāvananayeneva ca tadārammaṇaṁ vipassanaṁ dassento sabbatitthiyānaṁ avisayabhūtaṁ buddhāveṇikaṁ catusaccakammaṭṭhānādhiṭṭhānaṁ aviparītaṁ nibbānagāminipaṭipadaṁ pakāsetīti daṭṭhabbaṁ. Idāni tattha sammāpaṭipattiyaṁ niyojeti ‘‘appamādena sampādethā’’ti, tāya catusaccakammaṭṭhānādhiṭṭhānāya aviparītanibbānagāminipaṭipadāya appamādena sampādethāti attho. Apica ‘‘vayadhammā saṅkhārā’’ti etena saṅkhepena saṁvejetvā ‘‘appamādena sampādethā’’ti saṅkhepeneva niravasesaṁ sammāpaṭipattiṁ dasseti . Appamādapadañhi sikkhattayasaṅgahitaṁ kevalaparipuṇṇaṁ sāsanaṁ pariyādiyitvā tiṭṭhati, sikkhattayasaṅgahitāya kevalaparipuṇṇāya sāsanasaṅkhātāya sammāpaṭipattiyā appamādena sampādethāti attho. Ubhinnamantareti dvinnaṁ vacanānamantarāḷe vemajjhe. Ettha hi kālavatā kālopi nidassito tadavinābhāvittāti veditabbo.",
  "tika-s0104t0:295": "Suttantapiṭakanti ettha suttameva suttantaṁ yathā ‘‘kammantaṁ, vananta’’nti. Saṅgītañca asaṅgītañcāti sabbasarūpamāha. ‘‘Asaṅgītanti ca saṅgītikkhandhakakathāvatthuppakaraṇādi. Keci pana ‘subhasuttaṁ (dī. ni. 1.444) paṭhamasaṅgītiyamasaṅgīta’nti vadanti, taṁ na yujjati. Paṭhamasaṅgītito puretarameva hi āyasmatā ānandattherena jetavane viharantena subhassa māṇavassa bhāsita’’nti (dī. ni. ṭī. paṭhamamahāsaṅgītikathāvaṇṇanā) ācariyadhammapālattherena vuttaṁ. Subhasuttaṁ pana ‘‘evaṁ me suttaṁ ekaṁ samayaṁ āyasmā ānando sāvatthiyaṁ viharati jetavane anāthapiṇḍikassa ārāme aciraparinibbute bhagavatī’’tiādinā (dī. ni. 1.444) āgataṁ. Tattha ‘‘evaṁ me suta’’ntiādivacanaṁ paṭhamasaṅgītiyaṁ āyasmatā ānandatthereneva vattuṁ yuttarūpaṁ na hoti. Na hi ānandatthero sayameva subhasuttaṁ desetvā ‘‘evaṁ me suta’’ntiādīni vadati. Evaṁ pana vattabbaṁ siyā ‘‘ekamidāhaṁ bhante samayaṁ sāvatthiyaṁ viharāmi jetavane anāthapiṇḍikassa ārāme’’tiādi. Tasmā dutiyatatiyasaṅgītikārakehi ‘‘evaṁ me suta’’ntiādinā subhasuttaṁ saṅgītimāropitaṁ viya dissati. Athācariyadhammapālattherassa evamadhippāyo siyā ‘‘ānandatthereneva vuttampi subhasuttaṁ paṭhamasaṅgītimāropetvā tantiṁ ṭhapetukāmehi mahākassapattherādīhi aññesu suttesu āgatanayeneva ‘evaṁ me suta’ntiādinā tanti ṭhapitā’’ti. Evaṁ sati yujjeyya. Atha vā āyasmā ānando subhasuttaṁ sayaṁ desentopi sāmaññaphalādīsu bhagavatā desitanayeneva desesīti bhagavato sammukhā laddhanaye ṭhatvā desitattā bhagavatā desitaṁ dhammaṁ attani adahanto ‘‘evaṁ me suta’’ntiādimāhāti evamadhippāyepi sati yujjateva. ‘‘Anusaṅgītañcā’’tipi pāṭho. Dutiyatatiyasaṅgītīsu puna saṅgītañcāti atthavasena ninnānākaraṇameva. Samodhānetvā vinayapiṭakaṁ nāma veditabbaṁ, sutta…pe… abhidhammapiṭakaṁ nāma veditabbanti yojanā.",
  "tika-s0104t0:296": "Bhikkhubhikkhunīpātimokkhavasena ubhayāni pātimokkhāni. Bhikkhubhikkhunīvibhaṅgavasena dve vibhaṅgā. Mahāvaggacūḷavaggesu āgatā dvāvīsati khandhakā. Paccekaṁ soḷasahi vārehi upalakkhitattā soḷasa parivārāti vuttaṁ. Parivārapāḷiyañhi mahāvibhaṅge soḷasa vārā, bhikkhunīvibhaṅge soḷasa vārā cāti bāttiṁsa vārā āgatā. Potthakesu pana katthaci ‘‘parivārā’’ti ettakameva dissati, bahūsu pana potthakesu vinayaṭṭhakathāyaṁ, abhidhammaṭṭhakathāyañca ‘‘soḷasa parivārā’’ti evameva dissamānattā ayampi pāṭho na sakkā paṭibāhitunti tassevattho vutto. ‘‘Itī’’ti yathāvuttaṁ buddhavacanaṁ nidassetvā ‘‘ida’’nti taṁ parāmasati. Iti-saddo vā idamatthe, idanti vacanasiliṭṭhatāmattaṁ, iti idanti vā pariyāyadvayaṁ idamattheyeva vattati ‘‘idānetarahi vijjatī’’tiādīsu viya. Esa nayo īdisesu. Brahmajālādīni catuttiṁsa suttāni saṅgayhanti ettha, etena vā, tesaṁ vā saṅgaho gaṇanā etassāti brahmajālādicatuttiṁsasuttasaṅgaho. Evamitaresupi. Heṭṭhā vuttesu dīghabhāṇakamajjhimabhāṇakānaṁ vādesu majjhimabhāṇakānaññeva vādassa yuttatarattā khuddakapāṭhādayopi suttantapiṭakeyeva saṅgahetvā dassento ‘‘khuddaka…pe… suttantapiṭakaṁ nāmā’’ti āha. Tattha ‘‘suṇātha bhāvitattānaṁ, gāthā atthūpanāyikāti (theragā. nidānagāthā) vuttattā ‘‘theragāthā therīgāthā’’ti ca pāṭho yutto.",
  "tika-s0104t0:297": "Evaṁ sarūpato piṭakattayaṁ niyametvā idāni nibbacanaṁ dassetuṁ ‘‘tatthā’’tiādi vuttaṁ. Tatthāti tesu tibbidhesu piṭakesu. Vividhavisesanayattāti vividhanayattā, visesanayattā ca. Vinayanatoti vinayanabhāvato, bhāvappadhānaniddesoyaṁ, bhāvalopo vā, itarathā dabbameva padhānaṁ siyā, tathā ca sati vinayanatāguṇasamaṅginā vinayadabbeneva hetubhūtena vinayoti akkhāto, na pana vinayanatāguṇenāti anadhippetatthappasaṅgo bhaveyya. Ayaṁ nayo edisesu. Vinīyate vā vinayanaṁ, tatoti attho. Ayaṁ vinayoti atthapaññattibhūto saññīsaṅkhāto ayaṁ tanti vinayo. Vinayoti akkhātoti saddapaññattibhūto saññāsaṅkhāto vinayo nāmāti kathito. Atthapaññattiyā hi nāmapaññattivibhāvanaṁ nibbacananti.",
  "tika-s0104t0:298": "Idāni imissā gāthāya atthaṁ vibhāvento āha ‘‘vividhā hī’’tiādi. ‘‘Vividhā ettha nayā, tasmā vividhanayattā vinayoti akkhāto’’tiādinā yojetabbaṁ. Vividhattaṁ sarūpato dasseti ‘‘pañcavidhā’’tiādinā, tathā visesattampi ‘‘daḷhīkammā’’tiādinā. Lokavajjesu sikkhāpadesu daḷhīkammapayojanā, paṇṇattivajjesu sithilakaraṇapayojanā. Saññamavelaṁ abhibhavitvā pavatto ācāro ajjhācāro, vītikkamo, kāye, vācāya ca pavatto so, tassa nisedhanaṁ tathā, tena tathānisedhanameva pariyāyena kāyavācāvinayanaṁ nāmāti dasseti. ‘‘Tasmā’’ti vatvā tassānekadhā parāmasanamāha ‘‘vividhanayattā’’tiādi. Yathāvuttā ca gāthā īdisassa nibbacanassa pakāsanatthaṁ vuttāti dassetuṁ ‘‘tenā’’tiādi vuttaṁ. Tenāti vividhanayattādihetunā karaṇabhūtenāti vadanti. Apica ‘‘vividhā hī’’tiādivākyassa yathāvuttassa guṇaṁ dassento ‘‘tenā’’tiādimāhātipi sambandhaṁ vadanti. Evaṁ sati tenāti vividhanayattādinā hetubhūtenāti attho. Atha vā yathāvuttavacanameva sandhāya porāṇehi ayaṁ gāthā vuttāti saṁsandetuṁ ‘‘tenā’’tiādi vuttantipi vadanti, dutiyanaye viya ‘‘tenā’’ti padassa attho. Etanti gāthāvacanaṁ. Etassāti vinayasaddassa, ‘‘vacanatthā’’ti padena sambandho. ‘‘Vacanassa attho’’ti hi sambandhe vuttepi tassa vacanasāmaññato visesaṁ dassetuṁ ‘‘etassā’’ti puna vuttaṁ. Neruttikā pana samāsataddhitesu siddhesu sāmaññattā, nāmasaddattā ca edisesu saddantarena visesitabhāvaṁ icchanti.",
  "tika-s0104t0:299": "‘‘Atthāna’’nti padaṁ ‘‘sūcanato…pe… suttāṇā’’ti padehi yathārahaṁ kammasambandhavasena yojetabbaṁ. Tamatthaṁ vivarati ‘‘tañhī’’tiādinā. Attatthaparatthādibhede attheti yo taṁ suttaṁ sajjhāyati, suṇāti, vāceti, cinteti, deseti ca, suttena saṅgahito sīlādiattho tassapi hoti, tena parassa sādhetabbato parassapīti tadubhayaṁ taṁ suttaṁ sūceti dīpeti, tathā diṭṭhadhammikasamparāyikatthe lokiyalokuttaratthe cāti evamādibhede atthe ādi-saddena saṅgaṇhāti. Atthasaddo cāyaṁ hitapariyāyo, na bhāsitatthavacano. Yadi siyā, suttaṁ attanopi bhāsitatthaṁ sūceti, parassapīti ayamanadhippetattho vutto siyā. Suttena hi yo attho pakāsito, so tasseva pakāsakassa suttassa hoti, tasmā na tena parattho sūcito, tena sūcetabbassa paratthassa nivattetabbassa abhāvā attatthaggahaṇañca na kattabbaṁ. Attatthaparatthavinimuttassa bhāsitatthassa abhāvā ādiggahaṇañca na kattabbaṁ, tasmā yathāvuttassa hitapariyāyassa atthassa sutte asambhavato suttādhārassa puggalassa vasena attatthaparatthā vuttā.",
  "tika-s0104t0:300": "Atha vā suttaṁ anapekkhitvā ye attatthādayo atthappabhedā ‘‘na ha’ññadattha’tthi pasaṁsalābhā’’ti etassa padassa niddese (mahāni. 63) vuttā ‘‘attattho, parattho, ubhayattho, diṭṭhadhammiko attho, samparāyiko attho, uttāno attho, gambhīro attho, gūḷho attho, paṭicchanno attho, neyyo attho, nīto attho, anavajjo attho, nikkileso attho, vodāno attho, paramattho’’ti, (mahāni. 63) te atthappabhede sūcetīti attho gahetabbo. Kiñcāpi hi suttanirapekkhaṁ attatthādayo vuttā suttatthabhāvena aniddiṭṭhattā, tesu pana ekopi atthappabhedo suttena dīpetabbataṁ nātivattatīti. Imasmiñca atthavikappe atthasaddo bhāsitatthapariyāyopi hoti. Ettha hi purimakā pañca atthappabhedā hitapariyāyā, tato pare cha bhāsitatthappabhedā, pacchimakā cattāro ubhayasabhāvā. Tattha suviññeyyatāya vibhāvena anagādhabhāvo uttāno. Duradhigamatāya vibhāvena agādhabhāvo gambhīro. Avivaṭo gūḷho. Mūludakādayo viya paṁsunā akkharasannivesādinā tirohito paṭicchanno. Niddhāretvā ñāpetabbo neyyo. Yathārutavasena veditabbo nīto. Anavajjanikkilesavodānā pariyāyavasena vuttā, kusalavipākakiriyādhammavasena vā yathākkamaṁ yojetabbā. Paramattho nibbānaṁ, dhammānaṁ aviparītasabhāvo eva vā.",
  "tika-s0104t0:301": "Atha vā ‘‘attanā ca appiccho hotī’’ti attatthaṁ, ‘‘appicchakathañca paresaṁ kattā hotī’’ti paratthaṁ sūceti. Evaṁ ‘‘attanā ca pāṇātipātā paṭivirato hoti, parañca pāṇātipātā veramaṇiyā samādapetī’’tiādisuttāni (a. ni. 4.99, 265) yojetabbāni. Apare pana ‘‘yathāsabhāvaṁ bhāsitaṁ attatthaṁ, pūraṇakassapādīnamaññatitthiyānaṁ samayabhūtaṁ paratthaṁ sūceti, suttena vā saṅgahitaṁ attatthaṁ, suttānulomabhūtaṁ paratthaṁ, suttantanayabhūtaṁ vā attatthaṁ, vinayābhidhammanayabhūtaṁ paratthaṁ sūcetī’’tipi vadanti. Vinayābhidhammehi ca visesetvā suttasaddassa attho vattabbo, tasmā veneyyajjhāsayavasappavattāya desanāya sātisayaṁ attahitaparahitādīni pakāsitāni honti tappadhānabhāvato, na pana āṇādhammasabhāva-vasappavattāyāti idameva ‘‘atthānaṁ sūcanato sutta’’nti vuttaṁ. Sūca-saddassa cettha rasso. ‘‘Evañca katvā ‘ettakaṁ tassa bhagavato suttāgataṁ suttapariyāpanna’nti (pāci. 655, 1242) ca sakavāde pañca suttasatānī’ti (aṭṭhasā. nidānakathā, kathā. aṭṭha. nidānakathā) ca evamādīsu suttasaddo upacaritoti gahetabbo’’ti (sārattha. ṭī. paṭhamamahāsaṅgītikathāvaṇṇanā) ācariyasāriputtattherena vuttaṁ. Aññe pana yathāvuttasadiseneva nibbacanena suttasaddassa vinayābhidhammānampi vācakattaṁ vadanti.",
  "tika-s0104t0:302": "Sutte ca āṇādhammasabhāvo veneyyajjhāsayamanuvattati, na vinayābhidhammesu viya veneyyajjhāsayo āṇādhammasabhāve, tasmā veneyyānaṁ ekantahitapaṭilābhasaṁvattanikā suttantadesanāti āha ‘‘suvuttā cettha atthā’’tiādi. ‘‘Ekantahitapaṭilābhasaṁvattanikā suttantadesanā’’ti idampi veneyyānaṁ hitasampādane suttantadesanāya tapparabhāvameva sandhāya vuttaṁ. Tapparabhāvo ca veneyyajjhāsayānulomato daṭṭhabbo. Tenevāha ‘‘veneyyajjhāsayānulomena vuttattā’’ti. Etena ca hetunā nanu vinayābhidhammāpi suvuttā, atha kasmā idameva evaṁ vuttanti anuyogaṁ pariharati.",
  "tika-s0104t0:303": "Anupubbasikkhādivasena kālantarena atthābhinipphattiṁ dassetuṁ ‘‘sassamiva phala’’nti vuttaṁ. Idaṁ vuttaṁ hoti – yathā sassaṁ nāma vapanaropanādikkhaṇeyeva phalaṁ na pasavati, anupubbajagganādivasena kālantareneva pasavati, tathā idampi savanadhāraṇādikkhaṇeyeva atthe na pasavati, anupubbasikkhādivasena kālantareneva pasavatīti. Pasavatīti ca phalati, abhinipphādetīti attho. Abhinipphādanameva hi phalanaṁ. Upāyasamaṅgīnaññeva atthābhinipphattiṁ dassento ‘‘dhenu viya khīra’’nti āha. Ayamettha adhippāyo – yathā dhenu nāma kāle jātavacchā thanaṁ gahetvā duhataṁ upāyavantānameva khīraṁ paggharāpeti, na akāle ajātavacchā. Kālepi vā visāṇādikaṁ gahetvā duhataṁ anupāyavantānaṁ, tathā idampi nissaraṇādinā savanadhāraṇādīni kurutaṁ upāyavantānameva sīlādiatthe paggharāpeti, na alagaddūpamāya savanadhāraṇādīni kurutaṁ anupāyavantānanti. Yadipi ‘‘sūdatī’’ti etassa gharati siñcatīti attho, tathāpi sakammikadhātuttā paggharāpetīti kāritavasena attho vutto yathā ‘‘taratī’’ti etassa nipātetīti attho’’ti. ‘‘Suttāṇā’’ti etassa atthamāha ‘‘suṭṭhu ca ne tāyatī’’ti. Neti atthe.",
  "tika-s0104t0:304": "Suttasabhāganti suttasadisaṁ. Tabbhāvaṁ dasseti ‘‘yathā hī’’tiādinā. Tacchakānaṁ suttanti vaḍḍhakīnaṁ kāḷasuttaṁ. Pamāṇaṁ hoti tadanusārena tacchanato. Idaṁ vuttaṁ hoti – yathā kāḷasuttaṁ pasāretvā saññāṇe kate gahetabbaṁ, vissajjetabbañca paññāyati, tasmā taṁ tacchakānaṁ pamāṇaṁ hoti, evaṁ vivādesu uppannesu sutte ānītamatte ‘‘idaṁ gahetabbaṁ, idaṁ vissajjetabba’’nti pākaṭattā vivādo vūpasammati, tasmā etaṁ viññūnaṁ pamāṇanti. Idāni aññathāpi suttasabhāgataṁ vibhāvento ‘‘yathā cā’’tiādimāha. Suttenāti pupphāvutena yena kenaci thirasuttena. Saṅgahitānīti suṭṭhu, samaṁ vā gahitāni, āvutānīti attho. Na vikiriyantīti ito cito ca vippakiṇṇābhāvamāha, na viddhaṁsīyantīti chejjabhejjābhāvaṁ. Ayametthādhippāyo – yathā thirasuttena saṅgahitāni pupphāni vātena na vikiriyanti na viddhaṁsīyanti, evaṁ suttena saṅgahitā atthā micchāvādena na vikiriyanti na viddhaṁsīyantīti. Veneyyajjhāsayavasappavattāya ca desanāya attatthaparatthādīnaṁ sātisayappakāsanato āṇādhammasabhāvehi vinayābhidhammehi visesetvā imasseva suttasabhāgatā vuttā. ‘‘Tenā’’tiādīsu vuttanayānusārena sambandho ceva attho ca yathārahaṁ vattabbo. Ettha ca ‘‘suttantapiṭaka’’nti heṭṭhā vuttepi antasaddassa avacanaṁ tassa visuṁ atthābhāvadassanatthaṁ tabbhāvavuttito. Sahayogassa hi saddassa avacanena sesatā tassa tulyādhikaraṇataṁ, anatthakataṁ vā ñāpeti.",
  "tika-s0104t0:305": "Yanti esa nipāto kāraṇe, yenāti attho. Ettha abhidhamme vuḍḍhimanto dhammā yena vuttā, tena abhidhammo nāma akkhātoti paccekaṁ yojetabbaṁ. Abhi-saddassa atthavasenāyaṁ pabhedoti tassa tadatthappavattatādassanena tamatthaṁ sādhento ‘‘ayañhī’’tiādimāha. Abhi-saddo kamanakiriyāya vuḍḍhibhāvasaṅkhātamatirekatthaṁ dīpetīti vuttaṁ ‘‘abhikkamantītiādīsu vuḍḍhiyaṁ āgato’’ti. Abhiññātāti aḍḍhacandādinā kenaci saññāṇena ñātā, paññātā pākaṭāti vuttaṁ hoti. Aḍḍhacandādibhāvo hi rattiyā upalakkhaṇavasena paññāṇaṁ hoti ‘‘yasmā aḍḍho, tasmā aṭṭhamī. Yasmā ūno, tasmā cātuddasī. Yasmā puṇṇo, tasmā pannarasī’’ti. Abhilakkhitāti etthāpi ayamevattho veditabbo, idaṁ pana mūlapaṇṇāsake bhayabheravasutte (ma. ni. 1.34) abhilakkhitasaddapariyāyo abhiññātasaddoti āha ‘‘abhiññātā abhilakkhitātiādīsu lakkhaṇe’’ti. Yajjevaṁ lakkhitasaddasseva lakkhaṇatthadīpanato abhi-saddo anatthakova siyāti? Nevaṁ daṭṭhabbaṁ tassāpi tadatthajotanato. Vācakasaddasannidhāne hi upasagganipātā tadatthajotakamattāti lakkhitasaddena vācakabhāvena pakāsitassa lakkhaṇatthasseva jotakabhāvena pakāsanato abhi-saddopi lakkhaṇe pavattatīti vuttoti daṭṭhabbaṁ. Rājābhirājāti parehi rājūhi pūjitumaraho rājā. Pūjiteti pūjārahe. Idaṁ pana suttanipāte selasutte (su. ni. 553 ādayo).",
  "tika-s0104t0:306": "Abhidhammeti ‘‘supinantena sukkavisaṭṭhiyā anāpattibhāvepi akusalacetanā upalabbhatī’’tiādinā (sārattha. ṭī. paṭhamamahāsaṅgītikathāvaṇṇanā) vinayapaññattiyā saṅkaravirahite dhamme. Pubbāparavirodhābhāvena yathāvuttadhammānameva aññamaññasaṅkaravirahato aññamaññasaṅkaravirahite dhammetipi vadanti. ‘‘Pāṇātipāto akusala’’nti (ma. ni. 2.192) evamādīsu vā maraṇādhippāyassa jīvitindriyupacchedakapayogasamuṭṭhāpikā cetanā akusalo, na pāṇasaṅkhātajīvitindriyassa upacchedasaṅkhāto atipāto. Tathā ‘‘adinnassa parasantakassa ādānasaṅkhātā viññatti abyākato dhammo, taṁviññattisamuṭṭhāpikā theyyacetanā akusalo dhammo’’ti evamādināpi aññamaññasaṅkaravirahite dhammeti attho veditabbo. Abhivinayeti ettha pana ‘‘jātarūparajataṁ na paṭiggahetabba’’nti vadanto vinaye vineti nāma. Ettha ca ‘‘evaṁ paṭiggaṇhato pācittiyaṁ, evaṁ pana dukkaṭa’’nti vadanto abhivinaye vineti nāmāti vadanti. Tasmā jātarūparajataṁ parasantakaṁ theyyacittena gaṇhantassa yathāvatthuṁ pārājikathullaccayadukkaṭesu aññataraṁ, bhaṇḍāgārikasīsena gaṇhantassa pācittiyaṁ, attano atthāya gaṇhantassa nissaggiyaṁ pācittiyaṁ, kevalaṁ lolatāya gaṇhantassa anāmāsadukkaṭaṁ, rūpiyachaḍḍakasammatassa anāpattīti evaṁ aññamaññasaṅkaravirahite vinayepi paṭibalo vinetunti attho daṭṭhabbo. Evaṁ pana paricchinnataṁ sarūpato saṅkhepeneva dassento ‘‘aññamañña…pe… hotī’’ti āha.",
  "tika-s0104t0:307": "Abhikkantenāti ettha kantiyā adhikattaṁ abhi-saddo dīpetīti vuttaṁ ‘‘adhike’’ti. Nanu ca ‘‘abhikkamantī’’ti ettha abhi-saddo kamanakiriyāya vuḍḍhibhāvaṁ atirekattaṁ dīpeti, ‘‘abhiññātā abhilakkhitā’’ti ettha ñāṇalakkhaṇakiriyānaṁ supākaṭataṁ visesaṁ, ‘‘abhikkantenā’’ti ettha kantiyā adhikattaṁ visiṭṭhabhāvaṁ dīpetīti idaṁ tāva yuttaṁ kiriyāvisesakattā upasaggassa. ‘‘Pādayo kiriyāyoge upasaggā’’ti hi saddasatthe vuttaṁ. ‘‘Abhirājā, abhivinaye’’ti pana pūjitaparicchinnesu rājavinayesu abhi-saddo vattatīti kathametaṁ yujjeyya. Na hi asatvavācī saddo satvavācako sambhavatīti? Natthi atra doso pūjanaparicchedanakiriyānampi dīpanato, tāhi ca kiriyāhi yuttesu rājavinayesupi pavattattā. Abhipūjito rājāti hi atthena kiriyākārakasambandhaṁ nimittaṁ katvā kammasādhanabhūtaṁ rājadabbaṁ abhi-saddo padhānato vadati, pūjanakiriyaṁ pana appadhānato. Tathā abhiparicchinno vinayoti atthena kiriyākārakasambandhaṁ nimittaṁ katvā kammasādhanabhūtaṁ vinayadabbaṁ abhi-saddo padhānato vadati, paricchindanakiriyaṁ pana appadhānato. Tasmā atimālādīsu ati-saddo viya abhi-saddo ettha saha sādhanena kiriyaṁ vadatīti abhirājaabhivinayasaddā sopasaggāva siddhā. Evaṁ abhidhammasaddepi abhisaddo saha sādhanena vuḍḍhiyādikiriyaṁ vadatīti ayamattho dassitoti veditabbaṁ.",
  "tika-s0104t0:308": "Hotu abhi-saddo yathāvuttesu atthesu, tappayogena pana dhammasaddena dīpitā vuḍḍhimantādayo dhammā ettha vuttā na bhaveyyuṁ, kathaṁ ayamattho yujjeyyāti anuyoge sati taṁ pariharanto ‘‘ettha cā’’tiādimāha. Tattha etthāti etasmiṁ abhidhamme. Upanyāse ca-saddo. Bhāvetīti cittassa vaḍḍhanaṁ vuttaṁ, pharitvāti ārammaṇassa vaḍḍhanaṁ, tasmā tāhi bhāvanāpharaṇavuḍḍhīhi vuḍḍhimantopi dhammā vuttāti attho . Ārammaṇādīhīti ārammaṇasampayuttakammadvārapaṭipadādīhi. Ekantato lokuttaradhammānaññeva pūjārahattā ‘‘sekkhā dhammā’’tiādinā teyeva pūjitāti dassitā. ‘‘Pūjārahā’’ti etena kattādisādhanaṁ, atītādikālaṁ, sakkuṇeyyatthaṁ vā nivatteti. Pūjitabbāyeva hi dhammā kālavisesaniyamarahitā pūjārahā ettha vuttāti adhippāyo dassito. Sabhāvaparicchinnattāti phusanādisabhāvena paricchinnattā. Kāmāvacarehi mahantabhāvato mahaggatā dhammā adhikā, tatopi uttaravirahato anuttarā dhammāti dasseti ‘‘mahaggatā’’tiādinā. Tenāti ‘‘vuḍḍhimanto’’tiādinā vacanena karaṇabhūtena, hetubhūtena vā.",
  "tika-s0104t0:309": "Yaṁ panetthāti etesu vinayādīsu tīsu aññamaññavisiṭṭhesu yaṁ avisiṭṭhaṁ samānaṁ, taṁ piṭakanti attho. Vinayādayo hi tayo saddā aññamaññāsādhāraṇattā visiṭṭhā nāma, piṭakasaddo pana tehi tīhipi sādhāraṇattā ‘‘avisiṭṭho’’ti vuccati. Pariyattibbhājanatthatoti pariyāpuṇitabbatthapatiṭṭhānatthehi karaṇabhūtehi, visesanabhūtehi vā. Apica pariyattibbhājanatthato pariyattibhājanatthanti āhūti attho daṭṭhabbo. Paccattatthe hi to-saddo iti-saddena niddisitabbattā. Itinā niddisitabbehito – saddamicchanti neruttikā yathā ‘‘aniccato dukkhato anattato vipassantī’’ti (paṭṭhā. 1.1.406, 408, 411) etena pariyāpuṇitabbato, taṁtadatthānaṁ bhājanato ca piṭakaṁ nāmāti dasseti. Anipphannapāṭipadikapadañhetaṁ. Saddavidū pana ‘‘piṭa saddasaṅghāṭesū’’ti vatvā idha vuttameva payogamudāharanti, tasmā tesaṁ matena piṭīyati saddīyati pariyāpuṇīyatīti piṭakaṁ, piṭīyati vā saṅghāṭīyati taṁtadattho etthāti piṭakanti nibbacanaṁ kātabbaṁ. ‘‘Tenā’’tiādinā samāsaṁ dasseti.",
  "tika-s0104t0:310": "Māpiṭakasampadānenāti kālāmasutte, (a. ni. 3.66) sāḷhasutte (a. ni. 3.67) ca āgataṁ pāḷimāha. Tadaṭṭhakathāyañca ‘‘amhākaṁ piṭakatantiyā saddhiṁ sametīti mā gaṇhitthā’’ti (a. ni. aṭṭha. 2.3.66) attho vutto. Ācariyasāriputtattherena pana ‘‘pāḷisampadānavasena mā gaṇhathā’’ti (sārattha. ṭī. paṭhamamahāsaṅgītikathāvaṇṇanā) vuttaṁ. Kudālapiṭakamādāyāti kudālañca piṭakañca ādāya. Ku vuccati pathavī, tassā dālanato vidālanato ayomayaupakaraṇaviseso kudālaṁ nāma. Tesaṁ tesaṁ vatthūnaṁ bhājanabhāvato tālapaṇṇavettalatādīhi kato bhājanaviseso piṭakaṁ nāma. Idaṁ pana mūlapaṇṇāsake kakacūpamasutte (ma. ni. 1.227).",
  "tika-s0104t0:311": "‘‘Tena…pe… ñeyyā’’ti gāthāpadaṁ ulliṅgetvā ‘‘tenā’’tiādinā vivarati. Sabbādīhi sabbanāmehi vuttassa vā liṅgamādiyate, vuccamānassa vā, idha pana vatticchāya vuttassevāti katvā ‘‘vinayo ca so piṭakañcā’’ti vuttaṁ. ‘‘Yathāvutteneva nayenā’’ti iminā ‘‘evaṁ duvidhatthena…pe… katvā’’ti ca ‘‘pariyattibhāvato, tassa tassa atthassa bhājanato cā’’ti ca vuttaṁ sabbamatidisati. Tayopīti ettha apisaddo, pi-saddo vā avayavasampiṇḍanattho. ‘‘Apī’’ti avatvā ‘‘pī’’ti vadanto hi api-saddo viya pi-saddopi visuṁ nipāto atthīti dasseti.",
  "tika-s0104t0:312": "Kathetabbānaṁ atthānaṁ desakāyattena āṇādividhinā atisajjanaṁ pabodhanaṁ desanā. Sāsitabbapuggalagatena yathāparādhādisāsitabbabhāvena anusāsanaṁ vinayanaṁ sāsanaṁ. Kathetabbassa saṁvarāsaṁvarādino atthassa kathanaṁ vacanapaṭibaddhatākaraṇaṁ kathā, idaṁ vuttaṁ hoti – desitāraṁ bhagavantamapekkhitvā desanā, sāsitabbapuggalavasena sāsanaṁ, kathetabbassa atthassa vasena kathāti evamimesaṁ nānākaraṇaṁ veditabbanti. Ettha ca kiñcāpi desanādayo desetabbādinirapekkhā na honti, āṇādayo pana visesato desakādiadhīnāti taṁ taṁ visesayogavasena desanādīnaṁ bhedo vutto. Yathā hi āṇāvidhānaṁ visesato āṇārahādhīnaṁ tattha kosallayogato, evaṁ vohāraparamatthavidhānāni ca vidhāyakādhīnānīti āṇādividhino desakāyattatā vuttā. Aparādhajjhāsayānurūpaṁ viya ca dhammānurūpampi sāsanaṁ visesato, tathā vinetabbapuggalāpekkhanti sāsitabbapuggalavasena sāsanaṁ vuttaṁ. Saṁvarāsaṁvaranāmarūpānaṁ viya ca vinibbeṭhetabbāya diṭṭhiyā kathanaṁ sati vācāvatthusmiṁ, nāsatīti visesato tadadhīnaṁ, tasmā kathetabbassa atthassa vasena kathā vuttā. Honti cettha –",
  "tika-s0104t0:313": "‘‘Desakassa vasenettha, desanā piṭakattayaṁ;",
  "tika-s0104t0:314": "Sāsitabbavasenetaṁ, sāsananti pavuccati.",
  "tika-s0104t0:315": "Kathetabbassa atthassa, vasenāpi kathāti ca;",
  "tika-s0104t0:316": "Desanāsāsanakathā-bhedampevaṁ pakāsaye’’ti.",
  "tika-s0104t0:317": "Padattayampetaṁ samodhānetvā tāsaṁ bhedoti katvā bhedasaddo visuṁ visuṁ yojetabbo dvandapadato paraṁ suyyamānattā ‘‘desanābhedaṁ, sāsanabhedaṁ, kathābhedañca yathārahaṁ paridīpaye’’ti. Bhedanti ca nānattaṁ, visesaṁ vā. Tesu piṭakesu. Sikkhā ca pahānañca gambhīrabhāvo ca, tañca yathārahaṁ paridīpaye.",
  "tika-s0104t0:318": "Dutiyagāthāya pariyattibhedaṁ pariyāpuṇanassa pakāraṁ, visesañca vibhāvaye. Yahiṁ vinayādike piṭake. Yaṁ sampattiṁ, vipattiñca yathā bhikkhu pāpuṇāti, tathā tampi sabbaṁ tahiṁ vibhāvayeti sambandho. Atha vā yaṁ pariyattibhedaṁ sampattiṁ, vipattiñca yahiṁ yathā bhikkhu pāpuṇāti, tathā tampi sabbaṁ tahiṁ vibhāvayeti yojetabbaṁ. Yathāti ca yehi upārambhādihetupariyāpuṇanādippakārehi, upārambhanissaraṇadhammakosarakkhaṇahetupariyāpuṇanaṁ suppaṭipattiduppaṭipattīti etehi pakārehīti vuttaṁ hoti. Santesupi ca aññesu tathā pāpuṇantesu jeṭṭhaseṭṭhāsannasadāsannihitabhāvato, yathānusiṭṭhaṁ sammāpaṭipajjanena dhammādhiṭṭhānabhāvato ca bhikkhūti vuttaṁ.",
  "tika-s0104t0:319": "Tatrāti tāsu gāthāsu. Ayanti adhunā vakkhamānā kathā. Paridīpanāti samantato pakāsanā, kiñcimattampi asesetvā vibhajanāti vuttaṁ hoti. Vibhāvanāti evaṁ paridīpanāyapi sati gūḷhaṁ paṭicchannamakatvā sotūnaṁ suviññeyyabhāvena āvibhāvanā. Saṅkhepena paridīpanā, vitthārena vibhāvanātipi vadanti. Apica etaṁ padadvayaṁ heṭṭhā vuttānurūpato kathitaṁ, atthato pana ekameva. Tasmā paridīpanā paṭhamagāthāya, vibhāvanā dutiyagāthāyāti yojetabbaṁ. Ca-saddena ubhayatthaṁ aññamaññaṁ samucceti. Kasmā, vuccantīti āha ‘‘ettha hī’’tiādi. Hīti kāraṇe nipāto ‘‘akkharavipattiyaṁ hī’’tiādīsu viya. Yasmā, kasmāti vā attho. Āṇaṁ paṇetuṁ [ṭhapetuṁ (sārattha. ṭī. 1.paṭhamamahāsaṅgītikathāvaṇṇanā)] arahatīti āṇāraho, sammāsambuddhattā, mahākāruṇikatāya ca aviparītahitopadesakabhāvena pamāṇavacanattā āṇārahena bhagavatāti attho. Vohāraparamatthadhammānampi tattha sabbhāvato ‘‘āṇābāhullato’’ti vuttaṁ, tena yebhuyyanayaṁ dasseti. Ito paresupi eseva nayo. Visesena sattānaṁ manaṁ avaharatīti vohāro, paññatti, tasmiṁ kusalo, tena.",
  "tika-s0104t0:320": "Pacuro bahulo aparādho doso vītikkamo yesaṁ te pacurāparādhā, seyyasakattherādayo. Yathāparādhanti dosānurūpaṁ. ‘‘Anekajjhāsayā’’tiādīsu āsayova ajjhāsayo, so atthato diṭṭhi, ñāṇañca, pabhedato pana catubbidho hoti. Vuttañca –",
  "tika-s0104t0:321": "‘‘Sassatucchedadiṭṭhī ca, khanti cevānulomikā;",
  "tika-s0104t0:322": "Yathābhūtañca yaṁ ñāṇaṁ, etaṁ āsayasaddita’’nti.",
  "tika-s0104t0:323": "Tattha sabbadiṭṭhīnaṁ sassatucchedadiṭṭhīhi saṅgahitattā sabbepi diṭṭhigatikā sattā imā eva dve diṭṭhiyo sannissitā. Yathāha ‘‘dvayanissito kho panāyaṁ kaccāna loko yebhuyyena atthitañca natthitañcā’’ti, (saṁ. ni. 2.15) atthitāti hi sassataggāho adhippeto, natthitāti ucchedaggāho. Ayaṁ tāva vaṭṭanissitānaṁ puthujjanānaṁ āsayo. Vivaṭṭanissitānaṁ pana suddhasattānaṁ anulomikā khanti, yathābhūtañāṇanti duvidho āsayo. Tattha ca anulomikā khanti vipassanāñāṇaṁ. Yathābhūtañāṇaṁ pana kammasakatāñāṇaṁ. Catubbidho peso āsayanti sattā ettha nivasanti, cittaṁ vā āgamma seti etthāti āsayo migāsayo viya. Yathā migo gocarāya gantvāpi paccāgantvā tattheva vanagahane sayatīti taṁ tassa ‘‘āsayo’’ti vuccati, tathā cittaṁ aññathāpi pavattitvā yattha paccāgamma seti, tassa so ‘‘āsayo’’ti. Kāmarāgādayo satta anusayā. Mūsikavisaṁ viya kāraṇalābhe uppajjamānārahā anāgatā, atītā, paccuppannā ca taṁsabhāvattā tathā vuccanti. Na hi dhammānaṁ kālabhedena sabhāvabhedoti. Cariyāti rāgacariyādikā cha mūlacariyā, antarabhedena anekavidhā, saṁsaggavasena pana tesaṭṭhi honti. Atha vā cariyāti sucaritaduccaritavasena duvidhaṁ caritaṁ. Tañhi vibhaṅge caritaniddese niddiṭṭhaṁ.",
  "tika-s0104t0:324": "‘‘Adhimutti nāma ‘ajjeva pabbajissāmi, ajjeva arahattaṁ gaṇhissāmī’tiādinā tanninnabhāvena pavattamānaṁ sanniṭṭhāna’’nti (sārattha. ṭī. paṭhamamahāsaṅgītikathāvaṇṇanā) gaṇṭhipadesu vuttaṁ. Ācariyadhammapālattherena pana ‘‘adhimutti nāma sattānaṁ pubbacariyavasena abhiruci, sā duvidhā hīnapaṇītabhedenā’ti (dī. ni. ṭī. paṭhamamahāsaṅgītikathāvaṇṇanā) vuttaṁ. Tathā hi yāya hīnādhimuttikā sattā hīnādhimuttikeyeva satte sevanti, paṇītādhimuttikā paṇītādhimuttikeyeva . Sace hi ācariyupajjhāyā sīlavanto na honti, saddhivihārikā sīlavanto, te attano ācariyupajjhāyepi na upasaṅkamanti, attanā sadise sāruppabhikkhūyeva upasaṅkamanti. Sace ācariyupajjhāyā sāruppabhikkhū, itare asāruppā, tepi na ācariyupajjhāye upasaṅkamanti, attanā sadise asāruppabhikkhūyeva upasaṅkamanti. Dhātusaṁyuttavasena (saṁ. ni. 2.85 ādayo) cesa attho dīpetabbo. Evamayaṁ hīnādhimuttikādīnaṁ aññamañño pasevanādiniyamitā abhiruci ajjhāsayadhātu ‘‘adhimuttī’’ti veditabbā. Anekā ajjhāsayādayo te yesaṁ atthi, anekā vā ajjhāsayādayo yesanti tathā yathā ‘‘bahukattuko, bahunadiko’’ti. Yathānulomanti ajjhāsayādīnaṁ anulomaṁ anatikkamma, ye ye vā ajjhāsayādayo anulomā, tehi tehīti attho. Āsayādīnaṁ anulomassa vā anurūpantipi vadanti. Ghanavinibbhogābhāvato diṭṭhimānataṇhāvasena ‘‘ahaṁ mama santaka’’nti evaṁ pavattasaññino. Yathādhammanti ‘‘natthettha attā, attaniyaṁ vā, kevalaṁ dhammamattameveta’’nti evamādinā dhammasabhāvānurūpanti attho.",
  "tika-s0104t0:325": "Saṁvaraṇaṁ saṁvaro, kāyavācāhi avītikkamo. Mahanto saṁvaro asaṁvaro. Vuḍḍhiattho hi ayaṁ a-kāro yathā ‘‘asekkhā dhammā’’ti (dha. sa. tikamātikā 21) taṁyogatāya ca khuddako saṁvaro pārisesādinayena saṁvaro, tasmā khuddako, mahanto ca saṁvaroti attho. Tenāha ‘‘saṁvarā saṁvaro’’tiādi. Diṭṭhiviniveṭhanāti diṭṭhiyā vimocanaṁ, atthato pana tassa ujuvipaccanikā sammādiṭṭhiādayo dhammā. Tathā cāha ‘‘dvāsaṭṭhidiṭṭhipaṭipakkhabhūtā’’ti. Nāmassa, rūpassa, nāmarūpassa ca paricchindanaṁ nāmarūpaparicchedo, so pana ‘‘rāgādipaṭipakkhabhūto’’ti vacanato tathāpavattameva ñāṇaṁ.",
  "tika-s0104t0:326": "‘‘Tīsupī’’tiādinā aparaḍḍhaṁ vivarati. Tīsupi tāsaṁ vacanasambhavato ‘‘visesenā’’ti vuttaṁ. Tadetaṁ sabbattha yojetabbaṁ. Tatra ‘‘yāyaṁ adhisīlasikkhā, ayaṁ imasmiṁ atthe adhippetā sikkhā’’ti vacanato āha ‘‘vinayapiṭake adhisīlasikkhā’’ti. Suttantapāḷiyaṁ ‘‘vivicceva kāmehī’’tiādinā (dī. ni. 1.226; saṁ. ni. 1.152; a. ni. 4.123) samādhidesanābāhullato ‘‘suttanta piṭake adhicittasikkhā’’ti vuttaṁ. Nāmarūpaparicchedassa adhipaññāpadaṭṭhānato, adhipaññāya ca atthāya tadavasesanāmarūpadhammakathanato āha ‘‘abhidhammapiṭake adhipaññāsikkhā’’ti.",
  "tika-s0104t0:327": "Kilesānanti saṁklesadhammānaṁ, kammakilesānaṁ vā, ubhayāpekkhañcetaṁ ‘‘yo kāyavacīdvārehi kilesānaṁ vītikkamo, tassa pahānaṁ, tassa paṭipakkhattā’’ti ca. ‘‘Vītikkamo’’ti ayaṁ ‘‘paṭipakkha’’nti bhāvayoge sambandho, ‘‘sīlassā’’ti pana bhāvapaccaye. Evaṁ sabbattha. Anusayavasena santāne anuvattantā kilesā kāraṇalābhe pariyuṭṭhitāpi sīlabhedabhayavasena vītikkamituṁ na labhantīti āha ‘‘vītikkamapaṭipakkhattā sīlassā’’ti. Okāsādānavasena kilesānaṁ citte kusalappavattiṁ pariyādiyitvā uṭṭhānaṁ pariyuṭṭhānaṁ, tassa pahānaṁ, cittasantāne uppattivasena kilesānaṁ pariyuṭṭhānassa pahānanti vuttaṁ hoti. ‘‘Kilesāna’’nti hi adhikāro, taṁ pana pariyuṭṭhānappahānaṁ cittasamādahanavasena bhavatīti āha ‘‘pariyuṭṭhānapaṭipakkhattā samādhissā’’ti. Appahīnabhāvena santāne anu anu sayanakā anurūpakāraṇalābhe uppajjanārahā thāmagatā kāmarāgādayo satta kilesā anusayā, tesaṁ pahānaṁ, te pana sabbaso ariyamaggapaññāya pahīyantīti āha ‘‘anusayapaṭipakkhattā paññāyā’’ti.",
  "tika-s0104t0:328": "Dīpālokena viya tamassa dānādipuññakiriyavatthugatena tena tena kusalaṅgena tassa tassa akusalassa pahānaṁ tadaṅgappahānaṁ. Idha pana adhisīlasikkhāya vuttaṭṭhānattā tena tena susīlyaṅgena tassa tassa dussīlyaṅgassa pahānaṁ ‘‘tadaṅgappahāna’’nti gahetabbaṁ. Upacārappanābhedena samādhinā pavattinivāraṇena ghaṭappahārena viya jalatale sevālassa tesaṁ tesaṁ nīvaraṇādidhammānaṁ vikkhambhanavasena pahānaṁ vikkhambhanappahānaṁ. Catunnaṁ ariyamaggānaṁ bhāvitattā taṁ taṁ maggavato santāne samudayapakkhikassa kilesagaṇassa accantamappavattisaṅkhāta samucchindanavasena pahānaṁ samucchedappahānaṁ. Duṭṭhu caritaṁ, saṁkilesehi vā dūsitaṁ caritaṁ duccaritaṁ. Tadeva yattha uppannaṁ, taṁ santānaṁ sammā kilisati vibādhati, upatāpeti cāti saṁkileso, tassa pahānaṁ. Kāyavacīduccaritavasena pavattasaṁkilesassa tadaṅgavasena pahānaṁ vuttaṁ sīlassa duccaritapaṭipakkhattā. Sikkhattayānusārena hi attho veditabbo. Tasatīti taṇhā, sāva vuttanayena saṁkileso, tassa vikkhambhanavasena pahānaṁ vuttaṁ samādhissa kāmacchandapaṭipakkhattā. Diṭṭhiyeva yathāvuttanayena saṁkileso, tassa samucchedavasena pahānaṁ vuttaṁ paññāya attādivinimuttasabhāva dhammappakāsanato.",
  "tika-s0104t0:329": "Ekamekasmiñcetthāti etesu tīsu piṭakesu ekamekasmiṁ piṭake, ca-saddo vākyārambhe, pakkhantare vā. Pi-saddo, api-saddo vā avayavasampiṇḍane, tena na kevalaṁ catubbidhasseva gambhīrabhāvo, atha kho paccekaṁ tadavayavānampīti sampiṇḍanaṁ karoti. Esa nayo īdisesu. Idāni te sarūpato dassetuṁ ‘‘tatthā’’tiādi vuttaṁ. Tattha tantīti pāḷi. Sā hi ukkaṭṭhānaṁ sīlādiatthānaṁ bodhanato, sabhāvaniruttibhāvato, buddhādīhi bhāsitattā ca pakaṭṭhānaṁ vacanānaṁ āḷi pantīti ‘‘pāḷī’’ti vuccati.",
  "tika-s0104t0:330": "Idha pana vinayagaṇṭhipadakārādīnaṁ saddavādīnaṁ matena pubbe vavatthāpitā paramatthasaddappabandhabhūtā tanti dhammo nāma. Iti-saddo hi nāmatthe, ‘‘dhammo’’ti vā vuccati. Tassāyevāti tassā yathāvuttāya eva tantiyā attho. Manasā vavatthāpitāyāti uggahaṇa-dhāraṇādivasappavattena manasā pubbe vavatthāpitāya yathāvuttāya paramatthasaddappabandhabhūtāya tassā tantiyā. Desanāti pacchā paresamavabodhanatthaṁ desanāsaṅkhātā paramatthasaddappabandhabhūtā tantiyeva. Apica yathāvuttatanti saṅkhātasaddasamuṭṭhāpako cittuppādo desanā. Tantiyā, tantiatthassa cāti yathāvuttāya duvidhāyapi tantiyā, tadatthassa ca yathābhūtāvabodhoti attho veditabbo. Te hi bhagavatā vuccamānassa atthassa, vohārassa ca dīpako saddoyeva tanti nāmāti vadanti. Tesaṁ pana vāde dhammassāpi saddasabhāvattā dhammadesanānaṁ ko visesoti ce? Tesaṁ tesaṁ atthānaṁ bodhakabhāvena ñāto, uggahaṇādivasena ca pubbe vavatthāpito paramatthasaddappabandho dhammo, pacchā paresaṁ avabodhanatthaṁ pavattito taṁ tadatthappakāsako saddo desanāti ayamimesaṁ visesoti. Atha vā yathāvuttasaddasamuṭṭhāpako cittuppādo desanā desīyati samuṭṭhāpīyati saddo etenāti katvā musāvādādayo viya tatthāpi hi musāvādādisamuṭṭhāpikā cetanā musāvādādisaddehi voharīyatīti. Kiñcāpi akkharāvalibhūto paññattisaddoyeva atthassa ñāpako, tathāpi mūlakāraṇabhāvato ‘‘akkharasaññāto’’tiādīsu viya tassāyeva atthoti paramatthasaddoyeva atthassa ñāpakabhāvena vuttoti daṭṭhabbaṁ. ‘‘Tassā tantiyā desanā’’ti ca sadisavohārena vuttaṁ yathā ‘‘uppannā ca kusalādhammā bhiyyobhāvāya vepullāya saṁvattantī’’ti.",
  "tika-s0104t0:331": "Abhidhammagaṇṭhipadakārādīnaṁ pana paṇṇattivādīnaṁ matena sammutiparamatthabhedassa atthassa anurūpavācakabhāvena paramatthasaddesu ekantena bhagavatā manasā vavatthāpitā nāmapaññattipabandhabhūtā tanti dhammo nāma, ‘‘dhammo’’ti vā vuccati. Tassāyevāti tassā nāmapaññattibhūtāya tantiyā eva attho. Manasā vavatthāpitāyāti sammutiparamatthabhedassa atthassānurūpavācakabhāvena paramatthasaddesu bhagavatā manasā vavatthāpitāya nāmapaṇṇattipabandhabhūtāya tassā tantiyā. Desanāti paresaṁ pabodhanena atisajjanā vācāya pakāsanā vacībhedabhūtā paramatthasaddappabandhasaṅkhātā tanti. Tantiyā, tantiatthassa cāti yathāvuttāya dubbidhāyapi tantiyā, tadatthassa ca yathābhūtāvabodhoti attho. Te hi evaṁ vadanti – sabhāvatthassa, sabhāvavohārassa ca anurūpavaseneva bhagavatā manasā vavatthāpitā paṇṇatti idha ‘‘tantī’’ti vuccati. Yadi ca saddavādīnaṁ matena saddoyeva idha tanti nāma siyā. Tantiyā, desanāya ca nānattena bhavitabbaṁ, manasā vavatthāpitāya ca tantiyā vacībhedakaraṇamattaṁ ṭhapetvā desanāya nānattaṁ natthi. Tathā hi desanaṁ dassentena manasā vavatthāpitāya tantiyā desanāti vacībhedakaraṇamattaṁ vinā tantiyā saha desanāya anaññatā vuttā. Tathā ca upari ‘‘desanāti paññattī’’ti vuttattā desanāya anaññabhāvena tantiyāpi paṇṇattibhāvo kathito hoti.",
  "tika-s0104t0:332": "Apica yadi tantiyā aññāyeva desanā siyā, ‘‘tantiyā ca tantiatthassa ca desanāya ca yathābhūtāvabodho’’ti vattabbaṁ siyā. Evaṁ pana avatvā ‘‘tantiyā ca tantiatthassa ca yathābhūtāvabodho’’ti vuttattā tantiyā, desanāya ca anaññabhāvo dassito hoti. Evañca katvā upari ‘‘desanā nāma paññattī’’ti dassentena desanāya anaññabhāvato tantiyā paṇṇattibhāvo kathito hotīti. Tadubhayampi pana paramatthato saddoyeva paramatthavinimuttāya sammutiyā abhāvā, imameva ca nayaṁ gahetvā keci ācariyā ‘‘dhammo ca desanā ca paramatthato saddo evā’’ti voharanti, tepi anupavajjāyeva. Yathā kāmāvacarapaṭisandhivipākā ‘‘parittārammaṇā’’ti vuccanti, evaṁ sampadamidaṁ daṭṭhabbaṁ. Na hi kāmāvacarapaṭisandhivipākā ‘‘nibbattitaparamatthavisayāyevā’’ti sakkā vattuṁ itthipurisādiākāraparivitakkapubbakānaṁ rāgādiakusalānaṁ, mettādikusalānañca ārammaṇaṁ gahetvāpi samuppajjanato. Paramatthadhammamūlakattā panassa parikappassa paramatthavisayatā sakkā paññapetuṁ, evamidhāpi daṭṭhabbanti ca. Evampi paṇṇattivādīnaṁ mataṁ hotu, saddavādīnaṁ matepi dhammadesanānaṁ nānattaṁ vuttanayeneva ācariyadhammapālattherā dīhi pakāsitanti. Hoti cettha –",
  "tika-s0104t0:333": "‘‘Saddo dhammo desanā ca, iccāhu apare garū;",
  "tika-s0104t0:334": "Dhammo paṇṇatti saddo tu, desanā vāti cāpare’’ti.",
  "tika-s0104t0:335": "Tīsupi cetesu ete dhammatthadesanāpaṭivedhāti ettha tantiattho, tantidesanā, tantiatthapaṭivedho cāti ime tayo tantivisayā hontīti vinayapiṭakādīnaṁ atthadesanāpaṭivedhādhārabhāvo yutto, piṭakāni pana tantiyevāti tesaṁ dhammādhārabhāvo kathaṁ yujjeyyāti? Tantisamudāyassa avayavatantiyā ādhārabhāvato. Samudāyo hi avayavassa parikappanāmattasiddhena ādhārabhāvena vuccati yathā ‘‘rukkhe sākhā’’ti. Ettha ca dhammādīnaṁ dukkhogāhabhāvato tehi dhammādīhi vinayādayo gambhīrāti vinayādīnampi catubbidho gambhīrabhāvo vuttoyeva, tasmā dhammādayo eva dukkhogāhattā gambhīrā, na vinayādayoti na codetabbametaṁ samukhena, visayavisayīmukhena ca vinayādīnaññeva gambhīrabhāvassa vuttattā. Dhammo hi vinayādayo eva abhinnattā. Tesaṁ visayo attho vācakabhūtānaṁ tesameva vāccabhāvato, visayino desanāpaṭivedhā dhammatthavisayabhāvatoti. Tattha paṭivedhassa dukkarabhāvato dhammatthānaṁ, desanāñāṇassa dukkarabhāvato desanāya ca dukkhogāhabhāvo veditabbo, paṭivedhassa pana uppādetuṁ asakkuṇeyyattā, tabbisayañāṇuppattiyā ca dukkarabhāvato dukkhogāhatā veditabbā. Dhammatthadesanānaṁ gambhīrabhāvato tabbisayo paṭivedhopi gambhīro yathā taṁ gambhīrassa udakassa pamāṇaggahaṇe dīghena pamāṇena bhavitabbaṁ, evaṁsampadamidanti (vajira. ṭī. paṭhamamahāsaṅgītikathāvaṇṇanā) vajirabuddhitthero. Piṭakāvayavānaṁ dhammādīnaṁ vuccamāno gambhīrabhāvo taṁsamudāyassa piṭakassāpi vuttoyeva, tasmā tathā na codetabbantipi vadanti, vicāretabbametaṁ sabbesampi tesaṁ piṭakāvayavāsambhavato. Mahāsamuddo dukkhogāho, alabbhaneyyapatiṭṭho viya cāti sambandho. Atthavasā hi vibhattivacanaliṅgapariṇāmoti. Dukkhena ogayhanti, dukkho vā ogāho anto pavisanametesūti dukkhogāhā. Na labhitabboti alabbhanīyo, soyeva alabbhaneyyo, labhīyate vā labbhanaṁ, taṁ nārahatīti alabbhaneyyo. Patiṭṭhahanti ettha okāseti patiṭṭho, patiṭṭhahanaṁ vā patiṭṭho, alabbhaneyyo so yesu te alabbhaneyyapatiṭṭhā. Ekadesena ogāhantehipi mandabuddhīhi patiṭṭhā laddhuṁ na sakkāyevāti dassetuṁ etaṁ puna vuttaṁ. ‘‘Eva’’ntiādi nigamanaṁ.",
  "tika-s0104t0:336": "Idāni hetuhetuphalādīnampi vasena gambhīrabhāvaṁ dassento ‘‘aparo nayo’’tiādimāha. Tattha hetūti paccayo. So ca attano phalaṁ dahati vidahatīti dhammo da-kārassa dha-kāraṁ katvā. Dhammasaddassa cettha hetupariyāyatā kathaṁ viññāyatīti āha ‘‘vuttañheta’’ntiādi. Vuttaṁ paṭisambhidāvibhaṅge (vibha. 718). Nanu ca ‘‘hetumhi ñāṇaṁ dhammapaṭisambhidā’’ti etena vacanena dhammassa hetubhāvo kathaṁ viññāyatīti? ‘‘Dhammapaṭisambhidā’’ti etassa samāsapadassa avayavapadatthaṁ dassentena ‘‘hetumhi ñāṇa’’nti vuttattā. ‘‘Dhamme paṭisambhidā dhammapaṭisambhidā’’ti ettha hi ‘‘dhamme’’ti etassa atthaṁ dassentena ‘‘hetumhī’’ti vuttaṁ, ‘‘paṭisambhidā’’ti etassa atthaṁ dassentena ‘‘ñāṇa’’nti. Tasmā hetudhammasaddā ekatthā, ñāṇapaṭisambhidā saddā cāti imamatthaṁ vadantena sādhito dhammassa hetubhāvoti. Tathā ‘‘hetuphale ñāṇaṁ atthapaṭisambhidā’’ti etena vacanena sādhito atthassa hetuphalabhāvoti daṭṭhabbo. Hetuno phalaṁ hetuphalaṁ, tañca hetuanusārena arīyati adhigamīyatīti atthoti vuccati.",
  "tika-s0104t0:337": "Desanātipaññattīti ettha saddavādīnaṁ vāde atthabyañjanakā aviparītābhilāpadhammaniruttibhūtā paramatthasaddappabandhasaṅkhātā tanti ‘‘desanā’’ti vuccati, desanā nāmāti vā attho. Desīyati attho etāyāti hi desanā. Pakārena ñāpīyati attho etāya, pakārato vā ñāpetīti paññatti. Tameva sarūpato dassetuṁ ‘‘yathādhammaṁ dhammābhilāpoti adhippāyo’’ti vuttaṁ. Yathādhammanti ettha pana dhammasaddo hetuṁ, hetuphalañca sabbaṁ saṅgaṇhāti. Sabhāvavācako hesa dhammasaddo, na pariyattihetuādivācako, tasmā yo yo avijjāsaṅkhārādidhammo, tasmiṁ tasminti attho. Tesaṁ tesaṁ avijjāsaṅkhārādidhammānaṁ anurūpaṁ vā yathādhammaṁ. Desanāpi hi paṭivedho viya aviparītasavisayavibhāvanato dhammānurūpaṁ pavattati, tatoyeva ca aviparītābhilāpoti vuccati. Dhammābhilāpoti hi atthabyañjanako aviparītābhilāpo dhammaniruttibhūto tantisaṅkhāto paramatthasaddappabandho. So hi abhilappati uccārīyatīti abhilāpo, dhammo aviparīto sabhāvabhūto abhilāpo dhammābhilāpoti vuccati, etena ‘‘tatra dhammaniruttābhilāpe ñāṇaṁ niruttipaṭisambhidā’’ti (vibha. 718) ettha vuttaṁ dhammaniruttiṁ dasseti saddasabhāvattā desanāya. Tathā hi niruttipaṭisambhidāya parittārammaṇādibhāvo paṭisambhidāvibhaṅgapāḷiyaṁ (vibha. 718) vutto. Tadaṭṭhakathāya ca ‘‘taṁ sabhāvaniruttiṁ saddaṁ ārammaṇaṁ katvā’’tiādinā (vibha. aṭṭha. 718) tassā saddārammaṇatā dassitā. ‘‘Imassa atthassa ayaṁ saddo vācako’’ti hi vacanavacanatthe vavatthapetvā taṁ taṁ vacanatthavibhāvanavasena pavattito saddo ‘‘desanā’’ti vuccati. ‘‘Adhippāyo’’ti etena ‘‘desanāti paññattī’’ti etaṁ vacanaṁ dhammaniruttābhilāpaṁ sandhāya vuttaṁ, na tato vinimuttaṁ paññattiṁ sandhāyāti dasseti anekadhā atthasambhave attanā adhippetatthasseva vuttattāti ayaṁ saddavādīnaṁ vādato vinicchayo.",
  "tika-s0104t0:338": "Paññattivādīnaṁ vāde pana sammutiparamatthabhedassa atthassānurūpavācakabhāvena paramatthasaddesu bhagavatā manasā vavatthāpitā tantisaṅkhātā nāmapaññatti desanā nāma, ‘‘desanā’’ti vā vuccatīti attho. Tadeva mūlakāraṇabhūtassa saddassa dassanavasena kāraṇūpacārena dassetuṁ ‘‘yathādhammaṁ dhammābhilāpoti adhippāyo’’ti vuttaṁ. Kiñcāpi hi ‘‘dhammābhilāpo’’ti ettha abhilappati uccārīyatīti abhilāpoti saddo vuccati, na paṇṇatti, tathāpi sadde vuccamāne tadanurūpaṁ vohāraṁ gahetvā tena vohārena dīpitassa atthassa jānanato sadde kathite tadanurūpā paṇṇattipi kāraṇūpacārena kathitāyeva hoti. Apica ‘‘dhammābhilāpoti attho’’ti avatvā ‘‘dhammābhilāpoti adhippāyo’’ti vuttattā desanā nāma saddo na hotīti dīpitameva. Tena hi adhippāyamattameva mūlakāraṇasaddavasena kathitaṁ, na idha gahetabbo ‘‘desanā’’ti etassa atthoti ayaṁ paññattivādīnaṁ vādato vinicchayo. Atthantaramāha ‘‘anuloma…pe… kathana’’nti, etena heṭṭhā vuttaṁ desanāsamuṭṭhāpakaṁ cittuppādaṁ dasseti. Kathīyati attho etenāti hi kathanaṁ. Ādisaddena nītaneyyādikā pāḷigatiyo, ekattādinandiyāvattādikā pāḷinissitā ca nayā saṅgahitā.",
  "tika-s0104t0:339": "Sayameva paṭivijjhati, etena vā paṭivijjhantīti paṭivedho, ñāṇaṁ. Tadeva abhisameti, etena vā abhisamentīti abhisamayotipi vuccati. Idāni taṁ paṭivedhaṁ abhisamayappabhedato, abhisamayākārato, ārammaṇato, sabhāvato ca pākaṭaṁ kātuṁ ‘‘so cā’’tiādi vuttaṁ. Tattha hi lokiyalokuttaroti pabhedato, visayato, asammohatoti ākārato, dhammesu, atthesu, paññattīsūti ārammaṇato, atthānurūpaṁ, dhammānurūpaṁ, paññattipathānurūpanti sabhāvato ca pākaṭaṁ karoti. Tattha visayato atthādianurūpaṁ dhammādīsu avabodho nāma avijjādidhammārammaṇo, saṅkhārādiatthārammaṇo, tadubhayapaññāpanārammaṇo ca lokiyo abhisamayo. Asammohato atthādianurūpaṁ dhammādīsu avabodho nāma nibbānārammaṇo maggasampayutto yathāvuttadhammatthapaññattīsu sammohaviddhaṁsano lokuttaro abhisamayo. Tathā hi ‘‘ayaṁ hetu, idamassa phalaṁ, ayaṁ tadubhayānurūpo vohāro’’ti evaṁ ārammaṇakaraṇavasena lokiyañāṇaṁ visayato paṭivijjhati, lokuttarañāṇaṁ pana tesu hetuhetuphalādīsu sammohassañāṇena samucchinnattā asammohato paṭivijjhati. Lokuttaro pana paṭivedho visayato nibbānassa, asammohato ca itarassātipi vadanti eke.",
  "tika-s0104t0:340": "Atthānurūpaṁ dhammesūti ‘‘avijjā hetu, saṅkhārā hetusamuppannā, saṅkhāre uppādeti avijjā’’ti evaṁ kāriyānurūpaṁ kāraṇesūti attho. Atha vā ‘‘puññābhisaṅkhāraapuññābhisaṅkhāraāneñjābhisaṅkhāresu tīsu apuññābhisaṅkhārassa avijjā sampayuttapaccayo, itaresaṁ yathānurūpa’’ntiādinā kāriyānurūpaṁ kāraṇesu paṭivedhotipi attho. Dhammānurūpaṁ atthesūti ‘‘avijjāpaccayā saṅkhārā’’tiādinā (ma. ni. 3.126; saṁ. ni. 2.1; udā. 1; vibha. 225) kāraṇānurūpaṁ kāriyesu. Chabbidhāya paññattiyā patho paññattipatho, tassa anurūpaṁ tathā, paññattiyā vuccamānadhammānurūpaṁ paññattīsu avabodhoti attho. Abhisamayato aññampi paṭivedhatthaṁ dassetuṁ ‘‘tesa’’ntiādimāha. Paṭivijjhīyatīti paṭivedhoti hi taṁtaṁrūpādidhammānaṁ aviparītasabhāvo vuccati. Tattha tatthāti tasmiṁ tasmiṁ piṭake, pāḷipadese vā. Salakkhaṇasaṅkhātoti ruppananamanaphusanādisakasakalakkhaṇasaṅkhāto.",
  "tika-s0104t0:341": "Yathāvuttehi dhammādīhi piṭakānaṁ gambhīrabhāvaṁ dassetuṁ ‘‘idānī’’tiādimāha. Dhammajātanti kāraṇappabhedo, kāraṇameva vā. Atthajātanti kāriyappabhedo, kāriyameva vā. Yā cāyaṁ desanāti sambandho. Tadatthavijānanavasena abhimukho hoti. Yo cetthāti yo etāsu taṁ taṁ piṭakāgatāsu dhammatthadesanāsu paṭivedho, yo ca etesu piṭakesu tesaṁ tesaṁ dhammānaṁ aviparītasabhāvoti attho. Sambharitabbato kusalameva sambhāro, so sammā anupacito yehi te anupacitakusalasambhārā, tatova duppaññehi, nippaññehīti attho. Na hi paññavato, paññāya vā duṭṭhubhāvo dūsitabhāvo ca sambhavatīti nippaññattāyeva duppaññā yathā ‘‘dussīlo’’ti (a. ni. 5.213; 10.75; pārā. 295; dha. pa. 308). Ettha ca avijjāsaṅkhārādīnaṁ dhammatthānaṁ duppaṭivijjhatāya dukkhogāhatā, tesaṁ paññāpanassa dukkarabhāvato taṁdesanāya, abhisamayasaṅkhātassa paṭivedhassa uppādanavisayīkaraṇānaṁ asakkuṇeyyattā, aviparītasabhāvasaṅkhātassa paṭivedhassa dubbiññeyyatāya dukkhogāhatā veditabbā. Evampīti pi-saddo pubbe vuttaṁ pakārantaraṁ sampiṇḍeti. Evaṁ paṭhamagāthāya anūnaṁ paripuṇṇaṁ paridīpitatthabhāvaṁ dassento ‘‘ettāvatā’’tiādimāha. ‘‘Siddhe hi satyārambho atthantaraviññāpanāya vā hoti, niyamāya vā’’ti iminā punārambhavacanena anūnaṁ paripuṇṇaṁ paridīpitatthabhāvaṁ dasseti. Ettāvatāti paricchedatthe nipāto, ettakena vacanakkamenāti attho. Etaṁ vā parimāṇaṁ yassāti ettāvaṁ, tena, etaparimāṇavatā saddatthakkamenāti attho. ‘‘Sadde hi vutte tadatthopi vuttoyeva nāmā’’ti vadanti. Vutto saṁvaṇṇito attho yassāti vuttatthā. ",
  "tika-s0104t0:342": "Etthāti etissā gāthāya. Evaṁ attho, vinicchayoti vā seso. Tīsu piṭakesūti ettha ‘‘ekekasmi’’nti adhikārato, pakaraṇato vā veditabbaṁ. ‘‘Ekamekasmiñcetthā’’ti (dī. ni. aṭṭha. 1.paṭhamamahāsaṅgītikathā) hi heṭṭhā vuttaṁ. Atha vā vatticchānupubbikattā saddapaṭipattiyā niddhāraṇamidha avattukāmena ādhāroyeva vutto. Na cettha codetabbaṁ ‘‘tīsuyeva piṭakesu tividho pariyattibhedo daṭṭhabbo siyā’’ti samudāyavasena vuttassāpi vākyassa avayavādhippāyasambhavato. Dissati hi avayavavākyanipphatti ‘‘brāhmaṇādayo bhuñjantū’’tiādīsu, tasmā alamatipapañcena. Yathā attho na virujjhati, tathāyeva gahetabboti. Evaṁ sabbattha. Pariyattibhedoti pariyāpuṇanaṁ pariyatti. Pariyāpuṇanavācako hettha pariyattisaddo, na pana pāḷipariyāyo, tasmā pariyāpuṇanappakāroti attho. Atha vā tīhi pakārehi pariyāpuṇitabbā pāḷiyo eva ‘‘pariyattī’’ti vuccanti. Tathā ceva abhidhammaṭṭhakathāya sīhaḷagaṇṭhipade vuttanti vadanti. Evampi hi alagaddūpamāpariyāpuṇanayogato ‘‘alagaddūpamā pariyattī’’ti pāḷipi sakkā vattuṁ. Evañca katvā ‘‘duggahitā upārambhādihetu pariyāpuṭā alagaddūpamā’’ti parato niddesavacanampi upapannaṁ hoti. Tattha hi pāḷiyeva ‘‘duggahitā, pariyāpuṭā’’ti ca vattuṁ yuttā.",
  "tika-s0104t0:343": "Alagaddo alagaddaggahaṇaṁ upamā etissāti alagaddūpamā. Alagaddassa gahaṇañhettha alagaddasaddena vuttanti daṭṭhabbaṁ. Āpūpikoti ettha āpūpa-saddena āpūpakhādanaṁ viya, veṇikoti ettha vīṇāsaddena vīṇāvādanaggahaṇaṁ viya ca. Alagaddaggahaṇena hi pariyatti upamīyati , na alagaddena. ‘‘Alagaddaggahaṇūpamā’’ti vā vattabbe majjhepadalopaṁ katvā ‘‘alagaddūpamā’’ti vuttaṁ ‘‘oṭṭhamukho’’tiādīsu viya. Alagaddoti ca āsīviso vuccati. Gadoti hi visassa nāmaṁ, tañca tassa alaṁ paripuṇṇaṁ atthi, tasmā alaṁ pariyatto paripuṇṇo gado assāti alagaddo anunāsikalopaṁ, da-kārāgamañca katvā, alaṁ vā jīvitaharaṇe samattho gado yassāti alagaddo vuttanayena. Vaṭṭadukkhato nissaraṇaṁ attho payojanametissāti nissaraṇatthā. Bhaṇḍāgāre niyutto bhaṇḍāgāriko, rājaratanānupālako, so viyāti tathā, dhammaratanānupālako khīṇāsavo. Aññamatthamanapekkhitvā bhaṇḍāgārikasseva sato pariyatti bhaṇḍāgārikapariyatti.",
  "tika-s0104t0:344": "Duggahitāti duṭṭhu gahitā. Tadeva sarūpato niyametuṁ ‘‘upārambhādihetu pariyāpuṭā’’ti āha, upārambhaitivādappamokkhādihetu uggahitāti attho. Lābhasakkārādihetu pariyāpuṇanampi ettheva saṅgahitanti daṭṭhabbaṁ. Vuttañhetaṁ alagaddasuttaṭṭhakathāyaṁ –",
  "tika-s0104t0:345": "‘‘Yo buddhavacanaṁ uggahetvā ‘evaṁ cīvarādīni vā labhissāmi, catuparisamajjhe vā maṁ jānissantī’ti lābhasakkārahetu pariyāpuṇāti, tassa sā pariyatti alagaddapariyatti nāma. Evaṁ pariyāpuṇanato hi buddhavacanaṁ apariyāpuṇitvā niddokkamanaṁ varatara’’nti (ma. ni. aṭṭha. 2.239).",
  "tika-s0104t0:346": "Nanu ca alagaddaggahaṇūpamā pariyatti ‘‘alagaddūpamā’’ti vuccati, evañca sati suggahitāpi pariyatti ‘‘alagaddūpamā’’ti vattuṁ vaṭṭati tatthāpi alagaddaggahaṇassa upamābhāvena pāḷiyaṁ vuttattā. Vuttañhetaṁ –",
  "tika-s0104t0:347": "‘‘Seyyathāpi, bhikkhave, puriso alagaddatthiko alagaddagavesī alagaddapariyesanaṁ caramāno, so passeyya mahantaṁ alagaddaṁ, tamenaṁ ajapadena daṇḍena suniggahitaṁ niggaṇheyya , ajapadena daṇḍena suniggahitaṁ niggahitvā gīvāya suggahitaṁ gaṇheyya. Kiñcāpi so bhikkhave, alagaddo tassa purisassa hatthaṁ vā bāhaṁ vā aññataraṁ vā aṅgapaccaṅgaṁ bhogehi paliveṭheyya . Atha kho so neva tatonidānaṁ maraṇaṁ vā nigaccheyya maraṇamattaṁ vā dukkhaṁ. Taṁ kissa hetu, suggahitattā bhikkhave, alagaddassa. Evameva kho bhikkhave, idhekacce kulaputtā dhammaṁ pariyāpuṇanti suttaṁ geyya’’ntiādi (ma. ni. 1.239).",
  "tika-s0104t0:348": "Tasmā idha duggahitā eva pariyatti alagaddūpamāti ayaṁ viseso kuto viññāyati, yena duggahitā upārambhādihetu pariyāpuṭā ‘‘alagaddūpamā’’ti vuccatīti? Saccametaṁ, idaṁ pana pārisesañāyena vuttanti daṭṭhabbaṁ. Tathā hi nissaraṇatthabhaṇḍāgārikapariyattīnaṁ visuṁ gahitattā pārisesato alagaddassa duggahaṇūpamāyeva pariyatti ‘‘alagaddūpamā’’ti viññāyati. Alagaddassa suggahaṇūpamā hi pariyatti nissaraṇatthā vā hoti, bhaṇḍāgārikapariyatti vā. Tasmā suvuttametaṁ ‘‘duggahitā…pe… pariyattī’’ti. Idāni tamatthaṁ pāḷiyā sādhento ‘‘yaṁ sandhāyā’’tiādimāha. Tattha yanti yaṁ pariyattiduggahaṇaṁ. Majjhimanikāye mūlapaṇṇāsake alagaddasutte (ma. ni. 1.239) bhagavatā vuttaṁ.",
  "tika-s0104t0:349": "Alagaddatthikoti āsīvisena, āsīvisaṁ vā atthiko, alagaddaṁ gavesati pariyesati sīlenāti alagaddagavesī. Alagaddapariyesanaṁ caramānoti āsīvisapariyesanatthaṁ caramāno. Tadatthe hetaṁ paccattavacanaṁ, upayogavacanaṁ vā, alagaddapariyesanaṭṭhānaṁ vā caramāno. Alagaddaṁ pariyesanti etthāti hi alagaddapariyesanaṁ. Tamenanti taṁ alagaddaṁ. Bhogeti sarīre. ‘‘Bhogo tu phaṇino tanū’’ti hi vuttaṁ. Bhujīyati kuṭilaṁ karīyatīti bhogo. Tassāti purisassa. Hatthe vā bāhāya vāti sambandho. Maṇibandhato paṭṭhāya yāva agganakhā hattho. Saddhiṁ aggabāhāya avasesā bāhā, katthaci pana kapparato paṭṭhāya yāva agganakhā ‘‘hattho’’ti vuttaṁ bāhāya visuṁ anāgatattā. Vuttalakkhaṇaṁ hatthañca bāhañca ṭhapetvā avasesaṁ sarīraṁ aṅgapaccaṅgaṁ. Tatonidānanti tannidānaṁ, taṁkāraṇāti attho. Taṁ hatthādīsu ḍaṁsanaṁ nidānaṁ kāraṇaṁ etassāti ‘‘tannidāna’’nti hi vattabbe ‘‘tatonidāna’’nti purimapade paccattatthe nissakkavacanaṁ katvā, tassa ca lopamakatvā niddeso, hetvatthe ca paccattavacanaṁ. Kāraṇatthe nipātapadametantipi vadanti. Apica ‘‘tatonidāna’’nti etaṁ ‘‘maraṇaṁ vā maraṇamattaṁ vā dukkha’’nti ettha vuttanayena visesanaṁ. Taṁkissa hetūti yaṁ vuttaṁ hatthādīsu ḍaṁsanaṁ, tannidānañca maraṇādiupagamanaṁ , taṁ kissa hetu kena kāraṇenāti ce? Tassa purisassa alagaddassa duggahitattā.",
  "tika-s0104t0:350": "Idhāti imasmiṁ sāsane. Moghapurisāti guṇasārarahitatāya tucchapurisā. Dhammanti pāḷidhammaṁ. Pariyāpuṇantīti uggaṇhanti, sajjhāyanti ceva vācuggataṁ karontā dhārenti cāti vuttaṁ hoti. ‘‘Dhamma’’nti sāmaññato vuttameva sarūpena dasseti ‘‘sutta’’ntiādinā. Na hi suttādinavaṅgato añño dhammo nāma atthi. Tathā hi vuttaṁ ‘‘tesaṁ dhammāna’’nti. Atthanti cettha sambandhīniddeso eso, atthanti ca yathābhūtaṁ bhāsitatthaṁ, payojanatthañca sāmaññaniddesena, ekasesanayena vā vuttaṁ. Yañhi padaṁ sutisāmaññena anekadhā atthaṁ dīpeti, taṁ sāmaññaniddesena, ekasesanayena vāti sabbattha veditabbaṁ. Na upaparikkhantīti na pariggaṇhanti na vicārenti. Ikkhasaddassa hi dassanaṅkesu idha dassanameva attho, tassa ca pariggaṇhanacakkhulocanesu pariggaṇhanameva, tañca vicāraṇā pariyādānavasena dubbidhesu vicāraṇāyeva, sā ca vīmaṁsāyeva, na vicāro, vīmaṁsā ca nāmesā bhāsitatthavīmaṁsā, payojanatthavīmaṁsā cāti idha dubbidhāva adhippetā, tāsu ‘‘imasmiṁ ṭhāne sīlaṁ kathitaṁ, imasmiṁ samādhi, imasmiṁ paññā, mayañca taṁ pūressāmā’’ti evaṁ bhāsitatthavīmaṁsañceva ‘‘sīlaṁ samādhissa kāraṇaṁ, samādhi vipassanāyā’’tiādinā payojanatthavīmaṁsañca na karontīti attho. Anupaparikkhatanti anupaparikkhantānaṁ tesaṁ moghapurisānaṁ. Na nijjhānakkhamantīti nijjhānaṁ nissesena pekkhanaṁ paññaṁ na khamanti. Jhe-saddo hi idha pekkhaneyeva, na cintanajhāpanesu, tañca ñāṇapekkhanameva, na cakkhupekkhanaṁ, ārammaṇūpanijjhānameva vā, na lakkhaṇūpanijjhānaṁ, tasmā paññāya disvā rocetvā gahetabbā na hontīti adhippāyo veditabbo. Nissesena jhāyate pekkhateti hi nijjhānaṁ. Sandhivasena anusvāralopo nijjhānakkhamantīti, ‘‘nijjhānaṁ khamantī’’tipi pāṭho, tena imamatthaṁ dīpeti ‘‘tesaṁ paññāya atthassa anupaparikkhanato te dhammā na upaṭṭhahanti, imasmiṁ ṭhāne sīlaṁ, samādhi, vipassanā, maggo, vaṭṭaṁ, vivaṭṭhaṁ kathitanti evaṁ jānituṁ na sakkā hontī’’ti.",
  "tika-s0104t0:351": "Upārambhānisaṁsā cevāti paresaṁ vāde dosāropanānisaṁsā ca hutvā. Bhuso ārambhanañhi paresaṁ vāde dosāropanaṁ upārambho, pariyattiṁ nissāya paravambhananti vuttaṁ hoti. Tathā hesa ‘‘paravajjānupanayanalakkhaṇo’’ti vutto. Iti vādappamokkhānisaṁsā cāti iti evaṁ etāya pariyattiyā vādappamokkhānisaṁsā attano upari parehi āropitassa vādassa niggahassa attato, sakavādato vā pamokkhapayojanā ca hutvā. Iti saddo idamatthe, tena ‘‘pariyāpuṇantī’’ti ettha pariyāpuṇanaṁ parāmasati. Vadanti niggaṇhanti etenāti vādo, doso, pamuccanaṁ, pamuccāpanaṁ vā pamokkho, attano upari āropitassa pamokkho ānisaṁso yesaṁ tathā. Āropitavādo hi ‘‘vādo’’ti vutto yathā ‘‘devena datto datto’’ti. Vādoti vā upavādonindā yathāvuttanayeneva samāso. Idaṁ vuttaṁ hoti – parehi sakavāde dose āropite, nindāya vā āropitāya taṁ dosaṁ, nindaṁ vā evañca evañca mocessāmāti iminā ca kāraṇena pariyāpuṇantīti. Atha vā so so vādo iti vādo iti-saddassa saha vicchāya ta-saddatthe pavattattā. Itivādasa pamokkho yathāvuttanayena, so ānisaṁso yesaṁ tathā, taṁ taṁ vādapamocanānisaṁsā hutvāti attho. Yassa catthāyāti yassa ca sīlādipūraṇassa, maggaphalanibbānabhūtassa vā anupādāvimokkhassa atthāya. Abhedepi bhedavohāro eso yathā ‘‘paṭimāya sarīra’’nti, bhedyabhedakaṁ vā etaṁ yathā ‘‘kathinassatthāya ābhataṁ dussa’’nti. ‘‘Tañcassa attha’’nti hi vuttaṁ. Ca-saddo avadhāraṇe, tena tadatthāya eva pariyāpuṇanaṁ sambhavati, nāññatthāyāti vinicchinoti. Dhammaṁ pariyāpuṇantīti hi jātiācāravasena duvidhāpi kulaputtā ñāyena dhammaṁ pariyāpuṇantīti attho. Tañcassa atthaṁ nānubhontīti assa dhammassa sīlādipūraṇasaṅkhātaṁ, maggaphalanibbānabhūtaṁ vā anupādāvimokkhasaṅkhātaṁ atthaṁ ete duggahitagāhino nānubhonti na vindantiyeva.",
  "tika-s0104t0:352": "Aparo nayo – yassa upārambhassa, itivādappamokkhassa vā atthāya ye moghapurisā dhammaṁ pariyāpuṇanti, te parehi ‘‘ayamattho na hotī’’ti vutte duggahitattāyeva ‘‘tadatthova hotī’’ti paṭipādanakkhamā na honti, tasmā parassa vāde upārambhaṁ āropetuṁ attano vādaṁ pamocetuñca asakkontāpi taṁ atthaṁ nānubhonti ca na vindantiyevāti evampettha attho daṭṭhabbo. Idhāpi hi ca-saddo avadhāraṇatthova. ‘‘Tesa’’ntiādīsu tesaṁ te dhammā duggahitattā upārambhamānadabbamakkhapalāsādihetubhāvena dīgharattaṁ ahitāya dukkhāya saṁvattantīti attho. Duggahitāti hi hetugabbhavacanaṁ. Tenāha ‘‘duggahitattā bhikkhave, dhammāna’’nti (ma. ni. 1.238). Ettha ca kāraṇe phalavohāravasena ‘‘te dhammā ahitāya dukkhāya saṁvattantī’ti vuttaṁ yathā ‘‘ghatamāyu, dadhi bala’’nti. Tathā hi kiñcāpi na te dhammā ahitāya dukkhāya saṁvattanti, tathāpi vuttanayena pariyāpuṇantānaṁ sajjhāyanakāle, vivādakāle ca tammūlakānaṁ upārambhādīnaṁ anekesaṁ akusalānaṁ uppattisambhavato ‘‘te…pe… saṁvattantī’’ti vuccati. Taṁ kissa hetūti ettha nti yathāvuttassatthassa ananubhavanaṁ, tesañca dhammānaṁ ahitāya dukkhāya saṁvattanaṁ parāmasati. Kissāti sāmivacanaṁ hetvatthe, tathā hetūti paccattavacanañca.",
  "tika-s0104t0:353": "Yāpanāti ettha kiriyā pāḷivasena vuttanayena attho veditabbo. Tattha kiriyāpakkhe yā suggahitāti abhedepi bhedavohāro ‘‘cārikaṁ pakkamati, cārikaṁ caramāno’’tiādīsu (dī. ni. 1.254, 300) viya. Tadevatthaṁ vivarati ‘‘sīlakkhandhādī’’tiādinā, ādisaddena cettha samādhivipassanādīnaṁ saṅgaho. Yo hi buddhavacanaṁ uggaṇhitvā sīlassa āgataṭṭhāne sīlaṁ pūretvā, samādhino āgataṭṭhāne samādhiṁ gabbhaṁ gaṇhāpetvā, vipassanāya āgataṭṭhāne vipassanaṁ paṭṭhapetvā, maggaphalānaṁ āgataṭṭhāne ‘‘maggaṁ bhāvessāmi, phalaṁ sacchikarissāmī’’ti uggaṇhāti, tasseva sā pariyatti nissaraṇatthā nāma hoti. Yanti yaṁ pariyattisuggahaṇaṁ. Vuttaṁ alagaddasutte. Dīgharattaṁ hitāya sukhāya saṁvattantīti sīlādīnaṁ āgataṭṭhāne sīlādīni pūrentānampi arahattaṁ patvā parisamajjhe dhammaṁ desetvā dhammadesanāya pasannehi upanīte cattāro paccaye paribhuñjantānampi paresaṁ vāde sahadhammena upārambhaṁ āropentānampi sakavādato parehi āropitadosaṁ pariharantānampi dīgharattaṁ hitāya sukhāya saṁvattantīti attho. Tathā hi na kevalaṁ suggahitapariyattiṁ nissāya maggabhāvanāphalasacchikiriyādīniyeva, api tu paravādaniggahasakavādapatiṭṭhāpanānipi ijjhanti. Tathā ca vuttaṁ parinibbānasuttā dīsu ‘‘uppannaṁ parappavādaṁ sahadhammena suniggahitaṁ niggahetvā sappāṭihāriyaṁ dhammaṁ desessantī’’tiādi (dī. ni. 2.68).",
  "tika-s0104t0:354": "Yaṁpanāti etthāpi vuttanayena duvidhena attho. Dukkhaparijānena pariññātakkhandho. Samudayappahānena pahīnakileso. Paṭividdhārahattaphalatāya paṭividdhākuppo.Akuppanti ca arahattaphalassetaṁ nāma. Satipi hi cattunnaṁ maggānaṁ, catunnañca phalānaṁ avinassanabhāve sattannaṁ sekkhānaṁ sakasakanāmapariccāgena uparūpari nāmantarappattito tesaṁ maggaphalāti ‘‘akuppāmi’’ti na vuccanti. Arahā pana sabbadāpi arahāyeva nāmāti tasseva phalaṁ puggalanāmavasena ‘‘akuppa’’nti vuttaṁ, iminā ca imamatthaṁ dasseti ‘‘khīṇāsavasseva pariyatti bhaṇḍāgārikapariyatti nāmā’’ti. Tassa hi apariññātaṁ, appahīnaṁ abhāvitaṁ, asacchikataṁ vā natthi, tasmā so buddhavacanaṁ pariyāpuṇantopi tantidhārako paveṇīpālako vaṁsānurakkhakova hutvā pariyāpuṇāti, tenevāha ‘‘paveṇīpālanatthāyā’’tiādi. Paveṇī cettha dhammasantati dhammassa avicchedena pavatti. Buddhassa bhagavato vaṁsoti ca yathāvuttapaveṇīyeva.",
  "tika-s0104t0:355": "Nanu ca yadi paveṇīpālanatthāya buddhavacanassa pariyāpuṇanaṁ bhaṇḍāgārikapariyatti, atha kasmā ‘‘khīṇāsavo’’ti visesetvā vuttaṁ. Ekaccassa hi puthujjanassāpi ayaṁ nayo labbhati. Tathā hi ekacco puthujjano bhikkhu chātakabhayādinā ganthadhuresu ekasmiṁ ṭhāne vasitumasakkontesu sayaṁ bhikkhācārena atikilamamāno ‘‘atimadhuraṁ buddhavacanaṁ mā nassatu, tantiṁ dhāressāmi, vaṁsaṁ ṭhapessāmi, paveṇiṁ pālessāmī’’ti pariyāpuṇāti. Tasmā tassāpi pariyatti bhaṇḍāgārikapariyatti nāma kasmā na hotīti? Vuccate – evaṁ santepi hi puthujjanassa pariyatti bhaṇḍāgārikapariyatti nāma na hoti. Kiñcāpi hi puthujjano ‘‘paveṇiṁ pālessāmī’’ti ajjhāsayena pariyāpuṇāti, attano pana bhavakantārato avitiṇṇattā tassa sā pariyatti nissaraṇatthāyeva nāma hoti, tasmā puthujjanassa pariyatti alagaddupamā vā hoti, nissaraṇatthā vā. Sattannaṁ sekkhānaṁ nissaraṇatthāva. Khīṇāsavānaṁ bhaṇḍāgārikapariyattiyevāti veditabbaṁ. Khīṇāsavo hi bhaṇḍāgārika sadisattā ‘‘bhaṇḍāgāriko’’ti vuccati. Yathā hi bhaṇḍāgāriko alaṅkārabhaṇḍaṁ paṭisāmetvā pasādhanakāle tadupiyaṁ alaṅkārabhaṇḍaṁ rañño upanāmetvā taṁ alaṅkaroti, evaṁ khīṇāsavopi dhammaratanabhaṇḍaṁ sampaṭicchitvā mokkhādhigamāya bhabbarūpe sahetuke satte passitvā tadanurūpaṁ dhammadesanaṁ vaḍḍhetvā maggaṅgabojjhaṅgādisaṅkhātena lokuttarena alaṅkārena alaṅkarotīti.",
  "tika-s0104t0:356": "Evaṁ tisso pariyattiyo vibhajitvā idāni tīsupi piṭakesu yathārahaṁ sampattivipattiyo niddhāretvā vibhajanto ‘‘vinaye panā’’tiādimāha. ‘‘Sīlasampadaṁ nissāya tisso vijjā pāpuṇātī’’tiādīsu yasmā sīlaṁ visujjhamānaṁ satisampajaññabalena, kammassakatāñāṇabalena ca saṁkilesamalato visujjhati, pāripūriñca gacchati, tasmā sīlasampadā sijjhamānā upanissayasampattibhāvena satibalaṁ, ñāṇabalañca paccupaṭṭhapetīti tassā vijjattayūpanissayatā veditabbā sabhāgahetusampādanato. Satibalena hi pubbenivāsavijjāsiddhi. Sampajaññabalena sabbakiccesu sudiṭṭhakāritāparicayena cutūpapātañāṇānubaddhāya dutiyavijjāya siddhi. Vītikkamābhāvena saṁkilesappahānasabbhāvato vivaṭṭūpanissayatāvasena ajjhāsayasuddhiyā tatiyavijjāsiddhi. Puretarasiddhānaṁ samādhipaññānaṁ pāripūriṁ vinā sīlassa āsavakkhayañāṇūpanissayatā sukkhavipassakakhīṇāsavehi dīpetabbā. ‘‘Samāhito yathābhūtaṁ pajānātī’’ti (saṁ. ni. 3.5; 5.1071; netti. 40; mi. pa. 14) vacanato samādhisampadā chaḷabhiññatāya upanissayo. ‘‘Yogā ve jāyate bhūrī’’ti (dha. pa. 282) vacanato pubbayogena garuvāsadesabhāsākosallauggahaṇaparipucchādīhi ca paribhāvitā paññāsampadā paṭisambhidāppabhedassa upanissayo. Ettha ca ‘‘sīlasampadaṁ nissāyā’’ti vuttattā yassa samādhivijambhanabhūtā anavasesā cha abhiññā na ijjhanti, tassa ukkaṭṭhaparicchedavasena na samādhisampadā atthīti satipi vijjānaṁ abhiññekadesabhāve sīlasampadāsamudāgatā eva tisso vijjā gahitā, yathā ca paññāsampadāsamudāgatā catasso paṭisambhidā upanissayasampannassa maggeneva ijjhanti maggakkhaṇeyeva tāsaṁ paṭiladdhattā. Evaṁ sīlasampadāsamudāgatā tisso vijjā, samādhisampadāsamudāgatā ca cha abhiññā upanissayasampannassa maggeneva ijjhantīti maggādhigameneva tāsaṁ adhigamo veditabbo. Paccekabuddhānaṁ, sammāsambuddhānañca paccekabodhisammāsambodhisamadhigamasadisā hi imesaṁ ariyānaṁ ime visesādhigamāti.",
  "tika-s0104t0:357": "Tāsaṁyevaca tattha pabhedavacanatoti ettha ‘‘tāsaṁyevā’’ti avadhāraṇaṁ pāpuṇitabbānaṁ chaḷabhiññācatupaṭisambhidānaṁ vinaye pabhedavacanābhāvaṁ sandhāya vuttaṁ. Verañjakaṇḍe (pārā. 12) hi tisso vijjāva vibhattāti. Casaddena samuccinanañca tāsaṁ ettha ekadesavacanaṁ sandhāya vuttaṁ abhiññāpaṭisambhidānampi ekadesānaṁ tattha vuttattā. Dutiye ‘‘tāsaṁyevā’’ti avadhāraṇaṁ catasso paṭisambhidā apekkhitvā kataṁ, na tisso vijjā. Tā hi chasu abhiññāsu antogadhattā sutte vibhattāyevāti. Ca-saddena ca paṭisambhidānamekadesavacanaṁ samuccinoti. Tatiye ‘‘tāsañcā’’ti ca-saddena sesānampi tattha atthibhāvaṁ dīpeti. Abhidhamme hi tisso vijjā, cha abhiññā, catasso ca paṭisambhidā vuttāyeva. Paṭisambhidānaṁ pana aññattha pabhedavacanābhāvaṁ, tattheva ca sammā vibhattabhāvaṁ dīpetukāmo heṭṭhā vuttanayena avadhāraṇamakatvā ‘‘tatthevā’’ti parivattetvā avadhāraṇaṁ ṭhapeti. ‘‘Abhidhamme pana tisso vijjā, cha abhiññā, catasso ca paṭisambhidā aññe ca sammappadhānādayo guṇavisesā vibhattā. Kiñcāpi vibhattā, visesato pana paññājātikattā catassova paṭisambhidā pāpuṇātīti dassanatthaṁ ‘tāsañca tatthevā’ti avadhāraṇavipallāso kato’’ti vajirabuddhitthero. ‘‘Eva’’ntiādi nigamanaṁ.",
  "tika-s0104t0:358": "Sukho samphasso etesanti sukhasamphassāni, anuññātāniyeva tādisāni attharaṇapāvuraṇādīni, tesaṁ phassasāmaññato sukho vā samphasso tathā, anuññāto so yesanti anuññātasukhasamphassāni, tādisāni attharaṇapāvuraṇādīni tesaṁ phassena samānatāya. Upādinnakaphasso itthiphasso, methunadhammoyeva. Vuttaṁ ariṭṭhena nāma gaddhabādhipubbena bhikkhunā (ma. ni. 234; pāci. 417). So hi bahussuto dhammakathiko kammakilesavipākaupavādaāṇāvītikkamavasena pañcavidhesu antarāyikesu āṇāvītikkamantarāyikaṁ na jānāti, sesantarāyikeyeva jānāti, tasmā so rahogato evaṁ cintesi ‘‘ime agārikā pañca kāmaguṇe paribhuñjantā sotāpannāpi sakadāgāminopi anāgāminopi honti, bhikkhūpi manāpikāni cakkhuviññeyyāni rūpāni passanti …pe… kāyaviññeyye phoṭṭhabbe phusanti, mudukāni attharaṇapāvuraṇāni paribhuñjanti, etaṁ sabbampi vaṭṭati, kasmā itthīnaṁyeva rūpasaddagandharasaphoṭṭhabbā na vaṭṭanti, etepi vaṭṭantiyevā’’ti anavajjena paccayaparibhogarasena sāvajjaṁ kāmaguṇaparibhogarasaṁ saṁsanditvā sachandarāgaparibhogañca nicchandarāgaparibhogañca ekaṁ katvā thullavākehi saddhiṁ atisukhumasuttaṁ ghaṭento viya, sāsapena saddhiṁ sineruno sadisataṁ upasaṁharanto viya ca pāpakaṁ diṭṭhigataṁ uppādetvā ‘‘kiṁ bhagavatā mahāsamuddaṁ bandhantena viya mahatā ussāhena paṭhamapārājikaṁ paññattaṁ, natthi ettha doso’’ti sabbaññutaññāṇena saddhiṁ paṭivirujjhanto vesārajjañāṇaṁ paṭibāhanto ariyamagge khāṇukaṇṭakādīni pakkhipanto ‘‘methunadhamme doso natthī’’ti jinacakke pahāramadāsi, tenāha ‘‘tathāha’’ntiādi.",
  "tika-s0104t0:359": "Anatikkamanatthena antarāye niyuttā, antarāyaṁ vā phalaṁ arahanti, antarāyassa vā karaṇasīlāti antarāyikā, saggamokkhānaṁ antarāyakarāti vuttaṁ hoti. Te ca kammakilesavipākaupavādaāṇāvītikkamavasena pañcavidhā. Vitthāro ariṭṭhasikkhāpadavaṇṇanādīsu (pāci. aṭṭha. 417) gahetabbo. Ayaṁ panettha padatthasambandho – ye ime dhammā antarāyikā iti bhagavatā vuttā desitā ceva paññattā ca, te dhamme paṭisevato paṭisevantassa yathā yena pakārena te dhammā antarāyāya saggamokkhānaṁ antarāyakaraṇatthaṁ nālaṁ samatthā na honti, tathā tena pakārena ahaṁ bhagavatā desitaṁ dhammaṁ ājānāmīti. Tato dussīlabhāvaṁ pāpuṇātīti tato anavajjasaññibhāvahetuto vītikkamitvā dussīlabhāvaṁ pāpuṇāti.",
  "tika-s0104t0:360": "Cattāro…pe…ādīsūti ettha ādi-saddena –",
  "tika-s0104t0:361": "‘‘Cattārome bhikkhave, puggalā santo saṁvijjamānā lokasmiṁ. Katame cattāro? Attahitāya paṭipanno no parahitāya, parahitāya paṭipanno no attahitāya, nevattahitāya paṭipanno no parahitāya, attahitāya ceva paṭipanno parahitāya ca…pe… ime kho bhikkhave…pe… lokasmi’’nti (a. ni. 4.96) –",
  "tika-s0104t0:362": "Evamādinā puggaladesanāpaṭisaññuttasuttantapāḷiṁ nidasseti. Adhippāyanti ‘‘ayaṁ puggaladesanāvohāravasena, na paramatthato’’ti evaṁ bhagavato adhippāyaṁ. Vuttañhi –",
  "tika-s0104t0:363": "‘‘Duve saccāni akkhāsi, sambuddho vadataṁ varo;",
  "tika-s0104t0:364": "Sammutiṁ paramatthañca, tatiyaṁ nūpalabbhati.",
  "tika-s0104t0:365": "Saṅketavacanaṁ saccaṁ, lokasammutikāraṇā;",
  "tika-s0104t0:366": "Paramatthavacanaṁ saccaṁ, dhammānaṁ bhūtakāraṇā.",
  "tika-s0104t0:367": "Tasmā vohārakusalassa, lokanāthassa satthuno;",
  "tika-s0104t0:368": "Sammutiṁ voharantassa, musāvādo na jāyatī’’ti. (ma. ni. aṭṭha. 1.57; a. ni. aṭṭha. 1.1.170; itivu. aṭṭha. 24);",
  "tika-s0104t0:369": "Na hi lokasammutiṁ buddhā bhagavanto vijahanti, lokasamaññāya lokaniruttiyā lokābhilāpe ṭhitāyeva dhammaṁ desenti. Apica ‘‘hirottappadīpanatthaṁ, kammassakatādīpanattha’’nti (ma. ni. aṭṭha. 1.57; a. ni. aṭṭha. 1.1.202; itivu. aṭṭha. 24; kathā. anuṭī. 1) evamādīhipi aṭṭhahi kāraṇehi bhagavā puggalakathaṁ kathetī’’ti evaṁ adhippāyamajānanto. Ayamattho upari āvi bhavissati. Duggahitaṁ gaṇhātīti ‘‘tathāhaṁ bhagavatā dhammaṁ desitaṁ ājānāmi, yathā tadevidaṁ viññāṇaṁ sandhāvati saṁsarati anañña’’ntiādinā (ma. ni. 1.144) duggahitaṁ katvā gaṇhāti, viparītaṁ gaṇhātīti vuttaṁ hoti. Duggahitanti hi bhāvanapuṁsakaniddeso kiriyāyavisesanabhāvena napuṁsakaliṅgena niddisitabbattā. Ayañhi bhāvanapuṁsakapadassa pakati, yadidaṁ napuṁsakaliṅgena niddisitabbattā, bhāvappaṭṭhānatā, sakammākammakiriyānuyogaṁ paccattopayogavacanatā ca. Tena vuttaṁ ‘‘duggahitaṁ katvā’’ti. Yanti duggahitagāhaṁ. Majjhimanikāye mūlapaṇṇāsake mahātaṇhāsaṅkhayasutte (ma. ni. 1.144) tathāvādīnaṁ sādhināmakaṁ kevaṭṭaputtaṁ bhikkhuṁ ārabbha bhagavatā vuttaṁ. Attanā duggahitena dhammenāti pāṭhaseso, micchāsabhāvenāti attho. Atha vā duggahaṇaṁ duggahitaṁ, attanāti ca sāmiatthe karaṇavacanaṁ, vibhattiyantapatirūpakaṁ vā abyayapadaṁ, tasmā attano duggahaṇena viparītagāhenāti attho. Abbhācikkhatīti abbhakkhānaṁ karoti. Attano kusalamūlāni khananto attānaṁ khanati nāma. Tatoti duggahitabhāvahetuto.",
  "tika-s0104t0:370": "Dhammacintanti dhammasabhāvavicāraṁ. Atidhāvantoti ṭhātabbamariyādāyaṁ aṭṭhatvā ‘‘cittuppādamattenapi dānaṁ hoti, sayameva cittaṁ attano ārammaṇaṁ hoti, sabbampi cittaṁ sabhāvadhammārammaṇameva hotī’’ti ca evamādinā atikkamitvā pavattayamāno. Cintetumasakkuṇeyyāni , anaraharūpāni vā acinteyyāni nāma, tāni dassento ‘‘vuttañheta’’ntiādimāha. Tattha acinteyyānīti tesaṁ sabhāvadassanaṁ. Nacintetabbānīti tattha kattabbakiccadassanaṁ. ‘‘Yānī’’tiādi tassa hetudassanaṁ. Yāni cintento ummādassa cittakkhepassa, vighātassa vihesassa ca bhāgī assa, acinteyyāni imāni cattāri na cintetabbāni, imāni vā cattāri acinteyyāni nāma na cintetabbāni, yāni vā…pe… assa, tasmā na cintetabbāni acintetabbabhūtāni imāni cattāri acinteyyāni nāmāti yojanā. Iti-saddena pana –",
  "tika-s0104t0:371": "‘‘Katamāni cattāri? Buddhānaṁ bhikkhave buddhavisayo acinteyyo na cintetabbo, yaṁ cintento ummādassa vighātassa bhāgī assa. Jhāyissa bhikkhave jhānavisayo acinteyyo…pe… kammavipāko bhikkhave acinteyyo…pe… lokacintā bhikkhave acinteyyā…pe… imāni…pe… assā’’ti (a. ni. 4.77) –",
  "tika-s0104t0:372": "Caturaṅguttare vuttaṁ acinteyyasuttaṁ ādiṁ katvā sabbaṁ acinteyyabhāvadīpakaṁ pāḷiṁ saṅgaṇhāti. Kāmaṁ acinteyyāni cha asādhāraṇañāṇādīni, tāni pana anussarantassa kusaluppattihetubhāvato cintetabbāni, imāni pana evaṁ na honti aphalabhāvato, tasmā na cintetabbāni. ‘‘Dussīlya…pe… pabheda’’nti iminā vipattiṁ sarūpato dasseti. ‘‘Kathaṁ? Piṭakavasenā’’tiādivacanasambajjhanena pubbāparasambandhaṁ dassento ‘‘evaṁ nānappakārato’’tiādimāha. Pubbāparasambandhavirahitañhi vacanaṁ byākulaṁ. Sotūnañca atthaviññāpakaṁ na hoti, pubbāparaññūnameva ca tathāvicāritavacanaṁ visayo. Yathāha –",
  "tika-s0104t0:373": "‘‘Pubbāparaññū atthaññū, niruttipadakovido;",
  "tika-s0104t0:374": "Suggahītañca gaṇhāti, atthañco’ paparikkhatī’’ti. (theragā. 1031);",
  "tika-s0104t0:375": "Tesanti piṭakānaṁ. Etanti buddhavacanaṁ.",
  "tika-s0104t0:376": "Sīlakkhandhavaggamahāvaggapāthikavaggasaṅkhātehi tīhi vaggehi saṅgaho etesanti tivaggasaṅgahāni. Gāthāya pana yassa nikāyassa suttagaṇanato catuttiṁseva suttantā. Vaggasaṅgahavasena tayo vaggā assa saṅgahassāti tivaggo saṅgaho. Paṭhamo esa nikāyo dīghanikāyoti anulomiko apaccanīko, atthānulomanato atthānulomanāmiko vā, anvatthanāmoti attho. Tattha ‘‘tivaggo saṅgaho’’ti etaṁ ‘‘yassā’’ti antarikepi samāsoyeva hoti, na vākyanti daṭṭhabbaṁ ‘‘navaṁ pana bhikkhunā cīvaralābhenā’’ti (pāci. 368) ettha ‘‘navaṁcīvaralābhenā’’ti padaṁ viya. Tathā hi aṭṭhakathācariyā vaṇṇayanti ‘‘alabbhīti labho, labho eva lābho. Kiṁ alabbhi? Cīvaraṁ. Kīdisaṁ? Navaṁ, iti ‘navacīvaralābhenā’ti vattabbe anunāsikalopaṁ akatvā ‘navaṁcīvaralābhenā’ti vuttaṁ, paṭiladdhanavacīvarenāti attho. Majjhe ṭhitapadadvaye panāti nipāto. Bhikkhunāti yena laddhaṁ, tassa nidassana’’nti (pāci. aṭṭha. 368). Idhāpi saddato, atthato ca vākye yuttiyāabhāvato samāsoyeva sambhavati. ‘‘Tivaggo’’ti padañhi ‘‘saṅgaho’’ti ettha yadi karaṇaṁ, evaṁ sati karaṇavacanantameva siyā. Yadi ca padadvayametaṁ tulyādhikaraṇaṁ, tathā ca sati napuṁsakaliṅgameva siyā ‘‘tiloka’’ntiādipadaṁ viya. Tathā ‘‘tivaggo’’ti etassa ‘‘saṅgaho’’ti padamantarena aññatthāsambandho na sambhavati, tattha ca tādisena vākyena sambajjhanaṁ na yuttaṁ, tasmā samānepi padantarantarike saddatthāvirodhabhāvoyeva samāsatākāraṇanti samāso eva yutto. Tayo vaggā assa saṅgahassāti hi tivaggosaṅgaho akārassa okārādesaṁ, okārāgamaṁ vā katvā yathā ‘‘sattāhaparinibbuto, acirapakkanto, māsajāto’’tiādi, assa saṅgahassāti ca saṅgahitassa assa nikāyassāti attho. Apare pana ‘‘tayo vaggā yassāti katvā ‘saṅgaho’ti padena tulyādhikaraṇameva sambhavati, saṅgahoti ca gaṇanā. Ṭīkācariyehi (sārattha. ṭī. 1.paṭhamamahāsaṅgītikathāvaṇṇanā) pana ‘tayo vaggā assa saṅgahassā’ti padadvayassa tulyādhikaraṇatāyeva dassitā’’ti vadanti, tadayuttameva saṅkhyāsaṅkhyeyyānaṁ missakattā, apākaṭattā ca.",
  "tika-s0104t0:377": "Atthānulomikattaṁ vibhāvetumāha ‘‘kasmā’’tiādi. Guṇopacārena, taddhitavasena vā dīgha-saddena dīghappamāṇāni suttāniyeva gahitāni , nikāyasaddo ca ruḷhivasena samūhanivāsatthesu vattatīti dasseti ‘‘dīghappamāṇāna’’ntiādinā. Saṅketasiddhattā vacanīyavācakānaṁ payogato tadatthesu tassa saṅketasiddhataṁ ñāpento ‘‘nāha’’ntiādimāha. Ekanikāyampīti ekasamūhampi. Evaṁ cittanti evaṁ vicittaṁ. Yathayidanti yathā ime tiracchānagatā pāṇā. Poṇikā, cikkhallikā ca khattiyā, tesaṁ nivāso ‘‘poṇikanikāyo cikkhallikanikāyo’’ti vuccati. Etthāti nikāyasaddassa samūhanivāsānaṁ vācakabhāve. Sādhakānīti adhippetassatthassa sādhanato udāharaṇāni vuccanti. ‘‘Samānītānī’’ti pāṭhasesena cetassa sambandho, sakkhīni vā yathāvuttanayena sādhakāni. Yañhi niddhāretvā adhippetatthaṁ sādhenti , taṁ ‘‘sakkhī’’ti vadanti. Tathā hi manorathapūraṇiyaṁ vuttaṁ ‘‘pañcagarujātakaṁ (jā. 1.1.132) pana sakkhibhāvatthāya āharitvā kathetabba’’nti (a. ni. aṭṭha. 1.1.5) sāsanatoti sāsanapayogato, sāsane vā. Lokatoti lokiyapayogato, loke vā. Idaṁ pana piṭakattaye na vijjati, tasmā evaṁ vuttanti vadanti. Ettha ca paṭhamamudāharaṇaṁ sāsanato sādhakavacanaṁ, dutiyaṁ lokatoti daṭṭhabbaṁ.",
  "tika-s0104t0:378": "Mūlapariyāya vaggādivasena pañcadasavaggasaṅgahāni. Aḍḍhena dutiyaṁ diyaḍḍhaṁ, tadeva sataṁ, ekasataṁ, paññāsa ca suttānīti vuttaṁ hoti. Yatthāti yasmiṁ nikāye. Pañcadasavaggapariggahoti pañcadasahi vaggehi pariggahito saṅgahito.",
  "tika-s0104t0:379": "Saṁyujjanti etthāti saṁyuttaṁ, kesaṁ saṁyuttaṁ? Suttavaggānaṁ. Yathā hi byañjanasamudāye padaṁ, padasamudāye ca vākyaṁ, vākyasamudāye suttaṁ, suttasamudāye vaggoti samaññā, evaṁ vaggasamudāye saṁyuttasamaññā. Devatāya pucchitena kathitasuttavaggādīnaṁ saṁyuttattā devatāsaṁyuttādibhāvo (saṁ. ni. 1.1), tenāha ‘‘devatāsaṁyuttādivasenā’’tiādi. ‘‘Suttantānaṁ sahassāni satta suttasatāni cā’’ti pāṭhe suttantānaṁ satta sahassāni, satta suttasatāni cāti yojetabbaṁ. ‘‘Satta suttasahassāni, satta suttasatāni cā’’tipi pāṭho. Saṁyuttasaṅgahoti saṁyuttanikāyassa saṅgaho gaṇanā.",
  "tika-s0104t0:380": "Ekekehi aṅgehi uparūpari uttaro adhiko etthāti aṅguttaroti āha ‘‘ekekaaṅgātirekavasenā’’tiādi. Tattha hi ekekato paṭṭhāya yāva ekādasa aṅgāni kathitāni. Aṅganti ca dhammakoṭṭhāso.",
  "tika-s0104t0:381": "Pubbeti suttantapiṭakaniddese. Vuttameva pakārantarena saṅkhipitvā avisesetvā dassetuṁ ‘‘ṭhapetvā’’tiādi vuttaṁ. ‘‘Sakalaṁ vinayapiṭaka’’ntiādinā vuttameva hi iminā pakārantarena saṅkhipitvā dasseti. Apica yathāvuttato avasiṭṭhaṁ yaṁ kiñci bhagavatā dinnanaye ṭhatvā desitaṁ, bhagavatā ca anumoditaṁ nettipeṭakopadesādikaṁ, taṁ sabbampi ettheva pariyāpannanti anavasesapariyādānavasena dassetuṁ evaṁ vuttantipi daṭṭhabbaṁ. Siddhepi hi sati ārambho atthantaraviññāpanāya vā hoti, niyamāya vāti. Ettha ca yathā ‘‘dīghappamāṇāna’’ntiādi vuttaṁ, evaṁ ‘‘khuddakappamāṇāna’’ntiādimavatvā sarūpasseva kathanaṁ vinayābhidhammādīnaṁ dīghappamāṇānampi tadantogadhatāyāti daṭṭhabbaṁ, tena ca viññāyati ‘‘na sabbattha khuddakapariyāpannesu tassa anvatthasamaññatā, dīghanikāyādisabhāvaviparītabhāvasāmaññena pana katthaci tabbohāratā’’ti. Tadaññanti tehi catūhi nikāyehi aññaṁ, avasesanti attho.",
  "tika-s0104t0:382": "Navappabhedanti ettha kathaṁ panetaṁ navappabhedaṁ hoti. Tathā hi navahi aṅgehi vavatthitehi aññamaññasaṅkararahitehi bhavitabbaṁ, tathā ca sati asuttasabhāvāneva geyyaṅgādīni siyuṁ, atha suttasabhāvāneva geyyaṅgādīni, evaṁ sati suttanti visuṁ suttaṅgameva na siyā, evaṁ sante aṭṭhaṅgaṁ sāsananti āpajjati. Apica ‘‘sagāthakaṁ suttaṁ geyyaṁ, niggāthakaṁ suttaṁ veyyākaraṇa’’nti (dī. ni. aṭṭha., pārā. aṭṭha. paṭhamamahāsaṅgītikathā) aṭṭhakathāyaṁ vuttaṁ. Suttañca nāma sagāthakaṁ vā siyā, niggāthakaṁ vā, tasmā aṅgadvayeneva tadubhayaṁ saṅgahitanti tadubhayavinimuttaṁ suttaṁ udānādivisesasaññārahitaṁ natthi, yaṁ suttaṅgaṁ siyā, athāpi kathañci visuṁ suttaṅgaṁ siyā, maṅgalasuttādīnaṁ (khu. pā. 1; su. ni. 261) suttaṅgasaṅgaho na siyā gāthābhāvato dhammapadādīnaṁ viya. Geyyaṅgasaṅgaho vā siyā sagāthakattā sagāthāvaggassa viya. Tathā ubhatovibhaṅgādīsu sagāthakappadesānanti? Vuccate –",
  "tika-s0104t0:383": "Suttanti sāmaññavidhi, visesavidhayo pare;",
  "tika-s0104t0:384": "Sanimittā niruḷhattā, sahatāññena nāññato. (dī. ni. ṭī. 1.paṭhamamahāsaṅgītikathā);",
  "tika-s0104t0:385": "Yathāvuttassa dosassa, natthi etthāvagāhaṇaṁ;",
  "tika-s0104t0:386": "Tasmā asaṅkaraṁyeva, navaṅgaṁ satthusāsanaṁ. (sārattha. ṭī. 1.paṭhamamahāsaṅgītikathā);",
  "tika-s0104t0:387": "Sabbassāpi hi buddhavacanassa suttanti ayaṁ sāmaññavidhi. Tathā hi ‘‘ettakaṁ tassa bhagavato suttāgataṁ suttapariyāpannaṁ, (pāci. aṭṭha. 655, 1242) sāvatthiyā suttavibhaṅge, (cūḷava. 456) sakavāde pañca suttasatānī’’tiādi (dha. sa. aṭṭha. nidānakathā) vacanato vinayābhidhammapariyatti visesesupi suttavohāro dissati. Teneva ca āyasmā mahākaccāyano nettiyaṁ āha ‘‘navavidhasuttantapariyeṭṭhī’’ti (netti. saṅgahavāravaṇṇanā) tattha hi suttādivasena navaṅgassa sāsanassa pariyeṭṭhi pariyesanā atthavicāraṇā ‘‘navavidha suttantapariyeṭṭhī’’ti vuttā. Tadekadesesu pana pare geyyādayo sanimittā visesavidhayo tena tena nimittena patiṭṭhitā. Tathā hi geyyassa sagāthakattaṁ tabbhāvanimittaṁ. Lokepi hi sasilokaṁ sagāthakaṁ cuṇṇiyaganthaṁ ‘‘geyya’’nti vadanti, gāthāvirahe pana sati pucchaṁ katvā vissajjanabhāvo veyyākaraṇassa tabbhāvanimittaṁ. Pucchāvissajjanañhi ‘‘byākaraṇa’’nti vuccati, byākaraṇameva veyyākaraṇaṁ. Evaṁ sante sagāthakādīnampi pucchaṁ katvā vissajjanavasena pavattānaṁ veyyākaraṇabhāvo āpajjatīti? Nāpajjati geyyādisaññānaṁ anokāsabhāvato. Saokāsavidhito hi anokāsavidhi balavā. Apica ‘‘gāthāvirahe satī’’ti visesitattā. Yathādhippetassa hi atthassa anadhippetato byavacchedakaṁ visesanaṁ. Tathā hi dhammapadādīsu kevalagāthābandhesu, sagāthakattepi somanassañāṇamayikagāthāpaṭisaññuttesu, ‘‘vuttaṁ heta’’ntiādivacana sambandhesu, abbhutadhammapaṭisaṁyuttesu ca suttavisesesu yathākkamaṁ gāthāudānaitivuttaka abbhutadhammasaññā patiṭṭhitā. Ettha hi satipi saññāntaranimittayoge anokāsasaññānaṁ balavabhāveneva gāthādisaññā patiṭṭhitā, tathā satipi gāthābandhabhāve bhagavato atītāsu jātīsu cariyānubhāvappakāsakesu jātakasaññā patiṭṭhitā, satipi pañhāvissajjanabhāve , sagāthakatte ca kesuci suttantesu vedassa labhāpanato vedallasaññā patiṭṭhitā, evaṁ tena tena sagāthakattādinā nimittena tesu tesu suttavisesesu geyyādisaññā patiṭṭhitāti visesavidhayo suttaṅgato pare geyyādayo, yaṁ panettha geyyaṅgādinimittarahitaṁ, taṁ suttaṅgameva visesasaññāparihārena sāmaññasaññāya pavattanato. Nanu ca evaṁ santepi sagāthakaṁ suttaṁ geyyaṁ, niggāthakaṁ suttaṁ veyyākaraṇanti tadubhayavinimuttassa suttassa abhāvato visuṁ suttaṅgameva na siyāti codanā tadavatthā evāti? Na tadavatthā sodhitattā. Sodhitañhi pubbe gāthāvirahe sati pucchāvissajjanabhāvo veyyākaraṇassa tabbhāvanimittanti.",
  "tika-s0104t0:388": "Yañca vuttaṁ ‘‘gāthābhāvato maṅgalasuttādīnaṁ (khu. pā. 1; su. ni. 261) suttaṅgasaṅgaho na siyā’’ti, tampi na, niruḷhattā. Niruḷho hi maṅgalasuttādīnaṁ suttabhāvo. Na hi tāni dhammapadabuddhavaṁsādayo viya gāthābhāvena saññitāni, atha kho suttabhāveneva. Teneva hi akathāyaṁ ‘‘suttanāmaka’’nti nāmaggahaṇaṁ kataṁ. Yañca pana vuttaṁ ‘‘sagāthakattā geyyaṅgasaṅgaho vā siyā’’ti, tampi natthi. Kasmāti ce? Yasmā sahatāññena, tasmā. Sahabhāvo hi nāma attato aññena hoti. Saha gāthāhīti ca sagāthakaṁ, na ca maṅgalasuttādīsu gāthāvinimutto koci suttapadeso atthi, yo ‘‘saha gāthāhī’’ti vucceyya, nanu ca gāthāsamudāyo tadekadesāhi gāthāhi añño hoti, yassa vasena ‘‘saha gāthāhī’’ti sakkā vattunti? Taṁ na. Na hi avayavavinimutto samudāyo nāma koci atthi, yo tadekadesehi saha bhaveyya. Katthaci pana ‘‘dīghasuttaṅkitassā’’tiādīsu samudāyekadesānaṁ vibhāgavacanaṁ vohāramattaṁ pati pariyāyavacanameva, ayañca nippariyāyena pabhedavibhāgadassanakathāti . Yampi vuttaṁ ‘‘ubhatovibhaṅgādīsu sagāthakappadesānaṁ geyyaṅgasaṅgaho siyā’’ti, tampi na, aññato. Aññāyeva hi tā gāthā jātakādipariyāpannattā. Tādisāyeva hi kāraṇānurūpena tattha desitā, ato na tāhi ubhatovibhaṅgādīnaṁ geyyaṅgabhāvoti. Evaṁ suttādinavaṅgānaṁ aññamaññasaṅkarābhāvo veditabboti.",
  "tika-s0104t0:389": "Idāni etāni navaṅgāni vibhajitvā dassento ‘‘tatthā’’tiādimāha. Niddeso nāma suttanipāte –",
  "tika-s0104t0:390": "‘‘Kāmaṁ kāmayamānassa, tassa ce taṁ samijjhati;",
  "tika-s0104t0:391": "Addhā pītimano hoti, laddhā macco yadicchatī’’tiādinā. (su. ni. 772); –",
  "tika-s0104t0:392": "Āgatassa aṭṭhakavaggassa;",
  "tika-s0104t0:393": "‘‘Kenassu nivuto loko, (iccāyasmā ajito);",
  "tika-s0104t0:394": "Kenassu na pakāsati;",
  "tika-s0104t0:395": "Kissābhilepanaṁ brūsi,",
  "tika-s0104t0:396": "Kiṁsu tassa mahabbhaya’’ntiādinā. (su. ni. 1038); –",
  "tika-s0104t0:397": "Āgatassa pārāyanavaggassa;",
  "tika-s0104t0:398": "‘‘Sabbesu bhūtesu nidhāya daṇḍaṁ,",
  "tika-s0104t0:399": "Aviheṭhayaṁ aññatarampi tesaṁ;",
  "tika-s0104t0:400": "Na puttamiccheyya kuto sahāyaṁ,",
  "tika-s0104t0:401": "Eko care khaggavisāṇakappo’’tiādinā. (su. ni. 35); –",
  "tika-s0104t0:402": "Āgatassa khaggavisāṇasuttassa ca atthavibhāgavasena satthukappena āyasmatā dhammasenāpatisāriputtattherena kato niddeso, yo ‘‘mahāniddeso, cūḷaniddeso’’ti vuccati. Evamidha niddesassa suttaṅgasaṅgaho bhadantabuddhadhosācariyena dassito, tathā aññatthāpi vinayaṭṭhakathādīsu , ācariyadhammapālattherenāpi nettippakaraṇaṭṭhakathāyaṁ. Apare pana niddesassa gāthāveyyākaraṇaṅgesu dvīsu saṅgahaṁ vadanti. Vuttañhetaṁ niddesaṭṭhakathāyaṁ upasenattherena –",
  "tika-s0104t0:403": "‘‘So panesa vinayapiṭakaṁ…pe… abhidhammapiṭakanti tīsu piṭakesu suttantapiṭakapariyāpanno, dīghanikāyo…pe… khuddakanikāyoti pañcasu nikāyesu khuddakamahānikāyapariyāpanno, suttaṁ…pe… vedallanti navasu satthusāsanaṅgesu yathāsambhavaṁ gāthaṅgaveyyākaraṇaṅgadvayasaṅgahito’’ti (mahāni. aṭṭha. ganthārambhakathā).",
  "tika-s0104t0:404": "Ettha tāva katthaci pucchāvissajjanasabbhāvato niddesekadesassa veyyākaraṇaṅgasaṅgaho yujjatu, agāthābhāvato gāthaṅgasaṅgaho kathaṁ yujjeyyāti vīmaṁsitabbametaṁ. Dhammāpadādīnaṁ viya hi kevalaṁ gāthābandhabhāvo gāthaṅgassa tabbhāvanimittaṁ. Dhammapadādīsu hi kevalaṁ gāthābandhesu gāthāsamaññā patiṭṭhitā, niddese ca na koci kevalo gāthābandappadeso upalabbhati. Sammāsambuddhena bhāsitānaṁyeva hi aṭṭhakavaggādisaṅgahitānaṁ gāthānaṁ niddesamattaṁ dhammasenāpatinā kataṁ. Atthavibhajanatthaṁ ānītāpi hi tā aṭṭhakavaggādisaṅgahitā niddisitabbā mūlagāthāyo suttanipātapariyāpannattā aññāyevāti na niddesasaṅkhyaṁ gacchanti ubhatovibhaṅgādīsu āgatāpi taṁ vohāramalabhamānā jātakādipariyāpannā gāthāyo viya, tasmā kāraṇantaramettha gavesitabbaṁ, yuttataraṁ vā gahetabbaṁ.",
  "tika-s0104t0:405": "Nālakasuttaṁ nāma dhammacakkappavattita divasato sattame divase nālakattherassa ‘‘moneyyaṁ te upaññissa’’ntiādinā (su. ni. 706) bhagavatā bhāsitaṁ moneyya paṭipadāparidīpakaṁ suttaṁ. Tuvaṭṭakasuttaṁ nāma mahāsamayasuttantadesanāya sannipatitesu devesu ‘‘kā nu kho arahattappattiyā paṭipattī’’ti uppannacittānaṁ ekaccānaṁ devatānaṁ tamatthaṁ pakāsetuṁ nimmitabuddhena attānaṁ pucchāpetvā ‘‘mūlaṁ papañcasaṅkhāyā’’tiādinā (su. ni. 922) bhagavatā bhāsitaṁ suttaṁ. Evamidha suttanipāte āgatānaṁ maṅgalasuttādīnaṁ suttaṅgasaṅgaho dassito, tattheva āgatānaṁ asuttanāmikānaṁ suddhikagāthānaṁ gāthaṅgasaṅgahañca dassayissati, evaṁ sati suttanipātaṭṭhakathārambhe –",
  "tika-s0104t0:406": "‘‘Gāthāsatasamākiṇṇo, geyyabyākaraṇaṅkito;",
  "tika-s0104t0:407": "Kasmā suttanipātoti, saṅkhamesa gatoti ce’’ti. (su. ni. aṭṭha. 1.ganthārambhakathā); –",
  "tika-s0104t0:408": "Sakalassāpi suttanipātassa geyyaveyyākaraṇaṅgasaṅgaho kasmā coditoti? Nāyaṁ virodho. Kevalañhi tattha codakena sagāthakattaṁ, katthaci pucchāvissajjanattañca gahetvā codanāmattaṁ kataṁ, aññathā suttanipāte niggāthakassa suttasseva abhāvato veyyākaraṇaṅgasaṅgaho na codetabbo siyā, tasmā codakassa vacanametaṁ appamāṇanti idha, aññāsu ca vinayaṭṭhakathādīsu vuttanayeneva tassa suttaṅgagāthaṅgasaṅgaho dassitoti. Suttanti cuṇṇiyasuttaṁ. Visesenāti rāsibhāvena ṭhitaṁ sandhāyāha. Sagāthāvaggo geyyanti sambandho.",
  "tika-s0104t0:409": "‘‘Aṭṭhahi aṅgehi asaṅgahitaṁ nāma paṭisambhidādī’’ti tīsupi kira gaṇṭhipadesu vuttaṁ. Apare pana paṭisambhidāmaggassa geyyaveyyākaraṇaṅgadvayasaṅgahaṁ vadanti. Vuttañhetaṁ tadaṭṭhakathāyaṁ ‘‘navasu satthusāsanaṅgesu yathāsambhavaṁ geyyaveyyākaraṇaṅgadvayasaṅgahita’’nti (paṭi. ma. aṭṭha. 1.ganthārambhakathā), etthāpi geyyaṅgasaṅgahitabhāvo vuttanayena vīmaṁsitabbo. No suttanāmikāti asuttanāmikā saṅgītikāle suttasamaññāya apaññātā. ‘‘Suddhikagāthā nāma vatthugāthā’’ti tīsupi kira gaṇṭhipadesu vuttaṁ, vatthugāthāti ca pārāyanavaggassa nidānamāropentena āyasmatā ānandattherena saṅgītikāle vuttā chappaññāsa gāthāyo, nālakasuttassa nidānamāropentena teneva tadā vuttā vīsatimattā gāthāyo ca vuccanti. Suttanipātaṭṭhakathāyaṁ (su. ni. aṭṭha. 2.685) pana ‘‘parinibbute bhagavati saṅgītiṁ karontenāyasmatā mahākassapena tameva moneyyapaṭipadaṁ puṭṭho āyasmā ānando yena, yadā ca samādapito nālakatthero bhagavantaṁ pucchi, taṁ sabbaṁ pākaṭaṁ katvā dassetukāmo ‘ānandajāte’tiādikā (su. ni. 684) vīsati vatthugāthāyo vatvā vissajjesi, taṁ sabbampi ‘nālakasutta’’nti vuccatī’’ti āgatattā nālakasuttassa vatthugāthāyo nālakasuttaggahaṇeneva gahitāti pārāyanavaggassa vatthugāthāyo idha suddhikagāthāti gahetabbaṁ. Tattheva ca pārāyanavagge ajitamāṇavakādīnaṁ soḷasannaṁ brāhmaṇānaṁ pucchāgāthā, bhagavato vissajjanagāthā ca pāḷiyaṁ suttanāmena avatvā ‘ajitamāṇavakapucchā, tissametteyyamāṇavakapucchā’’tiādinā (su. ni. 1038) āgatattā, cuṇṇiyaganthe hi asammissattā ca ‘‘no suttanāmikā suddhikagāthā nāmā’’ti vattuṁ vaṭṭati.",
  "tika-s0104t0:410": "‘‘Somanassañāṇamayikagāthāpaṭisaṁyuttā’’ti etena udānaṭṭhena udānanti anvatthasaññataṁ dasseti (udā. aṭṭha. ganthārambhakathā) kimidaṁ udānaṁ nāma? Pītivegasamuṭṭhāpito udāhāro. Yathā hi yaṁ telādi minitabbavatthu mānaṁ gahetuṁ na sakkoti, vissanditvā gacchati, taṁ ‘‘avasesako’’ti vuccati. Yañca jalaṁ taḷākaṁ gahetuṁ na sakkoti, ajjhottharitvā gacchati, taṁ ‘‘mahogho’ti vuccati, evameva yaṁ pītivegasamuṭṭhāpitaṁ vitakkavipphāraṁ antohadayaṁ sandhāretuṁ na sakkoti, so adhiko hutvā anto asaṇṭhahitvā bahi vacīdvārena nikkhanto paṭiggāhakanirapekkho udāhāraviseso ‘‘udāna’’nti vuccati (udā. aṭṭha. ganthārambhakathā) ‘‘uda mode kīḷāyañcā’’ti hi akkharacintakā vadanti, idañca yebhuyyena vuttaṁ dhammasaṁvegavasena uditassāpi ‘‘sace bhāyatha dukkhassā’’tiādiudānassa (udā. 44) udānapāḷiyaṁ āgatattā, tathā‘‘gāthāpaṭisaṁyuttā’’ti idampi yebhuyyeneva ‘‘atthi bhikkhave, tadāyatanaṁ, yattha neva pathavī, na āpo’’tiādikassa (udā. 71) cuṇṇiyavākyavasena uditassāpi tattha āgatattā. Nanu ca udānaṁ nāma pītisomanassasamuṭṭāpito, dhammasaṁvegasamuṭṭhāpito vā dhammapaṭiggāhakanirapekkho gāthābandhavasena, cuṇṇiyavākyavasena ca pavatto udāhāro, tathā ceva sabbattha āgataṁ, idha kasmā ‘‘bhikkhave’’ti āmantanaṁ vuttanti? Tesaṁ bhikkhūnaṁ saññāpanatthaṁ eva, na paṭiggāhakakaraṇatthaṁ. Nibbānapaṭisaṁyuttañhi bhagavā dhammaṁ desetvā nibbānaguṇānussaraṇena uppannapītisomanassena udānaṁ udānento ‘‘ayaṁ nibbānadhammo kathamapaccayo upalabbhatī’’ti tesaṁ bhikkhūnaṁ cetoparivitakkamaññāya tesaṁ tamatthaṁ ñāpetukāmena ‘‘tadāyatana’’nti vuttaṁ, na pana ekantato te paṭiggāhake katvāti veditabbanti.",
  "tika-s0104t0:411": "Tayidaṁ sabbaññubuddhabhāsitaṁ paccekabuddhabhāsitaṁ sāvakabhāsitanti tibbidhaṁ hoti. Tattha paccekabuddhabhāsitaṁ –",
  "tika-s0104t0:412": "‘‘Sabbesu bhūtesu nidhāya daṇḍaṁ,",
  "tika-s0104t0:413": "Aviheṭhayaṁ aññatarampi tesa’’nti. ādinā (su. ni. 35) –",
  "tika-s0104t0:414": "Khaggavisāṇasutte āgataṁ. Sāvakabhāsitampi –",
  "tika-s0104t0:415": "‘‘Sabbo rāgo pahīno me,",
  "tika-s0104t0:416": "Sabbo doso samūhato;",
  "tika-s0104t0:417": "Sabbo me vihato moho,",
  "tika-s0104t0:418": "Sītibhūtosmi nibbuto’’ti. ādinā (theragā. 79) –",
  "tika-s0104t0:419": "Theragāthāsu,",
  "tika-s0104t0:420": "‘‘Kāyena saṁvutā āsiṁ, vācāya uda cetasā;",
  "tika-s0104t0:421": "Samūlaṁ taṇhamabbuyha, sītibhūtāmhi nibbutā’’ti. (therīgā. 15); –",
  "tika-s0104t0:422": "Therīgāthāsu ca āgataṁ. Aññānipi sakkādīhi devehi bhāsitāni ‘‘aho dānaṁ paramadānaṁ, kassape suppatiṭṭhita’’ntiādīni (udā. 27). Soṇadaṇḍabrāhmaṇādīhi manussehi ca bhāsitāni ‘‘namo tassa bhagavato’’tiādīni (dī. ni. 2.371; ma. ni. 1.290; 2.290, 357; saṁ. ni. 1187; 2.38; a. ni. 5.194) tisso saṅgītiyo āruḷhāni udānāni santi eva, tāni sabbānipi idha na adhippetāni. Yaṁ pana sammāsambuddhena sāmaṁ āhaccabhāsitaṁ jinavacanabhūtaṁ, tadeva dhammasaṅgāhakehi ‘‘udāna’’nti saṅgītaṁ, tadeva ca sandhāya bhagavatā pariyattidhammaṁ navadhā vibhajitvā uddisantena ‘‘udāna’’nti vuttaṁ. Yā pana ‘‘anekajātisaṁsāra’’ntiādikā (dha. pa. 153) gāthā bhagavatā bodhimūle udānavasena pavattitā, anekasatasahassānaṁ sammāsambuddhānaṁ udānabhūtā ca, tā aparabhāge dhammabhaṇḍāgārikassa bhagavatā desitattā dhammasaṅgāhakehi udānapāḷiyaṁ saṅgahaṁ anāropetvā dhammapade saṅgahitā, yañca ‘‘aññāsi vata bho koṇḍañño aññāsi vata bho koṇḍañño’’ti (saṁ. ni. 5.1081; mahāva. 17; paṭi. ma. 2.30) udānavacanaṁ dasasahassilokadhātuyā devamanussānaṁ pavedanasamatthanigghosavipphāraṁ bhagavatā bhāsitaṁ, tadapi paṭhamabodhiyaṁ sabbesaṁ eva bhikkhūnaṁ sammāpaṭipattipaccavekkhaṇahetukaṁ ‘‘ārādhayiṁsu vata maṁ bhikkhū ekaṁ samaya’’ntiādivacanaṁ (ma. ni. 1.225) viya dhammacakkappavattanasuttantadesanāpariyosāne attanāpi adhigatadhammekadesassa yathādesitassa ariyamaggassa sabbapaṭhamaṁ sāvakesu therena adhigatattā attano parissamassa saphalabhāvapaccavekkhaṇahetutaṁ pītisomanassajanitaṁ udāhāramattaṁ, na pana ‘‘yadā have pātubhavanti dhammā’’tiādivacanaṁ viya (mahāva. 1; udā. 1) pavattiyā, nivattiyā vā pakāsananti dhammasaṅgāhakehi udānapāḷiyaṁ na saṅgītanti daṭṭhabbaṁ. Udānapāḷiyaṁ pana aṭṭhasu vaggesu dasa dasa katvā asītiyeva suttantā saṅgītā. Tathā hi tadaṭṭhakathāyaṁ vuttaṁ –",
  "tika-s0104t0:423": "‘‘Asītiyeva suttantā, vaggā aṭṭha samāsato’’ti. (Udā. aṭṭha. ganthārambhakathā).",
  "tika-s0104t0:424": "Idha pana ‘‘dveasīti suttantā’’ti vuttaṁ, taṁ udānapāḷiyā na sameti, tasmā ‘‘asīti suttantā’’ti pāṭhena bhavitabbaṁ. Apica na kevalaṁ idheva, atha kho aññāsupi (vi. aṭṭha. 1.paṭhamamahāsaṅgītikathā) vinayābhidhammaṭṭhakathāsu (dha. saṁ. nidānakathā) tathāyeva vuttattā ‘‘appakaṁ pana ūnamadhikaṁ vā gaṇanūpagaṁ na hotī’’ti pariyāyena anekaṁsena vuttaṁ siyā. Yathā vā tathā vā anumānena gaṇanameva hi tattha tattha ūnādhikasaṅkhyā, itarathā tāyeva na siyuntipi vadanti, pacchā pamādalekhavacanaṁ vā etaṁ.",
  "tika-s0104t0:425": "Vuttañhetaṁ bhagavatātiādinayappavattāti ettha ādisaddena ‘‘vuttañhetaṁ bhagavatā, vuttamarahatāti me sutaṁ. Ekadhammaṁ bhikkhave, pajahatha, ahaṁ vo pāṭibhogo anāgāmitāya. Katamaṁ ekadhammaṁ? Lobhaṁ bhikkhave, ekadhammaṁ pajahatha, ahaṁ vo pāṭibhogo anāgāmitāyā’’ti (itivu. 1) evamādinā ekadukatikacatukkanipātavasena vuttaṁ dvādasuttarasatasuttasamūhaṁ saṅgaṇhāti. Tathā hi itivuttakapāḷiyameva udānagāthāhi dvādasuttarasatasuttāni gaṇetvā saṅgītāni, tadaṭṭhakathāyampi (itivu. aṭṭha. nidānavaṇṇanā) tathāyeva vuttaṁ. Tasmā ‘‘dvādasuttarasatasuttantā’’ icceva pāṭhena bhavitabbaṁ, yathāvuttanayena vā anekaṁsato vuttantipi vattuṁ sakkā, tathāpi īdise ṭhāne pamāṇaṁ dassentena yāthāvatova niyametvā dassetabbanti ‘‘dasuttarasatasuttantā’’ti idaṁ pacchā pamādalekhamevāti gahetabbanti vadanti. Iti evaṁ bhagavatā vuttaṁ itivuttaṁ. Itivuttanti saṅgītaṁ itivuttakaṁ. Ruḷhināmaṁ vā etaṁ yathā ‘‘yevāpanakaṁ, natumhākavaggo’’ti, vuttañhetaṁ bhagavatā, vuttamarahatāti me sutanti nidānavacanena saṅgītaṁ yathāvuttasuttasamūhaṁ.",
  "tika-s0104t0:426": "Jātaṁ bhūtaṁ purāvutthaṁ bhagavato pubbacaritaṁ kāyati katheti pakāseti etenāti jātakaṁ, taṁ pana imānīti dassetuṁ ‘‘apaṇṇakajātakādīnī’’tiādimāha. Tattha ‘‘paññāsādhikāni pañcajātakasatānī’’ti idaṁ appakaṁ pana ūnamadhikaṁ vā gaṇanūpagaṁ na hotīti katvā anekaṁsena, vohārasukhatāmattena ca vuttaṁ. Ekaṁsato hi sattacattālīsādhikāniyeva yathāvuttagaṇanato tīhi ūnattā. Tathā hi ekanipāte paññāsasataṁ, dukanipāte sataṁ, tikanipāte paññāsa, tathā catukkanipāte, pañcakanipāte pañcavīsa, chakkanipāte vīsa, sattanipāte ekavīsa, aṭṭhanipāte dasa, navanipāte dvādasa, dasanipāte soḷasa, ekādasanipāte nava, dvādasanipāte dasa, tathā terasanipāte, pakiṇṇakanipāte terasa, vīsatinipāte cuddasa, tiṁsanipāte dasa, cattālīsanipāte pañca, paṇṇāsanipāte tīṇi, saṭṭhinipāte dve, tathā sattatinipāte, asītinipāte pañca, mahānipāte dasāti sattacattālīsādhikāneva pañca jātakasatāni saṅgītānīti.",
  "tika-s0104t0:427": "Abbhuto dhammo sabhāvo vutto yatthāti abbhutadhammaṁ, taṁ panidanti āha ‘‘cattārome’’tiādi. Ādisaddena cettha –",
  "tika-s0104t0:428": "‘‘Cattārome bhikkhave, acchariyā abbhutā dhammā ānande. Katame cattāro? Sace bhikkhave, bhikkhuparisā ānandaṁ dassanāya upasaṅkamati, dassanenapi sā attamanā hoti. Tatra ce ānando, dhammaṁ bhāsati, bhāsitenapi sā attamanā hoti, atittāva bhikkhave bhikkhuparisā hoti, atha ānando tuṇhī bhavati. Sace bhikkhave, bhikkhunīparisā…pe… upāsakaparisā…pe… upāsikā – parisā…pe… tuṇhī bhavati. Ime kho bhikkhave…pe… ānande’’ti (a. ni. 4.129) –",
  "tika-s0104t0:429": "Evamādinayappavattaṁ tattha tattha bhāsitaṁ sabbampi acchariyabbhutadhammapaṭisaṁyuttaṁ suttantaṁ saṅgaṇhāti.",
  "tika-s0104t0:430": "Cūḷavedallādīsu (ma. ni. 1.460) visākhena nāma upāsakena puṭṭhāya dhammadinnāya nāma bhikkhuniyā bhāsitaṁ suttaṁ cūḷavedallaṁ nāma. Mahākoṭṭhikattherena pucchitena āyasmatā sāriputtattherena bhāsitaṁ mahāvedallaṁ (ma. ni. 1.449) nāma. Sammādiṭṭhisuttampi (ma. ni. 1.89) bhikkhūhi puṭṭhena teneva bhāsitaṁ, etāni majjhimanikāyapariyāpannāni. Sakkapañhaṁ (dī. ni. 2.344) pana sakkena puṭṭho bhagavā abhāsi, taṁ dīghanikāyapariyāpannaṁ. Mahāpuṇṇamasuttaṁ (ma. ni. 3.85) pana tadahuposathe pannarase puṇṇamāya rattiyā aññatarena bhikkhunā puṭṭhena bhagavatā bhāsitaṁ, taṁ majjhimanikāyapariyāpannaṁ. Evamādayo sabbepi tattha tatthāgatā vedañca tuṭṭhiñca laddhā laddhā pucchitasuttantā ‘‘vedalla’’nti veditabbaṁ.Vedanti ñāṇaṁ. Tuṭṭhinti yathābhāsitadhammadesanaṁ viditvā ‘‘sādhu ayye sādhāvuso’’tiādinā abbhanumodanavasappavattaṁ pītisomanassaṁ. Laddhā laddhāti labhitvā labhitvā, punappunaṁ labhitvāti vuttaṁ hoti, etena vedasaddo ñāṇe, somanasse ca ekasesanayena, sāmaññaniddesena vā pavattati, vedamhi nissitaṁ tassa labhāpanavasenāti vedallanti ca dasseti.",
  "tika-s0104t0:431": "Evaṁ aṅgavasena sakalampi buddhavacanaṁ vibhajitvā idāni dhammakkhandhavasena vibhajitukāmo ‘‘katha’’ntiādimāha. Tattha dhammakkhandhavasenāti dhammarāsivasena. ‘‘Dvāsītī’’ti ayaṁ gāthā vuttatthāva. Evaṁ paridīpitadhammakkhandhavasenāti gopakamoggallānena nāma brāhmaṇena puṭṭhena gopakamoggallānasutte (ma. ni. 3.79) attano guṇappakāsanatthaṁ vā theragāthāyaṁ (theragā. 1017 ādayo) āyasmatā ānandattherena samantato dīpitadhammakkhandhavasena iminā evaṁ tena aparidīpitāpi dhammakkhandhā santīti pakāseti, tasmā kathāvatthuppakaraṇa mādhuriyasuttādīnaṁ (ma. ni. 2.317) vimānavatthādīsu kesañci gāthānañca vasena caturāsītisahassatopi dhammakkhandhānaṁ adhikatā veditabbā.",
  "tika-s0104t0:432": "Ettha ca subhasuttaṁ (dī. ni. 1.444), gopakamoggallānasuttañca parinibbute bhagavati ānandattherena bhāsitattā caturāsītidhammakkhandhasahassesu antogadhaṁ hoti, na hotīti? Paṭisambhidāgaṇṭhipade tāva idaṁ vuttaṁ ‘‘sayaṁ vuttadhammakkhandhānampi bhikkhuto gahiteyeva saṅgahetvā evamāhāti daṭṭhabba’’nti, bhagavatā pana dinnanaye ṭhatvā bhāsitattā ‘‘sayaṁ vuttampi cetaṁ suttadvayaṁ bhagavato gahiteyeva saṅgahetvā vutta’’nti evampi vattuṁ yuttataraṁ viya dissati. Bhagavatā hi dinnanaye ṭhatvā sāvakā dhammaṁ desenti, teneva sāvakabhāsitampi kathāvatthādikaṁ buddhabhāsitaṁ nāma jātaṁ , tatoyeva ca attanā bhāsitampi subhasuttādikaṁ saṅgītimāropentena āyasmatā ānandattherena ‘‘evaṁ me suta’’nti vuttaṁ.",
  "tika-s0104t0:433": "Ekānusandhikaṁ suttaṁ satipaṭṭhānādi. Satipaṭṭhānasuttañhi ‘‘ekāyano ayaṁ bhikkhave, maggo sattānaṁ visuddhiyā’’tiādinā (dī. ni. 2.373; ma. ni. 1.106; saṁ. ni. 3.367-384) cattāro satipaṭṭhāne ārabhitvā tesaṁyeva vibhāgadassanavasena pavattattā ‘‘ekānusandhika’’nti vuccati. Anekānusandhikaṁ parinibbānasuttādi (dī. ni. 2.131 ādayo) parinibbānasuttañhi nānāṭhānesu nānādhammadesanānaṁ vasena pavattattā ‘‘anekānusandhika’’nti vuccati.",
  "tika-s0104t0:434": "‘‘Kati chinde kati jahe, kati cuttari bhāvaye;",
  "tika-s0104t0:435": "Kati saṅgātigo bhikkhu, ‘oghatiṇṇo’ti vuccatī’’ti. (saṁ. ni. 1.5); –",
  "tika-s0104t0:436": "Evamādinā pañhāpucchanaṁ gāthābandhesu eko dhammakkhandho.",
  "tika-s0104t0:437": "‘‘Pañca chinde pañca jahe, pañca cuttari bhāvaye;",
  "tika-s0104t0:438": "Pañca saṅgātigo bhikkhu, ‘oghatiṇṇo’ti vuccatī’’ti. (saṁ. ni. 1.5); –",
  "tika-s0104t0:439": "Evamādinā ca vissajjanaṁ eko dhammakkhandho.",
  "tika-s0104t0:440": "Tikadukabhājanaṁ dhammasaṅgaṇiyaṁ nikkhepakaṇḍaaṭṭhakathākaṇḍavasena gahetabbaṁ. Tasmā yaṁ kusalattikamātikāpadassa (dha. sa. 1) vibhajanavasena nikkhepakaṇḍe vuttaṁ –",
  "tika-s0104t0:441": "‘‘Katame dhammā kusalā? Tīṇi kusalamūlāni…pe… ime dhammā kusalā. Katame dhammā akusalā? Tīṇi akusalamūlāni…pe… ime dhammā akusalā. Katame dhammā abyākatā’’? Kusalākusalānaṁ dhammānaṁ vipākā…pe… ime dhammā abyākatā’’ti (dha. sa. 187),",
  "tika-s0104t0:442": "Ayameko dhammakkhandho. Esa nayo sesattikadukapadavibhajanesupi. Yadapi aṭṭhakathākaṇḍe vuttaṁ –",
  "tika-s0104t0:443": "‘‘Katame dhammā kusalā? Catūsu bhūmīsu kusalaṁ. Ime dhammā kusalā. Katame dhammā akusalā? Dvādasa akusalacittuppādā. Ime dhammā akusalā. Katame dhammā abyākatā? Catūsu bhūmīsu vipāko tīsu bhūmīsu kiriyābyākataṁ rūpañca nibbānañca. Ime dhammā abyākatā’’ti (dha. sa. 1386),",
  "tika-s0104t0:444": "Ayaṁ kusalattikamātikāpadassa vibhajanavasena pavatto eko dhammakkhandho. Esa nayo sesesupi. Cittavārabhājanaṁ pana cittuppādakaṇḍa vasena (dha. sa. 1) gahetabbaṁ. Yañhi tattha vuttaṁ kusalacittavibhajanatthaṁ –",
  "tika-s0104t0:445": "‘‘Katame dhammā kusalā? Yasmiṁ samaye kāmāvacaraṁ kusalaṁ cittaṁ uppannaṁ hoti somanassasahagataṁ ñāṇasampayuttaṁ rūpārammaṇaṁ vā…pe… tasmiṁ samaye phasso hoti…pe… avikkhepo hotī’’ti (dha. sa. 1),",
  "tika-s0104t0:446": "Ayameko dhammakkhandho. Evaṁ sesacittavāravibhajanesu. Eko dhammakkhandhoti (ekameko dhammakkhandho chaḷa aṭṭha.) ca ekeko dhammakkhandhoti attho. ‘‘Ekamekaṁ tikadukabhājanaṁ, ekamekaṁ cittavārabhājana’’nti ca vacanato hi ‘‘ekeko’’ti avuttepi ayamattho sāmatthiyato viññāyamānova hoti.",
  "tika-s0104t0:447": "Vatthu nāma sudinnakaṇḍādi. Mātikā nāma ‘‘yo pana bhikkhu bhikkhūnaṁ sikkhāsājīvasamāpanno’’tiādinā (pārā. 44) tasmiṁ tasmiṁ ajjhācāre paññattaṁ uddesa sikkhāpadaṁ. Padabhājaniyanti tassa tassa sikkhāpadassa ‘‘yo panāti yo yādiso’’tiādi (pārā. 45) nayappavattaṁ padavibhajanaṁ. Antarāpattīti ‘‘paṭilātaṁ ukkhipati, āpatti dukkaṭassā’’ti (pāci. 355) evamādinā sikkhāpadantaresu paññattā āpatti. Āpattīti taṁtaṁsikkhāpadānurūpaṁ vutto tikacchedamutto āpattivāro. Anāpattīti ‘‘anāpatti ajānantassa asādiyantassa khittacittassa vedanāṭṭassa ādikammikassā’’tiādi (pārā. 66) nayappavatto anāpattivāro. Tikacchedoti ‘‘dasāhātikkante atikkantasaññī nissaggiyaṁ pācittiyaṁ, dasāhātikkante vematiko…pe… dasāhātikkante anatikkantasaññī nissaggiyaṁ pācittiya’’nti (pārā. 468) evamādinayappavatto tikapācittiya-tika-dukkaṭādibhedo tikaparicchedo. Tatthāti tesu vatthumātikādīsu.",
  "tika-s0104t0:448": "Evaṁ anekanayasamalaṅkataṁ saṅgītippakāraṁ dassetvā ‘‘ayaṁ dhammo, ayaṁ vinayo…pe… imāni caturāsīti dhammakkhandhasahassānī’’ti buddhavacanaṁ dhammavinayādibhedena vavatthapetvā saṅgāyantena mahākassapappamukhena vasīgaṇena anekacchariyapātubhāvapaṭimaṇḍitāya saṅgītiyā imassa dīghāgamassa dhammabhāvo, majjhimabuddhavacanādibhāvo ca vavatthāpitoti dassento ‘‘evameta’’ntiādimāha. Sādhāraṇavacanena dassitepi hi ‘‘yadatthaṁ saṁvaṇṇetuṁ idamārabhati, soyeva padhānavasena dassito’’ti ācariyehi ayaṁ sambandho vutto. Aparo nayo – heṭṭhā vuttesu ekavidhādibhedabhinnesu pakāresu dhammavinayādibhāvo saṅgītikārake heva saṅgītikāle vavatthāpito, na pacchā kappanamattasiddhoti dassento ‘‘evameta’’ntiādimāhātipi vattabbo. Na kevalaṁ yathāvuttappakārameva vavatthāpetvā saṅgītaṁ, atha kho aññampīti dasseti ‘‘na kevalañcā’’tiādinā. Udānasaṅgaho nāma paṭhamapārājikādīsu āgatānaṁ vinītavatthuādīnaṁ saṅkhepato saṅgahadassanavasena dhammasaṅgāhakehi ṭhapitā –",
  "tika-s0104t0:449": "‘‘Makkaṭī vajjiputtā ca, gihī naggo ca titthiyā;",
  "tika-s0104t0:450": "Dārikuppalavaṇṇā ca, byañjanehi pare duve’’ti. ādikā (pārā. 66); –",
  "tika-s0104t0:451": "Gāthāyo. Vuccamānassa hi vuttassa vā atthassa vippakiṇṇabhāvena pavattituṁ adatvā uddhaṁ dānaṁ rakkhaṇaṁ udānaṁ, saṅgahavacananti attho. Sīlakkhandhavaggamūlapariyāyavaggādivasena vaggasaṅgaho. Vaggoti hi dhammasaṅgāhakeheva katā suttasamudāyassa samaññā. Uttarimanussapeyyālanīlapeyyālādivasena peyyālasaṅgaho. Pātuṁ rakkhituṁ, vitthārituṁ vā alanti hi peyyālaṁ, saṅkhipitvā dassanavacanaṁ. Aṅguttaranikāyādīsu nipātasaṅgaho, gāthaṅgādivasena nipātanaṁ. Samudāyakaraṇañhi nipāto. Devatāsaṁyuttādivasena (saṁ. ni. 1.1) saṁyuttasaṅgaho. Vaggasamudāye eva dhammasaṅgāhakehi katā saṁyuttasamaññā. Mūlapaṇṇāsakādivasena paṇṇāsasaṅgaho, paññāsa paññāsa suttāni gaṇetvā saṅgahoti vuttaṁ hoti. Ādisaddena tassaṁ tassaṁ pāḷiyaṁ dissamānaṁ saṅgītikārakavacanaṁ saṅgaṇhāti. Udānasaṅgaha…pe… paṇṇāsasaṅgahādīhi anekavidhaṁ tathā. Sattahi māsehīti kiriyāpavagge tatiyā ‘‘ekāheneva bārāṇasiṁ pāyāsi. Navahi māsehi vihāraṁ niṭṭhāpesī’’tiādīsu viya. Kiriyāya āsuṁ pariniṭṭhāpanañhi kiriyāpavaggo.",
  "tika-s0104t0:452": "Tadā anekacchariyapātubhāvadassanena sādhūnaṁ pasādajananatthamāha ‘‘saṅgītipariyosāne cassā’’tiādi. Assa buddhavacanassa saṅgītipariyosāne sañjātappamodā viya, sādhukāraṁ dadamānā viya ca saṅkampi…pe… pāturahesunti sambandho. Viyāti hi ubhayattha yojetabbaṁ. Pavattane, pavattanāya vā samatthaṁ pavattanasamatthaṁ. Udakapariyantanti pathavīsandhārakaudakapariyosānaṁ katvā, saha tena udakena, taṁ vā udakaṁ āhaccāti vuttaṁ hoti, tena ekadesakampanaṁ nivāreti. Saṅkampīti uddhaṁ uddhaṁ gacchantī suṭṭhu kampi. Sampakampīti uddhamadho ca gacchantī sammā pakārena kampi. Sampavedhīti catūsu disāsu gacchantī suṭṭhu bhiyyo pavedhi. Evaṁ etena padattayena chappakāraṁ pathavīcalanaṁ dasseti. Atha vā puratthimato, pacchimato ca unnamanaonamanavasena saṅkampi. Uttarato, dakkhiṇato ca unnamanaonamanavasena sampakampi. Majjhimato, pariyantato ca unnamanaonamanavasena sampavedhi. Evampi chappakāraṁ pathavīcalanaṁ dasseti, yaṁ sandhāya aṭṭhakathāsu vuttaṁ –-",
  "tika-s0104t0:453": "‘‘Puratthimato unnamati pacchimato onamati, pacchimato unnamati puratthimato onamati, uttarato unnamati dakkhiṇato onamati, dakkhiṇato unnamati uttarato onamati , majjhimato unnamati pariyantato onamati, pariyantato unnamati majjhimato onamatīti evaṁ chappakāraṁ…pe… akampitthā’’ti (bu. vaṁ. aṭṭha. 71).",
  "tika-s0104t0:454": "Accharaṁ paharituṁ yuttāni acchariyāni, pupphavassacelukkhepādīni aññāyapi sā samaññāya pākaṭāti dassento āha ‘‘yā loke’’tiādi. Yā paṭhamamahāsaṅgīti dhammasaṅgāhakehi mahākassapādīhi pañcahi satehi yena katā saṅgītā, tena pañca satāni etissāti ‘‘pañcasatā’’ti ca thereheva katattā therā mahākassapādayo etissā, therehi vā katāti ‘‘therikā’’ti ca loke pavuccati, ayaṁ paṭhamamahāsaṅgīti nāmāti sambandho.",
  "tika-s0104t0:455": "Evaṁ paṭhamamahāsaṅgīti dassetvā yadatthaṁ sā idha dassitā, idāni taṁ nidānaṁ nigamanavasena dassento ‘‘imissā’’tiādimāha. Ādinikāyassāti suttantapiṭakapariyāpannesu pañcasu nikāyesu ādibhūtassa dīghanikāyassa. Khuddakapariyāpanno hi vinayo paṭhamaṁ saṅgīto. Tathā hi vuttaṁ ‘‘suttanta piṭake’’ti. Tenāti tathāvuttattā, iminā yathāvuttapaṭhamamahāsaṅgītiyaṁ tathāvacanameva sandhāya mayā heṭṭhā evaṁ vuttanti pubbāparasambandhaṁ, yathāvuttavitthāravacanassa vā guṇaṁ dassetīti.",
  "tika-s0104t0:456": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya ajjavamaddavasoraccasaddhāsatidhitibuddhikhanti vīriyādidhammasamaṅginā sāṭṭhakathe piṭakattaye asaṅgāsaṁhīravisāradañāṇacārinā anekappabhedasakasamayasamayantaragahanajjhogāhinā mahāgaṇinā mahāveyyākaraṇena ñāṇābhivaṁsadhammasenāpatināmatherena mahādhammarājādhirājagarunā katāya sādhuvilāsiniyā nāma līnatthapakāsaniyā bāhiranidānavaṇṇanāya līnatthapakāsanā.",
  "tika-s0104t0:457": "Nidānakathāvaṇṇanā niṭṭhitā."
}