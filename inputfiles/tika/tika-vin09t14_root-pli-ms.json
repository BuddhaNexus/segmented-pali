{
  "tika-vin09t14:0": "Saṅghādisesakaṇḍaṁ",
  "tika-vin09t14:1": "Piyavacanenaālapananti piyāyitabbavacanenālapanaṁ, sādhūnaṁ samālapananti vuttaṁ hoti. Sādhavo hi pare ‘‘bhonto’’ti vā ‘‘devānaṁpiyā’’ti vā ‘‘bhadrabhava’’nti vā ‘‘āyasmanto’’ti vā samālapanti.",
  "tika-vin09t14:2": "1. Sukkavissaṭṭhisikkhāpadavaṇṇanā",
  "tika-vin09t14:3": "Saṁ-saddo vijjamānatthoti āha ‘‘saṁvijjatī’’ti. Cetanāti vītikkamavasappavattā pubbabhāgacetanā, mocanassādacetanāti attho. Assāti sukkavissaṭṭhiyā. Aññapadatthasamāseneva sukkavissaṭṭhiyā vuttattā ika-saddassa visuṁ attho natthīti āha ‘‘sañcetanāva sañcetanikā’’ti. Idāni ika-saddova atthiatthaṁ pakāsetīti dassento ‘‘sañcetanā vā’’tiādimāha. Saṁvijjamānā cetanā sañcetanā. Sukkassāti sambhavassa. Visaṭṭhīti vissaggo.",
  "tika-vin09t14:4": "Idāni taṁ yasmiṁ kāle moceti, yenādhippāyena moceti, yena copāyena moceti, yañca tassa adhippāyassa vatthu, taṁ sabbaṁ saṅkhepato vibhāvetvā sarūpato taṁ visaṭṭhiṁ dassetuṁ ‘‘rāgūpatthambhādīsū’’tiādimāha. Tattha rāgassa balavabhāvo, rāgena vā aṅgajātassūpatthambho thaddhabhāvo rāgūpatthambho, so ādi yesaṁ te rāgūpatthambhādayo, tesu rāgūpatthambhādīsu. Ādisaddena (pārā. 238) vaccūpatthambhapassāvūpatthambhavātūpatthambhauccāliṅgapāṇakadaṭṭhūpatthambhānaṁ gahaṇaṁ. Kammaññataṁ patteti mocanakammakkhamatāya kammaniyataṁ patte, ajjhattarūpādīsu upakkamārahabhāvaṁ patteti attho. Arogassa bhāvo ārogyaṁ, taṁ ādi yesaṁ te ārogyādayo, tesu ārogyādīsu. Ādisaddena sukhabhesajjadānapuññayaññasaggabījavīmaṁsadavānaṁ gahaṇaṁ. Ajjhattarūpaṁ ajjhattaṁ upādinnarūpaṁ, taṁ ādi yesaṁ te ajjhattarūpādayo, tesu. Ādisaddena bahiddhārūpaajjhattabahiddhārūpaākāsekaṭikampanānaṁ gahaṇaṁ. Mocane assādo sukhavedanā mocanassādo, mocanatthaṁ pubbabhāge pavattarāgo, sampayuttaassādasīsena cettha rāgo vutto, tena sampayuttā cetanā mocanassādacetanā, tāya . Iminā muccanassādo (pārā. aṭṭha. 2.240) muttassādo methunassādo phassassādo kaṇḍuvanassādo dassanassādo nisajjassādo vācassādo gehasitapemaṁ vanabhaṅgiyanti imehi sampayuttā cetanāyo paṭikkhipati, tāhi nimitte upakkamantassa muttepi anāpatti. ‘‘Nimitte upakkamantassā’’ti iminā pana ūrumaddāpanādīni paṭikkhipati. Tena hi satipi mocanassāde nimitte upakkamābhāvato muttepi anāpatti. Vuttañhetaṁ samantapāsādikāyaṁ ‘‘sā ca kho nimitte upakkamantasseva, hatthaparikammapādaparikammagattaparikammakaraṇena sacepi asuci muccati, anāpattī’’ti.",
  "tika-vin09t14:5": "Āsayadhātunānāttatoti pittasemhapubbalohitāsayānañceva pathavīdhātuādīnañca catunnaṁ dhātūnaṁ, rasasoṇitādīnaṁ vā sattannaṁ dhātūnaṁ nānāttato. Ṭhānā cāvanāti sukkassa yaṁ ṭhānaṁ, tato cuti. Sukkassa hi vatthisīsaṁ kaṭi kāyoti (pārā. aṭṭha. 2.237) tidhā ṭhānaṁ pakappenti. Eko kirācariyo ‘‘vatthisīsaṁ sukkassa ṭhāna’’nti āha, eko ‘‘kaṭī’’ti, eko ‘‘sakalo kāyo’’ti. Tesu tatiyassa bhāsitaṁ subhāsitaṁ. Kesalomanakhadantānañhi maṁsavinimuttaṭṭhānaṁ, uccārapassāvakheḷasiṅghāṇikā, thaddhasukkhacammāni ca vajjetvā avaseso chavimaṁsalohitānugato sabbopi kāyo kāyappasādabhāvajīvitindriyābaddhapittānaṁ, sambhavassa ca ṭhānameva. Tathā hi rāgapariyuṭṭhānenābhibhūtānaṁ hatthīnaṁ ubhohi kaṇṇacūḷikāhi sambhavo nikkhamati.",
  "tika-vin09t14:6": "Ettha ca ‘‘rāgūpatthambhādīsū’’tiādinā (pārā. aṭṭha. 2.237) kālo dassito. Rāgūpatthambhādikālesu hi aṅgajātaṁ kammaniyaṁ hoti. Yassa kammaniyatte sati moceti, ito paraṁ añño kālo natthi. Na hi vinā rāgūpatthambhādīhi pubbaṇhādayo kālabhedā mocane nimittaṁ honti. ‘‘Ārogyādīsū’’tiādinā pana adhippāyo dassito. Evarūpena hi adhippāyabhedena moceti, na aññathā. ‘‘Ajjhattarūpādīsū’’tiādinā upāyo dassito. Ajjhattarūpe vā hi moceyya, bahiddhārūpe vā, ubhayattha vā, ākāse vā kaṭiṁ kampento, ito paraṁ añño upāyo natthi. Nīlādivasenā’’tiādīhi pana dasahi navamassa adhippāyassa vatthu dassitaṁ. Vīmaṁsanto hi nīlādīsu aññataravasena vīmaṁsati, na tehi vinimuttanti. ‘‘Ṭhānā cāvanā’’ti iminā pana atthato vissaṭṭhi dassitā . Yathāha ‘‘vissaṭṭhīti ṭhānato cāvanā vuccatī’’ti (pārā. 237). Sā cāyaṁ tassa sukkassa ṭhānā cāvanā rāgavasena. Vuttañhetaṁ kathāvatthuaṭṭhakathāyaṁ ‘‘sukkavissaṭṭhi nāma rāgasamuṭṭhānā hotī’’ti (kathā. aṭṭha. 307). Aññatra supinantāti supino eva supinanto, taṁ ṭhapetvāti vuttaṁ hoti. Tenāha ‘‘yā supine’’tiādi. Saṅghādisesoti imassa āpattinikāyassa nāmaṁ. Tenāha ‘‘yā aññatra supinantā’’tiādi. Āpattinikāyoti āpattisamūho. Kiñcāpi ayaṁ ekāva āpatti, ruḷhisaddena, pana avayave samūhavohārena vā ‘‘nikāyo’’ti vutto ‘‘eko vedanākkhandho, eko viññāṇakkhandho’’tiādīsu viya.",
  "tika-vin09t14:7": "Assāti (sārattha. ṭī. 2.16 saṁghādisesakaṇḍa) āpattinikāyassa. Nanu ca ayuttoyaṁ niddeso ‘‘saṅgho ādimhi ceva sese ca icchitabbo assā’’ti. Na hi āpattinikāyassa ādimhi ceva sese ca saṅgho icchito, kiñcarahi vuṭṭhānassāti imaṁ codanaṁ manasi nidhāya yathā na virujjhati, tathā adhippāyaṁ vivarituṁ ‘‘kiṁ vuttaṁ hotī’’tiādimāha. Āpattito vuṭṭhānassa ādimhi ceva sese ca icchito saṅgho āpattiyāva icchito nāma hotīti ayamettha adhippāyo. Āpattivuṭṭhānanti āpattito vuṭṭhānaṁ, anāpattikabhāvūpagamananti attho.",
  "tika-vin09t14:8": "Dakasotanti passāvamaggaṁ, aṅgajātappadesanti vuttaṁ hoti. Yadi evaṁ atha kasmā aṭṭhakathāyaṁ ‘‘dakasotaṁ otiṇṇamatte’’ti vuttanti āha ‘‘ṭhānato pana cuta’’ntiādi. Avassameva dakasotaṁ otarati adhivāsetvā antarā nivāretuṁ asakkuṇeyyattā. Dakasotorohanato (sārattha. ṭī. 2.236-237) paṭṭhāya pana upādinnato vinimuttattā sambhavarūpaṁ utusamuṭṭhānameva avasissati, sesaṁ tisamuṭṭhānaṁ natthīti veditabbaṁ. Tasmāti yasmā ṭhānato cutaṁ dakasotaṁ otarati, tasmā.",
  "tika-vin09t14:9": "Amocanādhippāyassāti bhesajjena nimittaṁ ālimpantassa uccārādīni vā karontassa. Supinaṁ passantassāti (pārā. aṭṭha. 2.237) dhātukkhobhato vā anubhūtapubbato vā devatopasaṁhārato vā pubbanimittato vāti imehi catūhi kāraṇehi supinaṁ passantassa. Kiṁ panetaṁ passanto sutto passati, paṭibuddho, udāhu neva sutto, na paṭibuddhoti? Kiñcettha – yadi tāva sutto passati, abhidhammavirodho āpajjati. Bhavaṅgacittena hi supati, taṁ rūpanimittādiārammaṇaṁ vā rāgādisampayuttaṁ vā na hoti. Supinaṁ passantassa ca īdisāni cittāni uppajjanti. Atha paṭibuddho passati, vinayavirodho āpajjati. Yañhi paṭibuddho passati, taṁ sabbohārikacittena passati. Sabbohārikacittena ca kate vītikkame anāpatti nāma natthi. Supinaṁ passantena pana katepi vītikkame ekantaṁ anāpatti eva. Atha neva sutto na paṭibuddho passati, ko nāma passati, evañca sati supinassa abhāvova āpajjatīti? Na abhāvo, kasmā? Yasmā kapimiddhapareto passati. Vuttañhetaṁ ‘‘kapimiddhapareto kho mahārāja supinaṁ passatī’’ti (mi. pa. 5.3.5). Kapimiddhaparetoti makkaṭaniddāya yutto. Yathā hi makkaṭassa niddā lahuparivattā hoti, evaṁ yā niddā punappunaṁ kusalādicittavokiṇṇattā lahuparivattā, yassā pavattiyaṁ punappunaṁ bhavaṅgato uttaraṇaṁ hoti, tāya yutto supinaṁ passati. Yassa ca evaṁ passantassa supine methunaṁ dhammaṁ paṭisevantassa viya, kāyasaṁsaggādīni āpajjantassa viya ca supinanteneva kāraṇena asuci muccati, tassapi anāpatti. Supine (pārā. aṭṭha. 2.262) pana uppannāya assādacetanāya sacassa visayo hoti, niccalena bhavitabbaṁ, na hatthena nimittaṁ kīḷāpetabbaṁ. Kāsāvapaccattharaṇarakkhaṇatthaṁ pana hatthapuṭena gahetvā jagganatthāya udakaṭṭhānaṁ gantuṁ vaṭṭati.",
  "tika-vin09t14:10": "Sukkavissaṭṭhisikkhāpadavaṇṇanā niṭṭhitā.",
  "tika-vin09t14:11": "2. Kāyasaṁsaggasikkhāpadavaṇṇanā",
  "tika-vin09t14:12": "‘‘Otiṇṇo’’ti (sārattha. ṭī. 2.270) idaṁ kammasādhanaṁ, kattusādhanaṁ vā hotīti tadubhayavasena atthaṁ dassento ‘‘yakkhādīhi viya sattā’’tiādimāha. Asamapekkhitvāti yathāsabhāvaṁ anupaparikkhitvā, yathā te ratijanakā rūpādayo visayā aniccadukkhāsubhānattākārena avaṭṭhitā, tathā apassitvāti vuttaṁ hoti. Pariṇatenāti parivattena. Tenāha ‘‘yathā parivattamāna’’ntiādi. Vuttarāgavasenāti kāyasaṁsaggarāgavasena. Tadahujātāyapīti tasmiṁ ahani jātaṁ jananaṁ etissāti tadahujātā, tasmiṁ ahani jātāti vā tadahujātā, tāya, taṁ divasaṁ jātāyapīti attho, jātamattāya allamaṁsapesivaṇṇāyapīti vuttaṁ hoti.",
  "tika-vin09t14:13": "Assāti ‘‘kāyasaṁsaggaṁ samāpajjeyyā’’ti padassa. Idāni hatthādīnaṁ vibhāgadassanatthaṁ ‘‘tattha hattho nāma kapparato paṭṭhāyā’’tiādimāha. Kapparato paṭṭhāyāti dutiyamahāsandhiṁ upādāya. Aññattha pana maṇibandhato paṭṭhāya yāva agganakhā hattho. Vinandhitvā vā avinandhitvā vā katakesakalāpassetaṁ adhivacananti sambandho. Tattha vinandhitvāti tīhi kesavaṭṭīhi ganthitvā. Suvaṇṇacīrakanti suvaṇṇapāḷiṁ. Hatthañca veṇiñca ṭhapetvā avasesasarīraṁ aṅganti āha ‘‘avasesassa sarīrassā’’tiādi.",
  "tika-vin09t14:14": "Yo hi sevanādhippāyopi niccalena kāyena kevalaṁ phassaṁ paṭivijānāti sādiyati anubhoti, tassa cittuppādamatte āpattiyā abhāvato anāpattīti āha ‘‘kāyena avāyamitvā’’tiādi. Mokkhādhippāyenāti itthito muccitukāmatādhippāyena. Asañciccāti ‘‘iminā upāyena imaṁ phusissāmī’’ti acetetvā. Evañhi acetetvā pattappaṭiggahaṇādīsu mātugāmassa aṅge phuṭṭhepi anāpatti. Asatiyāti aññavihito hoti, ‘‘mātugāmaṁ phusissāmī’’ti sati natthi, evaṁ asatiyā hatthapādapasāraṇādikāle phusantassa anāpatti. Ajānantassāti dārakavesena ṭhitaṁ dārikaṁ ‘‘itthī’’ti ajānanto kenacideva karaṇīyena phusati, evaṁ ‘‘itthī’’ti ajānantassa phusato anāpatti. Asādiyantassāti kāyasaṁsaggaṁ asādiyantassa bāhāparamparāya nītabhikkhussa viya anāpatti. Idha pana udāyitthero ādikammiko. Tassa anāpatti ādikammikassāti.",
  "tika-vin09t14:15": "Kāyasaṁsaggasikkhāpadavaṇṇanā niṭṭhitā.",
  "tika-vin09t14:16": "3. Duṭṭhullavācāsikkhāpadavaṇṇanā",
  "tika-vin09t14:17": "Duṭṭhullavācassādarāgavasenāti duṭṭhullā vācā duṭṭhullavācā, tāya assādacetanā duṭṭhullavācassādo, tena sampayuttarāgavasena. Etthādhippetaṁ mātugāmaṁ dassetuṁ ‘‘mātugāma’’ntiādimāha. Duṭṭhullāduṭṭhullasaṁlakkhaṇasamatthanti asaddhammasaddhammappaṭisaṁyuttaṁ kathaṁ jānituṁ samatthaṁ. Yā pana mahallikāpi bālā eḷamūgā, ayaṁ idhānadhippetā. Vaṇṇo nāma dve magge uddissa ‘‘itthilakkhaṇena subhalakkhaṇena samannāgatāsī’’tiādinā (pārā. aṭṭha. 2.285) thomanā. Avaṇṇo nāma dve magge uddissa vuttavipariyāyena garahanā, ‘‘itthilakkhaṇena subhalakkhaṇena asamannāgatāsī’’tiādīhi khuṁsanāti vuttaṁ hoti. Yācanā nāma ‘‘dehi me, arahasi me dātu’’nti (pārā. 285) vacanaṁ. Āyācanā nāma ‘‘kadā te mātā pasīdissati, kadā te pitā pasīdissati, kadā te devatāyo pasīdissanti, kadā te sukhaṇo sulayo sumuhutto bhavissati, kadā te methunaṁ dhammaṁ labhissāmī’’ti (pārā. 285) vacanaṁ . Pucchanaṁ nāma ‘‘kathaṁ tvaṁ sāmikassa desi, kathaṁ jārassa desī’’ti (pārā. 285) vacanaṁ. Paṭipucchanaṁ nāma ‘‘evaṁ kira tvaṁ sāmikassa deti, evaṁ jārassa desī’’ti (pārā. 285) vacanaṁ. Ācikkhanaṁ nāma puṭṭhassa ‘‘evaṁ dehi, evaṁ dentā sāmikassa piyā bhavissasi, manāpā cā’’ti (pārā. 285) bhaṇanaṁ. Anusāsanaṁ nāma apuṭṭhassa ‘‘evaṁ dehi, evaṁ dentā sāmikassa piyā bhavissasi, manāpā cā’’ti (pārā. 285) bhavanaṁ. Akkosanaṁ (pārā. 285) nāma ‘‘animittāsi, nimittamattāsi, alohitāsi, dhuvalohitāsi, dhuvacoḷāsi, paggharantīsi, sikharaṇīsi, itthipaṇḍakāsi, vepurisikāsi, sambhinnāsi, ubhatobyañjanakāsī’’ti (pārā. 285) vacanaṁ. Yasmā methunupasaṁhitāya vācāya adhikaṁ duṭṭhullaṁ nāma natthi, tasmā ‘‘methunupasaṁhitāhī’’ti idaṁ duṭṭhullavācāya sikhāpattalakkhaṇadassananti vuttaṁ, na pana methunupasaṁhitāyeva duṭṭhullavācattā. Sikharaṇīsīti (pārā. aṭṭha. 2.285) bahinikkhantaāṇimaṁsā. Sambhinnāsīti sambhinnavaccamaggapassāvamaggā. Ubhatobyañjanakāsīti purisanimittena, itthinimittena cāti ubhatobyañjanehi samannāgatā.",
  "tika-vin09t14:18": "Ettha ca vaṇṇabhaṇane tāva ‘‘itthilakkhaṇena subhalakkhaṇena samannāgatāsī’’ti vadati, na tāva sīsaṁ eti. ‘‘Tava vaccamaggo ca passāvamaggo ca subho subhasaṇṭhāno dassanīyo, īdisena nāma itthilakkhaṇena subhalakkhaṇena samannāgatāsī’’ti vadati, sīsaṁ eti, saṅghādiseso hotīti attho.",
  "tika-vin09t14:19": "Avaṇṇabhaṇane pana ‘‘animittāsī’’tiādīhi ekādasahi padehi avaṇṇe aghaṭite sīsaṁ na eti, ghaṭitepi tesu ‘‘sikharaṇīsi sambhinnāsi ubhatobyañjanakāsī’’ti imehi tīhi ghaṭiteyeva saṅghādiseso.",
  "tika-vin09t14:20": "Yācanāyapi ‘‘dehi me’’ti ettakeneva sīsaṁ na eti, ‘‘methunaṁ dhammaṁ dehī’’ti evaṁ methunadhammena ghaṭite eva saṅghādiseso.",
  "tika-vin09t14:21": "‘‘Kadā te mātā pasīdissatī’’tiādīsu āyācanavacanesupi ettakeneva sīsaṁ na eti, ‘‘kadā te mātā pasīdissati, kadā te methunaṁ dhammaṁ labhissāmī’’ti vā ‘‘tava mātari pasannāya vā methunaṁ dhammaṁ labhissāmī’’tiādinā pana nayena methunadhammena ghaṭiteyeva saṅghādiseso.",
  "tika-vin09t14:22": "‘‘Kathaṁ tvaṁ sāmikassa desī’’tiādīsu (pārā. 285) pucchāvacanesupi ‘‘methunaṁ dhamma’’nti vutteyeva saṅghādiseso. ‘‘Evaṁ kira tvaṁ sāmikassa desī’’ti (pārā. 285) paṭipucchāvacanesupi eseva nayo.",
  "tika-vin09t14:23": "Ācikkhanāya ca ‘‘evaṁ dehī’’ti, ‘‘evaṁ dadamānā’’ti vuttepi sīsaṁ na eti, ‘‘methunaṁ dhammaṁ evaṁ dehi, evaṁ upanehi, evaṁ methunaṁ dhammaṁ dadamānā upanayamānā sāmikassa piyā hotī’’tiādinā pana nayena methunadhammena ghaṭiteyeva saṅghādiseso. Anusāsanivacanesupi eseva nayo.",
  "tika-vin09t14:24": "Akkosavacanesu pana ekādasasu ‘‘sikharaṇīsi sambhinnāsi ubhatobyañjanakāsī’’ti imāni tīṇiyeva padāni suddhāni sīsaṁ enti, iti imāni ca tīṇi, purimāni ca vaccamaggapassāvamaggamethunadhammapadāni tīṇīti cha padāni suddhāni āpattikarāni, sesāni ‘‘animittāsī’’tiādīni animitte ‘‘methunaṁ dhammaṁ me dehī’’ti vā ‘‘animittāsi, methunaṁ dhammaṁ me dehī’’ti vā ādinā nayena methunadhammena ghaṭitāneva āpattikarāni hontīti veditabbāni.",
  "tika-vin09t14:25": "Adhakkhakanti akkhakato paṭṭhāya adho. Ubbhajāṇumaṇḍalanti jāṇumaṇḍalato paṭṭhāya uddhaṁ. Ubbhakkhakanti akkhakato paṭṭhāya uddhaṁ. Adhojāṇumaṇḍalanti jāṇumaṇḍalato paṭṭhāya adho. Akkhakaṁ, pana jāṇumaṇḍalañca ettheva dukkaṭakhette saṅgahaṁ gacchati bhikkhuniyā kāyasaṁsagge viya . Na hi buddhā garukāpattiṁ sāvasesaṁ paññāpentīti. Kāyappaṭibaddhanti vatthaṁ vā pupphaṁ vā ābharaṇaṁ vā.",
  "tika-vin09t14:26": "Atthadhammaanusāsanipurekkhārānanti (pārā. aṭṭha. 2.287) ettha ‘‘animittā’’tiādīnaṁ padānaṁ atthaṁ kathento, aṭṭhakathaṁ vā sajjhāyaṁ karonto atthapurekkhāro nāma, pāḷiṁ vācento, sajjhāyaṁ vā karonto dhammapurekkhāro nāma, ‘‘idānipi animittāsi, ubhatobyañjanakāsi, appamādaṁ dāni kareyyāsi, yathā āyatimpi evarūpā mā hohisī’’ti bhaṇanto anusāsanipurekkhāro nāma. Iti atthañca dhammañca anusāsaniñca purakkhitvā bhaṇantānaṁ anāpatti. Yo pana bhikkhunīnaṁ pāḷiṁ vācento pakativācanāmaggaṁ pahāya hasanto hasanto ‘‘sikharaṇīsi, sambhinnāsi, ubhatobyañjanakāsī’’ti punappunaṁ bhaṇati, tassa āpattiyeva. Idha ādikammiko udāyitthero, tassa anāpatti ādikammikassa. Nanu ‘‘sikharaṇī’’tiādīhi akkosantassa paṭighacittaṁ uppajjatīti dukkhavedanāyapi bhavitabbaṁ, atha kasmā dvivedananti? Nāyaṁ doso. Rāgavasena hi ayaṁ āpatti, na paṭighavasena, tasmā rāgavaseneva pavatto akkoso idhādhippeto, na paṭighavasenāpīti.",
  "tika-vin09t14:27": "Duṭṭhullavācāsikkhāpadavaṇṇanā niṭṭhitā.",
  "tika-vin09t14:28": "4. Attakāmasikkhāpadavaṇṇanā",
  "tika-vin09t14:29": "Attakāmapāricariyāvasenāti attakāmapāricariyāya rāgavasena. Idhāpi duṭṭhullāduṭṭhullajānanasamatthāva itthī adhippetāti āha ‘‘duṭṭhullobhāsena vuttappakārāya itthiyā’’ti. Samīpeti savanūpacāre. ‘‘Ṭhatvā’’ti pāṭhaseso. Attakāmapāricariyāti kāmīyatīti kāmo, methunadhammo, paricaraṇaṁ upaṭṭhānaṁ paricariyā, sāva pāricariyā, kāmena pāricariyā kāmapāricariyā, attano kāmapāricariyā attakāmapāricariyā, attano atthāya methunadhammena upaṭṭhānanti attho. Atha vā kāmitāti kāmā, pāricariyā, attano kāmā attakāmā, attakāmā ca sā pāricariyā cāti attakāmapāricariyā, sayaṁ methunarāgavasena patthitaupaṭṭhānanti attho. Tenāha ‘‘methunadhammasaṅkhātenā’’tiādi. Ettha ca paṭhamena atthavikappena kāmahetupāricariyāsaṅkhātaṁ atthattayaṁ dasseti, dutiyena adhippāyapāricariyāsaṅkhātaṁ atthadvayaṁ. Byañjane (pārā. aṭṭha. 2.291) pana ādaraṁ akatvā atthamattameva dassetuṁ ‘‘attano kāmaṁ attano hetuṁ attano adhippāyaṁ attano pāricariya’’nti (pārā. 292) padabhājanaṁ vuttaṁ. ‘‘Attano kāmaṁ attano hetuṁ attano pāricariya’’nti hi vutte jānissanti paṇḍitā ‘‘ettāvatā attano atthāya kāmapāricariyā vuttā’’ti, ‘‘attano adhippāyaṁ attano pāricariya’’nti (pārā. 292) vuttepi jānissanti ‘‘ettāvatā attanā icchitakāmitaṭṭhena attakāmapāricariyā vuttā’’ti.",
  "tika-vin09t14:30": "Kalyāṇena bhaddakena guṇena samannāgatattā kalyāṇadhammaṁ. Tenāha ‘‘tadubhayenāpī’’tiādi. Abhirameyyāti toseyya. Etadagganti esā aggā. Pāricariyānanti pāricariyānaṁ majjhe, niddhāraṇe cetaṁ sāmivacanaṁ. Nanu duṭṭhallavācāsikkhāpade (pārā. 285) methunayācanaṁ āgataṁ, atha kasmā idaṁ vuttaṁ? Nāyaṁ doso. Tattha (sārattha. ṭī. 2.291) hi duṭṭhullavācassādarāgavasena vuttaṁ, idha pana attano methunassādarāgavasenāti.",
  "tika-vin09t14:31": "Tasmiṁyeva khaṇeti bhaṇitakkhaṇe. Ubhatobyañjanako pana paṇḍakagatikattā visuṁ na vutto . ‘‘Imasmiṁ sikkhāpadadvaye kāyasaṁsagge viya yakkhipetīsupi duṭṭhullattakāmavacane thullaccaya’’nti (vajira. ṭī. pārājika 295) vadanti. Tasmiṁyevāti paṇḍakeyeva itthisaññino attakāmapāricariyāya vaṇṇabhaṇanepi dukkaṭaṁ. ‘‘Yo te vihāre vasati, tassa aggadānaṁ methunaṁ dhammaṁ dehī’’ti pariyāyavacanepi dukkaṭaṁ. ‘‘Attakāmapāricariyāya vaṇṇaṁ bhāseyya yā mādisaṁ ‘sīlavanta’nti vuttattā’’ti (vajira. ṭī. pārājika 295) eke. ‘‘Pañcasu aṅgesu sabbhāvā saṅghādisesovā’’ti apare. ‘‘Methunupasaṁhitenā’’ti vuttattā ‘‘cīvarādīhi…pe… bhāsantassa anāpattī’’ti vuttaṁ.",
  "tika-vin09t14:32": "Attakāmasikkhāpadavaṇṇanā niṭṭhitā.",
  "tika-vin09t14:33": "5. Sañcarittasikkhāpadavaṇṇanā",
  "tika-vin09t14:34": "Sañcaraṇaṁ sañcaro, so etassa atthīti sañcarī, sañcaraṇasīloti vā sañcarī, tassa bhāvo sañcarittaṁ, sañcaraṇanti attho. Tañca parato ‘‘itthiyā vā purisamati’’ntiādivacanato itthipurisānaṁ vemajjheti āha ‘‘itthipurisānaṁ antare sañcaraṇabhāva’’nti. Paṭiggaṇhanavīmaṁsanapaccāharaṇānīti ettha paṭiggaṇhanaṁ nāma purisena vā itthiyā vā ubhinnaṁ mātādīhi vā ‘‘bhante, itthannāmaṁ itthiṁ vā purisaṁ vā evaṁ bhaṇāhī’’ti vutte tesaṁ vacanaṁ ‘‘sādhū’’ti vā ‘‘hotū’’ti vā ‘‘bhaṇāmī’’ti vā yena kenaci ākārena vacībhedaṁ katvā, sīsakampanādīhi vā sampaṭicchanaṁ. Vīmaṁsanaṁ nāma vuttappakārena sāsanaṁ gahetvā tassā itthiyā vā purisassa vā tesaṁ avassaṁ ārocanakānaṁ mātāpitubhātābhaginiādīnaṁ vā santikaṁ gantvā tassa sāsanassa ārocanaṁ. Paccāharaṇaṁ nāma tena gantvā ārocite sā itthī vā puriso vā ‘‘sādhū’’ti sampaṭicchatu vā, mā vā, lajjāya vā tuṇhī hotu, puna āgantvā tassā itthiyā vā purisassa vā tassā pavattiyā ārocanaṁ. Āpajjeyyāti paṭipajjeyya.",
  "tika-vin09t14:35": "Itthiyā vā purisamatiṁ purisassa vā itthimatinti ettha ‘‘āroceyyā’’ti pāṭhaseso daṭṭhabbo. Tenevāha ‘‘tatthā’’tiādi. Jāyābhāveti bhariyābhāve. Jārabhāveti patibhāve, nimittatthe cetaṁ bhummavacanaṁ. Tasmā bhariyābhāvanimittaṁ patibhāvanimittaṁ, bhariyābhāvahetu patibhāvahetu, bhariyābhāvapaccayā patibhāvapaccayā ārocetīti attho. Esa nayo ‘‘jāyattane ārocetī’’tiādīsupi. ‘‘Jāyattane vā jārattane vā’’ti hi idaṁ yadatthaṁ taṁ tesaṁ matiṁ āroceti , taṁ dassanatthaṁ vuttaṁ. Idāni pana padabhājaniyaṁ (pārā. 302) vuttanayenāpi atthaṁ dassetuṁ ‘‘apicā’’tiādimāha. Kiñcāpi itthiliṅgavasena padabhājaniyaṁ vuttaṁ, ‘‘jāyattane vā jārattane vā’’ti pana niddesassa ubhayaliṅgasādhāraṇattā purisaliṅgavasenāpi yojetvā vattabbanti āha ‘‘eteneva upāyenā’’tiādi. Muhuttikāti gaṇikā. ‘‘Antamaso taṅkhaṇikāyapī’’ti idaṁ nidassanamattanti āha ‘‘eteneva upāyenā’’tiādi.",
  "tika-vin09t14:36": "Aññatranālaṁvacanīyāyāti (sārattha. ṭī. 2.339-340) desacārittavasena paṇṇadānādinā apariccattaṁ ṭhapetvā. Sañcarittavasena bhikkhunā vacanīyā na hotīti nālaṁvacanīyā, taṁ ṭhapetvāti keci. Appena vā bahunā vā dhanena kītā dhanakkītā. Yasmā pana sā na kītamattāyeva bhariyā, saṁvāsatthāya pana kītattā bhariyā, tasmāssa niddese ‘‘dhanena kiṇitvā vāsetī’’ti (pārā. 304) vuttaṁ. Chandavāsinīti chandena attano ruciyā vasatīti chandavāsinī. Yasmā pana sā na attano chandamatteneva bhariyā hoti, purisena pana sampaṭicchitattā, tasmāssa niddese ‘‘piyo piyaṁ vāsetī’’ti (pārā. 304) vuttaṁ. Ādisaddena ‘‘bhogavāsinī, paṭavāsinī, odapattakinī, obhaṭacumbaṭā, dāsī ca bhariyā ca, kammakārī ca bhariyā ca, dhajāhaṭā, muhuttikā’’ti (pārā. 304) imesaṁ aṭṭhannaṁ ākārānaṁ gahaṇaṁ. Yathā ca ‘‘chandavāsinī’’tiādīsu aññataravasena vadato visaṅketo natthi, evaṁ pāḷiyaṁ avuttesupi ‘‘hohi kira itthannāmassa bhariyā, jāyā, pajāpati, puttamātā, gharaṇī, gharasāminī, bhattarandhikā, sussūsikā, paricārikā’’ti (pārā. aṭṭha. 2.305) evamādīsu saṁvāsaparidīpakesu vacanesu aññataravasena vadantassāpi visaṅketo natthi, tivaṅgasampattiyā āpattiyeva.",
  "tika-vin09t14:37": "Māturakkhitaṁ brūhīti ettha māturakkhitā nāma mātarā rakkhitā, yathā purisena saha saṁvāsaṁ na kappeti, evaṁ mātarā rakkhitāti attho. Tenevassa padabhājanepi ‘‘mātā rakkhati gopeti, issariyaṁ kāreti, vasaṁ vattetī’’ti (pārā. 304) vuttaṁ. Piturakkhitādīsūti ‘‘piturakkhitā, mātāpiturakkhitā, bhāturakkhitā, bhaginirakkhitā, ñātirakkhitā, gottarakkhitā, dhammarakkhitā, sārakkhā, saparidaṇḍā’’ti (pārā. 303) evaṁ vuttesu piturakkhitādīsu. Yathā ca ettha, evaṁ ‘‘piturakkhitaṁ brūhī’’tiādīsupi nayo veditabbo.",
  "tika-vin09t14:38": "Saṅghassa vā cetiyassa vā gilānassa vā kiccena gacchantassāti (pārā. aṭṭha. 2.340) ettha bhikkhusaṅghassa uposathāgāraṁ vā kiñci vā vippakataṁ hoti. Tattha kārukānaṁ bhattavetanatthāya upāsako vā upāsikāya santikaṁ bhikkhuṁ pahiṇeyya, upāsikā vā upāsakassa, evarūpena saṅghakiccena gacchantassa anāpatti. Cetiyakamme kariyamānepi eseva nayo. Gilānassa bhesajjatthāyapi upāsakena vā upāsikāya santikaṁ, upāsikāya vā upāsakassa santikaṁ pahitassa gacchato anāpatti.",
  "tika-vin09t14:39": "Kiñcāpi ettha ‘‘itthī nāma manussitthī, na yakkhī na petī na tiracchānagatā. Puriso nāma manussapuriso, na yakkho’’tiādi (sārattha. ṭī. 2.341) natthi, tathāpi manussajātikāva itthipurisā idha adhippetāti āha ‘‘tesaṁ manussajātikatā’’ti. Nanālaṁvacanīyatāti yathāvuttanayena pariccattā alaṁvacanīyā. Nivāraṇattho hi ettha alaṁ-saddo. Na alaṁvacanīyā nālaṁvacanīyā, na nālaṁvacanīyā, tassā bhāvo nanālaṁvacanīyatā, ‘‘alaṁvacanīyatā’’icceva vuttaṁ hoti.",
  "tika-vin09t14:40": "Paṇṇattinti, imaṁ sikkhāpadaṁ. Kāyavikārenāti sīsukkhipanādikāyavikārena. Tatheva vīmaṁsitvā tatheva paccāharantassāti hatthamuddādinā kāyavikārena vīmaṁsitvā puna āgantvā tatheva ārocentassa. Āgamissatīti tava santike dhammassavanādiatthaṁ āgamissati. Kenaci vutteti āsanasālādīsu nisinnassa kenaci purisena vutte. Sace hi khīṇāsavassa mātāpitaro kujjhitvā alaṁvacanīyā honti, tañca bhikkhuṁ gharaṁ upagataṁ pitā vadati ‘‘mātā te, tāta, maṁ mahallakaṁ chaḍḍetvā ñātikulaṁ gatā, gaccha naṁ maṁ upaṭṭhātuṁ pesehī’’ti. So ce gantvā taṁ vatvā puna pituno tassā āgamanaṁ vā anāgamanaṁ vā āroceti, evaṁ ārocentassa tassapi kāyavācato samuṭṭhāti. Tenāha ‘‘paṇṇattiṁ ajānantassa panā’’tiādi. Khīṇāsavassapīti ettha pi-saddena sekkhaputhujjanānaṁ vattabbameva natthīti dīpeti. Pituvacanenāti attano pituvacanena. Gantvāti tassā samīpaṁ gantvā. Paṇṇattiṁ, alaṁvacanīyabhāvañcāti ubhayaṁ ajānantassapi kāyavācato samuṭṭhāti. Tadubhayanti paṇṇattiṁ, alaṁvacanīyabhāvañca. Yaṁ pana paṇṇattiṁ jānitvā eteheva tīhi nayehi sañcarittaṁ samāpajjato kāyacittato, vācācittato, kāyavācācittato ca samuṭṭhāti. Imāni tīṇi paṇṇattijānanacittena ‘‘sacittakasamuṭṭhānānī’’ti vuttaṁ, taṁ ayuttaṁ. Na hi paṇṇattiṁ jānitvāpi ‘‘nālaṁvacanīyā’’ti maññamānassa sacittakehi samuṭṭhānehi āpatti samuṭṭhātīti vattuṁ yujjati vītikkamacetanāya asambhavato.",
  "tika-vin09t14:41": "Sañcarittasikkhāpadavaṇṇanā niṭṭhitā.",
  "tika-vin09t14:42": "6. Kuṭikārasikkhāpadavaṇṇanā",
  "tika-vin09t14:43": "Saññācikāyapanāti ettha santi attavācako tatiyatthe nipāto, yācikāti bhāvasādhano, tesañca majjhepadalopasamāso. Panāti nipātamattameva. Tenāha ‘‘sayaṁ pavattitayācanā vuccatī’’ti. Yā hi attanā pavattitā, sā attano nāma hotīti āha ‘‘tasmā’’tiādi. Nanu na sakkā yācanāyeva kuṭiṁ kātunti anuyogaṁ sandhāya tassādhippāyatthaṁ dassetuṁ ‘‘sayaṁ yācitakehī’’tiādimāha. Tattha sayaṁ yācitakehīti ‘‘vāsiṁ detha, pharasuṁ dethā’’tiādinā (pārā. 342) sayaṁ yācitakehi. Upakaraṇehīti vāsiyādīhi. Parena bhaṇḍasāmikena ‘‘mama ida’’nti apariccāgārakkhaṇagopanavasena pariggahitaṁ parapariggahitakaṁ, parasantakanti vuttaṁ hoti. Mūlacchedavasenāti mūlassa chindanavasena, parasantakabhāvato mocetvā attano santakaṁ katvāti vuttaṁ hoti. Evañhi aññātakaappavāritaṭṭhānato yācantassa aññātakaviññattiyā dukkaṭaṁ. Tāvakālikaṁ pana vaṭṭatīti tāvakālikaṁ katvā yācituṁ vaṭṭati. Sakakammaṁ na yācitabbāti pāṇātipātasikkhāpadarakkhaṇatthaṁ vuttaṁ. ‘‘Hatthakammaṁ dethā’’ti aniyametvāpi na yācitabbā. Evaṁ yācitā hi te ‘‘sādhu, bhante’’ti bhikkhuṁ uyyojetvā migepi māretvā āhareyyuṁ. Niyametvā pana ‘‘vihāre kiñci kattabbaṁ atthi, tattha hatthakammaṁ dethā’’ti yācitabbā. ‘‘Kuṭi nāma ullittā vā hoti, avalittā vā ullittāvalittā vā’’ti (pārā. 345) padabhājane vuttattā ‘‘kuṭinti ullittādīsu aññatara’’nti vuttaṁ. Tattha uddhaṁ mukhaṁ littā ullittā. Anto limpantā hi evaṁ limpanti. Adho mukhaṁ littā avalittā. Bahi limpantā hi evaṁ limpanti. Tenāha ‘‘tattha ullittā nāmā’’tiādi. Piṭṭhasaṅghāṭoti dvārabāhā. ‘‘Sudhāya vā mattikāya vā’’ti etena ṭhapetvā ime dve lepe avaseso bhasmāgomayādibhedo alepoti dasseti.",
  "tika-vin09t14:44": "Yasmā pana saññācikāya kuṭiṁ karontenāpi idha vuttanayeneva paṭipajjitabbaṁ, tasmā ‘‘sayaṁ vā karontena āṇattiyā vā kārāpentenā’’ti vuttaṁ. Ettha ca ‘‘sayaṁ vā karontenā’’ti iminā sāmatthiyato labbhamānamatthamāha, na tu padatthato. ‘‘Āṇattiyā vā kārāpentenā’’ti (pārā. aṭṭha. 2.348-349) pana padatthato. Evañca katvā yadi pana ‘‘karontena vā kārāpentena vā’’ti vadeyya, byañjanaṁ vilomitaṁ bhaveyya. Na hi kārāpento karonto nāma hotīti edisī codanā anavakāsāti daṭṭhabbaṁ. Natthi sāmī pati etissāti asāmikā, taṁ asāmikaṁ, anissaranti attho. Anissaratā cettha kārāpanenāti āha ‘‘kāretā dāyakena virahita’’nti. Uddesoti uddisitabbo.",
  "tika-vin09t14:45": "Tatrāti sāmismiṁ bhummavacananti āha ‘‘tassā kuṭiyā’’ti. Dīghasoti nissakkavacananti āha ‘‘dīghato’’ti. Bahikuṭṭeti kuṭṭassa bahi, thusena missako piṇḍo thusapiṇḍo, tassa pariyanto thusapiṇḍapariyanto, tena, thusamissakamattikāpiṇḍapariyantenāti vuttaṁ hoti. Thusapiṇḍassūpari setakammaṁ pana abbohārikaṁ. Abbhantare bhavo abbhantarimo, tena. Yatthāti yassaṁ kuṭiyaṁ. Pamāṇayuttoti pakatividatthiyā navavidatthipamāṇo. ‘‘Tiriyaṁ sattantarā’’ti (pārā. 348) ukkaṁsato pamāṇassa vuttattā ‘‘heṭṭhimakoṭiyā catuhatthavitthārā na hotī’’ti vuttaṁ.",
  "tika-vin09t14:46": "Sodhetvāti samatalasīmamaṇḍalasadisaṁ katvā. Padabhājane vuttanayena saṅghaṁ tikkhattuṁ yācitvāti ‘‘saṅghaṁ upasaṅkamitvā ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo ‘ahaṁ, bhante, saññācikāya kuṭiṁ kattukāmo asāmikaṁ attuddesaṁ, sohaṁ, bhante, saṅghaṁ kuṭivatthuolokanaṁ yācāmī’’’ti (pārā. 349) padabhājane vuttanayena tikkhattuṁ yācitvā. Saṅghena vā sammatāti padabhājaniyaṁ (pārā. 350) vuttena ñattidutiyakammena, apalokanakammavasena vā saṅghena sammatā. Vatthūti kuṭivatthu. Anārambhanti anupaddavaṁ. Parito kamati gacchati etthāti parikkamanaṁ, tena saha vattatīti saparikkamanaṁ, saupacāranti attho. Tenāha ‘‘tehi bhikkhūhī’’tiādi.",
  "tika-vin09t14:47": "Kipillikādīnanti ettha kipillikā (pārā. aṭṭha. 2.353) nāma rattakāḷapiṅgalādibhedā yā kāci, tā ādi yesaṁ tāni kipillikādīni, tesaṁ. Ādisaddena upacikādīnaṁ saṅgahaṇaṁ. Āsayoti nibaddhavasanaṭṭhānaṁ, so ādi yesaṁ te āsayādayo, tehi. Ādisaddena cettha nissitassa gahaṇaṁ. Soḷasahi upaddavehīti ‘‘kipillikānaṁ vā āsayo hoti, upacikānaṁ vā undūrānaṁ vā ahīnaṁ vā vicchikānaṁ vā satapadīnaṁ vā hatthīnaṁ vā assānaṁ vā sīhānaṁ vā byagghānaṁ vā dīpīnaṁ vā acchānaṁ vā taracchānaṁ vā yesaṁ kesañci tiracchānagatānaṁ pāṇānaṁ vā āsayo hoti, pubbaṇṇanissitaṁ vā hoti, aparaṇṇaabbhāghātaāghātanasusānauyyānarājavatthuhatthisālāassasālābandhanāgārapānāgārasūnaracchācaccarasabhāsaṁsaraṇanissitaṁ vā hotī’’ti (pārā. 353) evaṁ vuttehi soḷasahi upaddavehi. Tattha ca abbhāghātaṁ (pārā. aṭṭha. 2.353) nāma kāraṇāgharaṁ. Āghātanaṁ nāma dhammagandhikā. Susānanti mahāsusānaṁ. Saṁsaraṇaṁ nāma anibbijjhagamanīyo gatapaccāgatamaggo.",
  "tika-vin09t14:48": "Āvijjhituṁ sakkuṇeyyatāyāti chinnataṭādīnamabhāvato anupariyāyituṁ sakkuṇeyyatāya. Tena bhikkhunāti kuṭikārakena bhikkhunā. Yācitehīti ‘‘ekaṁsaṁ uttarāsaṅgaṁ karitvā vuḍḍhānaṁ bhikkhūnaṁ pāde vanditvā ukkuṭikaṁ nisīditvā añjaliṁ paggahetvā evamassa vacanīyo ‘ahaṁ, bhante, saññācikāya kuṭiṁ kattukāmo asāmikaṁ attuddesaṁ, sohaṁ, bhante, saṅghaṁ kuṭivatthudesanaṁ yācāmī’’’ti (pārā. 351) tikkhattuṁ yācitehi. Ñattidutiyena kammenāti –",
  "tika-vin09t14:49": "‘‘Suṇātu me, bhante, saṅgho, ayaṁ itthannāmo bhikkhu saññācikāya kuṭiṁ kattukāmo asāmikaṁ attuddesaṁ, so saṅghaṁ kuṭivatthudesanaṁ yācati. Yadi saṅghassa pattakallaṁ, saṅgho itthannāmassa bhikkhuno kuṭivatthuṁ deseyya. Esā ñatti. Suṇātu me, bhante, saṅgho, ayaṁ itthannāmo bhikkhu saññācikāya kuṭiṁ kattukāmo asāmikaṁ attuddesaṁ, so saṅghaṁ kuṭivatthudesanaṁ yācati. Saṅgho itthannāmassa bhikkhuno kuṭivatthuṁ deseti, yassāyasmato khamati itthannāmassa bhikkhuno kuṭivatthussa desanā, so tuṇhassa. Yassa nakkhamati, so bhāseyya. Desitaṁ saṅghena itthannāmassa bhikkhuno kuṭivatthu, khamati saṅghassa, tasmā tuṇhī, evametaṁ dhārayāmī’’ti –",
  "tika-vin09t14:50": "Evaṁ padabhājane vuttena ñattidutiyena kammena. Āḷavikā nāma āḷaviraṭṭhe jātā dārakā, te pabbajitakālepi ‘‘āḷavikā’’tveva paññāyiṁsu. Te sandhāya vuttaṁ āḷavike bhikkhū’’ti. Lepe ghaṭiteti (pārā. aṭṭha. 2.353) antolepe vā antolepena saddhiṁ bhittiñca chadanañca ekābaddhaṁ katvā ghaṭite, bahilepe vā bahilepena saddhiṁ ghaṭite. Dve ca dukkaṭāni sārambhaaparikkamanavasena. Ubhayavipannāti ubhayehi desanāpamāṇehi vipannā virahitā ubhayavipannā, adesitavatthukā pamāṇātikkantāti attho. Tasminti dvārabandhe vā vātapāne vā. Lepo na ghaṭiyatīti pubbe dinnalepo dvārabandhena vā vātapānena vā saddhiṁ na ghaṭiyati, ekābaddhaṁ hutvā na tiṭṭhatīti vuttaṁ hoti. Tanti dvārabandhaṁ vā vātapānaṁ vā parāmasati. Paṭhamamevāti lepakiccassa niṭṭhitattā dvārabandhavātapānānaṁ ṭhapanato pubbeyeva, lepassa niṭṭhitakkhaṇeyevāti adhippāyo. ‘‘Bhikkhu kuṭiṁ karoti desitavatthukaṁ pamāṇikaṁ sārambhaṁ saparikkamanaṁ, āpatti dukkaṭassa. Bhikkhu kuṭiṁ karoti desitavatthukaṁ pamāṇikaṁ anārambhaṁ aparikkamanaṁ, āpatti dukkaṭassā’’ti (pārā. 355) padabhājaniyaṁ vuttattā ‘‘kevalaṁ sārambhāyā’’tiādi vuttaṁ. Vippakatanti aniṭṭhitaṁ. Aññassa dadato cāti aññassa puggalassa vā saṅghassa vā dadato ca. Guhā nāma iṭṭhakaguhā vā silāguhā vā dāruguhā vā bhūmiguhā vā. Tiṇakuṭi nāma sattabhūmikopi pāsādo tiṇacchadano ‘‘tiṇakuṭikā’’ti vuccati. Aññassāti ācariyassa vā upajjhāyassa vā saṅghassa vā. Vāsāgāraṁ ṭhapetvāti (pārā. aṭṭha. 2.364) attano vasanatthāya vāsāgāraṁ ṭhapetvā. Uposathāgārādīsūti ettha ādisaddena jantāgharabhojanasālāaggisālānaṁ gahaṇaṁ. Heṭṭhimapamāṇasambhavoti catuhatthavitthiṇṇatā. Adesāpetvā karototi vatthuṁ adesāpetvā pamāṇātikkantaṁ, pamāṇayuttaṁ vā karoto. Ettha ca vatthuno adesāpanaṁ akiriyā. Kuṭikaraṇaṁ kiriyā.",
  "tika-vin09t14:51": "Kuṭikārasikkhāpadavaṇṇanā niṭṭhitā.",
  "tika-vin09t14:52": "7. Vihārakārasikkhāpadavaṇṇanā",
  "tika-vin09t14:53": "Mahantaṁ lāti gaṇhātīti mahallako, taṁ mahallakaṁ. Yo ca yaṁ gaṇhāti, so tassa atthīti āha ‘‘mahantabhāvo etassa atthīti mahallako’’ti. So ca mahantabhāvo kena, kuto cāti āha ‘‘sasāmikabhāvenā’’tiādi. Na kevalaṁ sasāmikabhāvenevāti āha ‘‘yasmā vā’’tiādi. Yadi evaṁ atha kasmā ‘‘mahallako nāma vihāro sasāmiko vuccatī’’ti (pārā. 367) ettakameva padabhājane vuttanti āha ‘‘yasmā panā’’tiādi. Viharanti etthāti vihāro, āvāso. Mātikāyaṁ bhikkhū vā anabhineyyāti ettha vā-saddo ‘‘ayaṁ vā so mahānāgo’’tiādīsu viya avadhāraṇattho.",
  "tika-vin09t14:54": "Kosambiyanti (sārattha. ṭī. 2.365) evaṁnāmake nagare. Tassa kira nagarassa ārāmapokkharaṇiādīsu tesu tesu ṭhānesu kosambarukkhāva ussannā ahesuṁ, tasmā taṁ ‘‘kosambī’’ti saṅkhaṁ gacchati. ‘‘Kusumbassa nāma isino assamato avidūre māpitattā’’ti eke. Channattheraṁ ārabbhāti yo abhinikkhamanakāle saddhiṁ nikkhanto, yassa ca satthārā parinibbānakāle brahmadaṇḍo (cūḷava. 445) āṇatto, taṁ channattheraṁ ārabbha. Cetiyarukkhanti cittīkataṭṭhena cetiyaṁ, pūjārahānaṁ devaṭṭhānānametaṁ adhivacanaṁ, ‘‘cetiya’’nti sammataṁ rukkhaṁ cetiyarukkhaṁ. Vatthuno adesanāya āpajjanato ‘‘akiriyamattato samuṭṭhānabhāvo’’ti vuttaṁ. Matta-saddena kiriyato samuṭṭhānataṁ paṭikkhipati. Keci pana ‘‘vatthuadesanāya, kuṭikaraṇena ca samuṭṭhānato kiriyākiriyato samuṭṭhātī’’ti vadanti. Pamāṇaniyamābhāvova viseso.",
  "tika-vin09t14:55": "Vihārakārasikkhāpadavaṇṇanā niṭṭhitā.",
  "tika-vin09t14:56": "8. Duṭṭhadosasikkhāpadavaṇṇanā",
  "tika-vin09t14:57": "Dūsīyatīti duṭṭho, dūseti paraṁ vināsetīti doso. Tenāha ‘‘dūsito cevā’’tiādi. Idāni ‘‘dūsito ceva dūsako cā’’ti iminā saṅkhepena vuttamevatthaṁ vitthāretvā dassetuṁ ‘‘uppanne hi dose’’tiādimāha. Pakatibhāvaṁ jahāpitoti (sārattha. ṭī. 2.385-386) sommabhāvaṁ jahāpitoti attho, vikāramāpāditoti vuttaṁ hoti. Ākāranānāttenāti dūsitākārassa ceva dūsakākārassa cāti imesaṁ dvinnaṁ ākārānaṁ nānābhāvena. Nappatitoti pītisukhādīhi na abhigato anupagato, na upagatoti attho. Yo ca pītisukhādīhi anupagato, so tehi vajjito nāma hotīti āha ‘‘pītisukhādīhi vivajjito’’ti. Yo ca tehi vajjito, na so tehi abhisaṭo nāma hotīti āha ‘‘na abhisaṭo’’ti, pītisukhādīhi na patthaṭoti attho. Nāssa mūlanti amūlakaṁ. Taṁ pana amūlakattaṁ yasmā codakavasena adhippetaṁ, na cuditakavasena, tasmā tadatthaṁ dassetuṁ ‘‘yaṁ codakenā’’tiādi vuttaṁ. Tattha yanti pārājikaṁ. Etanti cuditakassa āpannānāpannattaṁ. Idhāti imasmiṁ sikkhāpade.",
  "tika-vin09t14:58": "Idāni attanā vuttameva diṭṭhādiṁ vivarituṁ ‘‘ettha cā’’tiādi vuttaṁ. Tathevāti ‘‘pasādasotena vā dibbasotena vā’’ti imamatthaṁ atidisati. Parisaṅkitaṁ (pārā. aṭṭha. 2.385-386) pana tividhaṁ diṭṭhaparisaṅkitaṁ, sutaparisaṅkitaṁ, mutaparisaṅkitanti. Tattha bhikkhuñca mātugāmañca tathārūpe ṭhāne disvā ‘‘addhā imehi kata’’nti vā ‘‘karissantī’’ti vā parisaṅkitaṁ, idaṁ diṭṭhaparisaṅkitaṁ nāma. Andhakāre vā paṭicchannokāse vā bhikkhussa ca mātugāmassa ca vacanaṁ sutvā dutiyassa atthibhāvaṁ ajānato pubbe vuttanayena parisaṅkitaṁ, idaṁ sutaparisaṅkitaṁ nāma. Dhuttehi itthīhi saddhiṁ paccantavihāre maṇḍape vā sālādīsu vā pupphagandhamaṁsasurādīni anubhavitvā gataṭṭhānaṁ disvā ‘‘kena nu kho idaṁ kata’’nti vīmaṁsantena tatra kenaci bhikkhunā gandhādīhi pūjā katā hoti, bhesajjatthāya ariṭṭhaṁ vā pītaṁ, so tassa gandhaṁ ghāyitvā ‘‘ayaṁ so bhavissatī’’ti parisaṅkitaṁ, idaṁ mutaparisaṅkitaṁ nāma. Evaṁ tividhassa parisaṅkitassa abhāvo aparisaṅkitaṁ. Tenāha ‘‘diṭṭhasutamutavasena cetasā aparisaṅkita’’nti. Tañca panetaṁ diṭṭhādikaṁ na kevalaṁ attano vāti āha ‘‘attano vā parassa vā’’ti. Yasmā ‘‘tvaṁ paṇḍako’’tiādivacanenāpi codayato āpattiyeva, tasmā ‘‘bhikkhuno anurūpesu ekūnavīsatiyā aññatarenā’’ti vuttaṁ. Yadi evaṁ atha kasmā padabhājane ‘‘pārājikena dhammenāti catunnaṁ aññatarenā’’ti (pārā. 386) vuttanti āha ‘‘padabhājanepanā’’tiādi. Upasagganipātānaṁ vācakasaddasanniṭṭhāne tadatthajotanabhāvena pavattanato ‘‘dhaṁseyyā’’ti vuttaṁ. Dhaṁsanañcettha abhibhavanaṁ. Tenāha ‘‘abhibhaveyyā’’ti. ‘‘Tvaṁ methunaṁ dhammaṁ paṭisevī’’tiādinā nayena pavattāti ‘‘tvaṁ methunaṁ dhammaṁ paṭisevi, adinnaṁ ādiyi, manussaṁ ghātayittha, abhūtaṁ ārocayitthā’’ti evaṁ pavattā. Ettha ca ‘‘assamaṇosī’ti avandanakāraṇassa avuttattā antimavatthuṁ ajjhāpanno na vanditabbo’’ti vadanti, taṁ na gahetabbaṁ avandiyesu antimavatthuṁ ajjhāpannassa avuttattā, ‘‘pacchā upasampannena pure upasampanno vandiyo’’ti (pari. 468) vuttattā ca. Idaṁ pana attanā vattabbaṁ dassetuṁ vuttaṁ.",
  "tika-vin09t14:59": "Samīpeti dvādasahatthapamāṇe padese. Sikkhāpaccakkhānameva hi hatthamuddāya sīsaṁ na eti, idaṁ pana anuddhaṁsanaṁ, abhūtarocanañca etiyeva. Tenāha ‘‘hatthamuddāya eva vā’’ti. Brahmacariyāti brahmaṁ seṭṭhaṁ pasatthaṁ cariyanti brahmacariyaṁ, brahmūnaṁ vā seṭṭhānaṁ buddhapaccekabuddhaariyasāvakānaṁ, brahmānañca cariyanti brahmacariyaṁ, tamhā brahmacariyā. Tenāha ‘‘seṭṭhacariyā’’ti. Sādhu vatassa ekantena bhaddakaṁ bhaveyya. ‘‘Tajjanīyakammādisattavidhampi kammaṁ karissāmā’’ti āpattiyā codentassa adhippāyo kammādhippāyo. ‘‘Āpattito vuṭṭhāpessāmā’’ti adhippāyo vuṭṭhānādhippāyo. Anuvijjanādhippāyoti vīmaṁsanādhippāyo, upaparikkhādhippāyo. Anuvijjakenāti saṅghamajjhe otiṇṇaṁ adhikaraṇaṁ vinicchinituṁ nisinnena vinayadharena. Kiṁ te diṭṭhanti tayā kiṁ diṭṭhaṁ, paṭhamaṁ pārājikaṁ ajjhāpajjanto diṭṭho, dutiyaṁ tatiyaṁ catutthaṁ pārājikaṁ āpajjanto diṭṭhoti vuttaṁ hoti. Ādisaddena ‘‘kinti te diṭṭhaṁ, kadā te diṭṭhaṁ, kattha te diṭṭha’’nti imaṁ nayaṁ saṅgaṇhāti.",
  "tika-vin09t14:60": "Samanatthāya pavattamānehi samathehi adhikātabbanti adhikaraṇaṁ. Yathā hi samanavasena samathānaṁ vivādādīsu adhikatabhāvo, evaṁ vivādādīnaṁ tehi adhikattabbatāti. Tenāha ‘‘samathehi adhikaraṇīyabhāvenā’’tiādi. Iminā hi adhikaraṇasaddassa kammasādhanatā vuttā. Adhikaraṇanti vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇanti catubbidhaṁ adhikaraṇaṁ. Vivādādīni adhikaraṇāni samenti vūpasamentīti samathā, sammukhāvinayādayo. Atha vā adhikarīyanti etthāti adhikaraṇaṁ. Ke adhikarīyanti? Samathā. Kathaṁ adhikarīyanti? Samanavasena. Adhikaraṇaṁ samenti vūpasamentītipi samathāti evampettha attho daṭṭhabbo. Āpattādhikaraṇaṁ ṭhapetvā sesādhikaraṇehi codanāya abhāvato ‘‘idaṁ pana pārājikasaṅkhātaṁāpattādhikaraṇameva adhippeta’’nti vuttaṁ. Āpattiyeva adhikaraṇaṁ āpattādhikaraṇaṁ. Anuddhaṁsitakkhaṇeyeva saṅghādiseso, so ce taṅkhaṇeyeva jānātīti adhippāyo.",
  "tika-vin09t14:61": "Mettiyabhūmajaketi mettiyañca bhūmajakañca. Chabbaggiyānaṁ aggapurisā ete. Suddhaṁ vāti pārājikamanāpannaṁ vā. ‘‘Sace so taṅkhaṇeyeva jānātī’’ti iminā āvajjanasamayamāha. Taṅkhaṇeyeva jānanaṁ nāma dukkaraṁ, samayena āvajjitvā ñāte pana ñātameva hoti. Pacchā ce jānāti, sīsaṁ na eti. Sikkhāpaccakkhānaabhūtārocanaduṭṭhullavācāattakāmaduṭṭhadosabhūtārocanasikkhāpadānīti sabbāneva hi imāni ekaparicchedāni. Yasmā pana parammukhā sattahipi āpattikkhandhehi vadato dukkaṭameva, tasmā ‘‘parammukhā codentassa pana sīsaṁ na etī’’ti vuttaṁ. Vuttanayāpattiyoti ‘‘vācāya vācāyā’’tiādinā vuttanayā saṅghādisesadukkaṭāpattiyo. Tathevāti vācāya vācāyeva. Vadantassāti sattahipi āpattikkhandhehi upasampannaṁ sammukhā vadantassa. Vuttanayenevāti vācāya vācāyeva. Okāsaṁ kāretvā upasampannaṁ sammukhā vadantassa vācāya vācāya pācittiyanti āha ‘‘okāsaṁ kāretvā vadantassa pācittiyamevā’’ti. Evasaddena dukkaṭaṁ nivattīyati. Asammukhā sattahipi āpattikkhandhehi vadantassa dukkaṭaṁ. Sattavidhampi kammanti tajjanīyaṁ, niyasaṁ, pabbājanīyaṁ, paṭisāraṇīyaṁ, tividhañca ukkhepanīyanti sattavidhampi kammaṁ.",
  "tika-vin09t14:62": "Uposathaṁ vā pavāraṇaṁ vā ṭhapentassa ca okāsakammaṁ natthīti ettha uposathato pure vā pacchā vā ṭhapitopi aṭṭhapito hoti. Khette ṭhapito pana ṭhapito hoti, tasmā ‘‘suṇātu me, bhante, saṅgho, ajjuposatho pannaraso, yadi saṅghassa pattakallaṁ, saṅgho uposathaṁ kareyyā’’ti ettha yāva re-kāraṁ bhaṇati, tāva ṭhapetabbo, idaṁ khettaṁ. Yya-kāre pana vutte ṭhapentena pacchā ṭhapito nāma hoti . ‘‘Suṇātu me’’ti anāraddhe ṭhapentena pure ṭhapito hoti. Pavāraṇāṭṭhapanaṁ pana sabbasaṅgāhikaṁ, puggalikañcāti duvidhaṁ. Tattha sabbasaṅgāhike ‘‘suṇātu me, bhante, saṅgho…pe… saṅgho tevācikaṁ pavāreyyā’’ti su-kārato yāva re-kāro, tāva apariyositāva hoti pavāraṇā, etthantare ekapadepi ṭhapentena ṭhapitā hoti pavāraṇā. Yya-kāre pana patte pariyositāva hoti, tasmā tato paṭṭhāya ṭhapentena aṭṭhapitā hoti. Puggalikaṭṭhapane pana ‘‘saṅghaṁ, bhante, pavāremi…pe… tatiyampi bhante saṅghaṁ pavāremi diṭṭhena vā…pe… passanto paṭī’’ti (mahāva. 210) saṁ-kārato yāva ayaṁ sabbapacchimo ṭi-kāro, tāva apariyositāva hoti pavāraṇā, etthantare ekapadepi ṭhapentena ṭhapitā hoti pavāraṇā. ‘‘Karissāmī’’ti vutte pana pariyositā hoti, tasmā ‘‘karissāmī’’ti etasmiṁ pade sampatte ṭhapitāpi aṭṭhapitā hoti. Eseva nayo dvevācikaekavācikasamānavassikāsu. Etāsupi hi ṭi-kārāvasānaṁyeva ṭhapanakkhettanti. Tenāha ‘‘ṭhapanakkhettaṁ pana jānitabba’’nti. Osaṭe vatthusminti codakena attanā vattabbe saṅghamajjhe udāhaṭe. Idañca idañca karotīti pāṇātipātaṁ, adinnādānañca karoti, jātarūparajatañca paṭiggaṇhāti. Asuko ca asuko ca assamaṇo, anupāsakoti akkosādhippāyena parammukhā vadantassa dukkaṭaṁ, sammukhā vadantassa pana pācittiyameva. Tenāha ‘‘sace pana odissa niyametvā’’tiādi. Saṅkhyupagamananti vohārūpagamanaṁ.",
  "tika-vin09t14:63": "Duṭṭhadosasikkhāpadavaṇṇanā niṭṭhitā.",
  "tika-vin09t14:64": "9. Aññabhāgiyasikkhāpadavaṇṇanā",
  "tika-vin09t14:65": "Aññabhāgassāti aññakoṭṭhāsassa, yaṁ codetukāmo, tassa jātiādito aññassa tiracchānajātiādikoṭṭhāsassāti vuttaṁ hoti. Idanti napuṁsakaniddesena chagalakādiṁ niddisati, ayaṁ chagalakādikoti attho, adhikaraṇasaddāpekkhāya vā napuṁsakaniddeso, idaṁ chagalakādisaṅkhātaṁ adhikaraṇanti vuttaṁ hoti. Aññabhāgo vāti tiracchānajātiādibhedo añño koṭṭhāso vā. Assāti chagalakādikassa . Aññabhāgiyaṁ chagalakādi. Ettha ca ‘‘aññabhāgasambandhi aññabhāgiya’’nti paṭhamaviggahassa attho, ‘‘aññabhāgavantaṁ aññabhāgiya’’nti dutiyaviggahassa. Ṭhapetvā pana tiracchānajātiādikaṁ paramatthato visuṁ chagalakādike asatipi ‘‘paṭimāya sarīra’’ntiādīsu viya abhedepi bhedakappanāya pavattalokavohāravasena ‘‘aññabhāgassa idaṁ, aññabhāgo vā assa atthī’’ti vuttanti daṭṭhabbaṁ. Adhikarīyati etthāti adhikaraṇaṁ. Tenāha ‘‘ādhāro veditabbo’’ti. Ādharīyati asminti ādhāro, patiṭṭhānaṁ. Tenāha ‘‘vatthu adhiṭṭhānanti vuttaṁ hotī’’ti.",
  "tika-vin09t14:66": "Idāni ‘‘aññabhāgassa ida’’ntiādinā saṅkhepena vuttamevatthaṁ kevalaṁ nayadassanatthaṁ aṭṭhuppattiyaṁ āgatameva gahetvā vibhajanto ‘‘yo hi so’’tiādimāha. Tena nanu anāgate evaṁ codentānaṁ pāpabhikkhūnaṁ lesokāsapidahanatthaṁ idaṁ sikkhāpadaṁ paññattaṁ, na pana mettiyabhūmajakānaṁ. Tesañhi ādikammikattā anāpatti, tasmā sāmaññena attho vibhajitabbo. Na pana ‘‘yo hi so aṭṭhuppattiyaṁ dabbo mallaputto’’tiādinā visesenāti edisī codanā anavakāsāti daṭṭhabbaṁ. Hīti kāraṇatthe nipāto, yasmāti vuttaṁ hoti. Aṭṭhuppattiyanti atthassa uppatti atthuppatti, atthuppattiyeva aṭṭhuppatti, tassaṁ aṭṭhuppattiyaṁ, sikkhāpadassa nidāneti vuttaṁ hoti. Chagalakoti setachagalako. Soti chagalako. Imassa pana ‘‘hotī’’ti iminā sambandho. Aññassa…pe… chagalakabhāvassa cāti ‘‘tiracchānajātiyā ceva chagalakabhāvassa cā’’ti saṅkhātassa aññassa bhāgassa koṭṭhāsassa, pakkhassāti attho.",
  "tika-vin09t14:67": "Kutoyamañño, yato ‘‘aññassa bhāgassā’’ti vuttanti āha ‘‘yvāyaṁ…pe… tato’’ti. Tattha manussajāti ceva bhikkhubhāvo cāti yo ayaṁ bhāgo koṭṭhāso pakkhoti sambandho, ‘‘manussajāti ceva bhikkhubhāvo cā’’ti saṅkhāto yo ayaṁ bhāgo koṭṭhāso pakkhoti attho. Tatoti ‘‘manussajāti ceva bhikkhubhāvo cā’’ti bhāgato. So vā aññabhāgoti yathāvuttatiracchānajātichagalakabhāvasaṅkhāto so aññabhāgo vā. Assāti chagalakassa. Atthīti upalabbhati. Tasmāti yasmā aññabhāgassa chagalako hoti, yasmā ca so vā aññabhāgo assa atthi, tasmā. Aññabhāgiyasaṅkhyaṁ labhatīti ettha ‘‘so yvāya’’nti idha so-saddameva ānetvā so aññabhāgiyasaṅkhaṁ labhatīti yojetabbaṁ, ‘‘so’’ti vā pāṭhaseso daṭṭhabbo. Ca-saddo samuccayattho. So pana adhikaraṇasaddato paraṁ daṭṭhabbo, ‘‘adhikaraṇa’’nti ca veditabboti. Tesanti mettiyabhūmajakānaṁ. Imaṁ mayaṁ dabbaṁ mallaputtaṁ nāma karomāti chagalakaṁ ajikāya vippaṭipajjantaṁ disvā ‘‘mayaṁ, āvuso, imaṁ chagalakaṁ dabbaṁ mallaputtaṁ nāma karomā’’ti vadantānaṁ. Nāmakaraṇasaññāyāti nāmakaraṇasaṅkhātāya saññāya. Etthāpi ‘‘yo so’’tiādikaṁ ānetvā tassā nāmakaraṇasaññāya yo so aṭṭhuppattiyaṁ ‘‘dabbo mallaputto nāmā’’ti chagalako vutto, so yasmā ādhāro vatthu adhiṭṭhānanti yojetabbaṁ.",
  "tika-vin09t14:68": "Idāni kathametaṁ viññāyati ‘‘adhikaraṇa’’nti cettha ādhāro veditabbo, na vivādādhikaraṇādīsu aññataranti anuyogaṁ sandhāyāha ‘‘tañhi sandhāyā’’tiādi. Tattha tanti tassā nāmakaraṇasaññāya adhiṭṭhānabhūtaṁ chagalakaṁ paccāmasati. Vivādādhikaraṇādīsu aññataraṁ sandhāya na vuttanti sambandho. Tattha kāraṇaṁ pucchati ‘‘kasmā’’ti. Kāraṇamāha ‘‘asambhavato’’ti. Idāni tameva asambhavaṁ pākaṭaṁ katvā dassetuṁ ‘‘na hī’’tiādi vuttaṁ. Na hi upādiyiṁsūti sambandho. Upādiyiṁsūti gaṇhiṁsu. Kiṁ catunnaṁ adhikaraṇānampi leso atthi, yenevaṁ vuttanti āha ‘‘na ca catunnaṁ adhikaraṇāna’’ntiādi. Idāni tameva samatthetuṁ ‘‘jātilesādayo hī’’tiādi vuttaṁ. Tattha jātiyeva leso jātileso. Ādisaddena nāmalesādīnaṁ gahaṇaṁ. Hoti cettha –",
  "tika-vin09t14:69": "‘‘Lesā jātināmagotta-liṅgāpattivasāpi ca;",
  "tika-vin09t14:70": "Pattacīvarupajjhāyā-cariyāvāsavasā dasā’’ti.",
  "tika-vin09t14:71": "Āpattileso nāma lahukaṁ āpattiṁ āpajjanto diṭṭho hoti. Tañce pārājikena codeti ‘‘assamaṇosi, asakyaputtiyosī’’ti, āpatti vācāya vācāya saṅghādisesassāti (pārā. 396) evaṁ āpattilesampi puggalasmiṁyeva āropetvā vuttattā ‘‘puggalānaṁyeva lesā vuttā’’ti vuttaṁ . Tañca ‘‘dabbo mallaputto’’ti nāmanti mettiyabhūmajakehi chagalakassa kataṁ taṁ ‘‘dabbo mallaputto’’ti nāmañca. Evaṁ asambhavaṁ dassetvā idāni imināva pasaṅgena desalesasaddānaṁ atthaṁ saṁvaṇṇetuṁ ‘‘ettha cā’’tiādimāha. Etthāti etesu dvīsu desalesesu. Deso nāma jātiādibhedo vohāro. Tenāha ‘‘jātiādīsū’’tiādi. Aññampi vatthunti yasmiṁ vatthusmiṁ patiṭṭhitaṁ, taṁ muñcitvā aññampi vatthuṁ. Kathaṁ silissatīti āha ‘‘vohāramattenevā’’tiādi, vohāramatteneva, na tu atthatoti adhippāyo. ‘‘Īsakaṁ allīyatī’’ti iminā ‘‘leso’’ti lisa allībhāveti imassa rūpanti dasseti. Kiñcāpi desalesānaṁ vuttanayena byañjanato nānākaraṇaṁ atthi, atthato pana natthīti āha ‘‘jātiādīnaṁyeva aññatarakoṭṭhāsassetaṁ adhivacana’’nti.",
  "tika-vin09t14:72": "Yadi pana nāmakaraṇasaññāya ādhārabhūtaṁ chagalakaṁ sandhāya ‘‘aññabhāgiyassa adhikaraṇassā’’ti vuttaṁ, atha kasmā padabhājane taṁ avibhajitvā ‘‘aññabhāgiyassa adhikaraṇassāti āpattaññabhāgiyaṁ vā hoti adhikaraṇaññabhāgiyaṁ vā’’tiādi (pārā. 393) vuttanti āha ‘‘padabhājane panā’’tiādi. Tanti ādhārasaṅkhātaṁ adhikaraṇaṁ. Āvibhūtaṁ pākaṭaṁ. Atthuddhāravasenāti tena vattabbaatthānaṁ uddharaṇavasena. Nanu ca ‘‘atthamattaṁ pati saddā abhinivisantī’’ti na ekena saddena anekatthā abhidhīyantīti? Saccametaṁ saddavisese apekkhite, tesaṁ tesaṁ pana atthānaṁ adhikaraṇasaddavacanīyatāsāmaññaṁ upādāya vuccamāno ayaṁ vicāro adhikaraṇasaddassa atthuddhāroti vutto. Tenevāha ‘‘adhikaraṇanti vacanasāmaññato atthuddhāravasena pavattāni cattāri adhikaraṇānī’’ti. Aññabhāgiyatāti aññapakkhiyatā. Tabbhāgiyatāti tappakkhiyatā. Apākaṭā padabhājanato aññatra dassitaṭṭhānābhāvato. Avasāne āpattaññabhāgiyena codanañcāti ‘‘bhikkhu saṅghādisesaṁ ajjhāpajjanto diṭṭho hoti, saṅghādisese saṅghādisesadiṭṭhi hoti, tañce pārājikena codetī’’tiādicodanaṁ sandhāya vuttaṁ ‘‘adhikaraṇaññabhāgiya’’nti. Ekamekañhi adhikaraṇaṁ itaresaṁ tiṇṇaṁ tiṇṇaṁ aññabhāgiyaṁ aññapakkhiyaṁ aññakoṭṭhāsiyaṁ hoti vatthuvisabhāgattā. Ādisaddena ‘‘kathaṁ adhikaraṇaṁ adhikaraṇassa aññabhāgiya’’ntiādiko padavibhāgo saṅgahito.",
  "tika-vin09t14:73": "Kiñci desaṁ lesamattaṁ upādāyāti ettha yaṁ vattabbaṁ, tassāpi asambhavadassanappasaṅgena heṭṭhā vuttattā ‘‘sesā vinicchayakathā aṭṭhame vuttasadisāyevā’’ti vuttaṁ. Tattha sesā vinicchayakathāti ‘‘pārājikenāti bhikkhuno anurūpesu ekūnavisatiyā aññatarenā’’tiādikā (kaṅkhā. aṭṭha. duṭṭhadosasikkhāpadavaṇṇanā) vinicchayakathā. Vuttasadisāyevāti ettha imasmiṁ sikkhāpade yā vattabbā, tena sikkhāpadena sādhāraṇabhūtā sā vuttasadisāyevāti adhippetā, na asādhāraṇabhūtā apubbavaṇṇanāya adhippetattā. Tenevāha ‘‘ayaṁ panā’’tiādi. Purimasmiṁ sikkhāpadepi tathāsaññino anāpattikattā ‘‘idha cā’’ti vuttaṁ. Tathāsaññinopīti ‘‘pārājikaṁyeva ayaṁ āpanno’’ti evaṁsaññinopi. Itisaddo ādiattho vā pakārattho vā. Tena kenaci bhikkhunā añño koci khattiyajātiko pārājikaṁ dhammaṁ ajjhāpajjanto diṭṭho hoti, atha so aññaṁ attano veriṁ khattiyajātikaṁ bhikkhuṁ passitvā taṁ khattiyajātilesaṁ gahetvā evaṁ codeti ‘‘khattiyo mayā diṭṭho pārājikaṁ dhammaṁ ajjhāpajjanto, tvaṁ khattiyo pārājikaṁ dhammaṁ ajjhāpannosi, atha vā tvaṁ kho khattiyo, na añño, pārājikaṁ dhammaṁ ajjhāpannosi, assamaṇosi, asakyaputtiyosi, natthi tayā saddhiṁ uposatho vā pavāraṇā vā saṅghakammaṁ vā’’ti, āpatti vācāya vācāya saṅghādisesassa. Ettha ca tesaṁ khattiyānaṁ aññamaññaṁ asadisassa tassa tassa dīghādino vā diṭṭhādino vā vasena aññabhāgiyatā, khattiyajātipaññattiyā ādhāravasena adhikaraṇatā ca veditabbā. Esa nayo nāmalesādīsupi.",
  "tika-vin09t14:74": "Āpattilese pana kenaci bhikkhunā koci bhikkhu lahukaṁ āpattiṁ āpajjanto diṭṭho hoti, so cetaṁ bhikkhuṁ pārājikena codeti, āpatti vācāya vācāya saṅghādisesassa. Yadi evaṁ kathaṁ aññabhāgiyaṁ adhikaraṇaṁ hotīti? Yañhi so lahukaṁ āpattiṁ āpanno, taṁ pārājikassa aññabhāgiyaṁ adhikaraṇaṁ, tassa pana aññabhāgiyassa adhikaraṇassa leso nāma. Yo so sabbakhattiyānaṁ sādhāraṇo khattiyabhāvo viya sabbāpattīnaṁ sādhāraṇo āpattibhāvo. Eteneva upāyena ‘‘kenaci bhikkhunā koci bhikkhu saṅghādisesaṁ ajjhāpajjanto diṭṭho hotī’’tiādikaṁ visesaṁ saṅgaṇhāti.",
  "tika-vin09t14:75": "Aññabhāgiyasikkhaṁ yo, neva sikkhati yuttito;",
  "tika-vin09t14:76": "Gacche vinayaviññūhi, aññabhāgiyataṁva so. (vajira. ṭī. pārājika 408);",
  "tika-vin09t14:77": "Aññabhāgiyasikkhāpadavaṇṇanā niṭṭhitā.",
  "tika-vin09t14:78": "10. Saṅghabhedasikkhāpadavaṇṇanā",
  "tika-vin09t14:79": "Sahitassāti kāyacittehi ekībhūtassa. Tenāha ‘‘cittena ca sarīrena ca aviyuttassāti attho’’ti. Assāti ‘‘samaggassā’’ti padassa. Samānasaṁvāsakoti samāno ekūposathādibhedo saṁvāso assāti samānasaṁvāsako, laddhinānāsaṁvāsakena vā kammanānāsaṁvāsakena vā virahito. Kāyasāmaggidānatoti kāyena, kāyassa vā sāmaggiyā sahitabhāvassa dānato, tesu tesu saṅghakammesu hatthapāsūpagamanatoti vuttaṁ hoti. Kathaṁ nāmāyaṁ bhijjeyyāti ayaṁ saṅgho kena nu kho upāyena vaggo bhaveyya. Vāyāmeyyāti ussāhaṁ kareyya, pakkhaṁ pariyeseyya, gaṇaṁ bandheyyāti vuttaṁ hoti. Attano phalaṁ karotīti karaṇaṁ, yaṁ kiñci kāraṇaṁ, adhikaṁ karaṇanti adhikaraṇaṁ, visesakāraṇaṁ, visesakāraṇañca saṅghabhedassāti vuttaṁ ‘‘bhedanassā’’tiādi. Bhedakaravatthuvasena aṭṭhārasavidhanti –",
  "tika-vin09t14:80": "‘‘Idhupāli bhikkhū adhammaṁ ‘dhammo’ti dīpenti, dhammaṁ ‘adhammo’ti dīpenti. Avinayaṁ ‘vinayo’ti dīpenti, vinayaṁ ‘avinayo’ti dīpenti. Abhāsitaṁ alapitaṁ tathāgatena ‘bhāsitaṁ lapitaṁ tathāgatenā’ti dīpenti, bhāsitaṁ lapitaṁ tathāgatena ‘abhāsitaṁ alapitaṁ tathāgatenā’ti dīpenti. Anāciṇṇaṁ tathāgatena ‘āciṇṇaṁ tathāgatenā’ti dīpenti, āciṇṇaṁ tathāgatena ‘anāciṇṇaṁ tathāgatenā’ti dīpenti. Apaññattaṁ tathāgatena ‘paññattaṁ tathāgatenā’ti dīpenti, paññattaṁ tathāgatena ‘apaññattaṁ tathāgatenā’ti dīpenti. Anāpattiṁ ‘āpattī’ti dīpenti, āpattiṁ ‘anāpattī’ti dīpenti. Lahukaṁ āpattiṁ ‘garukā āpattī’ti dīpenti, garukaṁ āpattiṁ ‘lahukā āpattī’ti dīpenti. Sāvasesaṁ āpattiṁ ‘anavasesā āpattī’ti dīpenti, anavasesaṁ āpattiṁ ‘sāvasesā āpattī’ti dīpenti. Duṭṭhullaṁ āpattiṁ ‘aduṭṭhullā āpattī’ti dīpenti, aduṭṭhullaṁ āpattiṁ ‘duṭṭhullā āpattī’ti dīpentī’’ti (cūḷava. 352) –",
  "tika-vin09t14:81": "Evaṁ kammakkhandhake vuttānaṁ aṭṭhārasannaṁ bhedakaraṇānaṁ vasena aṭṭhārasavidhaṁ. Kāraṇañhi tadāyattavuttitāya phalaṁ ettha vasatīti ‘‘vatthū’’ti vuccati. Honti cettha –",
  "tika-vin09t14:82": "‘‘Dhammavinayabhāsitā-ciṇṇapaññattikā dukā;",
  "tika-vin09t14:83": "Āpattilahuduṭṭhulla-sāvasesadukāni ca.",
  "tika-vin09t14:84": "‘‘Etānaṭṭhārasa ‘bheda-karavatthū’ti vuccare;",
  "tika-vin09t14:85": "Vipallāsagahitāni, vādamūlūpanissayā’’ti.",
  "tika-vin09t14:86": "Paggayhāti paggahitaṁ abbhussitaṁ pākaṭaṁ katvā. Tiṭṭheyyāti yathāsamādinnaṁ, yathāpaggahitameva ca katvā accheyya. Yasmā pana evaṁ paggaṇhatā, tiṭṭhatā ca taṁ dīpitañceva avinissaṭṭhañca hoti, tasmā ‘‘dīpeyya ceva nappaṭinissajjeyya cā’’ti vuttaṁ. Kīva dūre sutvā gantvā avadantānaṁ dukkaṭanti āha ‘‘sabbantimena paricchedenā’’tiādi. Pi-saddo cettha aṭṭhānappayutto, tassa ‘‘aḍḍhayojanamatta’’nti iminā sambandho veditabbo. Tattha ‘‘aḍḍhayojanamatta’’nti iminā ekavihāre vattabbameva natthīti dīpeti. ‘‘Gantvā’’ti iminā dūtaṁ vā paṇṇaṁ vā pesetvā vadatopi āpattimokkho natthi, sayameva pana gantvā ‘‘garuko kho, āvuso, saṅghabhedo, mā saṅghabhedāya parakkamī’’ti (pārā. aṭṭha. 2.411) nivāretabboti dīpeti.",
  "tika-vin09t14:87": "Samāgacchatūti ekībhavatu. Ekībhāvo ca samānaladdhivasena hotīti āha ‘‘ekaladdhiko hotū’’ti. Ekā laddhi gahaṇaṁ assāti ekaladdhiko, ekadiṭṭhikoti attho. Aññamaññasampattiyāti aññamaññassa samānadiṭṭhicittatāsaṅkhātāya sampattiyā. ‘‘Aññamaññassa guṇalābhādikāya sampattiyā’’ti keci. Asamaggo hi visuṁ pātimokkhaṁ uddisati, bahisīmāyaṁ vā anupariveṇiyaṁ vāti na ekuddeso. Tenāha ‘‘ekato pavattapātimokkhuddesoti attho’’ti. Appaṭinissajjato dukkaṭanti visuṁ visuṁ vadantānaṁ gaṇanāya dukkaṭaṁ. Samanubhāsanakammaṁ kātabbanti yāvatatiyaṁ samanubhāsanakammaṁ kātabbaṁ, ‘‘suṇātu me, bhante, saṅgho, ayaṁ itthannāmo bhikkhu samaggassa saṅghassa bhedāya parakkamatī’’tiādinā (pārā. 413) padabhājane vuttāhi ñatticatutthāhi tīhi samanubhāsanakammavācāhi kammaṁ kātabbanti vuttaṁ hoti. ‘‘Bhedāya parakkameyyā’’ti visuṁ vuttattā bhedanasaṁvattanikassa adhikaraṇassa samādāya paggaṇhanato pubbepi pakkhapariyesanādivasena saṅghabhedāya parakkamantassa samanubhāsanakammaṁ kātabbanti veditabbaṁ. Paṭinissajjantassa anāpattibhāvato ‘‘sotthibhāvo tassa bhikkhuno’’ti vuttaṁ.",
  "tika-vin09t14:88": "Kiñcāpi bhikkhunī saṅghaṁ na bhindati, apica kho bhedāya parakkamatīti ‘‘sādhāraṇapaññattī’’ti vuttaṁ. Saṅghādisesaṁ ajjhāpajjantassa ñattiyā dukkaṭaṁ, dvīhi kammavācāhi thullaccayā ca paṭippassambhantīti āha ‘‘samanubhāsanakamme’’tiādi. Tañca dukkaṭaṁ te ca thullaccayā paṭippassambhantīti yañca ñattipariyosāne dukkaṭaṁ āpanno, ye ca dvīhi kammavācāhi thullaccaye, tā tissopi āpattiyo liṅgaparivattena asādhāraṇāpattiyo viya paṭippassambhanti. Sace panassa ñattipariyosāne lajjidhammo okkamati, saṁvaro uppajjati, taṁ paṭinissajjati, ñattiyā dukkaṭaṁ desetvā muccati. Atha taṁ na paṭinissajjati, bhedāya parakkamati ceva bhedanasaṁvattanikaṁ adhikaraṇaṁ samādāya paggayha tiṭṭhati ca, ñattidukkaṭaṁ paṭippassambhati, paṭhamakammavācāya thullaccaye patiṭṭhāti. Esa nayo itarakammavācāyampi. Asamanubhāsiyamānassa appaṭinissajjantassāpi saṅghādisesena anāpatti. Paṭinissajjantassāpi ñattito pubbe vā ñattikkhaṇe vā ñattipariyosāne vā paṭhamāya vā anussāvanāya dutiyāya vā tatiyāya vā yāva yya-kāraṁ na sampāpuṇāti, tāva paṭinissajjantassa saṅghādisesena anāpatti. Tenāha ‘‘asamanubhāsiyamānassa cā’’tiādi.",
  "tika-vin09t14:89": "Ettha pana (pārā. aṭṭha. 2.416) ‘‘devadatto samaggassa saṅghassa bhedāya parakkami, tasmiṁ vatthusmi’’nti (pari. 17) parivāre āgatattā devadatto ādikammiko, so ca kho saṅghabhedāya parakkamanasseva, na appaṭinissajjanassa. Na hi tassa taṁ kammaṁ kataṁ. Kathamidaṁ jānitabbanti ce? Suttato. Tathā hi ‘‘ariṭṭho bhikkhu gaddhabādhipubbo pāpikāya diṭṭhiyā yāvatatiyaṁ samanubhāsanāya na paṭinissajji, tasmiṁ vatthusmi’’nti parivāre āgatattā ariṭṭhassa kammaṁ katanti paññāyati, na tathā devadattassa. Athāpissa katena bhavitabbanti koci attano rucimattena vadeyya, tathāpi appaṭinissajjane ādikammikassa anāpatti nāma natthi. Na hi paññattaṁ sikkhāpadaṁ vītikkamantassa aññatra odissa anuññātato anāpatti nāma dissati. Yampi ariṭṭhasikkhāpadassa padabhājane anāpattiyaṁ ‘‘ādikammikassā’’ti potthakesu likhitaṁ, taṁ pamādalikhitaṁ, pamādalikhitabhāvo ca tassa ‘‘paṭhamaṁ ariṭṭho bhikkhu codetabbo, codetvā sāretabbo, sāretvā āpattiṁ āropetabbo’’ti (cūḷava. 65) evaṁ kammakkhandhake āpattiropanato veditabbo.",
  "tika-vin09t14:90": "Idha bhedāya parakkamane ādikammikassa devadattassa yasmā taṁ kammaṁ na kataṁ (pārā. aṭṭha. 2.416), tasmāssa āpattiyeva na jātā. Sikkhāpadaṁ pana taṁ ārabbha paññattanti katvā ‘‘ādikammiko’’ti vutto. Iti āpattiyā abhāvatoyevassa anāpatti vuttā. Sā panesā kiñcāpi ‘‘asamanubhāsiyamānassā’’ti imināva siddhā. Yasmā pana asamanubhāsiyamāno nāma yassa kevalaṁ samanubhāsanaṁ na karonti, so vuccati, na ādikammiko. Ayañca devadatto ādikammikoyeva. Tasmā ‘‘ādikammikassā’’ti (pārā. 416) vuttaṁ. Eteneva upāyena ṭhapetvā ariṭṭhasikkhāpadaṁ sabbasamanubhāsanāsu vinicchayo veditabbo. Kāyavācācittato samuṭṭhānato samanubhāsanasamuṭṭhānaṁ. ‘‘Paṭinissajjāmī’’ti kāyavikāraṁ vā vacībhedaṁ vā akarontasseva pana āpajjanato akiriyaṁ. ‘‘Nappaṭinissajjāmī’’ti saññāya abhāvena muccanato saññāvimokkhaṁ. ‘‘Nappaṭinissajjāmī’’ti jānanacitteneva sacittakaṁ.",
  "tika-vin09t14:91": "Saṅghabhedasikkhāpadavaṇṇanā niṭṭhitā.",
  "tika-vin09t14:92": "11. Bhedānuvattakasikkhāpadavaṇṇanā",
  "tika-vin09t14:93": "Tassevāti bhedāya parakkamantasseva. Khoti nipātamattaṁ. Panāti visese nipāto. Yaṁ vacanaṁ samaggepi vagge avayavabhūte karoti bhindati, taṁ kalahakārakavacanaṁ idha ‘‘vagga’’nti vuccatīti āha ‘‘vaggaṁ asāmaggipakkhiyavacanaṁ vadantī’’ti. Asāmaggipakkhe bhavā asāmaggipakkhiyā, kalahakārakā, tesaṁ vacanaṁ asāmaggipakkhiyavacanaṁ, asāmaggipakkhe vā bhavaṁ vacanaṁ asāmaggipakkhiyavacanaṁ. ‘‘Na hi saṅgho saṅghassa kammaṁ karotī’’ti idaṁ niggahavasena kattabbaṁ kammaṁ sandhāya vuttaṁ, ubbāhikādikammaṁ pana bahūnampi kātuṁ vaṭṭatiyeva. Dhammavādīti bhūtavādī. Vinayavādīti vūpasamavādī. Jānāti noti etthāpi ‘‘chandañca ruciñcā’’ti idaṁ ānetvā sambandhitabbaṁ. Tenāha ‘‘amhākaṁ chandādīni jānātī’’ti. Bhāsatīti ettha ‘‘no’’ti idaṁ vibhattivipariṇāmena yujjati. Tenāha ‘‘evaṁ karomāti amhehi saddhiṁ bhāsatī’’ti. ‘‘Eta’’nti iminā tassa kammaṁ paccāmaṭṭhanti āha ‘‘yaṁ so karotī’’tiādi. Soti saṅghabhedāya parakkamanto. Sametāyasmantānanti ettha ‘‘citta’’nti ajjhāharitabbanti āha ‘‘āyasmantānaṁ citta’’nti. Vuttasadisāyevāti ettha yaṁ vattabbaṁ, taṁ heṭṭhā aññabhāgiyasikkhāpadaṭṭhakathāya vaṇṇanāyaṁ (kaṅkhā. aṭṭha. aññabhāgiyasikkhāpadavaṇṇanā) vuttameva.",
  "tika-vin09t14:94": "Bhedānuvattakasikkhāpadavaṇṇanā niṭṭhitā.",
  "tika-vin09t14:95": "12. Dubbacasikkhāpadavaṇṇanā",
  "tika-vin09t14:96": "Dukkhena vattabbo anusāsituṁ asakkuṇeyyo sabhāvo assāti dubbacajātiko, vilomabhāvī. Tenāha ‘‘dubbacasabhāvo’’tiādi. Vattuṁ asakkuṇeyyoti kismiñci vuccamāne asahanato ovadituṁ asakkuṇeyyo. Uddisīyatīti uddeso, pātimokkho, tasmiṁ pariyāpannā antogadhā uddesapariyāpannā, tesu uddesapariyāpannesu. Tenāha ‘‘uddese’’tiādi. Atha sabbāneva sikkhāpadāni kathaṁ pātimokkhuddesapariyāpannānīti āha ‘‘yassa siyā āpatti, so ‘āvikareyyā’ti evaṁ saṅgahitattā’’ti. ‘‘Yassa siyā āpattī’’ti iminā sabbāpi āpattiyo nidānuddese saṅgahitā eva honti. Sikkhāpadesūti adhisīlasikkhāya adhigamūpāyabhūtesu vinayapaññattīsūti attho. So pana pākaṭoyevāti aṭṭhakathāyaṁ na vutto. Pañcahi sahadhammikehīti bhikkhubhikkhunisāmaṇerasāmaṇerisikkhamānāhi. Sikkhitabbattāti labbhamānavasena sikkhitabbattā. Tathā hi tehi yathāsakaṁ sikkhā sikkhīyati, na sabbā. Buddhapaññattenāti buddhena ṭhapitena, vihitenāti attho. Atha vā sahadhammikena sakāraṇena vuccamānoti evamettha attho daṭṭhabbo. Vacanāyāti nissakke sampadānavacananti āha ‘‘tato mama vacanato’’ti.",
  "tika-vin09t14:97": "Dubbacasikkhāpadavaṇṇanā niṭṭhitā.",
  "tika-vin09t14:98": "13. Kuladūsakasikkhāpadavaṇṇanā",
  "tika-vin09t14:99": "Nagarassāpi gāmavisesattā idha gāmaggahaṇeneva nagarampi gahitanti āha ‘‘nagarampi gāme antogadhamevā’’ti, vā-saddena vā anuttavikappatthena gahaṇanti evaṁ vuttaṁ. Ettha ca apākāraparikkhepo sāpaṇo nigamo, sapākārāpaṇaṁ nagaraṁ, taṁtaṁviparīto gāmoti imesaṁ tiṇṇaṁ viseso daṭṭhabbo. Kulāni dūsetīti khattiyabrāhmaṇavessasuddavasena cattāri kulāni vikāraṁ āpādeti. Dūsento ca na asucikaddamādīhi dūseti, atha kho attano duppaṭipattiyā tesaṁ pasādaṁ vināseti. Tenāha ‘‘pupphadānādīhī’’tiādi. Tattha haritvā vā harāpetvā vā pakkositvā vā pakkosāpetvā vā sayaṁ vā upagatānaṁ (pārā. aṭṭha. 2.436-437) yassa kassaci attano santakassa pupphassa kulasaṅgahatthāya dānaṁ pupphadānaṁ, taṁ ādi yesaṁ te pupphadānādayo, tehi pupphadānādīhi. Ādisaddena (pārā. 437) phaladānacuṇṇamattikādantakaṭṭhaveḷuvejjikājaṅghapesanikānaṁ gahaṇaṁ. Saddhaṁ vināsentoti tathā akarontesu aññesu pesalesu bhikkhūsu appasādaṁ adassanaṁ gamento. Pupphadānādīhi ca tehi katasaṅgahehi aññe pesale tathā akaronte te manussā issanti na allīyantīti so tesaṁ pasādaṁ vināseti nāmāti daṭṭhabbaṁ. Pāpakā samācārāti buddhappaṭikuṭṭhattā lāmakā samācārā . Te pana yasmā kulasaṅgahatthaṁ mālāvaccharopanādayo idha adhippetā, tasmā ‘‘mālāvaccharopanādayo’’ti vuttaṁ. Ārāmādīnamatthāya pana kappiyavohārādīhi ropāpanādikaṁ vaṭṭati. Tattha mālāvacchanti taruṇapuppharukkhaṁ. Taruṇakā hi puppharukkhāpi pupphagacchāpi ‘‘mālāvacchā’’tveva vuccanti, tassa ropanaṁ mālāvaccharopanaṁ, taṁ ādi yesaṁ te mālāvaccharopanādayo. Ādisaddena cettha ropāpanasiñcanasiñcāpanaocinanaocināpanaganthanaganthāpanānaṁ gahaṇaṁ.",
  "tika-vin09t14:100": "Mātikāyaṁ dissantīti ye paccakkhato passanti, tehi dissanti. Suyyantīti ye parato suṇanti, tehi sotadvārena sutvā upadhārīyanti. Duṭṭhānīti dūsitāni. Alaṁ te idha vāsenāti tava idha vāsena alaṁ, mā idha tava vāso hotūti attho. Vāraṇattho hi idha alaṁ-saddo. Pabbājanīyakammakatoti codetvā sāretvā āpattiṁ āropetvā ‘‘suṇātu me, bhante, saṅgho, ime assajipunabbasukā’’tiādinā (pārā. 434) padabhājane vuttāya ñatticatutthakammavācāya katapabbājanīyakammo. Yasmiñca vihāre vasatīti gāmato bahivihāramāha. Neva tasmiṁ gāme…pe… carituṁ labhatīti sacepi gāmo vā nigamo vā dvādasayojanaparamo hoti, tiyojanaparamo ca vihāro hoti, neva tasmiṁ gāme vā nigame vā piṇḍāya carituṁ labhati, na vihāre vasituṁ. Tasmiṁ vihāre vasantena sāmantagāmepi piṇḍāya na caritabbaṁ, sāmantavihārepi vasantena tasmiṁ gāme piṇḍāya na caritabbaṁ. Sāmantavihāre vasantena pana sāmantagāme carituṁ vaṭṭati. Āpajjitabbā āpattiyoti kulasaṅgahatthaṁ attano santakadāne dukkaṭaṁ, issaravatāya saṅghasantakadāne thullaccayaṁ, pasayha dāne pārājikanti imā āpattiyo. Mātikāyaṁ ‘‘pakkamatā yasmā’’ti pabbājanīyakammakatassa vattavasena vuttaṁ. Ādimhi pana pabbājanīyakammavasena daṭṭhabbaṁ. Assajipunabbasuketi assajiñceva punabbasukañca.",
  "tika-vin09t14:101": "Kuladūsakasikkhāpadavaṇṇanā niṭṭhitā.",
  "tika-vin09t14:102": "Saṅghādisesanigamanavaṇṇanā",
  "tika-vin09t14:103": "Paṭhamāpattikāti avayavena viggaho samudāyo samāsatthoti āha ‘‘paṭhamaṁ āpatti etesanti paṭhamāpattikā’’ti. Vītikkamanakkhaṇeyevāti vatthuvītikkamanakkhaṇeyeva. Eva-kārena samanubhāsanakammakkhaṇaṁ paṭikkhipati. Ahassa yattako paricchedo yāvatīhaṁ. Tenāha ‘‘yattakāni ahānī’’ti. Ahānīti ca divasānīti attho.",
  "tika-vin09t14:104": "Vatthuvasena vāti asucimocanādivītikkamamattavasena vā. Idanti idaṁ vītikkamaṁ. Nāmamattavasena vā ayaṁ itthannāmā āpattīti ‘‘ayaṁ saṅghādiseso nāma āpattī’’ti evaṁ vinā vatthuṁ nāmavasena vā. Mattasaddena cettha vatthuṁ paṭikkhipati. Potthakesu pana katthaci ‘‘nāmagottavasena vā’’ti likhanti, taṁ na sundaraṁ ‘‘ayaṁ itthannāmā āpattī’’ti vuttattā. Idāni naṁ kassaci na ārocessāmīti sambandho. Dhuraṁ nikkhipitvāti ārocane ussāhaṁ ṭhapetvā. Na kevalaṁ vatthunāmavaseneva āpattisaññī hutvā chādentasseva, atha kho yopi evaṁ ajānanto kevalaṁ ‘‘āpattiṁ chādemī’’ti āpattisaññāya chādeti, tassapi channā hotīti veditabbaṁ. Sace panettha anāpattisaññī vā hoti, aññāpattikkhandhasaññī vā vematiko vā hutvā ‘‘na dāni naṁ kassaci ārocessāmī’’ti evaṁ chādetukāmova dhuraṁ nikkhipitvā aruṇaṁ uṭṭhāpeti, acchannāva hotīti ānetvā yojetabbaṁ. Anāpatti pana āpattisaññāyapi anāpattisaññāyapi chādentena acchāditāva hoti. Lahukaṁ vā ‘‘garukā’’ti garukaṁ vā ‘‘lahukā’’ti chādeti, alajjipakkhe tiṭṭhati, āpatti pana acchannā hoti. Garukaṁ ‘‘lahukā’’ti maññamāno deseti, neva desitā hoti nacchannā.",
  "tika-vin09t14:105": "Pakato sabhāvabhūto attā assāti pakatatto, na kammehi vikatattoti attho. Tenāha ‘‘anukkhitto samānasaṁvāsako’’ti. Vuttanayenevāti ‘‘na dāni naṁ kassaci ārocessāmī’’tiādinā vuttaneva nayena. Atha ‘‘mayhaṁ saṅghena kammaṁ kata’’nti (cūḷava. aṭṭha. 102) apakatattasaññī hutvā chādeti, acchannāva hoti. Apakatattena pana pakatattasaññinā vā pakatattena apakatattasaññinā vā chāditāpi acchannāva hoti. Vuttampi cetaṁ –",
  "tika-vin09t14:106": "‘‘Āpajjati garukaṁ sāvasesaṁ;",
  "tika-vin09t14:107": "Chādeti anādariyaṁ paṭicca;",
  "tika-vin09t14:108": "Na bhikkhunī no ca phuseyya vajjaṁ;",
  "tika-vin09t14:109": "Pañhāmesā kusalehi cintitā’’ti. (pari. 481);",
  "tika-vin09t14:110": "Ayañhi pañho ukkhittakena kathito.",
  "tika-vin09t14:111": "Dasasu antarāyesu yaṁ vattabbaṁ, taṁ heṭṭhā vuttameva. Sace pana yo bhīrukajātikatāya andhakāre amanussacaṇḍamigabhayena antarāyikasaññī hutvā chādeti, acchannāva hoti. Yassapi pabbatavihāre vasantassa kandaraṁ vā nadiṁ vā atikkamitvā ārocetabbaṁ hoti, antarāmagge ca caṇḍavāḷaamanussādibhayaṁ atthi, magge ajagarā nipajjanti, nadī pūrā hoti, etasmiṁ satiyeva antarāye antarāyikasaññī hutvā chādeti, acchannāva hoti. Antarāyikassa pana antarāyikasaññāya vā anantarāyikasaññāya vā chādayato acchannāva.",
  "tika-vin09t14:112": "Bhikkhunoti sabhāgassa bhikkhuno. Sacassa mukhe appamattako gaṇḍo vā hoti, hanukavāto vā vijjhati, danto vā rujjati, bhikkhā vā mandā laddhā hoti, tāvatakena pana neva vattuṁ na sakkoti, na gantuṁ. Apica kho ‘‘na sakkomī’’ti saññī hoti, ayaṁ pahu hutvā appahusaññī nāma. Iminā chāditāpi acchāditā. Appahunā pana vattuṁ vā gantuṁ vā asamatthena pahusaññinā vā appahusaññinā vā chāditāpi acchāditāva.",
  "tika-vin09t14:113": "Idaṁ uttānamevāti idaṁ aṅgadvayaṁ uttānatthameva. Sace pana ‘‘chādessāmī’’ti dhuranikkhepaṁ katvā purebhatte vā pacchābhatte vā paṭhamayāmādīsu vā lajjidhammaṁ okkamati, antoaruṇeyeva āroceti, ayaṁ chādetukāmo na chādeti nāma.",
  "tika-vin09t14:114": "Yassa pana abhikkhuke ṭhāne vasantassa āpattiṁ āpajjitvā sabhāgassa bhikkhuno āgamanaṁ āgamentassa vā, sabhāgassa santikaṁ vā gacchantassa aḍḍhamāsopi māsopi atikkamati, ayaṁ nacchādetukāmo chādeti nāma. Ayampi acchannāva hoti.",
  "tika-vin09t14:115": "Yo pana āpannamattova aggiṁ akkantapuriso viya sahasā apakkamitvā sabhāgaṭṭhānaṁ gantvā āvi karoti, ayaṁ nacchādetukāmova na chādeti nāma. Sabhāgamattameva pamāṇanti averisabhāgamattameva pamāṇaṁ. Averisabhāgassa hi santike ārocetabbaṁ. Yo pana visabhāgo hoti sutvā pakāsetukāmo, evarūpassa upajjhāyassapi santike na ārocetabbā. Tattha purebhattaṁ āpattiṁ āpanno hotu, pacchābhattaṁ vā divā vā rattiṁ vā, yāva aruṇaṁ na uggacchati, tāva ārocetabbaṁ. Uddhaste aruṇe paṭicchannā hoti, paṭicchādanapaccayā ca dukkaṭaṁ āpajjati. Saṅkhepatoti samāsato. Vitthārato pana samantapāsādikāyaṁ vuttoti adhippāyo.",
  "tika-vin09t14:116": "Akāmā parivatthabbanti appaṭikammakatāya āpattiyā saggamokkhāvaraṇabhāvato anicchantenāpi parivasitabbanti attho. Tenāha ‘‘na kāmenā’’tiādi. Parivāsaṁ samādāyāti parivāsavattaṁ saṅghamajjhe samādiyitvā. Yadipi catubbidho parivāso appaṭicchannaparivāso, paṭicchannaparivāso, suddhantaparivāso, samodhānaparivāsoti, tathāpi appaṭicchannaparivāso idha na adhippetoti āha ‘‘tattha paṭicchanna…pe… tividho parivāso’’ti. Tatthāti tasmiṁ vākye. Paṭicchannāya āpattiyā sati dātabbo parivāso paṭicchannavisayatāya paṭicchannaparivāso. Suddhantato paṭṭhāya dātabbo parivāso suddhantaparivāso. Samodahitvā dātabbo parivāso samodhānaparivāso.",
  "tika-vin09t14:117": "Idāni te tividheyeva parivāse sarūpato dassetuṁ ‘‘tatthā’’tiādimāha. Hīti yasmā. Ekāhaṁ paṭicchannā ekāhappaṭicchannā. Vuttanayenāti ‘‘āpatti ca hotī’’tiādinā vuttena nayena. Ekāhappaṭicchannanti ettha itisaddo ‘‘iti vā, iti evarūpā visūkadassanā paṭivirato’’tiādīsu (dī. ni. 1.13, 197) viya ādiattho. Tena ‘‘sohaṁ, bhante, saṅghaṁ ekissā āpattiyā sañcetanikāya sukkavisaṭṭhiyā ekāhappaṭicchannāya ekāhaparivāsaṁ yācāmī’’ti imaṁ pāḷisesaṁ (cūḷava. 102) saṅgaṇhāti. Evaṁ parivāsaṁ yācāpetvāti evaṁ yāvatatiyaṁ yācāpetvā. Khandhake āgatanayenāti samuccayakkhandhake (cūḷava. 97 ādayo) āgatanayena. Tatoti pakkhato paṭṭhāya. Atirekapakkhappaṭicchannanti pakkhassa atireko atirekapakkho, taṁ paṭicchannanti attho. Tatoti tiṁsatimadivasato paṭṭhāya. Māsappaṭicchannanti sattānaṁ āyuṁ minanto viya siyati antaṁ karotīti māso, tiṁsarattindivo, taṁ paṭicchannanti attho. Saṁvacchare puṇṇeti taṁ taṁ sattaṁ, dhammappavattiñca saṅgamma vadanto viya sarati pavattatīti saṁvaccharo, dvādasa māsā, tasmiṁ paripuṇṇe.",
  "tika-vin09t14:118": "Vatthukittanavasena vāti nāmena saha vatthukittanavasena vāti attho. Teneva hi upari ‘‘nāmamattavasena vā’’ti mattaggahaṇaṁ katanti daṭṭhabbaṁ. Nāmamattavasenāti vatthukittanaṁ vinā kevalaṁ nāmasseva vasena. Tasmāti yasmā duvidhe nāme ‘‘āpattī’’ti sabbasādhāraṇaṁ nāmaṁ, tasmā . Sukkavissaṭṭhīti sukkavissaṭṭhi nāmāyaṁ. Itisaddo hettha vacanīyatthaṁ nidasseti. Nidassanamattañcetaṁ ‘‘sukkavissaṭṭhī’’ti kāyasaṁsaggādīnampi vatthuādibhāvena icchitabbattā. Vatthu ceva gottañcāti vītikkamattā vatthu ceva anaññasādhāraṇattā gottañca. Gaṁ tāyatīti gottaṁ, sajātito aññattha kāyasaṁsaggādīsu gantuṁ adatvā buddhiṁ, vacanañca rakkhatīti attho. Saṅghādisesoti saṅghādiseso nāmāyaṁ. Ettha pana itisaddo vacanavacanīyasamudāyaṁ nidasseti. Tenāha ‘‘nāmañceva āpatti cā’’ti, sajātisādhāraṇanāmattā nāmañceva tena tena vītikkamenāpajjitabbattā āpatti cāti attho. Idampi nidassanamattameva ‘‘āpattiyo’’ti imassāpi nāmādibhāvena icchitabbattā. Itisaddo vā ādiattho. Evañca katvā ‘‘kāyasaṁsaggantiādivacanenāpī’’tiādikampi samatthitaṁ hoti.",
  "tika-vin09t14:119": "Tayidaṁ kammavācāya kena vacanena gahitanti anuyogaṁ sandhāya ‘‘tatthā’’tiādimāha. ‘‘Āpattī’’ti sabbasādhāraṇanāmattā, vītikkamena āpajjitabbattā ca nāmañceva āpatti ca hotīti āha ‘‘āpattiyoti vacanenāpī’’ti. Tasmāti yasmā idaṁ parivāsādivinayakammaṁ vatthuvasena, gottavasena, nāmavasena, āpattivasena ca kātuṁ vaṭṭatiyeva, tasmā. Etesūti vatthuādīsu, sukkavissaṭṭhiādīsu vā. Vattaṁ samādātabbanti yathāvuttesu dvīsu padesu ekenapi samādātabbaṁ. Dvīhi pana susamādinnaṁyeva. Teneva vakkhati ‘‘samādānepi eseva nayo’’ti (kaṅkhā. aṭṭha. nidānavaṇṇanā).",
  "tika-vin09t14:120": "Ārocetvāti –",
  "tika-vin09t14:121": "‘‘Ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ ekāhappaṭicchannaṁ, sohaṁ saṅghaṁ ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ yāciṁ, tassa me saṅgho ekissā āpattiyā sañcetanikāya sukkavissaṭṭhiyā ekāhappaṭicchannāya ekāhaparivāsaṁ adāsi, sohaṁ parivasāmi, vedayāmahaṁ, bhante, ‘vedayatī’ti maṁ saṅgho dhāretū’’ti (cūḷava. aṭṭha. 102) –",
  "tika-vin09t14:122": "Evamādinā taṁ taṁ yojanānurūpaṁ ārocetvā. Imañca panatthaṁ gahetvā yāya kāyaci bhāsāya ārocetuṁ vaṭṭatiyeva (cūḷava. aṭṭha. 102). ‘‘Puna āgatāgatānaṁ bhikkhūnaṁ ārocentenā’’ti idaṁ āgantukaṁ bhikkhuṁ sandhāya vuttaṁ. Ettha ca ekassa ārocentena avasāne ‘‘vedayatīti maṁ āyasmā dhāretu’’, dvinnaṁ ‘‘āyasmantā dhārentu’’, tiṇṇaṁ ‘‘āyasmanto dhārentū’’ti vattabbaṁ. Vattabhedañca ratticchedañca akatvāti ‘‘na, bhikkhave, pārivāsikena bhikkhunā sāditabbaṁ pakatattānaṁ bhikkhūnaṁ abhivādanaṁ paccupaṭṭhāna’’ntiādinā (cūḷava. 75) pārivāsikakkhandhake yāni catunavuti vattāni vuttāni, tesaṁ bhedañca, yo ca ‘‘tayo kho, upāli, pārivāsikassa bhikkhuno ratticchedā sahavāso vippavāso anārocanā’’ti (cūḷava. 83) ratticchedo vutto, tañca akatvā.",
  "tika-vin09t14:123": "Ayaṁ hettha vinicchayo – sace (cūḷava. aṭṭha. 76) āgantukā muhuttaṁ vissamitvā vā avissamitvā eva vā vihāramajjhena gacchanti, tesampi ārocetabbaṁ. Sace tassa ajānantasseva gacchanti, ayañca gatakāle jānāti, gantvā ārocetabbaṁ. Sampāpuṇituṁ asakkontassa ratticchedova hoti, na vattabhedadukkaṭaṁ. Yepi antovihāraṁ appavisitvā upacārasīmaṁ okkamitvā gacchanti, ayañca nesaṁ chattasaddaṁ vā ukkāsitasaddaṁ vā khipitasaddaṁ vā sutvāva āgantukabhāvaṁ jānāti, gantvā ārocetabbaṁ. Gatakāle jānantenāpi anubandhitvā ārocetabbameva. Sampāpuṇituṁ asakkontassa ratticchedova hoti, na vattabhedadukkaṭaṁ. Yopi rattiṁyeva āgantvā rattiṁyeva gacchati, sopissa ratticchedaṁ karoti. Aññātattā pana vattabhedadukkaṭaṁ natthi. Sace ajānitvāva abbhānaṁ karoti, akatameva hotīti kurundiyaṁ (cūḷava. aṭṭha. 76) vuttaṁ. Tasmā adhikā rattiyo gahetvā kātabbaṁ. Ayaṁ apaṇṇakappaṭipadā.",
  "tika-vin09t14:124": "Nadiādīsu nāvāya gacchantampi paratīre ṭhitampi ākāse gacchantampi pabbatatalaaraññādīsu dūre ṭhitampi bhikkhuṁ disvā sace ‘‘bhikkhū’’ti vavatthānaṁ atthi, nāvādīhi vā gantvā, mahāsaddaṁ katvā vā vegena anubandhitvā vā ārocetabbaṁ, anārocentassa ratticchedo ceva vattabhedadukkaṭañca. Sace vāyamantopi sampāpuṇituṁ vā sāvetuṁ vā na sakkoti, ratticchedova hoti, na vattabhedadukkaṭaṁ.",
  "tika-vin09t14:125": "Aññaṁ kañci vihāraṁ gatenapi bhikkhūnaṁ ārocetabbameva (cūḷava. aṭṭha. 76). Sace sabbe ekaṭṭhāne ṭhite passati, ekaṭṭhāne ṭhiteneva ārocetabbaṁ. Atha rukkhamūlādīsu visuṁ visuṁ ṭhitā honti, tattha tattha gantvā ārocetabbaṁ. Sañcicca anārocentassa ratticchedo ca hoti, vattabhede ca dukkaṭaṁ. Atha vicinanto ekacce na passati, ratticchedova hoti , na ca vattabhedadukkaṭaṁ. Sañcicca anārocentassa pana ratticchedo ceva hoti, vattabhede ca dukkaṭaṁ.",
  "tika-vin09t14:126": "Tatthevāti māḷakasīmāyameva. Māḷakato pana bhikkhūsu nikkhantesu ekassapi santike nikkhipituṁ vaṭṭati (cūḷava. aṭṭha. 97). Māḷakato nikkhamitvā satiṁ paṭilabhantena saha gacchantassa santike nikkhipitabbaṁ. Tenāha ‘‘ekapuggalassa vā santike’’ti. Sace sopi pakkanto, aññassa yassa māḷake nārocitaṁ, tassa ārocetvā nikkhipitabbaṁ. Pakatattaṭṭhāneti saṅghakammānaṁ arahaṭṭhāne. Dve leḍḍupāte atikkamitvāti (sārattha. ṭī. cūḷavagga 3.97) bhikkhūnaṁ sajjhāyanasaddasavanūpacāravijahanatthaṁ vuttaṁ. Mahāmaggato okkammāti maggappaṭipannabhikkhūnaṁ upacāravijahanatthaṁ vuttaṁ. Gumbena vā vatiyā vā paṭicchannaṭṭhāneti dassanūpacāravijahanatthaṁ vuttaṁ. Vattaṁ samādiyitvā ārocetabbanti vuttanayeneva vattaṁ samādiyitvā parivāso ārocetabbo. ‘‘Ārocetabba’’nti pana sāmaññena vuttaṁ. Ārocentena ca sace navakataro hoti, ‘‘āvuso’’ti vattabbaṁ. Sace vuḍḍhataro, ‘‘bhante’’ti vattabbaṁ. Sace añño koci bhikkhu kenacideva karaṇīyena taṁ ṭhānaṁ āgacchati. Sace esa naṁ passati, saddaṁ vā tassa suṇāti, ārocetabbaṁ. Anārocentassa ratticchedo ceva vattabhedo ca. Tenāha ‘‘yampi aññaṁ bhikkhuṁ passati, tassāpi ārocetabbamevā’’ti. Atha dvādasahatthaṁ upacāraṁ okkamitvā ajānantasseva gacchati, ratticchedo hotiyeva, vattabhedo pana natthi. Uṭṭhiteti uggate. Yaṁ sabbapaṭhamaṁ bhikkhunti vihārato nikkhamantaṁ vā āgantukaṁ vā sabbapaṭhamaṁ yaṁ aññaṁ bhikkhuṁ passati. Tassa ārocetvā nikkhipitabbanti anārocentassa dukkaṭaṁ siyā, taṁ sandhāya vuttaṁ, na tu ratticchedaṁ sandhāya. Itarathā hi ‘‘vihārasīmāpariyāpannānaṁ sabbesaṁ ārocetvā’’ti vadeyya. Yāva rattiyo pūrentīti yattakā rattiyo āpatti paṭicchannā hoti, tattakā rattiyo yāva pūrenti, tāva parivatthabbaṁ. Samantapāsādikāyaṁ pana ‘‘evaṁ yattakāni divasāni āpatti paṭicchannā hoti, tattakāni, tato adhikatarāni vā kukkuccavinodanatthāya parivasitvā’’ti vuttaṁ. Vitthāroti papañco.",
  "tika-vin09t14:127": "Itaresu pana dvīsūti suddhantaparivāso, samodhānaparivāsoti dvinnaṁ majjhe. Khandhaketi samuccayakkhandhake (cūḷava. 156 ādayo). Cūḷasuddhanto mahāsuddhantoti ettha yo upasampadato (cūḷava. aṭṭha. 102; vi. saṅga. aṭṭha. 242) paṭṭhāya anulomakkamena vā ārocitadivasato paṭṭhāya paṭilomakkamena vā ‘‘asukañca asukañca divasaṁ vā pakkhaṁ vā māsaṁ vā saṁvaccharaṁ vā tava suddhabhāvaṁ jānāsī’’ti pucchiyamāno ‘‘āma, bhante, jānāmi , ettakaṁ nāma kālaṁ ahaṁ suddho’’ti vadati, tassa dinno suddhantaparivāso ‘‘cūḷasuddhanto’’ti vuccati.",
  "tika-vin09t14:128": "Taṁ gahetvā parivasantena yattakaṁ kālaṁ attano suddhabhāvaṁ jānāti, tattakaṁ apanetvā avasesaṁ māsaṁ vā dvemāsaṁ vā parivasitabbaṁ. Sace ‘‘māsamattaṁ asuddhomhī’’ti sallakkhetvā parivāsaṁ aggahesi, parivasanto ca puna aññaṁ māsaṁ sarati, tampi māsaṁ parivasitabbameva, puna parivāsadānakiccaṁ natthi. Atha ‘‘dvemāsaṁ asuddhomhī’’ti sallakkhetvā aggahesi, parivasanto ca ‘‘māsamattamevāhaṁ asuddhomhī’’ti sanniṭṭhānaṁ karoti, māsameva parivasitabbaṁ, puna parivāsadānakiccaṁ natthi. Ayañhi suddhantaparivāso uddhampi ārohati, heṭṭhāpi orohati, idamassa lakkhaṇaṁ.",
  "tika-vin09t14:129": "Yo pana yathāvuttena anulomappaṭilomavasena pucchiyamānopi rattipariyantaṁ (cūḷava. aṭṭha. 102) na jānāti nassarati, rattipariyante vematiko vā hoti, tassa dinno suddhantaparivāso ‘‘mahāsuddhanto’’ti vuccati. Taṁ gahetvā gahitadivasato yāva upasampadadivaso, tāva rattiyo gaṇetvā parivasitabbaṁ. Ayaṁ uddhaṁ nārohati, heṭṭhā pana orohati. Tasmā sace parivasanto rattiparicchede sanniṭṭhānaṁ karoti ‘‘māso vā saṁvaccharo vā mayhaṁ āpannassā’’ti, māsaṁ vā saṁvaccharaṁ vā parivasitabbaṁ. Ettha ca kiñcāpi ‘‘ettakaṁ kālaṁ ahaṁ suddho’’ti vadantassa cūḷasuddhanto dīyati, tathāpi niyameneva jānanābhāvā ‘‘duvidhopi cesa…pe… dātabbo’’ti vuttaṁ. Tassa dānavidhi khandhake āgatoti tassa duvidhassāpi suddhantassa dānavidhi ‘‘tena, bhikkhave, bhikkhunā saṅghaṁ upasaṅkamitvā…pe… evamassa vacanīyo’’tiādinā samuccayakkhandhake (cūḷava. 156) āgato. Tasmā tattha vuttanayeneva veditabboti adhippāyo. Esa nayo vinicchayakathā pana vitthārato samantapāsādikāyaṁ vuttāti etthāpi.",
  "tika-vin09t14:130": "Odhunitvā avadhuya pahāya samodhāno odhānasamodhāno. Cirappaṭicchannānaṁ agghena samodhāno agghasamodhāno. Missakānaṁ samodhāno missakasamodhāno. Idāni taṁ tividhampi samodhānaparivāsaṁ saṅkhepato dassetuṁ ‘‘tatthā’’tiādimāha. Antarāpattiṁ āpajjitvā paṭicchādentassāti yo parivāsaṁ gahetvā anikkhittavatto hutvā parivasanto apariniṭṭhiteyeva parivāse antarā vemajjhe saṅghādisesāpattiṁ āpajjitvā paṭicchādeti, tassa. Parivutthadivaseti lakkhaṇavacanametaṁ, tena ‘‘mānattaciṇṇadivase cā’’tipi vuttameva hoti. Makkhetvāti ñatticatutthena kammena mūlāya paṭikassanavasena makkhetvā. Samodahitvāti mūlāpattiṭṭhāne ṭhapetvā, pakkhipitvāti attho. Dātabbaparivāsoti ‘‘suṇātu me, bhante, saṅgho’’tiādinā ñatticatutthena kammena dātabbaparivāso. Idaṁ vuttaṁ hoti – yo paṭicchannāya āpattiyā parivāsaṁ gahetvā parivasanto (cūḷava. aṭṭha. 102; vi. saṅga. aṭṭha. 243) vā mānattāraho vā mānattaṁ caranto vā abbhānāraho vā anikkhittavatto aññaṁ āpattiṁ āpajjitvā purimāpattiyā samā vā ūnatarā vā rattiyo paṭicchādeti, tassa mūlāya paṭikassanena te parivutthadivase ca mānattaciṇṇadivase ca sabbe odhunitvā adivase katvā pacchā āpannāpattiṁ mūlāpattiyaṁ samodhāya parivāso dātabboti.",
  "tika-vin09t14:131": "Sace pana antarāpatti mūlāpattito atirekappaṭicchannā hoti (cūḷava. aṭṭha. 102), taṁ mūlāpattiṁ katvā tattha itaraṁ samodhāya parivāso dātabbo. Sace pana antarāpatti appaṭicchannā hoti, mūlāya paṭikassanaṁ akatvā pubbe gahitaparivāseneva parivasitabbaṁ.",
  "tika-vin09t14:132": "Yā ekā vā…pe… sabbacirappaṭicchannāyoti yā ekā vā āpatti sabbacirappaṭicchannā, yā dve vā tisso vā sambahulā vā āpattiyo sabbacirappaṭicchannāyoti attho. Tāsanti sabbacirappaṭicchannānaṁ āpattīnaṁ. Dānavidhi panassa khandhake vuttanayeneva veditabbo.",
  "tika-vin09t14:133": "Yassa pana sataṁ āpattiyo dasāhapaṭicchannā, aparampi sataṁ āpattiyo dasāhapaṭicchannā, aparampi sataṁ āpattiyo dasāhapaṭicchannāti evaṁ dasakkhattuṁ katvā āpattisahassaṁ divasasatapaṭicchannaṁ hoti, tena kiṁ kātabbanti? Sabbaṁ samodahitvā dasa divase parivasitabbaṁ. Evaṁ ekeneva dasāhena divasasatampi parivasitameva hoti. Vuttampi cetaṁ –",
  "tika-vin09t14:134": "‘‘Dasasataṁ rattisataṁ, āpattiyo chādayitvāna;",
  "tika-vin09t14:135": "Dasa rattiyo vasitvāna, mucceyya pārivāsiko’’ti. (pari. 477);",
  "tika-vin09t14:136": "Ayaṁ agghasamodhāno nāma.",
  "tika-vin09t14:137": "Idāni missakasamodhānaṁ niddisituṁ ‘‘missakasamodhāno nāmā’’tiādimāha. Tatrāyaṁ nayo –",
  "tika-vin09t14:138": "‘‘Ahaṁ, bhante, sambahulā saṅghādisesā āpattiyo āpajjiṁ ekaṁ sukkavissaṭṭhiṁ, ekaṁ kāyasaṁsaggaṁ, ekaṁ duṭṭhullavācaṁ, ekaṁ attakāmaṁ, ekaṁ sañcarittaṁ, ekaṁ kuṭikārakaṁ, ekaṁ vihārakārakaṁ, ekaṁ duṭṭhadosaṁ, ekaṁ aññabhāgiyaṁ, ekaṁ saṅghabhedaṁ, ekaṁ bhedānuvattakaṁ, ekaṁ dubbacaṁ, ekaṁ kuladūsakaṁ, sohaṁ, bhante, saṅghaṁ tāsaṁ āpattīnaṁ samodhānaparivāsaṁ yācāmī’’ti –",
  "tika-vin09t14:139": "Tikkhattuṁ yācāpetvā tadanurūpāya kammavācāya parivāso dātabbo. Ettha ca ‘‘saṅghādisesā āpattiyo āpajjiṁ nānāvatthukāyo’’tipi ‘‘saṅghādisesā āpattiyo āpajji’’ntipi evaṁ pubbe vuttanayena vatthuvasenapi gottavasenapi nāmavasenapi āpattivasenapi yojetvā kammavācaṁ kātuṁ vaṭṭhatiyevāti. Ayaṁ missakasamodhāno. Sabbaparivāsakammavācāvasāne pana nikkhittānikkhittavattādikathā purimanayeneva veditabbā. Tividhepi samodhānaparivāse atthamattasseva vuttattā, vinicchayādīnaṁ vā anāmaṭṭhattā ‘‘ayaṁ tividhepi samodhānaparivāse saṅkhepakathā’’ti vuttaṁ. Mahāvisayattā samodhānavicāraṇāya sā niravasesā kuto laddhabbāti āha ‘‘vitthāro’’tiādi.",
  "tika-vin09t14:140": "Chārattanti rā saddo tīyati chijjati etthāti ratti, sattānaṁ saddassa vūpasamanakāloti attho, cha rattiyo samāhaṭā, channaṁ rattīnaṁ vā samāhāro charattaṁ, charattameva chārattaṁ, avayavabyatirekena samudāyassābhāvato cha rattiyoti attho vutto.",
  "tika-vin09t14:141": "Parivāsaṁ adatvā mānattameva dātabbanti yasmā āpatti appaṭicchannā, yasmā ca āpannabhāveneva mānattāraho hoti, tasmā parivāsaṁ adatvā kevalaṁ mānattameva dātabbaṁ. Yaṁ paṭicchannāya āpattiyā parivutthaparivāsassa dīyati, idaṁ paṭicchannamānattaṁ nāmāti āha ‘‘yassa paṭicchannā hotī’’tiādi. Idanti paṭicchannamānattaṁ. Idhāti imasmiṁ vākye. Kathaṁ pana tesaṁ dvinnaṁ mānattānaṁ dānavidhi ca vinicchayakathā ca veditabbāti āha ‘‘ubhinnampi panā’’tiādi.",
  "tika-vin09t14:142": "Ayanti vakkhamānaṁ sandhāyāha. Parivāse vuttappakāraṁ padesanti parikkhittassa vihārassa parikkhepato , aparikkhittassa parikkhepārahaṭṭhānato dve leḍḍupāte atikkamitvā mahāmaggato okkamma gumbena vā vatiyā vā paṭicchannaṭṭhānaṁ. Samādiyitvāti antoaruṇeyeva samādiyitvā. Ārocetvāti –",
  "tika-vin09t14:143": "‘‘Ahaṁ, bhante, ekaṁ āpattiṁ āpajjiṁ sañcetanikaṁ sukkavissaṭṭhiṁ appaṭicchannaṁ, sohaṁ, bhante, saṅghaṁ ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ yāciṁ , tassa me saṅgho ekissā āpattiyā sañcetanikāya sukkavissaṭṭhiyā appaṭicchannāya chārattaṁ mānattaṁ adāsi, sohaṁ mānattaṁ carāmi, vedayāmahaṁ, bhante, vedayatī’ti maṁ saṅgho dhāretū’’tiādinā (cūḷava. aṭṭha. 97) –",
  "tika-vin09t14:144": "Āpattidivasānurūpaṁ ārocetvā. Imañca pana atthaṁ gahetvā (cūḷava. aṭṭha. 97) yāya kāyaci bhāsāya ārocetuṁ vaṭṭatiyeva. Ārocitakālato paṭṭhāya ca ekaṁ bhikkhuṁ ṭhapetvā sesehi sati karaṇīye gantumpi vaṭṭati. Aruṇe uṭṭhite tassa bhikkhussa santike vattaṁ nikkhipitabbaṁ. Sace sopi kenaci kammena pure aruṇeyeva gacchati, aññaṁ vihārato nikkhantaṁ vā āgantukaṁ vā yaṁ paṭhamaṁ passati, tassa santike ārocetvā nikkhipitabbaṁ. Ayañca yasmā gaṇassa ārocetvā, bhikkhūnañca atthibhāvaṁ sallakkhetvāva vasi, tenassa ūne gaṇe caraṇadoso vā vippavāso vā na hoti. Sace pana kañci na passati, vihāraṁ gantvā yaṁ paṭhamaṁ passati, tassa ārocetvā nikkhipitabbaṁ. Tenāha ‘‘tato tesu gatesu vā agatesu vā purimanayena paṭipajjitabba’’nti.",
  "tika-vin09t14:145": "Yattha siyāti yassaṁ samānasaṁvāsakasīmāyaṁ vīsatigaṇo bhikkhusaṅgho atthi. Avhātabboti abbhānakammavasena pakkositabbo. Abbhānakammaṁ pana kathanti āha ‘‘abbhānakammaṁ panā’’tiādi. Pāḷivasenāti ‘‘suṇātu me, bhante, saṅgho’’tiādinā (cūḷava. 101) pāḷivasena. Vinicchayavasenāti ‘‘abbhantehi ca paṭhamaṁ abbhānāraho kātabbo. Ayañhi nikkhittavattattā pakatattaṭṭhāne ṭhito, pakatattassa ca abbhānaṁ kātuṁ na vaṭṭati, tasmā vattaṁ samādapetabbo. Vatte samādinne abbhānāraho hoti. Tenāpi vattaṁ samādiyitvā ārocetvā abbhānaṁ yācitabbaṁ. Anikkhittavattassa pana vattasamānakiccaṁ natthi. So hi chārattātikkameneva abbhānāraho hotī’’tiādinā (cūḷava. aṭṭha. 97) vinicchayavasena. Taṁ panetaṁ sabbaṁ parivāsādikammaṁ pāḷivasena (cūḷava. 75) ca aṭṭhakathāvasena (cūḷava. aṭṭha. 75, 97) ca suviññeyyattā ativitthārabhayena na vitthārayimha, atthikehi pana tatova gahetabbaṁ. Imassa pana kammassa vīsativaggakaraṇīyattā tato ūnatarena kataṁ kuppati. Tenāha ‘‘ekenāpi ce…pe… anabbhito’’ti. Ayanti ayaṁ yathāvuttā. Sāmīcīti vattaṁ.",
  "tika-vin09t14:146": "Iti kaṅkhāvitaraṇiyā pātimokkhavaṇṇanāya",
  "tika-vin09t14:147": "Vinayatthamañjūsāyaṁ līnatthappakāsaniyaṁ",
  "tika-vin09t14:148": "Saṅghādisesavaṇṇanā niṭṭhitā."
}