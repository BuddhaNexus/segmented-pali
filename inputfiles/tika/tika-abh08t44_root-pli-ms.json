{
  "tika-abh08t44:0": "20. Vīsatimo paricchedo",
  "tika-abh08t44:1": "Maggāmaggañāṇadassanavisuddhiniddesavaṇṇanā",
  "tika-abh08t44:2": "1263. Idāni kaṅkhāvitaraṇavisuddhiyā anantaraṁ uddiṭṭhāya maggāmaggañāṇadassanavisuddhiyā niddesakkamo anuppatto, sā pana yasmā obhāsādiupakkilesasambhave sati hoti, obhāsādayo ca udayabbayañāṇe sambhavanti, udayabbayañāṇañca tilakkhaṇavipassanāya sati uppajjati, tassa ca kalāpasammasanaṁ ādi. Tañhi atītādibhedabhinnānaṁ dhammānaṁ saṅkhipitvā vavatthānavasena pavattanato ādikammikassa sukarasammasanaṁ, tasmā paṭhamaṁ tattheva abhiyogaṁ karontena kamato taṁ sampādetabbanti dassetuṁ ‘‘kalāpasammasanenevā’’tiādi āraddhaṁ. Atha vā dvinnaṁ visuddhīnamantare kalāpasammasanaṁ hoti, tañca kho dvīsu ekāya visuddhiyā saṅgahetabbaṁ, maggāmaggañāṇassa ca ādibhūtattā tatthevassa saṅgaho yuttoti ettheva naṁ saṅgahitukāmatāya vuttaṁ ‘‘kalāpasammasanenevā’’tiādi. Keci pana kalāpasammasanaṁ nāma ekavisuddhiyampi na antogadhanti taṁ anāmasitvāva vipassanācāraṁ vaṇṇenti. Kalāpasammasanenevāti atītādibhedabhinnānaṁ dhammānaṁ saṅkhipitvā vavatthānavasena kalāpato, kalāpānaṁ vā sammasanena maggāmaggañāṇadassanavipassanāya yogo karaṇīyo. Atha vā bhummatthe karaṇaniddesavasena kalāpasammasane yogo karaṇīyoti attho. ‘‘Kalāpasammasaneneva yogo karaṇīyo’’ti vatvāpi taṁ pana visuddhimaggato (visuddhi. 2.692) gahetabbanti ganthavitthāraparihāratthaṁ idha na dassitanti.",
  "tika-abh08t44:3": "1264.Paccuppannassa dhammassāti santatipaccuppannassa, khaṇapaccuppannassa vā. Ādito pana khaṇapaccuppannassa udayavayaṁ duppariggahaṁ, tasmā santatipaccuppannavasena paṭhamaṁ udayabbayānupassanaṁ kātabbaṁ. Nibbattīti dvinnaṁ paccuppannānaṁ vasena paṭhamābhinibbatti ca khaṇanibbatti ca. Vipariṇāmoti vināso.",
  "tika-abh08t44:4": "1265.Anupassanāpi ñāṇanti yā udayassa ca vayassa ca anupassanā, sā ñāṇanti varañāṇena sammāsambuddhena desitaṁ. Tatrāyaṁ pāḷi –",
  "tika-abh08t44:5": "‘‘Kathaṁ paccuppannānaṁ dhammānaṁ vipariṇāmānupassane paññā udayabbayānupassane ñāṇaṁ? Jātaṁ rūpaṁ paccuppannaṁ, tassa nibbattilakkhaṇaṁ udayo. Vipariṇāmalakkhaṇaṁ vayo. Anupassanā ñāṇaṁ. Jātā vedanā…pe… saññā… saṅkhārā… viññāṇaṁ… jātaṁ cakkhuṁ…pe… jāto bhavo paccuppanno, tassa nibbattilakkhaṇaṁ udayo. Vipariṇāmalakkhaṇaṁ vayo. Anupassanā ñāṇa’’nti (paṭi. ma. 1.49).",
  "tika-abh08t44:6": "Ettha pana udayadassanaṁ yāvadeva khayadassananti vayadassanassa padhānataṁ dassetuṁ ‘‘vipariṇāmānupassane paññā’’ti vatvā taṁ pana vayadassanaṁ udayadassanapubbakanti vuttaṁ ‘‘udayabbayānupassane ñāṇa’’nti.",
  "tika-abh08t44:7": "1266-8.Pubbeuppattitoti jananato pubbe anuppannassāti vuttaṁ hoti. Nicayo rāsi vā natthi, yato āgaccheyya uppajjamānaṁ aladdhattabhāvassa sabbena sabbaṁ avijjamānattā. Tenāha ‘‘tathā uppajjato’’tiādi. Yathā anāgate addhāne ime dhammā sabbena sabbaṁ natthi, evaṁ atītepi addhānanti dassento ‘‘tathā nirujjhamānassā’’tiādiṁ vatvā avijjamānānaṁyeva rūpārūpadhammānaṁ hetupaccayasamavāye uppādo, uppajjitvā ca sabbaso abhāvūpagamoti imamatthaṁ samudāyagataṁ tadekadesabhūtāya upamāya vibhāvetuṁ imasmiṁ ṭhāne aṭṭhakathāya (visuddhi. 2.723) vīṇūpamā āgatā. Sā idhāpi āharitvā vattabbāti adhippāyena ‘‘ettha vīṇūpamā’’tiādimāha. Etassatthassāti avijjamānānaṁyeva uppādo, uppannānañca parato abhāvoti imassa atthassa pakāsane. Vīṇūpamāti vīṇāvasena āgatā upamā. Sā panevaṁ daṭṭhabbā – yathā vīṇāya vādiyamānāya uppannassa saddassa neva uppattito pubbe sannicayo atthi, na uppajjamāno sannicayato āgato. Na nirujjhamānassa disāvidisāgamanaṁ atthi, na niruddho katthaci sannicito tiṭṭhati, atha kho vīṇañca vīṇavādanañca purisassa ca tajjaṁ vāyāmaṁ paṭicca ahutvā sambhoti, hutvā paṭiveti, evaṁ sabbepi rūpārūpadhammā ahutvā sambhonti, hutvā paṭiventīti.",
  "tika-abh08t44:8": "1269-70. Evaṁ saṅkhepato udayabbayamanasikāravidhiṁ dassetvā puna yāni etasseva udayabbayañāṇassa vibhaṅge ‘‘avijjāsamudayā rūpasamudayo’’ti (paṭi. ma. 1.50) paccayasamudayaṭṭhena rūpakkhandhassa udayaṁ passati, ‘‘taṇhāsamudayā…pe… kammasamudayā…pe… āhārasamudayā rūpasamudayo’’ti (paṭi. ma. 1.50) paccayasamudayaṭṭhena rūpakkhandhassa udayaṁ passati, nibbattilakkhaṇaṁ passantopi rūpakkhandhassa udayaṁ passati, rūpakkhandhassa udayaṁ passanto imāni pañca lakkhaṇāni passati. ‘‘Avijjānirodhā rūpanirodho’’ti (paṭi. ma. 1.50) paccayanirodhaṭṭhena rūpakkhandhassa vayaṁ passati, ‘‘taṇhānirodhā…pe… kammanirodhā…pe… āhāranirodhā rūpanirodho’’ti (paṭi. ma. 1.50) paccayanirodhaṭṭhena rūpakkhandhassa vayaṁ passati, vipariṇāmalakkhaṇaṁ passantopi rūpakkhandhassa vayaṁ passati, rūpakkhandhassa vayaṁ passanto imāni pañca lakkhaṇāni passati. Tathā ‘‘avijjāsamudayā vedanāsamudayo’’ti (paṭi. ma. 1.50) paccayasamudayaṭṭhena vedanākkhandhassa udayaṁ passati, ‘‘taṇhāsamudayā…pe… kammasamudayā…pe… phassasamudayā vedanāsamudayo’’ti (paṭi. ma. 1.50) paccayasamudayaṭṭhena vedanākkhandhassa udayaṁ passati, nibbattilakkhaṇaṁ passanto vedanākkhandhassa udayaṁ passati, vedanākkhandhassa udayaṁ passanto imāni pañca lakkhaṇāni passati. ‘‘Avijjānirodhā…pe… taṇhānirodhā…pe… kammanirodhā…pe… phassanirodhā vedanānirodho’’ti (paṭi. ma. 1.50) paccayanirodhaṭṭhena vedanākkhandhassa vayaṁ passati, vipariṇāmalakkhaṇaṁ passantopi vedanākkhandhassa vayaṁ passati, vedanākkhandhassa vayaṁ passanto imāni pañca lakkhaṇāni passati, vedanākkhandhassa viya saññāsaṅkhāraviññāṇakkhandhānaṁ . Ayaṁ pana viseso – viññāṇakkhandhassa phassaṭṭhāne ‘‘nāmarūpasamudayā nāmarūpanirodhā’’ti.",
  "tika-abh08t44:9": "Evaṁ ekekassa khandhassa udayabbayadassane dasa dasa katvā samapaññāsa lakkhaṇāni vuttāni, tesaṁ vasenapi ‘‘evampi rūpasamudayo, evampi rūpavayo, evampi rūpaṁ udeti, evampi rūpaṁ vetī’’ti paccayato ceva khaṇato ca vitthārena ca manasikāravidhiṁ dassetuṁ ‘‘tasseva ñāṇassā’’tiādi āraddhaṁ. Tattha avijjāsamudayāti avijjāya uppādā , atthibhāvāti attho. Nirodhaviruddho hi uppādo atthibhāvo hoti, tasmā purimabhavasiddhāya avijjāya sati imasmiṁ bhave rūpasamudayo rūpassa uppādo hotīti attho. Ādi-saddasaṅgahitesu ‘‘taṇhāsamudayā rūpasamudayo, kammasamudayā rūpasamudayo, āhārasamudayā rūpasamudayo’’ti ca, tathā vayadassane ‘‘avijjānirodhā rūpanirodho, taṇhānirodhā… kammanirodhā… āhāranirodhā rūpanirodho’’ti ca ādīsu avijjādīhi tīhi atītakālikāni tesaṁ sahakārīkāraṇabhūtāni upādānādīnipi gahitānevāti veditabbaṁ.",
  "tika-abh08t44:10": "Pavattipaccayesu kabaḷīkārāhārassa balavatāya so eva gahito ‘‘āhārasamudayā’’ti. Tasmiṁ pana gahite pavattipaccayatāsāmaññena utucittānipi gahitāneva hontīti catusamuṭṭhānikarūpassa paccayato udayadassanaṁ vibhāvitamevāti daṭṭhabbaṁ. Avijjātaṇhūpanissayasahiteneva kammunā rūpakāyassa nibbatti, asati ca avijjūpanissayāya bhavanikantiyā jātiyā asambhavoyevāti. Yathā rūpassa avijjātaṇhūpanissayatā, evaṁ vedanādīnampi daṭṭhabbā. Āhāro pana uppannassa rūpassa posako kabaḷīkārāhārassa adhippetattā, kāmaṁ yathādhiṭṭhānattā vā desanāya. Ukkaṭṭhaniddesena vā āhāraggahaṇaṁ. Avijjānirodhāti aggamaggañāṇena avijjāya anuppādanirodhato anāgatassa rūpassa anuppādanirodho hoti paccayābhāve abhāvato. ‘‘Taṇhānirodhā kammanirodho’’ti etthāpi eseva nayo. Āhāranirodhāti pavattipaccayassa kabaḷīkārāhārassa abhāve. Rūpanirodhoti taṁsamuṭṭhānarūpassa abhāvo hotīti. Sesaṁ heṭṭhā vuttanayānusārena veditabbaṁ . Ayaṁ pana viseso – ‘‘phuṭṭho vedeti, phuṭṭho sañjānāti, phuṭṭho cetetīti (saṁ. ni. 4.93), phassapaccayā vedanā, cakkhusamphassajā vedanā, saññā cetanā’’ti vacanato phasso vedanāsaññāsaṅkhārakkhandhānaṁ pavattipaccayo, tannirodhā ca tesaṁ nirodho, mahāpadānamahānidānasuttesu , abhidhamme ca aññamaññapaccayavāre ‘‘nāmarūpapaccayā viññāṇa’’nti (dī. ni. 2.57, 97; kathā. 719) vacanato nāmarūpaṁ viññāṇassa pavattipaccayo, tannirodhā ca tassa nirodhoti vuttaṁ ‘‘phassasamudayā vedanāsamudayo’’tiādi.",
  "tika-abh08t44:11": "1271.Dasa dasāti rūpakkhandhassa udayadassane avijjā taṇhā kammaṁ āhāroti imesaṁ paccayānaṁ atthitāsaṅkhatalakkhaṇāni ceva rūpassa nibbattilakkhaṇañcāti imāni pañca lakkhaṇāni, vayadassane avijjādīnaṁ catunnaṁ paccayānaṁ anuppādanirodho, rūpassa khaṇanirodho cāti imāni pañca lakkhaṇānīti rūpakkhandhassa dasa lakkhaṇāni, tathā vedanākkhandhādīnaṁ catunnaṁ cattālīsa lakkhaṇānīti evaṁ samapaññāsa lakkhaṇāni honti. Tenāha ‘‘paññāsa lakkhaṇānī’’ti. Lakkhaṇaṭṭho pana tesaṁ catunnaṁ paccayānaṁ atthitā, anuppādanirodho cāti aṭṭha lakkhīyati etehi rūpādīnaṁ udayo ca vayo cāti lakkhaṇāni. Catunnañhi paccayānaṁ atthitāhi rūpādiudayo lakkhīyati, anuppādanirodhaaccantanirodhehi vayo, nibbattivipariṇāmāni pana saṅkhatalakkhaṇānevāti. Dhamme samanupassatīti rūpādike dhamme udayabbayavante samanupassati. Ettha ca keci tāva āhu ‘‘arūpakkhandhānaṁ udayabbayadassanaṁ addhāsantativasena, na khaṇavasenā’’ti, tesaṁ matena khaṇato udayabbayadassanameva na siyā. Apare panāhu ‘‘paccayato udayabbayadassanena atītādivibhāgaṁ anāmasitvā sabbasādhāraṇato avijjādipaccayā vedanāya sambhavaṁ labbhamānataṁ passati, na uppādaṁ. Avijjādiabhāve ca tassā asambhavaṁ alabbhamānataṁ passati, na bhaṅgakkhaṇato. Udayabbayassa dassane paccuppannānaṁ uppādaṁ, bhaṅgañca passatī’’ti, taṁ ayuttaṁ. Santativasena hi rūpārūpadhamme udayabbayato manasi karontassa anukkamena bhāvanāya balappattakāle ñāṇassa tikkhavisadabhāvappattiyā khaṇato udayabbayā upaṭṭhahantīti.",
  "tika-abh08t44:12": "1272-5. Ayañhi paṭhamaṁ paccayato udayabbayaṁ manasi karonto pacchā avijjādike paccayadhamme vissajjetvā udayabbayavante khandhe gahetvā tesaṁ paccayato udayabbayadassanamukhena khaṇatopi udayabbayaṁ manasi karoti. Tassa yadā ñāṇaṁ tikkhaṁ visadaṁ hutvā pavattati, tadā rūpārūpadhammā khaṇe khaṇe uppajjantā, bhijjantā ca hutvā upaṭṭhahanti. Tena vuttaṁ ‘‘evaṁ rūpudayo hotī’’tiādi. Tattha evaṁ rūpudayoti evaṁ vuttanayena avijjāsamudayā…pe… taṇhāsamudayā…pe… kamma…pe… āhārasamudayāpi rūpassa sambhavo . Evamassa vayoti evaṁ vuttanayeneva avijjānirodhā…pe… taṇhānirodhā…pe… kamma…pe… āhāranirodhā rūpassa vayo anuppādoti ayaṁ paccayato vitthārena manasikāro. Udeti evaṁ rūpampīti evaṁ samudayato kammasamuṭṭhānarūpampi āhārautucittasamuṭṭhānarūpampi udeti uppajjati nibbattati. Evaṁ rūpaṁ tu vetīti kammasamuṭṭhānarūpampi āhārautucittasamuṭṭhānarūpampi evaṁ veti nirujjhatīti ayaṁ khaṇato vitthārena manasikāro. Tena vuttaṁ ‘‘evaṁ paccayatopettha khaṇato udayabbaya’’nti. Sabbadhammā pākaṭā hontīti iti ime dhammā ahutvā sambhonti, hutvā paṭiventi. Yathā paccuppanne, evaṁ atītānāgatepīti nayavasena atītādidhammānaṁ dvedhā udayabbayaṁ passato saccapaṭiccasamuppādanayalakkhaṇabhedā pākaṭā honti. Tassevaṁ pākaṭībhūtasabbadhammasabhāvassa ‘‘evaṁ kira nāmime dhammā anuppannapubbā uppajjanti, uppannā nirujjhantī’’ti niccanavāva hutvā saṅkhārā upaṭṭhahanti. Na kevalañca niccanavāva, udake daṇḍakena katalekhā viya, āragge ṭhapitasāsapo viya, vijjusañcāro viya ca parittakālaṭṭhāyino upaṭṭhahanti. Tenāha ‘‘udake daṇḍarājīvā’’tiādi. Udake daṇḍarājiādayova kiñcāpi uttaruttari atiparittaṭṭhāyibhāvanidassanatthaṁ dassitā, tathāpi dandhanirodhā eva nidassitā, tatopi lahutaranirodhattā saṅkhārānaṁ. Tathā hi gamanassādānaṁ devaputtānaṁ heṭṭhupariyena parimukhaṁ dhāvantānaṁ sirasi, pāde ca baddhakhuradhārāsannipātatopi sīghataro rūpanirodho vutto, pageva arūpadhammānaṁ. Na kevalaṁ parittatarakālaṭṭhāyinova upaṭṭhahanti, atha kho asārāpi khāyantīti āha ‘‘kadalī’’tiādi. Tattha maṇḍalākārena āvijjhiyamānaṁ alātameva alātacakkaṁ. Mantosadhappabhāvitā indajālādikā māyā.",
  "tika-abh08t44:13": "1276-7.Ettāvatāti yvāyaṁ kalāpasammasananiyojanato paṭṭhāya yāva udayabbayapaṭivedhāya bhāvanā vidhi āraddho, ettāvatā bhāvanāvidhānena kalāpasammasanampi udayabbayañāṇuppādasseva parikammanti. Udayabbayadassanaṁ ñāṇanti sambandho. Lakkhaṇāni ca…pe… ṭhitanti vayadhammameva uppajjati, uppannañca vayaṁ upetīti iminā ākārena samapaññāsa lakkhaṇāni paṭivijjhitvā ṭhitaṁ. Adhunā uppannaṁ na tāva balappattanti āha ‘‘taruṇa’’nti. Kalāpasammasanādivasena pavattasammasanaṁ nippariyāyena vipassanāsamaññaṁ labhati. Udayabbayānupassanādivasena pavattameva labhatīti āha ‘‘yassa cā’’tiādi.",
  "tika-abh08t44:14": "1278-80. Athassa imāya taruṇavipassanāya vipassantassa dasa vipassanupakkilesā uppajjantīti dassento āha ‘‘vipassanāyā’’tiādi. Etāyāti udayabbayānupassanāsaṅkhātāya taruṇavipassanāya, na bhaṅgānupassanādisaṅkhātāya taruṇavipassanāya, nāpi nibbidānupassanādisaṅkhātāya balavavipassanāyāti attho. Na hi tadā vipassanupakkilesā uppajjantīti. Vipassakassāti ca vipassakassevāti eva-kāro luttaniddiṭṭho. Teneva vakkhati ‘‘sampattapaṭivedhassā’’tiādi. Diṭṭhiggāhādivatthubhāvena vipassanaṁ upakkilesantīti upakkilesā. Sampatto catusaccaphalapaṭivedho yena so sampattapaṭivedho, so ca sotāpannādīnaṁ aññataro hotīti āha ‘‘sotāpannādino’’ti. Apicāti ayaṁ vakkhamānasamuccayattho. Idañca ukkaṭṭhaniddesavasena vuttaṁ balavavipassanāpattassāpi anuppajjanato. Sampattapaṭivedhassāti vā balavipassanāpattaṁ sandhāya vuttaṁ. Sopi hi paṭivedhappattiyā āsannārahadese ṭhitattā sampattapaṭivedho nāma hoti. Evañca sati apicāti vuttasamuccayattho hoti. Atha vā api-saddo vuttasamuccayattho. Ca-saddo avuttasamuccayattho. Tena nikkhittakammaṭṭhānaṁ saṅgaṇhāti. Vipassanaṁ ārabhitvā antarā vosānaṁ āpannassāpi vipassanupakkilesā na uppajjanti. Vippaṭipannassāti sīlavipattiādivasena yathā tathā vippaṭipannakassa, garahitabbapaṭipannassāti attho. Atha vā vippaṭipannassāti vipassanābhāvanāsaṅkhātāya sammāpaṭipattiyā abhāvena virahitapaṭipattikassa.",
  "tika-abh08t44:15": "1281. Vipassanāpaṭipattiyeva hi sasambhārā pubbabhāge sammāpaṭipatti, tadaññā vippaṭipatti, tenevassa visuddhipakkhe ‘‘sammāva paṭipannassā’’ti vuttaṁ. Sā ca nikkhittadhurassāpi hotīti imasmiṁ pakkhe nikkhittakammaṭṭhānopi imināva saṅgahito hotīti. Sammāva paṭipannassāti heṭṭhā vuttavidhānena sammā eva paṭipannassa, na vippaṭipannassa vā nikkhittadhurassa vā. Yuttayogassāti yuttena yogena, ñāṇena vā bhāvanamanuyuñjanasīlassa. Sā pana yuttayogitā samathavasenāpi hotīti tannivattanatthamāha ‘‘sadā vipassakassevā’’ti. Uppajjantīti etthāpi eva-kāro sambandhitabbo, tena na nuppajjantīti attho. Aññathā maggāmaggañāṇasseva asambhavato. Kirāti anussutiyaṁ. Sā panesā anussuti pāḷivaseneva āgatāti daṭṭhabbaṁ. Yathāha –",
  "tika-abh08t44:16": "‘‘Kathaṁ dhammuddhaccaviggahitaṁ mānasaṁ hoti? Aniccato manasikaroto obhāso uppajjati , obhāso dhammoti obhāsaṁ āvajjeti, tato vikkhepo uddhaccaṁ, tena uddhaccena viggahitamānaso aniccato upaṭṭhānaṁ yathābhūtaṁ nappajānāti. Dukkhato…pe… anattato upaṭṭhānaṁ yathābhūtaṁ nappajānāti. Tathā aniccato manasikaroto ñāṇaṁ uppajjati…pe… pīti passaddhi sukhaṁ adhimokkho paggaho upaṭṭhānaṁ upekkhā nikanti uppajjati, nikanti dhammoti nikantiṁ āvajjeti, tato vikkhepo uddhaccaṁ, tena uddhaccena viggahitamānaso aniccato upaṭṭhānaṁ yathābhūtaṁ nappajānāti. Dukkhato…pe… anattato upaṭṭhānaṁ yathābhūtaṁ nappajānātī’’ti (paṭi. ma. 2.6).",
  "tika-abh08t44:17": "1282. Idāni tesaṁ obhāsādīnaṁ sarūpavibhāvanatthaṁ tesu uppannesu vipassanāya upakkilissanākārañca dassetuṁ ‘‘vipassanāyā’’tiādi vuttaṁ. Vipassanāya obhāsoti vipassanācittasamuṭṭhitaṁ, sasantatipatitautusamuṭṭhānañca bhāsuraṁ rūpaṁ. Tattha vipassanācittasamuṭṭhānaṁ yogino sarīraṭṭhameva pabhassaraṁ hutvā tiṭṭhati, itaraṁ sarīraṁ muñcitvā ñāṇānubhāvānurūpaṁ samantato pharati, taṁ tasseva paññāyati, tena phuṭṭhokāse rūpagatampi passati. Passanto ca cakkhuviññāṇena passati, udāhu manoviññāṇenāti vīmaṁsitabbametanti vadanti. Ācariyadhammapālattherena pana ‘‘dibbacakkhulābhino viya taṁ manoviññāṇaviññeyyamevāti yuttaṁ viya dissatī’’ti (visuddhi. mahā. 2.733) vuttaṁ.",
  "tika-abh08t44:18": "1283-4.Maggappatto phalappatto, ahamasmīti gaṇhatīti ‘‘na vata me ito pubbe evarūpo obhāso uppannapubbo, addhā ariyamaggaṁ pattosmi, phalaṁ sacchākāsi’’nti amaggaṁyeva ‘‘maggo’’ti gaṇhāti. Tassevaṁ pana gaṇhatoti tassa amaggaṁyeva ‘‘maggo’’ti gaṇhantassa. Vipassanāvīthīti paṭipāṭiyā pavattamānā vipassanāva ukkantā nāma hoti, yogino ‘‘maggaṁ pattosmī’’ti adhimānena vissaṭṭhattā. Vipassanāvīthintipi pāṭho, tassevaṁ gaṇhato vipassanā tatoyeva vīthiṁ ukkantā nāma hotīti attho. Obhāsameva so bhikkhu, assādento nisīdatīti so bhikkhu attanā āraddhaṁ vipassanaṁ vissajjetvā obhāsameva lobhavasena vā diṭṭhivasena vā assādento nisīdati. So kho panāyaṁ obhāso kassaci bhikkhuno pallaṅkaṭṭhānamattameva obhāsento uppajjati, kassaci antogabbhaṁ, kassaci bahigabbhaṁ, kassaci sakalavihāraṁ gāvutaṁ aḍḍhayojanaṁ yojanaṁ dviyojanaṁ tiyojanaṁ, kassaci pathavītalato paṭṭhāya yāva akaniṭṭhabrahmalokā ekālokaṁ kurumāno, yathā samuddamhi yojanamatte macchakacchapā paññāyanti, evaṁ uppajjanti. Bhagavato pana dasasahassilokadhātuṁ obhāsento udapādi.",
  "tika-abh08t44:19": "1285.Vipassanāpītīti vipassanācittasampayuttā pīti. Khuddikādikā heṭṭhā vaṇṇitāyeva, ayañca pañcavidhā pīti udayabbayānupassanāya vīthipaṭipannāya anukkamena uppajjati. Matthakappattena pana udayabbayañāṇena saddhiṁ pharaṇāpītiyeva hoti. Upacārappanakkhaṇato aññadāpi hi pharaṇāpīti hotiyevāti. Tena vuttaṁ aṭṭhakathāyaṁ ‘‘sakalasarīraṁ pūrayamānā uppajjatī’’ti (visuddhi. 2.734; dha. sa. aṭṭha. 1.dhammuddesavāra jhānaṅgarāsivaṇṇanā).",
  "tika-abh08t44:20": "1286-7.Yogino…pe… honti hīti yassāyaṁ passaddhi uppannā, tassa yogino rattiṭṭhāne vā divāṭṭhāne vā nisinnassa kāyacittāni passaddhāneva honti, neva daratho hotīti attho. Passaddhiādīni cha yugaḷāni aññamaññayogīnīti passaddhiyā uppannāya itarāpi uppannāyeva hontīti kiccadassanamukhena tā sabbāpi dassento ‘‘lahūni cā’’tiādimāha. Ettha ca kāya-ggahaṇena rūpakāyassāpi gahaṇaṁ veditabbaṁ, na vedanādikkhandhattayasseva. Kāyapassaddhiādayo hi rūpakāyassāpi darathādinimmaddakāti. Kammaññāneva hontīti na kevalaṁ kammaññāneva suvisadāni ujukāniyeva honti, avinābhāvitāya pana tadubhayaṁ visuṁ na vuttaṁ. Kāyacittānaṁ passaddhādibhāvo ca tesaṁ apassaddhādihetubhūtānaṁ uddhaccādithinamiddhādidiṭṭhimānādisesanīvaraṇādiassaddhiyādimāyāsāṭheyyādisaṁkilesadhammānaṁ viddhaṁsanavaseneva tadā vipassanācittuppādassa pavattanato.",
  "tika-abh08t44:21": "1288-90. Manussānaṁ ayanti mānusī, manussayogyakāmasukharati. Tādisehi manussavisesehi anubhavitabbatānativattanato dibbaratipi saṅgahitā, mānusīsadisatāya, kāmasukhabhāvena dibbā rati vā mānusī, tassā atikkantatāya na mānusīti amānusī, taṁ amānusiṁ. Suññāgāranti yaṁ kiñci vivittaṁ senāsanaṁ, vipassanaṁ eva vā, sāpi hi niccabhāvādisuññatāya, yogino sukhasannissayatāya ca ‘‘suññāgāra’’nti vattabbataṁ labhati. Cittassa anupasamakarānaṁ kilesānaṁ vigamena santacittassa saṁsāre bhayassa ikkhanena bhikkhuno sammā ñāyena rūpārūpadhammānaṁ udayabbayānupassanādivasena te vipassato sammasato sammāraddhavipassanānaṁ manussānaṁ visayatāya amānusī vipassanāpītisukhasaññitā rati hotīti ayamettha gāthāya saṅkhepattho. Dutiyagāthā pana udayabbayañāṇameva sandhāya vuttā. Tattha yato yatoti rūpato, arūpato vā.",
  "tika-abh08t44:22": "1291.Ñāṇādayoti ñāṇasaddhādayo satta. Vuttanayenāti ‘‘ñāṇanti vipassanāñāṇaṁ, saddhāti vipassanācittasampayuttā saddhā’’tiādinā vuttanayānusārena vipassanāvaseneva ñeyyā. Tattha ñāṇaṁ rūpārūpadhamme udayabbayānupassanāvasena tulayantassa tīrentassa vissaṭṭhaindavajiramiva avigatavegaṁ tikhiṇaṁ sūraṁ ativisadaṁ uppajjati. Tathā hi tena yogī ‘‘maggaṁ pattosmī’’ti maññati. Saddhāti kilesakālusiyāpagamena cittacetasikānaṁ atisayapasādabhūtā balavatī saddhā, na pana kammaphalaṁ, ratanattayaṁ vā saddahanavasena pavattā. Satipi sūpaṭṭhitā acalā pabbatarājasadisā uppajjati. Imissā ca uppannāya so yaṁ yaṁ ṭhānaṁ paccavekkhati, taṁ taṁ ṭhānamassa anupavisitvā okkhanditvā pakkhanditvā paribhaṇḍabhūtassa yathākammūpagañāṇassa upaṭṭhahante paralokavisayattā vaṇṇāyatanavisayamatītanti dibbacakkhuno paraloko viya satiyā upaṭṭhāti. Sukhaṁ pana sakalasarīraṁ abhisandamānaṁ atipaṇītaṁ uppajjati. Tasmiñhi uppanne taṁsamuṭṭhitehi atipaṇītehi rūpehi sabbo kāyo pariphuṭo, paribrūhito ca hoti. Upekkhā pana vipassanupekkhā ceva āvajjanupekkhā ca. Tattha vicinitavicayattā saṅkhārānaṁ vicinane majjhattabhāvena ṭhitā vipassanupekkhā. Sā pana atthato tathāpavattā tatramajjhattupekkhāva. Manodvārāvajjanacittasampayuttā vedanā āvajjane ajjhupekkhanavasena pavattiyā āvajjanupekkhāti vuccati. Duvidhā panesā tadā uppajjati. Tathā hi tasmiṁ samaye sabbasaṅkhārānaṁ udayabbaye majjhattabhūtā vipassanupekkhā balavatī uppajjati, manodvāre āvajjanupekkhāpi. Sā hissa taṁ taṁ ṭhānaṁ āvajjantassa vissaṭṭhaindavajiramiva, pattapuṭe pakkhandatattanārāco viya ca sūrā tikhiṇā hutvā pavattati. Vīriyampi asithilamanaccāraddhaṁ sampayuttadhamme kilesapakkhato kosajjapakkhato paggaṇhantaṁ supaggahitamuppajjati, nikanti ca obhāsādipaṭimaṇḍitāya vipassanāya ālayaṁ kurumānā bhāvanāya sātisayappavattiyā sukhumā santākārā uppajjati. Yā kilesoti pariggahitumpi na yuttā. Yathā ca obhāse, evaṁ etesupi aññasmiṁ uppanne yogāvacaro ‘‘na vata me ito pubbe evarūpā pīti uppannapubbā, evarūpā passaddhi ñāṇaṁ saddhā sati sukhaṁ upekkhā vīriyaṁ nikanti uppannapubbā, addhā maggaphalappattosmī’’ti gaṇhāti, tassevaṁ gaṇhato vipassanā vīthiukkantā nāma hoti. So teyeva assādento nisīdati. Ime ca pana vipassanupakkilesā yebhuyyena samathavipassanālābhino uppajjanti. So samāpattivikkhambhitānaṁ kilesānaṁ asamudācārato ‘‘arahā aha’’nti cittaṁ uppādetīti.",
  "tika-abh08t44:23": "1292-3.Upaklesassa vatthutoti nippariyāyato diṭṭhimānataṇhā idha upakkilesā tesaṁ vatthuto uppattiṭṭhānatāya, na sabhāvato akusalattā. Yathā pana obhāsādayo, evaṁ nikantipi diṭṭhiggāhādīnaṁ ṭhānaṁ hotīti vatthubhāvopissā yujjateva. Taṁtamāvajjamānassa, bhāvanā parihāyatīti taṁ taṁ obhāsādikaṁ āvajjamānassa diṭṭhimānataṇhāvasena ‘‘mama obhāso’’tiādiggāhaṁ pavattentassa bhāvanā vīthiṁ okkamitvā parivaṭṭati. Appaṁ sutametassāti appassuto.",
  "tika-abh08t44:24": "1294-7. Bahussuto pana obhāsādīsu uppannesu ‘‘ayaṁ kho me obhāso uppanno, so kho panāyaṁ anicco saṅkhato paṭiccasamuppanno khayadhammo vayadhammo virāgadhammo nirodhadhammo’’ti vā, sace obhāso attā bhaveyya, attāti gahetuṁ vaṭṭeyya, anattā ca panāyaṁ attāti gahito, tasmā ‘‘so avasavattanaṭṭhena anattā, hutvā abhāvaṭṭhena anicco, udayabbayapaṭipīḷanaṭṭhena dukkho’’tiādinā samanupassati, so evaṁ samanupassanto upakkilesajaṭaṁ vijaṭetvā obhāsādayo dhammā na maggo, upakkilesavinimuttaṁ pana vīthipaṭipannaṁ vipassanāñāṇaṁ maggoti maggañca amaggañca vavatthapeti. Tena vuttaṁ ‘‘sabbobhāsādayo’’tiādi. Maggāmaggesu ñāṇanti maggāmaggañāṇaṁ, maggāmaggañāṇadassanavisuddhīti vuttaṁ hoti. Maggāmaggañāṇadassanavisuddhipattiyā ca tena yoginā tiṇṇaṁ saccānañca vavatthānaṁ kataṁ hoti. Kathaṁ? Diṭṭhivisuddhiyā tāva nāmarūpavavatthāpanena dukkhasaccavavatthānaṁ kataṁ hoti, kaṅkhāvitaraṇavisuddhiyā paccayapariggahena samudayasaccassa vavatthānaṁ. Abhidhammanayasmiñhi sabbakilesā, kammañca samudayasaccaṁ, imissaṁ maggāmaggañāṇadassanavisuddhiyaṁ sammā maggassa avadhāraṇena maggasaccaṁ. Tadupāyabhūtassa hi maggassa avadhāraṇena taṁ avadhāritamevāti evaṁ lokiyeneva tāva ñāṇena tiṇṇaṁ saccānaṁ vavatthānaṁ kataṁ hoti.",
  "tika-abh08t44:25": "Iti abhidhammatthavikāsiniyā nāma",
  "tika-abh08t44:26": "Abhidhammāvatārasaṁvaṇṇanāya",
  "tika-abh08t44:27": "Maggāmaggañāṇadassanavisuddhiniddesavaṇṇanā niṭṭhitā."
}