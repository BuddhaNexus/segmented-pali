{
  "tika-s0101t5:0": "5. Kūṭadantasuttavaṇṇanā",
  "tika-s0101t5:1": "323.Purimasuttadvayeti ambaṭṭhasoṇadaṇḍasuttadvaye. Vuttanayamevāti yaṁ tattha āgatasadisaṁ idhāgataṁ taṁ atthavaṇṇanato vuttanayameva, tattha vuttanayeneva veditabbanti attho. ‘‘Taruṇo ambarukkho ambalaṭṭhikā’’ti (dī. ni. aṭṭha. 1.2) brahmajālasuttavaṇṇanāyaṁ vuttanti āha ‘‘ambalaṭṭhikā brahmajāle vuttasadisāvā’’ti.",
  "tika-s0101t5:2": "Yaññāvāṭaṁ sampādetvā mahāyaññaṁ uddissa saviññāṇakāni, aviññāṇakāni ca yaññūpakaraṇāni upaṭṭhapitānīti vuttaṁ pāḷiyaṁ ‘‘mahāyañño upakkhaṭo’’ti, taṁ upakkharaṇaṁ tesaṁ tathāsajjananti āha ‘‘upakkhaṭoti sajjito’’ti. Vacchatarasatānīti yuvabhāvappattāni balavavacchasatāni, te pana vacchā eva honti, na dammā balibaddā cāti āha ‘‘vacchasatānī’’ti. Eteti usabhādayo urabbhapariyosānā. Anekesanti anekajātikānaṁ. Saṅkhyāvasena anekatā sattasataggahaṇeneva paricchinnā. Migapakkhīnanti mahiṁsarurupasadakuruṅgagokaṇṇamigānañceva morakapiñjaratittirakapotādipakkhīnañca.",
  "tika-s0101t5:3": "328. Yaññasaṅkhātassa puññassa yo saṁkileso, tassa nivāraṇato nisedhanato vidhā vuccanti vippaṭisāravinodanā. Tato eva tā taṁ puññābhisandaṁ avicchinditvā ṭhapentīti ‘‘ṭhapanā’’ti vuttā. Tāsaṁ pana yaññassa ādimajjhapariyosānavasena tīsu kālesu pavattiyā yañño tiṭṭhapanoti āha ‘‘tiṭṭhapananti attho’’ti. Parikkharonti abhisaṅkharontīti parikkhārā, parivārāti vuttaṁ. ‘‘Soḷasaparikkhāranti soḷasaparivāra’’nti.",
  "tika-s0101t5:4": "Mahāvijitarājayaññakathāvaṇṇanā",
  "tika-s0101t5:5": "336.Pubbacaritanti attano purimajātisambhūtaṁ bodhisambhārabhūtaṁ puññacariyaṁ. Tathā hissa anugāminova nidhissa thāvaro nidhi nidassito. Aḍḍhatā nāma vibhavasampannatā, sā taṁ taṁ upādāyupādāya vuccatīti āha ‘‘yo koci attano santakena vibhavena aḍḍho hotī’’ti . Tathā mahaddhanatāpīti taṁ ukkaṁsagataṁ dassetuṁ ‘‘mahatā aparimāṇasaṅkhyena dhanena samannāgato’’ti vuttaṁ. Bhuñjitabbato paribhuñjitabbato visesato kāmā bhogo nāmāti āha ‘‘pañcakāmaguṇavasenā’’ti. Piṇḍapiṇḍavasenāti bhājanālaṅkārādivibhāgaṁ ahutvā kevalaṁ khaṇḍakhaṇḍavasena.",
  "tika-s0101t5:6": "Māsakādīti ādi-saddena thālakādiṁ saṅgaṇhāti. Bhājanādīti ādi-saddena vatthaseyyāvasathādiṁ saṅgaṇhāti. Suvaṇṇarajatamaṇimuttāveḷuriyavajirapavāḷāni ‘‘sattaratanānī’’ti vadanti. Sālivīhiādi pubbaṇṇaṁ purakkhataṁsassaphalanti katvā. Tabbipariyāyato muggamāsādi aparaṇṇaṁ. Devasikaṁ…pe… vasenāti divase divase paribhuñjitabbadātabbavaḍḍhetabbādividhinā parivattanakadhanadhaññavasena.",
  "tika-s0101t5:7": "Koṭṭhaṁ vuccati dhaññassa āṭhapanaṭṭhānaṁ, koṭṭhabhūtaṁ agāraṁ koṭṭhāgāraṁ tenāha ‘‘dhaññena…pe… gāro cā’’ti. Evaṁ sāragabbhaṁ ‘‘koso’’ti, dhaññassa āṭhapanaṭṭhānañca ‘‘koṭṭhāgāra’’nti dassetvā idāni tato aññathā taṁ dassetuṁ ‘‘atha vā’’tiādi vuttaṁ. Tattha yathā asino tikkhabhāvaparihārato paricchado ‘‘koso’’ti vuccati, evaṁ rañño tikkhabhāvapariharaṇattā caturaṅginī senā ‘‘koso’’ti āha ‘‘catubbidho koso hatthī assā rathā pattī’’ti. ‘‘Vatthakoṭṭhāgāraggahaṇeneva sabbassāpi bhaṇḍaṭṭhapanaṭṭhānassa gahitattā tividhaṁ koṭṭhāgāranti vuttaṁ. ‘‘Idaṁ evaṁ bahu’’ntiādi rājā tamatthaṁ jānantova bhaṇḍāgārikena kathāpetvā parisāya nissaddabhāvāpādanatthañca āha evaṁ me pakatikkhobho na bhavissatīti.",
  "tika-s0101t5:8": "337-8.Brāhmaṇo cintesi janapadassa anupaddavatthañceva yaññassa ca cirānupavattanatthañca, tenāha ‘‘ayaṁ rājā’’tiādi.",
  "tika-s0101t5:9": "Sattānaṁ hitassa sukhassa ca vidūsanato ahitassa dukkhassa ca āvahanato corā eva kaṇṭakā, tehi corakaṇṭakehi. Yathā gāmavāsīnaṁ ghātā gāmaghātā, evaṁ panthikānaṁ duhanā vibādhanā panthaduhanā. Adhammakārīti dhammato apetassa ayuttassa karaṇasīlo, attano vijite janapadādīnaṁ tato anatthato tāyanena khattiyo yo khattadhammo, tassa vā akaraṇasīloti attho. Dassavo eva khīlasadisattā dassukhīlaṁ. Yathā hi khette khīlaṁ kasanādīnaṁ sukhappavattiṁ , mūlasantānena sassassa buddhiñca vibandhati, evaṁ dassavo rajje rājāṇāya sukhappavattiṁ, mūlaviruḷhiyā janapadānaṁ paribuddhiñca vibandhanti. Tena vuttaṁ ‘‘dassavo eva khīlasadisattā dassukhīla’’nti. Vadha-saddo hiṁsanatthopi hotīti vuttaṁ ‘‘māraṇena vā koṭṭanena vā’’ti. Addubandhanādināti ādi-saddena rajjubandhanasaṅkhalikabandhanādiṁ saṅgaṇhāti. Jāniyāti dhanajāniyā, tenāha ‘‘sataṁ gaṇhathā’’tiādi. Pañcasikhamuṇḍakaraṇanti kākapakkhakaraṇaṁ. Gomayasiñcananti sīse chakaṇodakāvasecanaṁ. Kudaṇḍakabandhananti gaddulabandhanaṁ. Evamādīnīti ādi-saddena khuramuṇḍaṁ karitvā bhasmapuṭapothanādiṁ saṅgaṇhāti. Ūhanissāmīti uddharissāmi, apanessāmīti attho. Ussahantīti pubbe tattha kataparicayatāya ussāhaṁ kātuṁ sakkonti. Anuppadetūti anu anu padetu, tenāha ‘‘dinne appahonte’’tiādi. Sakkhikaraṇapaṇṇāropanāni vaḍḍhiyā saha vā vinā vā puna gahetukāmassa, idha pana taṁ natthīti āha ‘‘sakkhiṁ akatvā’’tiādi, tenāha ‘‘mūlacchejjavasenā’’ti. Pakārato bhaṇḍāni ābharati sambharati paricayati etenāti pābhataṁ, bhaṇḍamūlaṁ.",
  "tika-s0101t5:10": "Divase divase dātabbabhattaṁ devasikabhattaṁ. ‘‘Anumāsaṁ, anuposatha’’ntiādinā dātabbaṁ vetanaṁ māsikādiparibbayaṁ. Tassa tassa kulānurūpena kammānurūpena sūrabhāvānurūpenāti paccekaṁ anurūpa-saddo yojetabbo. Senāpaccādi ṭhānantaraṁ. Sakakammapasutattā , anupaddavattā ca dhanadhaññānaṁ rāsiko rāsikārabhūto. Khemena ṭhitāti anupaddavena pavattā, tenāha ‘‘abhayā’’ti, kutocipi bhayarahitāti attho.",
  "tika-s0101t5:11": "Catuparikkhāravaṇṇanā",
  "tika-s0101t5:12": "339. Tasmiṁ tasmiṁ kicce anuyanti anuvattantīti anuyantā, anuyantā eva ānuyantā yathā ‘‘anubhāvo eva ānubhāvo’’ti. Assāti rañño. Teti ānuyantakhattiyādayo. Attamanā na bhavissanti ‘‘amhe ettha bahi karotī’’ti. Nibandhavipulāgamo gāmo nigamo, vivaḍḍhitamahāāyo mahāgāmoti attho. Janapada-saddo heṭṭhā vuttattho eva. Channaṁ pakatīnaṁ vasena rañño hitasukhābhibuddhi, tadekadesā ca ānuyantādayoti vuttaṁ ‘‘yaṁ tumhākaṁ anujānanaṁ mama bhaveyya dīgharattaṁ hitāya sukhāyā’’ti.",
  "tika-s0101t5:13": "Amā saha bhavanti kiccesūti amaccā, rajjakiccavosāsanakā. Te pana rañño piyā, sahapavattanakā ca hontīti āha ‘‘piyasahāyakā’’ti. Rañño parisati bhavāti pārisajjā, te pana keti āha ‘‘sesā āṇattikarā’’ti, yathāvuttaānuyantakhattiyādī hi avasesā rañño āṇākarāti attho. Satipi deyyadhamme ānubhāvasampattiyā, parivārasampattiyā ca abhāve tādisaṁ dātuṁ na sakkā, vuḍḍhakāle ca tādisānampi rājūnaṁ tadubhayaṁ hāyatevāti āha ‘‘mahallakakāle…pe… na sakkā’’ti. Anumatiyāti anujānanena, pakkhāti sapakkhā yaññassa aṅgabhūtā. Parikkharontīti parikkhārā, sambhārā. Ime tassa yaññassa aṅgabhūtā parivārā viya hontīti āha ‘‘parivārā bhavantī’’ti.",
  "tika-s0101t5:14": "Aṭṭhaparikkhāravaṇṇanā",
  "tika-s0101t5:15": "340.Yasasāti ānubhāvena, tenāha ‘‘āṇāṭhapanasamatthatāyā’’ti. Saddahatīti ‘‘dātā dānassa phalaṁ paccanubhotī’’ti pattiyāyati. Dāne sūroti dānasūro deyyadhamme īsakampi saṅgaṁ akatvā muttacāgo. Svāyamattho kammassakataññāṇassa tikkhavisadabhāvena veditabbo, tenāha ‘‘na saddhāmattakenevā’’tiādi. Yassa hi kammassakatā paccakkhato viya upaṭṭhāti, so evaṁ vutto. Yaṁ dānaṁ detīti yaṁ deyyadhammaṁ parassa deti. Tassa pati hutvāti tabbisayaṁ lobhaṁ suṭṭhu abhibhavanto tassa adhipati hutvā deti anadhibhavanīyattā. ‘‘Na dāso, na sahāyo’’ti vatvā tadubhayaṁ anvayato, byatirekato ca dassetuṁ ‘‘yo hī’’tiādi vuttaṁ. Dāso hutvā deti taṇhāya dānassa dāsabyataṁ upagatattā. Sahāyo hutvā deti tassa piyabhāvānissajjanato. Sāmī hutvā deti tattha taṇhādāsabyato attānaṁ mocetvā abhibhuyya pavattanato. Sāmiparibhogasadisā hetassāyaṁ pavattatīti.",
  "tika-s0101t5:16": "Samitapāpāsamaṇā, bāhitapāpā brāhmaṇā ukkaṭṭhaniddesena, pabbajjāmattasamaṇā jātimattabrāhmaṇā pana kapaṇādiggahaṇenevettha gahitāti adhippāyo. Duggatāti dukkarajīvikaṁ upagatā kasiravuttikā, tenāha ‘‘daliddamanussā’’ti. Addhikāti addhānamaggagāmino. Vaṇibbakāti dāyakānaṁ guṇakittanavasena, kammaphalakittanamukhena ca yācanakā seyyathāpi naggacariyādayo, tenāha ‘‘iṭṭhaṁ dinna’’ntiādi. ‘‘Pasatamatta’’nti vīhitaṇḍulādivasena vuttaṁ, ‘‘sarāvamatta’’nti yāgubhattādivasena. Opānaṁ vuccati ogāhetvā pātabbato naditaḷākādīnaṁ sabbasādhāraṇatitthaṁ opānaṁ viya bhūtoti opānabhūto, tenāha ‘‘udapānabhūto’’tiādi. Sutameva sutajātanti jāta-saddassa anatthantaravācakatamāha yathā ‘‘kosajāta’’nti.",
  "tika-s0101t5:17": "Atītādiatthacintanasamatthatā nāmassa rañño anumānavasena, itikattabbatāvasena ca veditabbā , na buddhānaṁ viya tattha paccakkhadassitāyāti dassetuṁ ‘‘atīte’’tiādi vuttaṁ. Aḍḍhatādayo tāva yaññassa parikkhārā hontu tehi vinā tassa asijjhanato, sujātatā surūpatā pana kathanti āha ‘‘etehi kirā’’tiādi. Ettha ca keci ‘‘yathā aḍḍhatādayo yaññassa ekaṁsato aṅgāni, na evamabhijātatā, abhirūpatā cāti dassetuṁ kirasaddaggahaṇa’’nti vadanti ‘‘ayaṁ dujjāto’’tiādi vacanassa anekantikataṁ maññamānā, tayidaṁ asāraṁ, sabbasādhāraṇavasena hesa yaññārambho tattha siyā kesañci tathāparivitakkoti tassāpi avakāsābhāvādassanatthaṁ tathā vuttattā. Kira-saddo pana tadā brāhmaṇena cintitākārasūcanattho daṭṭhabbo. Evamādīnīti ādi-saddena ‘‘ayaṁ virūpo daliddo appesakkho assaddho appassuto anatthaññū na medhāvī’’ti etesaṁ saṅgaho daṭṭhabbo.",
  "tika-s0101t5:18": "Catuparikkhārādivaṇṇanā",
  "tika-s0101t5:19": "341.‘‘Sujaṁ paggaṇhantāna’’nti purohitassa sayameva kaṭacchuggahaṇajotanena evaṁ sahatthā, sakkaccañca dāne yuttatā icchitabbāti dasseti . Evaṁ dujjātassāti etthāpi heṭṭhā vuttanayeneva attho veditabbo.",
  "tika-s0101t5:20": "342.Tiṇṇaṁ ṭhānānanti dānassa ādimajjhapariyosānabhūtāsu tīsu bhūmīsu, avatthāsūti attho. Calantīti kampanti purimākārena na tiṭṭhanti. Karaṇattheti tatiyāvibhattiatthe. Kattari hetaṁ sāmivacanaṁ karaṇīyasaddāpekkhāya. ‘‘Paccānutāpo na kattabbo’’ti vatvā tassa akaraṇūpāyaṁ dassetuṁ ‘‘pubbacetanā pana acalā patiṭṭhapetabbā’’ti vuttaṁ. Tattha acalāti daḷhā kenaci asaṁhīrā. Patiṭṭhapetabbāti supatiṭṭhitā kātabbā. Evaṁ karaṇena hi yathā taṁ dānaṁ sampati yathādhippāyaṁ nippajjati, evaṁ āyatimpi vipulaphalatāyāti āha ‘‘evañhi dānaṁ mahapphalaṁ hotīti dassetī’’ti, vippaṭisārena anupakkiliṭṭhabhāvato. Muñcacetanāti pariccāgacetanā. Tassā niccalabhāvo nāma muttacāgatā pubbābhisaṅkhāravasena uḷārabhāvo, samanussaraṇacetanāya pana niccalabhāvo ‘‘aho mayā dānaṁ dinnaṁ sādhu suṭṭhū’’ti tassa sakkaccaṁ paccavekkhaṇāvasena veditabbo. Tathā akarontassāti muñcacetanaṁ, tattha paccāsamanussaraṇacetanañca vuttanayena niccalaṁ akarontassa vippaṭisāraṁ uppādentassa. Khettavisese pariccāgassa katattā laddhesupi uḷāresubhogesu cittaṁ nāpi namati. Yathā kathanti āha ‘‘mahāroruvaṁ upapannassa seṭṭhigahapatino viyā’’ti.",
  "tika-s0101t5:21": "So kira tagarasikhiṁ paccekabuddhaṁ attano gehadvāre piṇḍāya ṭhitaṁ disvā ‘‘imassa samaṇassa piṇḍapātaṁ dehī’’ti bhariyaṁ āṇāpetvā rājupaṭṭhānatthaṁ pakkāmi. Seṭṭhibhariyā sappaññajātikā, sā cintesi ‘‘mayā ettakena kālena ‘imassa dethā’ti vacanamattaṁ pissa na sutapubbaṁ, ayañca maññe ahosi paccekasambuddho, yathā tathā adatvā paṇītaṁ piṇḍapātaṁ dassāmī’’ti upagantvā paccekasambuddhaṁ pañcapatiṭṭhitena vanditvā pattaṁ ādāya antonivesane paññattāsane nisīdāpetvā parisuddhehi sālitaṇḍulehi bhattaṁ sampādetvā tadanurūpaṁ khādanīyaṁ, byañjanaṁ, sūpeyyañca abhisaṅkharitvā bahi gandhehi alaṅkaritvā paccekasambuddhassa hatthesu patiṭṭhapetvā vandi. Paccekabuddho ‘‘aññesampi paccekabuddhānaṁ saṅgahaṁ karissāmī’’ti aparibhuñjitvāva anumodanaṁ katvā pakkāmi. Sopi kho seṭṭhi rājupaṭṭhānaṁ katvā āgacchanto paccekabuddhaṁ disvā ahaṁ ‘‘tumhākaṁ piṇḍapātaṁ dethā’’ti vatvā pakkanto, api vo laddho piṇḍapātoti. Āma seṭṭhi laddhoti. ‘‘Passāmā’’ti gīvaṁ ukkhipitvā olokesi. Athassa piṇḍapātagandho uṭṭhahitvā nāsapuṭaṁ pūresi. So ‘‘mahā vata me dhanabyayo jāto’’ti cittaṁ sandhāretuṁ asakkonto pacchā vippaṭisārī ahosi. Vippaṭisārassa pana uppannākāro ‘‘varameta’’ntiādinā (saṁ. ni. 1.131) pāḷiyaṁ āgatoyeva. Bhātu panāyaṁ ekaṁ puttakaṁ sāpateyyakāraṇā jīvitā voropesi, tena mahāroruvaṁ upapanno. Piṇḍapātadānena panesa sattakkhattuṁ suggatiṁ saggaṁ lokaṁ upapanno, sattakkhattumeva ca seṭṭhikule nibbatto, na cāssa uḷāresu bhogesu cittaṁ nami, tena vuttaṁ ‘‘nāpi uḷāresu bhogesu cittaṁ namatī’’ti.",
  "tika-s0101t5:22": "343. Ākaroti attano anurūpatāya samariyādaṁ saparicchedaṁ phalaṁ nibbattetīti ākāro, kāraṇanti āha ‘‘dasahi ākārehīti dasahi kāraṇehī’’ti. Paṭiggāhakato vāti balavataro hutvā uppajjamāno paṭiggāhakatova uppajjati, itaro pana deyyadhammato, parivārajanatopi uppajjeyyeva. Uppajjituṁ yuttanti uppajjanārahaṁ. Tesaṁyeva pāṇātipātīnaṁ. Yajanaṁ nāmettha dānaṁ adhippetaṁ, na aggijuhananti āha ‘‘yajataṁ bhavanti detu bhava’’nti. Vissajjatūti muttacāgavasena vissajjatu. Abbhantaranti ajjhattaṁ, sakasantāneti attho.",
  "tika-s0101t5:23": "344. Heṭṭhā soḷasa parikkhārā vuttā yaññassa te vatthuṁ katvā, idha pana sandassanādivasena anumodanāya āraddhattā vuttaṁ ‘‘soḷasahi ākārehī’’ti. Dassetvā attano desanānubhāvena paccakkhato viya phalaṁ dassetvā, anekavāraṁ pana kathanato ca āmeḍitavacanaṁ. Tamatthanti yathāvuttaṁ dānaphalavasena kammaphalasambandhaṁ. Samādapetvāti sutamattameva akatvā yathā rājā tamatthaṁ sammadeva ādiyati citte karonto suggahitaṁ katvā gaṇhāti, tathā sakkaccaṁ ādāpetvā. Āmeḍitakāraṇaṁ heṭṭhā vuttameva.",
  "tika-s0101t5:24": "‘‘Vippaṭisāravinodanenā’’ti idaṁ nidassanamattaṁ lobhadosamohaissāmacchariyamānādayopi hi dānacittassa upakkilesā, tesaṁ vinodanenapi taṁ samuttejitaṁ nāma hoti tikkhavisadabhāvappattito. Āsannatarabhāvato vā vippaṭisārassa tabbinodanameva gahitaṁ, pavattitepi hi dāne tassa sambhavato. Yāthāvato vijjamānehi guṇehi tuṭṭhapahaṭṭhabhāvāpādanaṁ sampahaṁsananti āha ‘‘sundaraṁ te…pe… thutiṁ katvā kathesī’’ti. Dhammatoti saccato. Saccañhi dhammato anapetattā dhammaṁ, upasamacariyābhāvato samaṁ, yuttabhāvena kāraṇanti ca vuccatīti.",
  "tika-s0101t5:25": "345. Tasmiṁ yaññe rukkhatiṇacchedopi nāma nāhosi, kuto pāṇavadhoti pāṇavadhābhāvasseva daḷhīkaraṇatthaṁ sabbaso viparītagāhāvidūsitañcassa dassetuṁ pāḷiyaṁ ‘‘neva gāvo haññiṁsū’’ti ādiṁ vatvāpi ‘‘na rukkhā chijjiṁsū’’tiādi vuttaṁ, tenāha ‘‘kiṁ pana gāvo’’tiādi. Barihisatthāyāti paricchedanatthāya. Vanamālāsaṅkhepenāti vanapupphehi ganthitamālāniyāmena. Bhūmiyaṁ vā pattharantīti vedibhūmiṁ parikkhipantā tattha pantharanti. Antogehadāsādayoti antojātadhanakkītakaramarānītasayaṁdāsā. Pubbamevāti bhatikaraṇato pageva. Gahetvā karontīti divase divase gahetvā karonti. Tajjitāti gajjitā. Piyasamudācārenevāti iṭṭhavacaneneva. Phāṇitena cevāti ettha ca-saddo avuttasamuccayattho, tena paṇītapaṇītānaṁ nānappakārānaṁ khādanīyabhojanīyādīnañceva vatthamālāgandhavilepanayānaseyyādīnañca saṅgaho daṭṭhabbo, tenāha ‘‘paṇītehi sappitelādisammissehevā’’tiādi.",
  "tika-s0101t5:26": "346. Saṁ nāma dhanaṁ, tassa patīti sapati, dhanavā. Diṭṭhadhammikasamparāyikahitāvahattā tassa hitanti sāpateyyaṁ, tadeva dhanaṁ. Tenāha ‘‘pahūtaṁ sāpateyyaṁ ādāyāti bahuṁ dhanaṁ gahetvā’’ti. Gāmabhāgenāti saṅkittanavasena gāme vā gahetabbabhāgena.",
  "tika-s0101t5:27": "347.‘‘Yāguṁ pivitvā’’ti yāgusīsena pātarāsabhojanamāha. Puratthimena yaññavāṭassāti rañño dānasālāya nātidūre puratthimadisābhāgeti attho, yato tattha pātarāsaṁ bhuñjitvā akilantarūpāyeva sāyanhe sālaṁ pāpuṇanti ‘‘dakkhiṇena yaññavāṭassā’’ti ādīsupi eseva nayo.",
  "tika-s0101t5:28": "348.Parihārenāti bhagavantaṁ garuṁ katvā agāravaparihārena.",
  "tika-s0101t5:29": "Niccadānaanukulayaññavaṇṇanā",
  "tika-s0101t5:30": "349.Uṭṭhāya samuṭṭhāyāti dāne uṭṭhānavīriyaṁ sakkaccaṁ katvā. Appasambhārataroti ativiya parittasambhāro. Samārabhīyati yañño etehīti samārambhā, sambhārasambharaṇavasena pavattasattapīḷā. Appaṭṭhataroti pana ativiya appakiccoti attho. Vipākasaññitaṁ atisayena mahantaṁ sadisaphalaṁ etassāti mahapphalataro. Udayasaññitaṁ atisayena mahantaṁ nissandādiphalaṁ etassāti mahānisaṁsataro. Dhuvadānānīti dhuvāni thirāni acchinnāni katvā dātabbadānāni. Anukulayaññānīti anukulaṁ kulānukkamaṁ upādāya dātabbadānāni, tenāha ‘‘amhāka’’ntiādi. Nibaddhadānānīti nibandhetvā niyametvā paveṇīvasena pavattitadānāni.",
  "tika-s0101t5:31": "Hatthidantena pavattitā dantamayasalākā, yattha dāyakānaṁ nāmaṁ aṅkanti. Raññoti setavāhanarañño.",
  "tika-s0101t5:32": "Ādīnīti ādi-saddena ‘‘seno viya maṁsapesiṁ kasmā okkhanditvā gaṇhāsī’’ti evamādīnaṁ saṅgaho. Pubbacetanāmuñcacetanāaparacetanāsampattiyā dāyakassa vasena tīṇi aṅgāni, vītarāgatāvītadosatāvītamohatāpaṭipattiyā dakkhiṇeyyassa vasena tīṇīti evaṁ chaḷaṅgasamannāgatāya dakkhiṇāya. Aparāparaṁ uppajjanakacetanāvasena mahānadī viya, mahogho viya ca ito cito ca abhisanditvā okkhanditvā pavattiyā puññameva puññābhisando. ",
  "tika-s0101t5:33": "350.Kiccapariyosānaṁ natthi divase divase dāyakassa byāpārāpajjanato, tenāha ‘‘ekenā’’tiādi. Kiccapariyosānaṁ atthi yathāraddhassa āvāsassa katipayenāpi kālena parisamāpetabbato, tenāha ‘‘paṇṇasāla’’ntiādi. Suttantapariyāyenāti suttantapāḷinayena. (Ma. ni. 1.12, 13; a. ni. 2.58) nava ānisaṁsāti sītapaṭighātādayo paṭisallānārāmapariyosānā nava udayā. Appamattatāya cete vuttā.",
  "tika-s0101t5:34": "Yasmā āvāsaṁ dentena nāma sabbampi paccayajātaṁ dinnameva hoti. Dve tayo gāme piṇḍāya caritvā kiñci aladdhā āgatassapi chāyūdakasampannaṁ ārāmaṁ pavisitvā nhāyitvā patissaye muhuttaṁ nipajjitvā vuṭṭhāya nisinnassa kāye balaṁ āharitvā pakkhittaṁ viya hoti . Bahi vicarantassa ca kāye vaṇṇadhātu vātātapehi kilamati, patissayaṁ pavisitvā dvāraṁ pidhāya muhuttaṁ nipannassa visabhāgasantati vūpasammati, sabhāgasantati patiṭṭhāti, vaṇṇadhātu āharitvā pakkhittā viya hoti. Bahi vicarantassa ca pāde kaṇṭako vijjhati, khāṇu paharati, sarīsapādiparissayā ceva corabhayañca uppajjati, patissayaṁ pavisitvā dvāraṁ pidhāya nipannassa sabbe te parissayā na honti, sajjhāyantassa dhammapītisukhaṁ, kammaṭṭhānaṁ manasi karontassa upasamasukhañca uppajjati bahiddhā vikkhepābhāvato. Bahi vicarantassa ca kāye sedā muccanti, akkhīni phandanti, senāsanaṁ pavisanakkhaṇe mañcapīṭhādīni na paññāyanti, muhuttaṁ nisinnassa pana akkhīnaṁ pasādo āharitvā pakkhitto viya hoti, dvāravātapānamañcapīṭhādīni paññāyanti. Etasmiñca āvāse vasantaṁ disvā manussā catūhi paccayehi sakkaccaṁ upaṭṭhahanti. Tena vuttaṁ ‘‘āvāsaṁ dentena nāma sabbampi paccayajātaṁ dinnameva hotī’’ti, tasmā ete yathāvuttā sabbepi ānisaṁsā veditabbā. Tena vuttaṁ ‘‘appamattatāya cete vuttā’’ti.",
  "tika-s0101t5:35": "Sītanti ajjhattaṁ dhātukkhobhavasena vā bahiddhā utuvipariṇāmavasena vā uppajjanakasītaṁ. Uṇhanti aggisantāpaṁ, tassa vanaḍāhādīsu (vanadāhādīsu vā sārattha. ṭī. cūḷavagga 3.295) sambhavo veditabbo. Paṭihantīti paṭibāhati, yathā tadubhayavasena kāyacittānaṁ bādhanaṁ na hoti, evaṁ karoti. Sītuṇhabbhāhate hi sarīre vikkhittacitto bhikkhu yoniso padahituṁ na sakkoti. Vāḷamigānīti sīhabyagghādicaṇḍamige. Guttasenāsanañhi āraññakampi pavisitvā dvāraṁ pidhāya nisinnassa te parissayā na hontīti. Sarīsapeti ye keci sarante gacchante dīghajātike sappādike. Makaseti nidassanamattametaṁ, ḍaṁsādīnampi etesveva (etaneva sārattha. ṭī. cūḷavagga 3.295) saṅgaho daṭṭhabbo. Sisireti sisirakālavasena, sattāhavaddalikādivasena ca uppanne sisirasamphasse. Vuṭṭhiyoti yadā tadā uppannā vassavuṭṭhiyo paṭihanatīti yojanā.",
  "tika-s0101t5:36": "Vātātapo ghoroti rukkhagacchādīnaṁ ummūlabhañjanādivasena pavattiyā ghoro sarajaarajādibhedo vāto ceva gimhapariḷāhasamayesu uppattiyā ghoro sūriyātapo ca. Paṭihaññatīti paṭibāhīyati. Leṇatthanti nānārammaṇato cittaṁ nivattetvā paṭisallānārāmatthaṁ. Sukhatthanti vuttaparissayābhāvena phāsuvihāratthaṁ. Jhāyitunti aṭṭhatiṁsāya ārammaṇesu yattha katthaci cittaṁ upanibandhitvā upanijjhāyituṁ. Vipassitunti aniccādito saṅkhāre sammasituṁ.",
  "tika-s0101t5:37": "Vihāreti patissaye. Kārayeti kārāpeyya. Rammeti manorame nivāsasukhe. Vāsayettha bahussuteti kāretvā pana ettha vihāresu bahussute sīlavante kalyāṇadhamme nivāseyya, te nivāsento pana tesaṁ bahussutānaṁ yathā paccayehi kilamatho na hoti, evaṁ annañca pānañca vatthasenāsanāni ca dadeyya ujubhūtesu ajjhāsayasampannesu kammakammaphalānaṁ, ratanattayaguṇānañca saddahanena vippasannena cetasā.",
  "tika-s0101t5:38": "Idāni gahaṭṭhapabbajitānaṁ aññamaññūpakāritaṁ dassetuṁ ‘‘te tassā’’ti gāthamāha. Tattha teti bahussutā. Tassāti upāsakassa. Dhammaṁ desentīti sakalavaṭṭadukkhapanūdanaṁ saddhammaṁ desenti. Yaṁ so dhammaṁ idhaññāyāti so upāsako yaṁ saddhammaṁ imasmiṁ sāsane sammāpaṭipajjanena jānitvā aggamaggādhigamena anāsavo hutvā parinibbāti ekādasaggivūpasamena sīti bhavati.",
  "tika-s0101t5:39": "Sītapaṭighātādayo vipassanāvasānā terasa, annādilābho, dhammassavanaṁ, dhammāvabodho, parinibbānanti evaṁ sattarasa.",
  "tika-s0101t5:40": "351.Attano santakāti attaniyā. Duppariccajanaṁ lobhaṁ niggaṇhituṁ asakkontassa. Saṅghassa vā gaṇassa vā santiketi yojanā. Tatthāti yathāgahite saraṇe. Natthi punappunaṁ kattabbatā viññūjātikassāti adhippāyo. ‘‘Jīvitapariccāgamayaṁ puñña’’nti ‘‘sace tvaṁ na yathāgahitaṁ saraṇaṁ bhindissati, evāhaṁ taṁ māremī’’ti yadipi koci tiṇhena satthena jīvitā voropeyya, tathāpi ‘‘nevāhaṁ buddhaṁ na buddhoti, dhammaṁ na dhammoti, saṅghaṁ na saṅghoti vadāmī’’ti daḷhataraṁ katvā gahitasaraṇassa vasena vuttaṁ.",
  "tika-s0101t5:41": "352. Saraṇaṁ upagatena kāyavācācittehi sakkaccaṁ vatthuttayapūjā kātabbā, tattha ca saṁkileso parihanitabbo, sikkhāpadāni pana samādānamattaṁ, sampattavatthuto viramaṇamattañcāti saraṇagamanato sīlassa appaṭṭhataratā, appasamārambhataratā ca veditabbā. Sabbesaṁ sattānaṁ jīvitadānādinā daṇḍanidhānato, sakalalokiyalokuttaraguṇādhiṭṭhānato cassa mahapphalamahānisaṁsataratā daṭṭhabbā.",
  "tika-s0101t5:42": "Vakkhamānanayena ca verahetutāya veraṁ vuccati pāṇātipātādipāpadhammo, taṁ maṇati ‘‘mayi idha ṭhitāya kathaṁ āgacchasī’’ti tajjentī viya nīharatīti veramaṇī, tato vā pāpadhammato viramati etāyāti ‘‘viramaṇī’’ti vattabbe niruttinayena ikārassa ekāraṁ katvā ‘‘veramaṇī’’ti vuttā. Asamādinnasīlassa sampattato yathāupaṭṭhitavītikkamitabbavatthuto virati sampattavirati. Samādānavasena uppannā virati samādānavirati. Setu vuccati ariyamaggo, tappariyāpannā hutvā pāpadhammānaṁ samucchedavasena ghātanavirati setughātavirati. Idāni tisso viratiyo sarūpato dassetuṁ ‘‘tatthā’’tiādi vuttaṁ. Pariharatīti avītikkamavasena parivajjeti. Na hanāmīti ettha iti-saddo ādiattho, tena ‘‘adinnaṁ nādiyāmī’’ti evaṁ ādīnaṁ saṅgaho, vā-saddena vā, tenāha ‘‘sikkhāpadāni gaṇhantassā’’ti.",
  "tika-s0101t5:43": "Maggasampayuttāti sammādiṭṭhiyādimaggasampayuttā. Idāni tāsaṁ viratīnaṁ ārammaṇato vibhāgaṁ dassetuṁ ‘‘tatthā’’tiādi vuttaṁ. Purimā dveti sampattasamādānaviratiyo. Pacchimāti setughātavirati. Sabbānipi bhinnāni honti ekajjhaṁ samādinnattā. Tadeva bhijjati visuṁ visuṁ samādinnattā . Gahaṭṭhavasena cetaṁ vuttaṁ. Bhedo nāma natthi paṭipakkhasamucchindanena akuppasabhāvattā, tenāha ‘‘bhavantarepī’’ti. Yonisiddhanti manussatiracchānānaṁ uddhaṁ tiriyameva dīghatā viya jātisiddhanti attho. Bodhisatte kucchigate bodhisattamātusīlaṁ viya dhammatāya sabhāveneva siddhaṁ dhammatāsiddhaṁ, maggadhammatāya vā ariyamaggānubhāvena siddhaṁ dhammatāsiddhaṁ. Diṭṭhiujukaraṇaṁnāma bhāriyaṁ dukkhaṁ, tasmā saraṇagamanaṁ sikkhāpadasamādānato mahaṭṭhatarameva, na appaṭṭhataranti adhippāyo. Yathā tathā vā gaṇhantassāpīti ādaragāravaṁ akatvā samādiyantassāpi. Sādhukaṁ gaṇhantassāpīti sakkaccaṁ sīlāni samādiyantassāpi, na diguṇaṁ, tiguṇaṁ vā ussāho karaṇīyo.",
  "tika-s0101t5:44": "Abhayadānatāya sīlassa dānabhāvo, anavasesaṁ vā sattanikāyaṁ dayati tena rakkhatīti dānaṁ, sīlaṁ. ‘‘Aggānī’’ti ñātattā aggaññāni. Cirarattatāya ñātattā rattaññāni. ‘‘Ariyānaṁ sādhūnaṁ vaṁsānī’’ti ñātattā vaṁsaññāni.‘‘Porāṇānī’’tiādīsu purimānaṁ etāni porāṇāni. Sabbaso kenacipi pakārena sādhūhi na kiṇṇāni na khittāni na chaḍḍitānīti asaṅkiṇṇāni. Ayañca nayo nesaṁ yathā atīte, evaṁ etarahi, anāgate cāti āha ‘‘asaṅkiṇṇapubbāni na saṅkiyanti na saṅkiyissantī’’ti. Tato eva appapikuṭṭhāni na paṭikkhittāni. Na hi kadācipi viññū samaṇabrāhmaṇā hiṁsādipāpadhammaṁ anujānanti. Aparimāṇānaṁ sattānaṁ abhayaṁ detīti sabbesu bhūtesu nihitadaṇḍattā sakalassapi sattanikāyassa bhayābhāvaṁ deti. Na hi ariyasāvakato kassaci bhayaṁ hoti. Averanti verābhāvaṁ. Abyāpajjhanti niddukkhataṁ.",
  "tika-s0101t5:45": "Nanu ca pañcasīlaṁ sabbakālikaṁ, na ca ekantato vimuttāyatanaṁ, saraṇagamanaṁ pana buddhuppādahetukaṁ, ekantavimuttāyatanañca, tattha kathaṁ saraṇāgamanato pañcasīlassa mahapphalatāti āha ‘‘kiñcāpī’’tiādi. Jeṭṭhakanti uttamaṁ. ‘‘Saraṇagamaneyeva patiṭṭhāyā’’ti iminā tassa sīlassa saraṇagamanena abhisaṅkhatatamāha.",
  "tika-s0101t5:46": "353.Īdisamevāti evaṁ saṁkilesaṁ paṭipakkhameva hutvā. Heṭṭhā vuttehi guṇehīti ettha heṭṭhā vuttaguṇā nāma saraṇagamanaṁ, sīlasampadā, indriyesu guttadvāratāti evaṁ ādayo. Paṭhamajjhānaṁ nibbattento na kilamatīti yojanā. Tānīti paṭhamajjhānādīni. ‘‘Paṭhamajjhāna’’nti ukkaṭṭhaniddeso ayanti āha ‘‘ekaṁ kappa’’nti, ekaṁ mahākappanti attho. Hīnaṁ pana paṭhamajjhānaṁ, majjhimañca asaṅkhyeyyakappassa tatiyaṁ bhāgaṁ, upaḍḍhakappañca āyuṁ deti. ‘‘Dutiyaṁ aṭṭhakappe’’ti ādīsupi iminā nayena attho veditabbo, mahākappavaseneva ca gahetabbaṁ. Yasmā vā paṇītāniyevettha jhānāni adhippetāni mahapphalatarabhāvadassanaparattā desanāya, tasmā ‘‘paṭhamajjhānaṁ ekaṁ kappa’’ntiādi vuttaṁ. Tadevāti catutthajjhānameva. Yadi evaṁ kathaṁ āruppatāti āha ‘‘ākāsānañcāyatanādī’’tiādi.",
  "tika-s0101t5:47": "Sammadeva niccasaññādipaṭipakkhavidhamanavasena pavattamānā pubbabhāgiye eva bodhipakkhiyadhamme sammānentī vipassanā vipassakassa anappakaṁ pītisomanassaṁ samāvahatīti āha ‘‘vipassanā…pe… abhāvā’’ti. Tenāha bhagavā –",
  "tika-s0101t5:48": "‘‘Yato yato sammasati, khandhānaṁ udayabbayaṁ;",
  "tika-s0101t5:49": "Labhatī pītipāmojjaṁ, amataṁ taṁ vijānata’’nti. (dha. pa. 374);",
  "tika-s0101t5:50": "Yasmā ayaṁ desanā iminā anukkamena imāni ñāṇāni nibbattentassa vasena pavattitā, tasmā ‘‘vipassanāñāṇe patiṭṭhāya nibbattento’’ti heṭṭhimaṁ heṭṭhimaṁ uparimassa uparimassa patiṭṭhābhūtaṁ katvā vuttaṁ. Samānarūpanimmānaṁ nāma manomayiddhiyā aññehi asādhāraṇakiccanti āha ‘‘attano…pe… mahapphalā’’ti. Vikubbanadassanasamatthatāyāti hatthiassādivividharūpakaraṇaṁ vikubbanaṁ, tassa dassanasamatthabhāvena. Icchiticchitaṭṭhānaṁ nāma purimajātīsu icchiticchito khandhappadeso. Samāpentoti pariyosāpento.",
  "tika-s0101t5:51": "Kūṭadantaupāsakattapaṭivedanākathāvaṇṇanā",
  "tika-s0101t5:52": "354-8.Sabbete pāṇayoti ‘‘satta ca usabhasatānī’’tiādinā vutte sabbe pāṇino. Ākulabhāvoti bhagavato santike dhammassa sutattā pāṇīsu anuddayaṁ upaṭṭhapetvā ṭhitassa ‘‘kathañhi nāma mayā tāva bahū pāṇino māraṇatthāya bandhāpitā’’ti citte paribyākulabhāvo udapādi. Sutvāti ‘‘bandhanato mocitā’’ti sutvā. Kāmacchandavigamena kallacittatā arogacittatā, byāpādavigamena mettāvasena muducittatā akathinacittatā, uddhaccakukkuccappahānena vikkhepavigamanato vinīvaraṇacittatā tehi na pihitacittatā, thinamiddhavigamena udaggacittatā saṁpaggaṇhanavasena alīnacittatā, vicikicchāvigamena sammāpaṭipattiyā adhimuttatāya pasannacittatā ca hotīti āha ‘‘kallacittantiādi anupubbikathānubhāvena vikkhambhitanīvaraṇataṁ sandhāya vutta’’nti. Yaṁ panettha atthato avibhattaṁ, taṁ suviññeyyameva.",
  "tika-s0101t5:53": "Kūṭadantasuttavaṇṇanāya līnatthappakāsanā."
}