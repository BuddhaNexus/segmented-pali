{
  "tika-s0519t6:0": "Sāsanapaṭṭhānavāravaṇṇanā",
  "tika-s0519t6:1": "89.Saṅgahavārādīsūti saṅgahavārauddesaniddesavāresu. Sarūpato na dassitaṁ, atthato pana dassitamevāti adhippāyo. Tameva hi atthato dassanatthaṁ udāharaṇabhāvena nikkhipati, yathā mūlapadehi paṭṭhānaṁ niddhāretabbanti. ‘‘Aññamaññasaṅgaho’’ti idaṁ mūlapadapaṭṭhānānaṁ aññamaññato niddhāretabbatāya kāraṇavacanaṁ ‘‘sati anuppavese tato viniggāmo siyā’’ti. Paṭṭhānanti ettha pa-iti upasaggapadaṁ, taṁ pana ‘‘vibhattesu dhammesu yaṁ seṭṭhaṁ, tadupāgamu’’ntiādīsu viya pakāratthajotakanti dassento ‘‘pakārehi ṭhāna’’ntiādīsu viya pakāratthajotakanti dassento ‘‘pakārehi ṭhāna’’nti āha. Idhāti imasmiṁ nettippakaraṇe. Tassāti desanāsaṅkhātassa pariyattisāsanassa. Tathābhāvadīpananti veneyyajjhāsayānurūpena pavattitattā saṁkilesabhāgiyatādippakārehi ṭhitabhāvena dīpetabbattā ‘‘dīpissatīti dīpana’’nti katvā. Patiṭṭhahanti adhisīlasikkhādayo samudāyarūpena gahitā. Etehi saṁkilesadhammādīhi, saṁkilesadhammādīnaṁ adhisīlasikkhādīnaṁ pavattanupāyatā anupubbikathāya sāmukkaṁsikāya dhammadesanāya dīpetabbā. Tesanti saṁkilesadhammādīnaṁ. Puna tesanti suttāni sandhāyāha.",
  "tika-s0519t6:2": "Goṭṭhāti vajā. Paṭṭhitagāvoti gatagāvo. Āgataṭṭhānasminti sīhanādasuttaṁ (ma. ni. 1.156) vadati. Pavattagamanattā etthāti vacanaseso. Atha vā gacchati etthāti gamanaṁ, desanāñāṇassa nissaṅgavasena pavattagamanadesabhāvato paṭṭhānaṁ nāmāti attho. Vomissāti ‘‘saṁkilesabhāgiyañca vāsanābhāgiyañcā’’tiādinā dukatikacatukkabhāvena missitā.",
  "tika-s0519t6:3": "Saṁkilesabhāve ñāpetabbe pavattaṁ, taṁ visayaṁ katvā desitanti attho, atthamattavacanañcetaṁ , saṁkilesabhāge bhavanti saddanayena attho veditabbo. ‘‘Saṁkilesabhāgika’’ntipi pāṭho, tassa saṁkilesabhāgo etassa atthi, saṁkilesabhāge vā niyuttaṁ, saṁkilesabhāgassa vā pabodhanasīlaṁ saṁkilesabhāgikaṁ, tadeva saṁkilesabhāgiyanti attho veditabbo. Padālanaṁ samucchindanaṁ, padālanasannissayatā cettha padālanaggahaṇena gahitāti daṭṭhabbaṁ. Asekkheti asekkhadhamme. Tesaṁ vomissakanayavasenāti tesaṁ saṁkilesabhāgiyādīnaṁ catunnaṁ paṭikkhepāpaṭikkhepavomissakanayavasena.",
  "tika-s0519t6:4": "‘‘Tāni pana cha dukā’’tiādinā padānaṁ gahaṇaparicchedato vavatthāpanataṁ vatvā parato ‘‘sādhāraṇāni katānī’’ti padassa atthasaṁvaṇṇanāya sayameva sarūpato dassessati. ‘‘Anuddharaṇe kāraṇaṁ natthī’ti vatvā uddharaṇe pana kāraṇaṁ dassento ‘‘tathā hi vakkhatī’’tiādinā pāḷimāhari. Vodānaṁ nāma saṁkilesato hoti saṁkiliṭṭhasseva vodānassa icchitattā. Yasmā vodānaṁ tadaṅgādivasena saṁkilesato visujjhanaṁ, tasmā ‘‘taṁ pana atthato vāsanābhāgiyādi eva hotī’’ti vuttaṁ. Tattha tadaṅgavikkhambhanehi vodānaṁ vāsanābhāgiyādivasena hoti, samucchedapaṭippassaddhīhi vodānaṁ nibbedhabhāgiyavasena, asekkhabhāgiyavasena vodānaṁ paṭippassaddhiyā eva veditabbaṁ. Yāyaṁ desanā rāgādibhāginī siyā, sā saṁkilesabhāgiyā. Yāyaṁ desanā cāgādibhāginī siyā, sā vāsanābhāgiyā. Yā pana āpattivicchedanī sāvasesaṁ, anavasesañca, sā nibbedhabhāgiyā, asekkhabhāgiyā ca.",
  "tika-s0519t6:5": "‘‘Taṇhāsaṁkilesabhāgiyaṁ sutta’’ntiādinā paṭhamameva saṁkilesabhāgassa dassitattā vuttaṁ ‘‘saṁkileso tividho…pe… visayadassanatthaṁ āraddha’’nti. Bhavarāgo bhavapatthanā. Uppajjatīti na vigacchati. Tatra tatra bhaveti yadi vā kāmabhave, yadi vā rūpabhave, yadi vā arūpabhave. Padantarasaṁyojanavasenāti dukanayeneva padantarena yojanavasena. Missitāni katānīti saṁsaṭṭhāni katāni.",
  "tika-s0519t6:6": "Ekakacatukkavasena dassitabbāni padāni eva gahetvā āvuttinayadassanavasena missetvā avasiṭṭhadukavasena, tikacatukkavasena ca itare aṭṭha paṭṭhānabhāgā dassitāti āha ‘‘tāniyeva yathāvuttāni aṭṭha suttānī’’tiādi . Cattāro ekakāyeva pāḷiyaṁ ādito dassitā. Chadukā pāḷiyaṁ āgatā cattāro, aṭṭhakathāyaṁ dveti. Cattāro tikā pāḷiyaṁ āgatā dve, aṭṭhakathāyaṁ dveti. Dve catukkā pana aṭṭhakathāyameva āgatā. ‘‘Pāḷiyaṁ anāgatā’’ti idaṁ sarūpato anāgamanaṁ sandhāya vuttaṁ, nayato pana āgatabhāvo dassito eva. Ye panettha pāḷiyaṁ anāgatā, tesaṁ udāharaṇāni parato dassayissāma.",
  "tika-s0519t6:7": "Soḷasahīti soḷasavidhehi. Na hi tāni suttāni soḷaseva, atha kho soḷasappakārānīti mūlagaṇanaṁ ṭhapetvā kāraṇasuttaladdhena saṅkhāragabbhena tadanurūpo yo gaṇanavitthāro, tassa pattharaṇavidhi paṭṭhānanayo. Iminā…pe… natthīti yathāvuttapaṭṭhānavinimutto pariyattisāsanappadeso na vijjati yathārahaṁ taṁtaṁpaṭṭhānabhāvena pavattattāti dasseti. Yadi suttageyyādi navavidhaṁ pariyattisāsanaṁ yathāvuttapaṭṭhānavaseneva pavattaṁ, tattha kathamidha anidassitānaṁ gāthādīnaṁ saṁkilesabhāgiyādibhāvo gahetabboti pañhaṁ sandhāya ‘‘gāthāya gāthā anuminitabbā’’tiādipāḷi pavattāti dassetuṁ ‘‘kathaṁ panā’’tiādi vuttaṁ.",
  "tika-s0519t6:8": "Tattha ayaṁ gāthā viyāti ‘‘kāmandhā jālasañchannā, manopubbaṅgamā dhammā, uddhaṁ adho sabbadhi vippamutto, yassa selūpamaṁ citta’’ntiādinā idha udāhaṭagāthā viya. Gāthāti aññāpi tepiṭake buddhavacane āgatā idha anudāhaṭā. Saṁvaṇṇanākāle sammukhībhāvena ‘‘ayaṁ gāthā viyā’’ti vuttā yā kāci gāthā ‘‘saṁkilesabhāgiyā’’ti vā ‘‘saṁkilesavāsanānibbedhaasekkhabhāgiyā’’ti vā anuminitabbā nayaggāhena ñāpetabbāti dassetuṁ vuttaṁ ‘‘saṁkilesa…pe… jānitabbāti attho’’ti. Vā-saddo hi idha avuttavikappanattho. Sesapadesūti veyyākaraṇasuttapadesu.",
  "tika-s0519t6:9": "90.Ariyānaṁ dhammanti cārittavārittabhedaṁ sīlācāraṁ. Ekantakaraṇīyassa akaraṇampi vītikkamo eva.",
  "tika-s0519t6:10": "Avijjādike saṁkilesadhamme tadaṅgādivasena dhunātīti dhonā vuccati paññā. Paccavekkhitvā paribhuñjanapaññāti pana pakaraṇena avacchinnattā vuttaṁ. Taṁ atikkamitvā carantoti paccayānaṁ apaccavekkhitvā paccayaparibhoge ādīnavaṁ apassanto iṇaparibhogavasena paribhuñjanto na parimuccati nirayādidukkhato, vaṭṭadukkhato ca.",
  "tika-s0519t6:11": "Kukkujanakaṁ nāma kadaliyā pupphanāḷi. Parābhavāyāti vināsāya. Tathāti yathā phalapākantā kadalī, evaṁ veḷunaḷāpi osadhijātikattāti upasaṁhārattho tathā-saddo. Tenāha ‘‘phalaṁ veḷuṁ phalaṁ naḷa’’nti.",
  "tika-s0519t6:12": "Sukhettepīti pi-saddena ko pana vādo ūsarādidosaduṭṭhesu khettesūti dasseti. ‘‘Chakaṇa…pe… attho’’ti etena yathāvuttaabhisaṅkharaṇābhāvena bījadosaduṭṭhanti dasseti.",
  "tika-s0519t6:13": "91.Sajjitanti sañjitaṁ. Aparikkhateti paṭipakkhehi dhammehi avikkhambhite aroge.",
  "tika-s0519t6:14": "Yāya samannāgato puggalo ‘‘kiṁ sutaṁ mayā, kiṁ vā suṇāmī’’ti kusalaṁ gavesī carati, sā dhammojapaññā kissavā nāma. Dubbhāsitāti duṭṭhu bhāsitā, issāmacchariyadosādīhi duṭṭhā vā bhāsitā.",
  "tika-s0519t6:15": "92.Vicinātīti visesato cināti pasavati.",
  "tika-s0519t6:16": "Vigatabhūtāti vigatasacca. Tenāha ‘‘alīkavādī’’ti.",
  "tika-s0519t6:17": "Avajātaputtāti lāmakaputta. Bhagavato sāsane pabbajitvā nihīnavuttitaṁ sandhāya vadati. Nerayikoti niraye nibbattanako. Pāpakammino papatanti etthāti papataṁ, narakaṁ.",
  "tika-s0519t6:18": "Taṇhādīnaṁ sabhāvabhedatoti taṇhādiṭṭhiduccaritānaṁ taṇhāyanaviparītadassanaduṭṭhacaritatāsaṅkhātasabhāvavibhāgato. Avatthābhedatoti taṇhāya chandapemalobharāganandīpipāsāmucchādayo, diṭṭhiyā gāhaparāmāsamicchābhinivesavisukavipphanditaviparītadassanādayo, duccaritassa tiracchānapettivisayaasurayonigāmitādayo avatthāvisesā. Ca-saddena tesaṁ kāmataṇhādirūpataṇhādiattānudiṭṭhādisassatagāhādikāyaduccaritādi- pāṇātipātādippakārabhedo saṅgayhati.",
  "tika-s0519t6:19": "93.Vipulanti uḷāraṁ, telādīhi ceva dhanadhaññādīhi ca pahūtasannicayanti attho. Sambādhāti janasaṁmaddasaṅghaṭā.",
  "tika-s0519t6:20": "Daṇḍena na hiṁsatīti ettha vuttaṁ yaṁ daṇḍanidhānaṁ, taṁ vaṭṭavivaṭṭanissitaṁ. Tadubhayassāpi phalaṁ dassento ‘‘so puggalo’’tiādimāha.",
  "tika-s0519t6:21": "94. Kiñcati taṁsamaṅginaṁ vimaddatīti kiñcanaṁ, rāgādi, palibundhati kusalappavattiṁ nivāretīti palibodho, rāgādiyeva, kiñcanameva palibodho kiñcanapalibodho. Atha vā kiñcanañca palibodho ca kiñcanapalibodho, āmisakiñcikkhañca rāgādisaṁkileso cāti attho.",
  "tika-s0519t6:22": "Visesitanti vilomaṁ, visamaṁ kiriyanti attho. Rājabhaṇḍanti orodhe sandhāya vadanti.",
  "tika-s0519t6:23": "Yācayogoti yācanayogo, yācakānaṁ manorathaparipūraṇato. Tenāha ‘‘yācitabbayutto’’ti. Dānayuttoti satataṁ dānakiriyāsamaṅgī. Dānasaṁvibhāgaratoti ettha dānaṁ nāma atthikānaṁ yathādhippāyapaṭiyattapariccāgo, saṁvibhāgo attanā paribhuñjitabbato appamattakatopi saṁvibhajanaṁ. Imehi kho…pe… hotīti ettha hotisaddena ‘‘samannāgato’’ti padaṁ sambandhitabbaṁ, na ‘‘sotāpanno’’ti dassetuṁ ‘‘sotāpanno…pe… hotī’’ti vuttaṁ. Tehi dhammehi samannāgamo hi idha vidhīyati, na sotāpannabhāvo, tena sotāpannalakkhaṇamete dhammā, na sotāpannabhāvalakkhaṇanti dasseti. Tathā hi ‘‘sotāpannena…pe… labbhamānataṁ dassetī’’ti vuttaṁ.",
  "tika-s0519t6:24": "95. Lapati katheti etenāti lapanaṁ, oṭṭhaṁ.",
  "tika-s0519t6:25": "97.Muditoti dibbasampattiyā pamudito.",
  "tika-s0519t6:26": "99. Kiñcāpi udatārīti taraṇakiriyā atītabhāvena vuttā, taraṇameva pana gahetvā āha ‘‘oghataraṇassa ariyamaggakiccattā’’ti. Evaṁ vippamutto, vimuttoti ca ettha muccanakiriyāyapi vattabbaṁ.",
  "tika-s0519t6:27": "100.Pātu-saddapubbako bhavanti-saddo siyā uppādapariyāyo siyā āvibhāvapariyāyoti ‘‘pātubhavantī’’ti padassa ‘‘uppajjanti, pakāsenti cā’’ti attho vutto. Pātubhūtadhammassāti uppannabodhipakkhiyadhammassa, vibhūtacatusaccadhammassa vā. No kalloti na yutto. Sahetudhammanti ettha paccayuppannadhammāva gahitā, na paccayadhammāti? Nayidamevaṁ daṭṭhabbaṁ paccayadhammānampi paccayuppannabhāvānativattanato. Atha vā sahetudhammanti paccayuppannadhammo padhānabhāvena vutto, paccayadhammo pana guṇabhāvenāti evamettha ubhayesaṁ vuttabhāvo veditabbo.",
  "tika-s0519t6:28": "Āraññakanti āraññakaṅgasamannāgataṁ. Aññātoti paricayavasena na ñāto, asaṁsaṭṭhoti attho. Tenāha ‘‘niccanavo’’ti.",
  "tika-s0519t6:29": "Byāpādavihiṁsāvitakkavirahe veriparisaṅkāya abhāve akittiparimuttīti evamādīhipi kāraṇehi kodhappahānena sukhaṁ supati. Kodhapariḷāhābhāvo pana pākaṭataroti āha ‘‘kodha…pe… sayatī’’ti. Visamūlassāti ettha visasarikkhatāya ‘‘visa’’nti dukkhaṁ adhippetanti āha ‘‘dukkhavipākassā’’ti. Sukhanti cetasikasukhaṁ. Akkuṭṭhassa paccakkositvā ca paccakkosanahetu uppajjatīti yojanā.",
  "tika-s0519t6:30": "101.Sallubbāhanaṁ salluddharaṇaṁ.",
  "tika-s0519t6:31": "Visayabhedena, pavattiākārabhedena ca anekabhedattā kāmasaññāya vuttaṁ ‘‘yāya kāyacī’’ti.",
  "tika-s0519t6:32": "Dānamukhenāti dānena mukhabhūtena, dānaṁ pamukhaṁ katvāti attho.",
  "tika-s0519t6:33": "‘‘Ariyamaggasampāpanavasenā’’ti iminā anukampānuddayānaṁ ekantānavajjatameva vibhāveti. ‘‘Anukampā’’ti padassatthavivaraṇaṁ ‘‘karuṇāyanā’’ti, itarassa ‘‘mettāyanā’’ti.",
  "tika-s0519t6:34": "102.Pakatiādīti ādisaddena aṇuissarapajāpatipurisakālādhiṭṭhāyakāriādike saṅgaṇhāti.",
  "tika-s0519t6:35": "Kāmesūti kāmaguṇesu rūpādivisayesu.",
  "tika-s0519t6:36": "Bahalakilesatāyāti bahulakilesabhāvena. Pubbahetumandatāyāti vivaṭṭūpanissayassa kusalassa akatattā.",
  "tika-s0519t6:37": "Cittavūpasamabhāvanāyāti cittavūpasamakarabhāvanāya samathavipassanāya.",
  "tika-s0519t6:38": "Parissayā sīlādiparipūraṇassa paribandhabhūtā kilesā eva. Anariyā paññāsīsaṁ ukkhipitvā ṭhātumeva na sakkontīti vuttaṁ ‘‘ñāṇasirena adhosirā hutvā’’ti.",
  "tika-s0519t6:39": "103. Bhagavato, bhikkhusaṅghassa ca vasanayogyabhāvo, tehi nivutthabhāvo ca tassa sātisayo vaṇṇoti vuttaṁ ‘‘paṭhamagāthāya jetavanassa vaṇṇaṁ kathetvā’’ti. Vuttañhetaṁ –",
  "tika-s0519t6:40": "‘‘Gāme vā yadi vāraññe, ninne vā yadi vā thale;",
  "tika-s0519t6:41": "Yattha arahanto viharanti, taṁ bhūmirāmaṇeyyaka’’nti. (dha. pa. 98; theragā. 991);",
  "tika-s0519t6:42": "Idha dhammasaddo samādhipariyāyo ‘‘evaṁdhammā te bhagavanto’’tiādīsu (dī. ni. 2.13; ma. ni. 3.198; saṁ. ni. 5.378) viyāti āha ‘‘dhammoti samādhī’’ti samādhipakkhikā dhammā sativāyāmā.",
  "tika-s0519t6:43": "Nānugaccheyyāti nānutaseyya. Anutasanameva hi taṇhādiṭṭhīhi anugamanaṁ. Paṭivipasseyyāti vipassanāsammasanamāha. Yamakato, hi khaṇikato, paṭipāṭito ca sammasanaṁ vipassanāyapi sammasanato paṭivipassanā nāma. Sā hi vipassanāya diṭṭhiugghāṭanamānasamugghāṭananikantipariyādānahetutāya visesato paṭipakkhena asaṁhīraasaṁkuppanahetubhūtā paribrūhanā hoti. ‘‘Punappunaṁ…pe… appento’’ti etena nibbānārammaṇadhammānubrūhanaṁ yathā ‘‘brūhetā suññāgārāna’’nti (ma. ni. 1.64) dasseti.",
  "tika-s0519t6:44": "Yaṁ kiñci apadisitvā paṭiññādānaṁ saṅgaro. So pana attano kiccavisesaṁ apadisitvā mittasanthavavasena vā kālāgamanaṁ apadisitvā kiñcikkhānuppadānena vā paṭibāhakaraṇaṁ apadisitvā balaggabodhavasena vā siyāti tassa mittakaraṇādipariyāyataṁ sandhāyāha ‘‘saṅgaroti…pe… nāma’’nti. Evaṁ paṭipannattāti evaṁ aniccasaññāmukhena tiyaddhakesu saṅkhāresu appamādappaṭipattiyā paṭipannattā.",
  "tika-s0519t6:45": "Dibbacakkhu suvisuddhanti sāvasesā desanāti āha ‘‘yaṁ sacchikarotī’’ti. Rūpāyatanañhettha adhippetaṁ.",
  "tika-s0519t6:46": "104.Antanti saṅkhārānaṁ pārimantabhūtaṁ. Vedānanti maggañāṇavedānameva. Arahattādhigamena antaṁ pariyosānaṁ gatattā. Kammavipākavaṭṭānaṁ, kilesavaṭṭassāpi ca ussadena upacayena ussadā, rāgādayo.",
  "tika-s0519t6:47": "Sukkobhāsatāya sukkā, abhivisiṭṭhaggahā. Sabbāni vā tārakarūpāni sukkā. Vindatīti upalabhati, paṭivijjhatīti attho.",
  "tika-s0519t6:48": "‘‘Ajjhattaṁ vipassanābhiniveso hotī’’ti idaṁ ‘‘sakesu dhammesū’’ti pāragubhāvassa visesitattā vuttaṁ, tañca kho abhiniveseneva desitaṁ. ‘‘Sabbaṁ , bhikkhave, abhiññeyya’’nti (saṁ. ni. 4.46; paṭi. ma. 1.3) vuttaṁ. Pāragutā ca tesaṁ khandhānaṁ pariññābhisamayavasena hoti. Tato ca nesaṁ hetubhūtasamudaye, tadappavattilakkhaṇe nirodhe, nirodhagāminiyā paṭipadāya ca pahānasacchikiriyābhāvanābhisamayapāripūrivasena itarasaccesupi pāragubhāvo vutto eva hoti. Sabbaso hi sakaattabhāvabodhenapi catusaccābhisamayo hotiyeva. Vuttañhetaṁ ‘‘imasmiṁyeva byāmamatte kaḷevare sasaññimhi samanake lokañca paññapemi, lokasamudayañcā’’tiādi (saṁ. ni. 1.107; a. ni. 4.45). Atha vā sakesu dhammesūti attano dhammesu. Attadhammā nāma atthakāmassa kulaputtassa sīlādidhammā. Sīlasamādhipaññādayo hi vodānadhammā ekantahitasukhasampādanato purisassa sakadhammā nāma, na anatthāvahā saṁkilesadhammā viya paradhammā. Tesaṁ sīlādīnaṁ pāripūriyā pāraṁ pariyantaṁ gatoti pāragū. ‘‘Akkula pakkula’’iti evaṁ vihiṁsanakapayogaṁ. Ajakalāpena (udā. 7) hi tadā bhagavantaṁ bhīsāpetukāmena kataṁ yakkhagajjitaṁ ‘‘akkula pakkula’’ iti iminā ākārena sattānaṁ sotapathaṁ agamāsi, tasmā taṁ ‘‘akkulaṁ pakkulakaraṇa’’nti vuttaṁ.",
  "tika-s0519t6:49": "Nābhinandatīti ‘‘ayaṁ maṁ daṭṭhuṁ āgatā’’ti na tussati. Yasmā pana ‘‘bhagavato bhāsitaṁ abhinandī’’tiādīsu (ma. ni. 1.88) viya sampaṭicchanatthopi abhinandasaddo hoti, tasmā vuttaṁ ‘‘cittena na sampaṭicchatī’’ti. Na socatīti ‘‘mayā asammoditā gacchatī’’ti na cittasantāpaṁ āpajjati. ‘‘Saṅgā saṅgāmajiṁ mutta’’nti idaṁ abhinandasocanānaṁ abhāvassa kāraṇavacanaṁ.",
  "tika-s0519t6:50": "Tenāti udake nhānena. Tenevāha ‘‘na udakena sucī hotī’’ti. Tassattho – udakummujjanādinā neva sattānaṁ suci pāpato suddhi nāma hotīti. Udakummujjanādīni hi idha uttarapadalopena ‘‘udaka’’nti vuttaṁ. Udakenāti vā ummujjanādikiriyāsādhanabhūtena udakena sattānaṁ suci pāpasuddhi na hotīti. Atha vā sucitena yathāvuttena udakena pāpamalato suddho nāma satto na hotīti. Yadi siyā, sabbesameva macchabandhānaṁ pāpasuddhi siyā. Tenāha ‘‘bahvettha nhāyatī jano’’ti. Mātughātādipāpakammakārīnaṁ, aññesañca gomahiṁsādīnaṁ udakaṁ orohantānaṁ antamaso macchakacchape upādāya sabbesampi pāpasuddhi siyā , na panevaṁ hoti. Kasmā? Nhānīyapāpahetūnaṁ appaṭipakkhabhāvato. Yañhi yaṁ vināseti, so tassa paṭipakkho. Yathā āloko andhakārassa, vijjā avijjāya, na evaṁ nhānaṁ pāpassa, tasmā niṭṭhamettha gantabbaṁ ‘‘na udakena sucī hotī’’ti. Yena pana suci hoti, taṁ dassetuṁ ‘‘yamhi saccañcā’’tiādi vuttaṁ. Tattha saccanti vacīsaccañca viratisaccañca. Atha vā saccanti ñāṇasaccañceva paramatthasaccañca. Dhammoti seso ariyadhammo. Saccassa panettha visuṁ gahaṇaṁ tassa bahukāratādassanatthaṁ. Sesaṁ suviññeyyameva.",
  "tika-s0519t6:51": "Jātibalanisedhakanti jātimattabrāhmaṇānaṁ bhovādikānaṁ paṭisedhakaṁ. Jātivādassa vā nisedhakaṁ, ‘‘na jaccā brāhmaṇo hotī’’ti (su. ni. 655) hi vuttaṁ. Thero hi tathāvādena te aniggaṇhantopi niggaṇhanto viya hotīti katvā vuttaṁ.",
  "tika-s0519t6:52": "105.Vimuttiyanti anupādisesanibbānadhātuyaṁ.",
  "tika-s0519t6:53": "Savāsananti ettha khīṇāsavassāpi akhīṇāsavasadisakāyavacīpayogahetubhūtā santāne kilesabhāvanā vāsanā nāma āyasmato pilindavacchassa (a. ni. aṭṭha. 1.1.215; dha. pa. aṭṭha. 2.pilindavacchattheravatthu) vasalavohāro viya, saha vāsanāyāti savāsanaṁ, bhāvanapuṁsakañcetaṁ ‘‘visamaṁ candimasūriyā parivattantī’’tiādīsu (a. ni. 4.70) viya. Yathāvuttavāsanampi asesetvāti attho. Kummaggapariharaṇavasena maggasampaṭipattīti magge kusalo amaggepi kusalo eva hoti. Bhagavā pana sabbaññutāya sabbattheva kusaloti āha ‘‘magge ca amagge ca kovido’’ti.",
  "tika-s0519t6:54": "106.Tamena yuttoti yathāvuttatamo tassa atthīti tamo, puggalo. Appakāsabhāvena ṭhitā khandhāva tamo. Ālokabhūtoti jātiguṇāloko, pākaṭaguṇoti attho.",
  "tika-s0519t6:55": "Kilesamayaṁ bandhanaṁ ‘‘daḷha’’nti vadanti. Yato saccāni paṭivijjhantā buddhāva naṁ chindanti, na aññe.",
  "tika-s0519t6:56": "Ducchedanatthena satipi daḷhabhāve sithilavuttitaṁ tassa dīpetuṁ ‘‘bandhanabhāvampī’’tiādimāha. Tena ‘‘aho sukhumataraṁ kho, bhikkhave, mārabandhana’’nti vuttaṁ.",
  "tika-s0519t6:57": "107. Yadipi cetanā kusalākusalasādhāraṇā, apuññābhisaṅkhāro idhādhippetoti tassa vasena atthaṁ dassento ‘‘akusalacetanāvasena cetetī’’ti āha. Cetanaṁ abhisandahanaṁ, cittassa byāpārāpattibhāvena pavattīti attho. Yasmā pana cetanā yadā viññattiṁ samuṭṭhāpeti, tadā diguṇussāhādiguṇavāyāmā viya hutvā pākaṭaṁ payogaṁ nipphādeti, tasmā ‘‘pakappetī’’ti vuttā. Pākaṭappayogakappanañhettha pakappanaṁ adhippetaṁ. Tenāha ‘‘tameva pakappetī’’ti. Paccayaṭṭho idha ārammaṇatthoti vuttaṁ ‘‘pavattiyā paccayo hotī’’ti.",
  "tika-s0519t6:58": "108. Yathā jalasamuddassa vīcisamuṭṭhānavasena labbhamāno vego ‘‘vīcimayo’’ti vuccati, evaṁ cakkhusamuddassāpi rūpāvabhāsanavasena labbhamāno vego ‘‘rūpamayo’’ti vutto. Eseva nayo sesesupi. Āviñchanatoti ākaḍḍhanato, ākaḍḍhanañcettha santānassa tanninnabhāvahetutāya daṭṭhabbaṁ.",
  "tika-s0519t6:59": "Samudanaṁ kilesatemanaṁ, avassavahetutā, kilesānaṁ ūmiādisadisatā samāvaṭṭanena sattānaṁ anatthāvahatāya veditabbā. Uparūpariveguppattiyā upagatassa uṭṭhātuṁ appadānena, guṇasāravināsanena ca kodhupanāhādīnaṁ ūmiādisadisatā daṭṭhabbā.",
  "tika-s0519t6:60": "Abhimukho nandatīti tadārammaṇaṁ sukhaṁ somanassaṁ sādiyanto sampaṭicchati. Abhivadatīti taṇhābhinivesavasena abhinivissa vadati. Tañhissa abhinivesaṁ dīpetuṁ ‘‘aho sukha’’ntiādi vuttaṁ. Ajjhosānaṁ adhimuccanabhūtāya taṇhāya taṇhāvatthukassa anupavisitvā āveṇikatākaraṇanti āha ‘‘ajjhosāya tiṭṭhatīti gilitvā pariniṭṭhapetvā’’ti.",
  "tika-s0519t6:61": "109.‘‘Kasmā’’tiādinā santāpadukkhānaṁ asuppatikārataṁ āha ‘‘yena vā pakārenā’’ti. Yenāti yena vā kāmajjhosānadiṭṭhijjhosānabhūtena micchābhinivesappakārena. Gahaṭṭhapabbajitā tathārūpaṁ katvā attano vaḍḍhiñca maññanti. Avaḍḍhi eva pana hoti tassa pakārassa vaḍḍhiyaṁ anupāyabhāvato ca upāyabhāvato ca avaḍḍhiyaṁ. Tathāpīti tattha tattha icchāvighātaṁ pāpuṇantopi. Yasmā ito bāhirakā sabbena sabbaṁ bhavanissaraṇaṁ appajānanto mandakilesaṁ dīghāyukaṁ sukhabahulaṁ ekaccaṁ bhavaṁ teneva mandakilesādibhāvena ‘‘nibbāna’’nti samanupassanti, tasmā bhavena bhavavippamokkhaṁ vadantīti.",
  "tika-s0519t6:62": "Bhavadiṭṭhisahagatā taṇhā purimapade uttarapadalopena bhavataṇhāti vuttāti āha ‘‘bhavataṇhātiādīsu viyā’’ti.",
  "tika-s0519t6:63": "Yatthāti yasmiṁ bhave.",
  "tika-s0519t6:64": "Tato evāti bhūtaratiyā eva. Aññamaññañhi sattānaṁ chandarāgo balavā hoti. Anavasesatoti anavasesena, na kiñci sesetvā.",
  "tika-s0519t6:65": "Saṁsārasotassa anukūlabhāvena gacchatīti anusotagāmī. Tasseva paṭikkūlavasena nibbidānupassanādīhi pavattatīti paṭisotagāmī, acalappasādādisamannāgamena ṭhitasabhāvoti attho.",
  "tika-s0519t6:66": "110. ‘‘Palabbhati, nikhajjatī’’tiādīsu viya upasaggo padavaḍḍhanamattanti āha ‘‘abhijātikoti jātiyo’’ti. Kaṇhadhammasamannāgatattā vā kaṇho. Paṭhamavayepi majjhimavayepi pāpasamaṅgī hutvā ṭhito kaṇhadhamme abhijāyati, pacchāpi pāpaṁ pasavatīti attho. Sukkoti vā ettha vuttavipariyāyeneva attho veditabbo.",
  "tika-s0519t6:67": "111.Purimasminti purimasmiṁ pade. Visaye bhummaṁ tattha deyyadhammassa patiṭṭhāpanato. Dutiye adhikaraṇe, tadadhikaraṇañhi nibbānanti. Gahaṭṭhapabbajitakiccesu vā visiṭṭhadhammadassanatthaṁ paccayadānārahattānaṁ samadhuratāniddeso. Atha vā yena yena pana vatthunāti rūpārūpanirodhādinā taṇhāvatthunā. Amarāvikkhepavatthuādināti ettha ādi-saddena subhasukhādimicchābhinivesavatthuṁ saṅgaṇhāti. Yathā vā taṇhādiṭṭhiduccaritānaṁ vasena saṁkilesabhāgiyassa suttassa vibhāgo, evaṁ samathavipassanāsucaritavasena taṇhāvodānabhāgiyādisuttavibhāgoti dassetuṁ pāḷiyaṁ ‘‘taṇhā…pe… niddisitabba’’nti vuttaṁ.",
  "tika-s0519t6:68": "Idaṁevaṁ pavattanti yathā ducintitādivasena bālo hoti puggalo, evaṁ tassa ducintitacintitādibhāvanāvasena pavattaṁ idaṁ saṁkilesabhāgiyaṁ nāma suttanti pubbe saṁkilesadhammavibhāgena vuttaṁ idāni sāmaññato saṅgahetvā vadati. Idaṁ vāsanābhāgiyaṁ suttanti etthāpi iminā nayena attho veditabbo.",
  "tika-s0519t6:69": "Kilesaṭṭhānehīti kilesānaṁ pavattiṭṭhānehi. Kilesāvatthāhīti kilesānaṁ pavattiākāravisesehi. Kāmarāgādīhi saṁyujjati kāmarāgādihetu kammavipākādinā. Satipi tesaṁ kālantaravuttiyaṁ saṁyutto nāma hoti, yato kāmarāgādayo ‘‘saṁyojana’’nti vuccanti. Upādiyatīti daḷhaṁ gaṇhāti pavatteti. Sesaṁ vuttanayattā, uttānattā ca saṁvaṇṇitaṁ.",
  "tika-s0519t6:70": "112.Udāharaṇavasenāti nidassanavasena, ekadesadassanavasenāti attho. Sakalassa hi pariyattisāsanassa soḷasahi paṭṭhānabhāgehi gahitattā. Yathā tadekadesānaṁ soḷasannampi paṭṭhānabhāgānaṁ gahaṇaṁ udāharaṇamattaṁ, tesaṁ pana soḷasannaṁ ekadesaggahaṇaṁ udāharaṇanti kimettha vattabbaṁ. Tena vuttaṁ ‘‘ekadesadassanavasenāti attho’’ti. Kasmā panettha pāḷiyaṁ paṭṭhānassa ekadesova udāhaṭo, na avasesoti? Nayanidassanatthaṁ. Iminā nayena avasesopi paṭṭhānabhāvo veditabboti.",
  "tika-s0519t6:71": "Tattha ‘‘appampi ce saṁhita bhāsamāno…pe… sa bhāgavā sāmaññassa hotī’’ti (dha. pa. 20) idaṁ vāsanābhāgiyañca asekkhabhāgiyañca. Ettha hi ‘‘appampi ce saṁhita bhāsamāno’’ti idaṁ vāsanābhāgiyaṁ, ‘‘sa bhāgavā sāmaññassa hotī’’ti idaṁ asekkhabhāgiyaṁ.",
  "tika-s0519t6:72": "Tathā maghadevasuttaṁ. Tattha hi ‘‘bhūtapubbaṁ, ānanda, imissāyeva mithilāyaṁ maghadevo nāma rājā ahosi dhammiko dhammarājā dhamme ṭhito mahādhammarājā, dhammaṁ carati brāhmaṇagahapatikesu negamesu ceva janapadesu ca, uposathañca upavasati cātuddasiṁ, pañcadasiṁ, aṭṭhamiñca pakkhassā’’tiādi (ma. ni. 2.308), idaṁ vāsanābhāgiyaṁ. ‘‘Idaṁ kho panānanda, etarahi mayā kalyāṇaṁ vattaṁ nīharitaṁ ekantanibbidāya virāgāya nirodhāya upasamāya abhiññāya sambodhāya nibbānāya saṁvattatī’’ti (ma. ni. 3.189) idaṁ asekkhabhāgiyaṁ. ‘‘Pamādaṁ appamādena, yadā nudati paṇḍito’’ti (dha. pa. 28) idaṁ nibbedhabhāgiyaṁ. ‘‘Paññāpāsāda…pe… avekkhatī’’ti (dha. pa. 28) idaṁ asekkhabhāgiyanti idaṁ nibbedhabhāgiyañca asekkhabhāgiyañca.",
  "tika-s0519t6:73": "Tathā ‘‘tīṇimāni, bhikkhave, indriyānī’’ti (saṁ. ni. 5.493) suttaṁ. Tattha ‘‘tīṇimāni, bhikkhave, indriyāni. Katamāni tīṇīti? Anaññātaññassāmītindriyaṁ aññindriya’’nti idaṁ nibbedhabhāgiyaṁ, ‘‘aññātāvindriya’’nti (saṁ. ni. 5.493) idaṁ asekkhabhāgiyaṁ.",
  "tika-s0519t6:74": "Raṭṭhapālasuttaṁ (ma. ni. 2.293 ādayo) saṁkilesabhāgiyañca vāsanābhāgiyañca asekkhabhāgiyañca. Tattha hi ‘‘ūno loko atitto taṇhādāso’’tiādinā (ma. ni. 2.306) saṁkileso vibhatto, ‘‘eko vūpakaṭṭho’’tiādinā (ma. ni. 2.299) asekkhadhammā, itarena vāsanādhammāti.",
  "tika-s0519t6:75": "‘‘Dhamme ca ye ariyapavedite ratā, anuttaro te vacasā manasā kammunā ca;",
  "tika-s0519t6:76": "Te santisoraccasamādhisaṇṭhitā, sutassa paññāya ca sāramajjhagū’’ti. (su. ni. 332);",
  "tika-s0519t6:77": "Idaṁ vāsanābhāgiyañca nibbedhabhāgiyañca asekkhabhāgiyañca. Ettha hi ‘‘dhamme ca ye ariyapavedite ratā’’ti ayaṁ vāsanā, ‘‘anuttarā…pe… saṇṭhitā’’ti ayaṁ nibbedho, ‘‘sutassa paññāya ca sāramajjhagū’’ti asekkhadhammā.",
  "tika-s0519t6:78": "Tathā ‘‘saddho sutavā niyāmadassī’’ti gāthā (su. ni. 373). Tattha hi ‘‘saddho sutavā’’ti vāsanā, ‘‘niyāmadassī vaggagatesu na vaggasāri dhīro, lobhaṁ dosaṁ vineyya paṭigha’’nti nibbedho, ‘‘sammā so loke paribbajeyyā’’ti asekkhadhammā.",
  "tika-s0519t6:79": "Sabbāsavasaṁvaro parissayādīnaṁ vasena sabbabhāgiyaṁ veditabbaṁ. Tattha hi saṁkilesadhammā, lokiyasucaritadhammā, sekkhadhammā, asekkhadhammā ca vibhattā. Asabbabhāgiyaṁ pana ‘‘passaṁ passatī’’tiādikaṁ (ma. ni. 1.203) udakādianuvādanavacanaṁ veditabbaṁ. Evametasmiṁ soḷasavidhe sāsanapaṭṭhāne ete taṇhādivasena tayo saṁkilesabhāgā, vodānādivasena tayo vāsanābhāgā, sekkhānaṁ sīlakkhandhādīnaṁ vasena tayo nibbedhabhāgā, asekkhānaṁ sīlakkhandhādīnaṁ eva vasena tayo asekkhabhāgā, tesaṁ vasena mūlapaṭṭhānāni eva dvādasa honti. Tāni pana vitthāranayena vibhajiyamānāni channavutādhikāni cattāri sahassāni honti. Yathādassanaṁ panetāni uddharitabbāni. Tāni pana yasmā saṅgahato kāmataṇhādivasena tayo taṇhāsaṁkilesabhāgā, sassatucchedavasena dve diṭṭhisaṁkilesabhāgā, kāyaduccaritādivasena tayo duccaritasaṁkilesabhāgāti aṭṭha saṁkilesabhāgā. Dhammāmisābhayadānavasena tividhaṁ dānamayaṁ puññakiriyavatthu, kāyasucaritādivasena tividhaṁ sīlamayaṁ puññakiriyavatthu, samathavipassanāvasena duvidhaṁ bhāvanāmayaṁ puññakiriyavatthūti aṭṭheva vāsanābhāgā.",
  "tika-s0519t6:80": "Saddhānusārī saddhāvimutto dhammānusārī diṭṭhippatto kāyasakkhīti (pu. pa. mātikā 7.32-36; pu. pa. 26-30) pañcannaṁ sekkhānaṁ paccekaṁ tayo sīlādikkhandhāti pannarasa nibbedhabhāgā, suññatānimittāpaṇihitabhedā paññāvimuttānaṁ tayo aggaphaladhammā, tesu paccekaṁ tayo tayo sīlādikkhandhā, tathā ubhatobhāgavimuttānanti aṭṭhārasa, sikkhitabbābhāvasāmaññena asaṅkhatadhātuṁ pakkhipitvā ekūnavīsati asekkhabhāgā, iti purimāni ekatiṁsa, imāni ekūnavīsatīti samapaññāsa saṁkilesabhāgiyādidhammā honti. Tasmā imesaṁ samapaññāsāya saṁkilesabhāgiyādidhammānaṁ vasena samapaññāsa suttāni honti.",
  "tika-s0519t6:81": "Yasmā ca te paññāvimuttā ubhatobhāgavimuttavibhāgaṁ akatvā asaṅkhatāya dhātuyā aggahaṇena nippariyāyena asekkhabhāgābhāvato naveva asekkhabhāgāti samacattālīsa honti, tasmā peṭake ‘‘cattārīsāya ākārehi pariyesitabbaṁ, paññāsāya ākārehi sāsanapaṭṭhānaṁ niddiṭṭha’’nti (peṭako. 21) ca vuttaṁ. Saṅgahato eva pana pubbe vuttavitthāranayena soḷasa honti, puna tividhasaṁkilesabhāgiyādivasena dvādasa honti, puna taṇhādiṭṭhiduccaritasaṁkilesataṇhādiṭṭhiduccaritavodānabhāvena cha honti, puna saṁkilesabhāgiyaṁ vāsanābhāgiyaṁ dassanabhāgiyaṁ vāsanābhāgiyaṁ asekkhabhāgiyanti pañca honti, puna mūlapaṭṭhānavasena cattāri honti, puthujjanabhāgiyasekkhabhāgiyaasekkhabhāgiyabhāvena tīṇi honti, puna saṁkilesabhāgiyavodānabhāgiyabhāvena dve eva honti. Paṭṭhānabhāvena pana ekavidhameva, iti paṭṭhānabhāvena ekavidhampi saṁkilesavodānabhāgiyabhāvena duvidhanti vibhāgato yāva channavutādhikaṁ catusahassappabhedaṁ hoti, tāva netabbaṁ. Evametaṁ paṭṭhānaṁ saṅgahato, vibhāgato ca veditabbaṁ.",
  "tika-s0519t6:82": "Imassāpi paṭṭhānavibhāgassa, na purimassevāti adhippāyo. Lokikaṁ assatthīti, lokikasahacaraṇato vā lokiyaṁ, suttaṁ padesenāti ekadesena. Sabbapadesūti taṁtaṁtikānaṁ tatiyapadesu. Buddhādīnanti buddhapaccekabuddhabuddhasāvakānaṁ. Dhammo panettha buddhādiggahaṇena veditabbo, ādisaddena vā.",
  "tika-s0519t6:83": "Pariṇamatīti paripaccati. Dharantīti pabandhavasena pavattanti. Nti pāpakammaṁ. Teti kusalābhinibbattakkhandhā. Rakkhanti vipākadānato vipaccituṁ okāsaṁ na dentīti attho. Ayañca attho upapajjavedanīyesu yujjati, itarasmimpi yathārahaṁ labbhateva. Tenāha ‘‘dutiye vā tatiye vā attabhāve’’ti.",
  "tika-s0519t6:84": "113. Attano anavajjasukhāvahaṁ paṭipattiṁ paṭipajjanto paramatthato attakāmo nāmāti āha ‘‘attano sukhakāmo’’ti. Sukhānubandhañhi sukhaṁ kāmento sukhameva kāmetīti ca sukhakāmoti.",
  "tika-s0519t6:85": "Vitthataṭṭhenāti suvipphāradiṭṭhīnaṁ pavattanaṭṭhānatāsaṅkhātena vitthāraṭṭhena.",
  "tika-s0519t6:86": "114.Diṭṭhe dukkhādidhammeti bhāvenabhāvalakkhaṇe bhummaṁ, dukkhādidhamme diṭṭhe ñāteti attho.",
  "tika-s0519t6:87": "‘‘Uddha’’ntiādi kāladesānaṁ anavasesapariyādānanti āha ‘‘uddhanti anāgataṁ, upari cā’’tiādi. Gamanenāti cutūpapātagamanena.",
  "tika-s0519t6:88": "115.Nagaradvārathirakaraṇatthanti nagarassa dvārabāhathirakaraṇatthaṁ. Gambhīranematāyāti ‘‘nemaṁ’’vuccati nikhātathambhādīnaṁ pathaviṁ anupavisitvā ṭhitappadeso , gambhīraṁ nemaṁ etassāti gambhīranemo, tassa bhāvo gambhīranematā, tāya. Kampanaṁ yathāṭhitassa ito cito ca sañcopanaṁ, cālanaṁ ṭhitaṭṭhānato cāvanaṁ. Ajjhogāhetvāti aviparītasabhāvābhisamayavasena anupavisitvā, anupaviṭṭho viya hutvāti attho.",
  "tika-s0519t6:89": "Saṁyojanānaṁ pajahanavasenāti gāthāya vacanasesaṁ ānetvā dasseti. Atha vā pahātabbassa pahānena vinā na bhāvanāsiddhīti atthasiddhaṁ pahātabbapahānaṁ ajjhattaṁ, bahiddhāti padadvayena yojetvā dassetuṁ ajjhattaṁ bahiddhāti orambhāgiyauddhambhāgiyasaṁyojanānaṁ visaṁyogagahitoti imamatthaṁ pāḷiyā samatthetuṁ ‘‘tenāha sabbaloke’’ti vuttaṁ.",
  "tika-s0519t6:90": "Alobhasīsenāti alobhena pubbaṅgamena, yato yogāvacaro ‘‘nekkhammacchando’’ti vuccati. Asubhasaññā rāgappaṭipakkhatāya ‘‘visesato alobhappadhānā’’ti vuttā, dasāsubhavasena vā. Adhigatajjhānādīnīti ādisaddena vipassanādīni saṅgaṇhāti. Vihiṁsāratirāgānaṁ byāpādahetukato cattāropi brahmavihārā abyāpādapadhānāti āha ‘‘catu…pe… abyāpādo dhammapada’’nti. Adhigatāni jhānādīnīti yojanā. Dasānussati…pe… adhigatāni sammāsati dhammapadaṁ satisīsena tesaṁ adhigantabbattāti adhippāyo. Ānāpānabhāvanāyaṁ samādhipi padhāno, na sati evāti dassanatthaṁ ‘‘dasakasiṇa…pe… sammāsamādhi dhammapada’’nti vuttaṁ. Catudhātuvavatthānavasena adhigatānampi ettheva saṅgaho daṭṭhabbo.",
  "tika-s0519t6:91": "116.Upalakkhaṇakāraṇānīti sañjānananimittāni.",
  "tika-s0519t6:92": "Pāpameva pāpiyoti āha ‘‘pāpaṁ hotī’’ti, ‘‘pāpiyo’’ti ca liṅgavipallāsavasena vuttaṁ. Ekavacane bahuvacananti ekavacane vattabbe bahuvacanaṁ vuttaṁ.",
  "tika-s0519t6:93": "117.Olīyanataṇhābhinivesavasenāti bhavataṇhābhavadiṭṭhivasena. Tā hi bhavesu satte allīyāpenti. Atidhāvanābhinivesavasenāti ucchedadiṭṭhivasena. Sā hi avaṭṭupacchedameva vaṭṭupacchedaṁ katvā abhinivisanato atidhāvanābhiniveso nāma. Olīyantīti sammāpaṭipattito saṅkocaṁ āpajjanti. Abhidhāvantīti sammāpaṭipattiṁ atikkamanti.",
  "tika-s0519t6:94": "Tesañcāti tesaṁ ubhinnaṁ abhinivesānaṁ, tadaññesañca sabbamaññitānaṁ.",
  "tika-s0519t6:95": "118.Idaṁ iṭṭhavipākaṁ aniṭṭhavipākanti idaṁ iṭṭhavipākasaṅkhātaṁ aniṭṭhavipākasaṅkhātaṁ phalaṁ.",
  "tika-s0519t6:96": "‘‘Akaṅkhato na jāneyyu’’nti etena ‘‘ākaṅkhato’’ti iminā padena saddhiṁ sambandhadassanamukhena ‘‘na jaññā’’ti padassa atthaṁ dasseti.",
  "tika-s0519t6:97": "Na upalabbhatīti natthīti attho.",
  "tika-s0519t6:98": "120.Tānīti kammakammanimittagatinimittāni. Pattharaṇākāroyeva hesa, yadidaṁ chāyānaṁ volambanaṁ. Evaṁ hotīti ‘‘akataṁ vata me kalyāṇa’’ntiādippakārena vippaṭisāro hoti.",
  "tika-s0519t6:99": "122.Esakehīti gavesakehi saparasantāne sampādakehi. Dukkhudrayanti dukkhaphalaṁ. Tīhi kāraṇehīti kāyavācācittehi. Tāni hi taṁtaṁsaṁvarānaṁ dvārabhāvena kāraṇānīti vuttāni. Tīhi ṭhānehīti vā tīhi uppattiṭṭhānehi. Pihitanti pidhāyakaṁ.",
  "tika-s0519t6:100": "‘‘Uṭṭhānaṭṭhānasaṅkhāta’’nti idaṁ pāsāṇabhāvasāmaññaṁ gahetvā vuttaṁ.",
  "tika-s0519t6:101": "123.Rajamissakanti puppharajamissakaṁ. Tassāti tassa sekkhāsekkhamunino. Mahicchādīnaṁ viya gāme caraṇappaccayā gāmavāsīnaṁ saddhāhāni vā bhogahāni vā na hoti, atha kho uparūpari vuddhiyeva hotīti dassento ‘‘pākatikameva hotī’’ti āha. Ajjhattikakammaṭṭhānanti catusaccakammaṭṭhānaṁ.",
  "tika-s0519t6:102": "Tenāti kusalena kāyavacīkammena. Thirabhāvo thāmaṁ nāmāti tassa atthaṁ dassento ‘‘thāmavāti ṭhitimā’’ti āha.",
  "tika-s0519t6:103": "Attasaṁnissayaṁ pemaṁ attāti gahetvā ‘‘attasama’’nti vuttanti āha ‘‘attapemena samaṁ pemaṁ natthī’’ti. Bhagavato vipassanāñāṇobhāsappavattiṁ sandhāyāha ‘‘paññā pana…pe… sakkotī’’ti. Sabbaññutaññāṇaṁ, pana abhiññāñāṇāni ca anantāparimāṇaṁ lokadhātuṁ obhāsenti.",
  "tika-s0519t6:104": "124.Kissa bhītāti kena kāraṇena bhītā.",
  "tika-s0519t6:105": "Ṭhapetvāti pavattetvā. Vacanīyo yācakānanti yojanā, yācitabbayuttoti attho. Yaññaupakkharoti yaññopakaraṇaṁ. ‘‘Etesu dhammesu ṭhito catūsū’’ti vuttaṁ catukkaṁ vavatthapetuṁ ‘‘saddhoti ekaṁ aṅga’’ntiādi vuttaṁ.",
  "tika-s0519t6:106": "Gāthāyaṁ vuttadhamme dve dve ekaṁ katvā aṅgakaraṇaṁ dukanayo.",
  "tika-s0519t6:107": "Jātidhammanti pavattidhammaṁ sandhāya vadati.",
  "tika-s0519t6:108": "125. Saccekadesato saccasamudāyo anavasesapariyādānato visiṭṭhoti dassento ‘‘paramatthasaccaṁ vā hotū’’ti āha. Caturo padāti cattāri padāni, liṅgavipallāsena vuttaṁ, cattāro dhammakoṭṭhāsāti attho. Kevalaṁ sattavibhāgadassanatthameva catupadaggahaṇaṁ, na adhigatadhammānurūpatāya.",
  "tika-s0519t6:109": "Nimmadāti na madā.",
  "tika-s0519t6:110": "‘‘Saccavādī jino romo’’tipi pāṭho. Tattha romoti diṭṭhirāgarattānaṁ titthiyānaṁ, titthakarānañca adhammavādīnaṁ rāgaviparītadhammadesanato bhayajanako, adhammavādīnaṁ vā tattha ādīnavadassanena bhāyitabbo, appahīnāsaṁvarānaṁ vā durupasaṅkamanato durāsadoti attho.",
  "tika-s0519t6:111": "Sacco ca so dhammo cāti saccadhammo. Tenāha ‘‘ekantanissaraṇabhāvenā’’tiādi.",
  "tika-s0519t6:112": "Ekāyanabhāvanti ekamaggabhāvaṁ, aññamaggabhāvanti attho.",
  "tika-s0519t6:113": "Dassanabhāgiyaṁ bhāvanābhāgiyanti nibbedhabhāgiyameva dvidhā vibhajitvā vuttanti āha ‘‘saṁkilesabhāgiyādīhi catūhi padehī’’ti. Sesattikānanti sattādhiṭṭhānattikādīnaṁ aṭṭhannaṁ tikānaṁ. Sesapadānañcāti saṁkilesabhāgiyañca vāsanābhāgiyañcātiādimissakapadānañca. Ca-saddena saṁkilesabhāgiyādipadāni ca saṅgaṇhāti. Lokiyattikasseva hi ‘‘sesapadānī’’ti vuttehi missakapadehi evaṁ saṁsandane nayadassanaṁ, itaresaṁ pana tikānaṁ saṁkilesabhāgiyādipadehi ceva sesapadehi ca saṁsandane idaṁ nayadassananti ‘‘vuttanayānusārena suviññeyya’’nti vuttaṁ. Samatikkamananti pahānaṁ. Satipi vāsanābhāgiyasaṁkilesabhāgiyadhammānaṁ lokiyabhāve purimehi pana pacchimā pahātabbā tadaṅgavasena, vikkhambhanavasena ca. Evaṁ pajahanasamatthatāya pahānanti vuttaṁ ‘‘vāsanābhāgiyaṁ suttaṁ saṁkilesabhāgiyassa samatikkamāya hotī’’ti. Saṁkilesadhammānaṁ samatikkamena adhigantabbā vodānadhammā viyāti yojanā. Bhāvanā nāma tividhā jhānabhāvanā, vipassanābhāvanā, maggabhāvanāti. Tāsu maggabhāvanāya gahitāya vipassanābhāvanā gahitā eva hotīti taṁ anāmasitvā itarā dve eva gahitā. Tathāpi ‘‘bhāvanābhāgiyassa suttassa paṭinissaggāyā’’ti vutte kiṁ sabbena sabbaṁ asekkhassa jhānabhāvanāpi paṭinissaṭṭhāti codanaṁ manasi katvā pāḷiyaṁ ‘‘asekkhabhāgiyaṁ suttaṁ diṭṭhadhammasukhavihārattha’’nti vuttanti dassento ‘‘asekkhadhammesu uppannesu maggabhāvanākiccaṁ nāma natthī’’ti vatvā ‘‘jhānabhāvanāpi diṭṭhadhammasukhavihāratthā evā’’ti āha.",
  "tika-s0519t6:114": "Ekaṁ eva bhavabījaṁ paṭisandhiviññāṇaṁ ekabījaṁ, taṁ assa atthīti ekabījī. Sandhāvitvā samāgantvā, nibbattanavasena upagantvāti attho. Saṁsaritvāti tasseva vevacanaṁ. Kulaṁ kulaṁ gacchatīti kolaṁkolo. Purimapade anunāsikalopaṁ akatvā niddeso.",
  "tika-s0519t6:115": "Tesaṁ sotāpannānaṁ. Etaṁ pabhedanti ekabījiādivibhāgaṁ. Purimabhavasiddhaṁ vivaṭṭūpanissayapuññakammaṁ idha pubbahetu nāma. Yo ‘‘katapuññatā’’ti vuccati, so paṭhamamagge sādhite caritatthatāya vipakkavipākaṁ viya kammaṁ uparimamaggānaṁ upanissayo na siyāti adhippāyenāha ‘‘upari…pe… āpajjatī’’ti. Tiṇṇaṁ maggānaṁ niratthakatā āpajjati paṭhamamaggeneva tehi kātabbakiccassa sādhitattā. Paṭhamamagge…pe… āpajjatīti anuppannassa atthakiriyāsambhavato. Evaṁ tiṇṇaṁ vādānaṁ yuttiabhāvaṁ dassetvā catutthavādo evettha yuttoti dassento āha ‘‘vipassanā…pe… yujjatī’’ti. ‘‘Sace hī’’tiādinā taṁ yuttiṁ vibhāveti. Vimuttiparipācanīyānaṁ dhammānaṁ paripakkatāya indriyānaṁ tikkhatāya ñāṇassa visadatāya vipassanāya balavabhāvo veditabbo. So hi vomissakanayena saṁsaraṇako idhādhippeto ‘‘deve ceva mānuse ca sandhāvitvā’’ti vuttattā. Idha kāmabhave ṭhito idhaṭṭhako. Manussadevalokūpapajjanato okārena vokiṇṇo. Ariyasāvakassa taṁtaṁsattanikāyupapatti tassa tassa sodhanasadisaṁ kilesamalādianatthāpanayanatoti āha ‘‘cha devaloke sodhetvā’’ti. ‘‘Akaniṭṭhe ṭhatvā’’ti etena heṭṭhābrahmalokasodhanaṁ vuttamevāti veditabbaṁ.",
  "tika-s0519t6:116": "Saddhaṁ dhuraṁ katvāti saddhaṁ dhuraṁ jeṭṭhakaṁ pubbaṅgamaṁ katvā. Saddhāya anussati paṭipatti, saddhaṁ vā pubbabhāgiyaṁ anussati, saddhāya vā anusaraṇasīloti saddhānusārī. Dhammānusārīti etthāpi eseva nayo. Dhammoti panettha paññā veditabbā. Saddahanto vimuttoti saddhāvimutto. Yadipi sabbathā avimutto, saddhāmattena pana vimuttoti attho. Saddhāya vā adhimuttoti saddhāvimutto. Vuttanayenāti uparimaggavipassanāya balavamandamandatarabhāvena. Diṭṭhiyā pattoti diṭṭhippatto, catusaccadassanasaṅkhātāya diṭṭhiyā nirodhappattoti attho. Diṭṭhantaṁ vā pattoti diṭṭhippatto, dassanasaṅkhātassa sotāpattimaggañāṇassa anantarappavattoti vuttaṁ hoti. Paṭhamaphalato paṭṭhāya hi yāva aggamaggā diṭṭhippattāti. Idanti yathāvuttasotāpannānaṁ saddhāvimuttadiṭṭhippattatāvacanaṁ . Aṭṭhannaṁ vimokkhānanti catasso rūpāvacarasamāpattiyo, catasso arūpāvacarasamāpattiyoti aṭṭha vimokkhā, tesaṁ.",
  "tika-s0519t6:117": "Phuṭṭhantaṁ sacchikarotīti kāyasakkhī, phuṭṭhānaṁ anto phuṭṭhanto, phuṭṭhānaṁ arūpajjhānānaṁ anantaro kāloti adhippāyo. Accantasaṁyoge cetaṁ upayogavacanaṁ, phuṭṭhānantarakālameva sacchikātabbaṁ sacchikarotīti vuttaṁ hoti, ‘‘visamaṁ candimasūriyā parivattantī’’tiādīsu (a. ni. 4.70) viya vā bhāvanapuṁsakanti etaṁ daṭṭhabbaṁ. Yo hi arūpajjhānena rūpakāyato, nāmakāyekadesato ca vikkhambhanavimokkhena vimutto, tena nirodhasaṅkhāto vimokkho ālocito pakāsito viya hoti, na kāyena sacchikato, nirodhaṁ pana ārammaṇaṁ katvā ekaccesu āsavesu khepitesu tena so sacchikato hoti. Tasmā so sacchikātabbaṁ nirodhaṁ yathāālocitaṁ nāmakāyena sacchikarotīti ‘‘kāyasakkhī’’ti vuccati, na tu vimutto ekaccānaṁ eva āsavānaṁ aparikkhīṇattā.",
  "tika-s0519t6:118": "Abhedenāti antarāparinibbāyiādibhedena vinā. ‘‘Abhedenā’’ti ca idaṁ ‘‘saddhāvimuttadiṭṭhippattakāyasakkhino’’ti idhāpi ānetvā yojetabbaṁ. Yatheva hi antarāparinibbāyiādibhedānāmasaneneva eko anāgāmī hoti, evaṁ yathāvuttabhedaāmasaneneva saddhāvimutto, diṭṭhippatto, kāyasakkhīti tayo anāgāmino honti. Ayañca anāgāmino tādisamavatthābhedaṁ gahetvā gaṇanā katāti veditabbaṁ. ‘‘Avihādīsū’’tiādi suviññeyyameva.",
  "tika-s0519t6:119": "Paññāya eva vimutto, na cetovimuttibhūtena sātisayena samādhināpīti paññāvimutto. Ubhatobhāgavimuttoti ubhohi bhāgehi ubhatobhāgato vimutto. Kilesānaṁ vikkhambhanasamucchinnehi rūpakāyanāmakāyato vimuttoti imamatthaṁ dassento ‘‘vikkhambhana…pe… vimutto nāmā’’ti āha. Arūpasamāpattiyā rūpakāyato, aggamaggena arūpakāyato vimuttaṁ. Yathāha –",
  "tika-s0519t6:120": "‘‘Idha, bhikkhave, ekacco puggalo ye te santā vimokkhā atikkamma rūpe āruppā, te kāyena phusitvā viharati, paññāya cassa disvā āsavā parikkhīṇā honti, ayaṁ vuccati, bhikkhave, puggalo ubhatobhāgavimutto’’ti (ma. ni. 2.182).",
  "tika-s0519t6:121": "Yaṁ pana mahānidānasutte ‘‘rūpī rūpāni passatī’’tiādike (dī. ni. 2.129) nirodhasamāpattiante aṭṭha vimokkhe vatvā –",
  "tika-s0519t6:122": "‘‘Yato kho, ānanda, bhikkhu ime aṭṭha vimokkhe anulomampi samāpajjati…pe… ayaṁ vuccatānanda, bhikkhu ubhatobhāgavimutto, imāya ca, ānanda, ubhatobhāgavimuttiyā aññā ubhatobhāgavimutti uttaritarā vā paṇītatarā vā natthī’’ti (dī. ni. 2.130) –",
  "tika-s0519t6:123": "Vuttaṁ, taṁ ubhatobhāgavimuttaseṭṭhavasena vuttaṁ. Tattha yasmā āruppasamāpattīsu ekāyapi rūpakāyo vikkhambhito eva nāma hoti, tasmā catunnaṁ āruppasamāpattīnaṁ, nirodhasamāpattiyā ca lābhīnaṁ vasena pañca ubhatobhāgavimuttā veditabbā. Esa nayo kāyasakkhimhipi. Aṭṭhavimokkhekadesepi hi aṭṭhavimokkhasamaññā yathā ‘‘loke sattā’’ti.",
  "tika-s0519t6:124": "Terasasu sīsesu palibodhasīsādīni, pavattasīsañca pariyādiyitabbāni, adhimokkhasīsādīni pariyādakāni, gocarasīsaṁ pariyādakaphalaṁ. Tañhi visayajjhattaṁ phalaṁ, vimokkho pariyādakassa maggassa, phalassa ca ārammaṇaṁ. Saṅkhārasīsaṁ saṅkhāravivekabhūto nirodhoti pariyādiyitabbānaṁ, pariyādakaphalānañca saha visayasaṁsiddhidassanena samasīsibhāvaṁ dassetuṁ paṭisambhidāyaṁ (paṭi. ma. 1.87) terasa sīsāni vuttāni. Idha pana ‘‘yassa puggalassa apubbaṁ acarimaṁ āsavapariyādānañca hoti jīvitapariyādānañcā’’ti (pu. pa. 16) puggalapaññattiyaṁ āgatattā tesu kilesapavattasīsānaṁ eva vasena yojanaṁ karonto ‘‘kilesasīsa’’ntiādimāha. Tattha pavattasīsampi maggo pavattito vuṭṭhahanto cutito uddhaṁ appavattikaraṇena yadipi pariyādiyati, yāva pana cuti, tāva pavattisambhavato ‘‘pavattasīsaṁ jīvitindriyaṁ cuticittaṁ pariyādiyatī’’ti āha.",
  "tika-s0519t6:125": "Kilesapariyādānena attano anantaraṁ viya nipphādetabbā, paccavekkhaṇavārā ca kilesapariyādānasseva vārāti vattabbataṁ arahanti. ‘‘Vimuttasmiṁ vimuttamiti ñāṇaṁ hotī’’ti (ma. ni. 1.78; saṁ. ni. 3.12, 14) hi vacanato paccavekkhaṇaparisamāpanena kilesapariyādānaṁ samāpitaṁ nāma hoti. Taṁ pana parisamāpanaṁ yadi cuticittena hoti, teneva jīvitaparisamāpanañca hotīti imāya vāracutisamatāya kilesapariyādānajīvitapariyādānānaṁ apubbācarimatā hotīti āha ‘‘vārasamatāyā’’ti. Bhavaṅgaṁ otaritvā parinibbāyatoti ettha parinibbānacittameva bhaṅgottaraṇabhāvena vuttanti daṭṭhabbaṁ.",
  "tika-s0519t6:126": "Caritanti caritā kāyavacīmanappavatti. Ettha ca yena rāgādhikabhāvena puggalo ‘‘rāgacarito’’ti lakkhīyati, tayidaṁ lakkhaṇaṁ. Tenāha ‘‘rāgajjhāsayo rāgādhikoti attho’’ti, tena appahīnabhāvena santāne thāmagatassa rāgassa balabhāvo lakkhīyatīti daṭṭhabbaṁ. Eseva nayo sesesupi.",
  "tika-s0519t6:127": "Sīlavantehīti ādisaddassa lopaṁ katvā niddeso katoti dassento āha ‘‘sīlavantādīhī’’ti. Ādisaddena dāyakādīnaṁ saṅgaho daṭṭhabbo.",
  "tika-s0519t6:128": "Ārammaṇabhūtāñeyyanti ārammaṇabhūtāva ñeyyaṁ.",
  "tika-s0519t6:129": "Puthujjanabhūmiādīsūti puthujjanasekkhāsekkhabhūmīsu. Tattha puthujjanabhūmivasena saṁvaro, sekkhabhūmivasena pahānabhāvanā, asekkhabhūmivasena sacchikiriyā, puthujjanabhūmisekkhabhūmivasena vā yathārahaṁ saṁvarapahānabhāvanā. Pubbabhāgiyā hi saṁvarapahānabhāvanā puthujjanassa sambhavanti, itarā sekkhassa, asekkhabhūmivasena sacchikiriyā. Nayato dassitanti ‘‘yaṁ, bhikkhave, mayā ‘idaṁ na kappatī’ti appaṭikkhittaṁ, taṁ ce kappiyaṁ anulometi, akappiyaṁ paṭibāhati, taṁ vo kappatī’’tiādinā (mahāva. 305) nayadassanavasena pakāsitaṁ. Sarāgādisaṁvattananti sarāgādibhāvāya saṁvattanaṁ.",
  "tika-s0519t6:130": "Aññamaññaṁ saṁsaggatoti ‘‘saṁkilesabhāgiyañca vāsanābhāgiyañcā’’tiādinā saṁkilesabhāgiyādīnaṁ padānaṁ aññamaññasaṁsaggato. Anekavidhoti dvādasavidho yāva dvānavutādhikacatusahassavidhopi anekappakāro. Lokiyasattādhiṭṭhānādisaṁsaggatoti ādisaddena lokiyaṁ ñāṇaṁ, lokuttaraṁ ñāṇaṁ, lokiyañca lokuttarañca ñāṇaṁ, lokiyaṁ ñeyyaṁ, lokuttaraṁ ñeyyaṁ, lokiyañca lokuttarañca ñeyyaṁ, lokiyaṁ ñāṇañca ñeyyañca, lokuttaraṁ ñāṇañca ñeyyañca, lokiyañca lokuttarañca ñāṇañca ñeyyañcātiādiko sambhavanto paṭṭhānabhedo saṅgahito. Ubhayatthāti saṁkilesabhāgiyādike, lokiyādike ca. Yathārahanti yo yo saṁsaggavasena yojanaṁ arahati, so so dhammo. Sambhavāvirodheneva hi yojanā. Na hi ‘‘lokiyaṁ nibbedhabhāgiya’’ntiādinā yojanā sambhavati.",
  "tika-s0519t6:131": "Tīsupiṭakesu labbhamānassāti tisso saṅgītiyo āruḷhe tepiṭake buddhavacane upalabbhamānassa vijjamānassa, etena na kevalaṁ saṅgaho eva yathāvuttabhedānaṁ paṭṭhānabhāgānaṁ niddhāraṇāya kāraṇaṁ, atha kho pāḷiyaṁ dassanañcāti vibhāveti. Tenāha ‘‘yaṁ dissati tāsu tāsu bhūmīsū’’ti. ‘‘Teneva hī’’tiādinā yathāvuttassa atthassa pāṭhānugamaṁ dasseti.",
  "tika-s0519t6:132": "Sāsanapaṭṭhānavāravaṇṇanā niṭṭhitā.",
  "tika-s0519t6:133": "Nigamanakathāvaṇṇanā",
  "tika-s0519t6:134": "Saddhammāvataraṭṭhāneti desantarato āgantvā saddhammassa avataraṇokāsabhūte saddhammassavanadhāraṇaparicayaparipucchāmanasikārabahulānaṁ nivāsaṭṭhānataṁ sandhāyetaṁ vuttaṁ, attano vā santāne pariyattisaddhammassa anuppavesanaṭṭhānatāya evaṁ vuttaṁ. Sesaṁ suviññeyyamevāti.",
  "tika-s0519t6:135": "Nettiaṭṭhakathāya līnatthavaṇṇanā niṭṭhitā.",
  "tika-s0519t6:136": "Nettippakaraṇa-ṭīkā niṭṭhitā."
}