{
  "tika-vin09t19:0": "Sekhiyakaṇḍaṁ",
  "tika-vin09t19:1": "1. Parimaṇḍalasikkhāpadavaṇṇanā",
  "tika-vin09t19:2": "‘‘Antaraghare’’ti visesetvā na vuttattā ‘‘ārāmepi antaragharepi sabbatthā’’ti vuttaṁ. Ārāmepīti buddhūpaṭṭhānādikālaṁ sandhāya vuttaṁ. Yathā ‘‘tatrime cattāro pārājikā dhammā uddesaṁ āgacchantī’’tiādinā tattha tattha paricchedo kato, evametthāpi ‘‘tatrime pañcasattati sekhiyā dhammā uddesaṁ āgacchantī’’ti kasmā paricchedo na katoti āha ‘‘ettha cā’’tiādi. Vattakkhandhake vuttavattānipīti āgantukāvāsikagamikānumodanabhattaggapiṇḍacārikāraññasenāsanajantāgharavaccakuṭiupajjhācariyasaddhivihārikaantevāsikavattāni. Idañca nidassanamattaṁ aññesampi khandhakavattānaṁ ettheva saṅgahassa icchitabbattā. Ayañhettha adhippāyo – sekhiyaggahaṇena cettha vattakkhandhakādīsu (cūḷava. 356 ādayo) āgatavattādīnampi gahaṇaṁ. Tepi hi sikkhitabbaṭṭhena ‘‘sekhiyā’’ti icchitā. Tasmā mātikāyaṁ pārājikādīnaṁ viya sekhiyānaṁ paricchedo na katoti. Na kevalaṁ vattakkhandhakādīsu (cūḷava. 356 ādayo) āgatavattādīnaṁ gahaṇatthamevāti āha ‘‘cārittavinayadassanatthañcā’’ti. Etthāpi paricchedo na katoti ānetvā yojetabbaṁ. Mātikāya ‘‘dukkaṭa’’nti avutte kathaṁ panettha dukkaṭanti veditabbanti āha ‘‘yo panā’’tiādi.",
  "tika-vin09t19:3": "Aṭṭhaṅgulamattanti pakataṅgulena aṭṭhaṅgulamattaṁ. Yo pana sukkhajaṅgho vā mahāpiṇḍikamaṁso vā hoti, tassa sāruppatthāya aṭṭhaṅgulādhikampi otāretvā nivāsetuṁ vaṭṭati.",
  "tika-vin09t19:4": "Pāsantanti pāsassa antaṁ, dasāmūlanti attho.",
  "tika-vin09t19:5": "Aparimaṇḍalaṁ nivāsessāmīti ‘‘purato vā pacchato vā olambetvā nivāsessāmī’’ti evaṁ asañcicca. Kiñcāpi parimaṇḍalaṁ nivāsetuṁ ajānantassa anāpatti, tathāpi nivāsanavattaṁ sādhukaṁ uggahetabbameva. Sañcicca anuggahaṇañhi anādariyaṁ siyāti āha ‘‘apica nivāsanavattaṁ uggahetabba’’nti.",
  "tika-vin09t19:6": "Parimaṇḍalasikkhāpadavaṇṇanā niṭṭhitā.",
  "tika-vin09t19:7": "2. Dutiyaparimaṇḍalasikkhāpadavaṇṇanā",
  "tika-vin09t19:8": "Paṭikkhittaṁgihipārutanti khuddakavatthukhandhake paṭikkhittaṁ gihipārutaṁ. Idāni ‘‘na, bhikkhave’’tiādinā (cūḷava. 280-281) saṅkhepena vuttamatthameva vitthāretvā dassetuṁ ‘‘tatthā’’tiādimāha. Yaṁ kiñci aññathā pārutanti sambandho. Tasmāti yasmā setapaṭapārutādi gihipārutaṁ nāma, tasmā. Setapaṭāti etasseva vivaraṇaṁ. Aḍḍhapālakanigaṇṭhāti aḍḍhaṁ pālentīti aḍḍhapālakā, aḍḍhapālakā ca te nigaṇṭhā cāti aḍḍhapālakanigaṇṭhā. Te hi upari ekameva setavatthaṁ upakacchake pavesetvā paridahanti, heṭṭhā naggāpi aḍḍhameva pālenti. Paribbājakāti gihibandhanaṁ pahāya pabbajjūpagatā. Uraṁ vivaritvāti hadayamajjhaṁ vivaritvā. Akkhitārakāmattanti akkhimattaṁ. Ārāme vāti buddhūpaṭṭhānādikālaṁ sandhāya vuttaṁ. Antaraghare vāti antare gharāni ettha, etassāti vā ‘‘antaraghara’’nti laddhanāme gāme.",
  "tika-vin09t19:9": "Dutiyaparimaṇḍalasikkhāpadavaṇṇanā niṭṭhitā.",
  "tika-vin09t19:10": "3-4. Suppaṭicchannasikkhāpadavaṇṇanā",
  "tika-vin09t19:11": "Suṭṭhu paṭicchannoti jattumpi urampi avivaritvā paṭicchādetabbaṭṭhāne paṭicchādanena paṭicchanno, na sīsapāruto. Tenāha ‘‘gaṇṭhikaṁ paṭimuñcitvā’’tiādi. Tattha gaṇṭhikaṁ paṭimuñcitvāti gaṇṭhikaṁ pāsake paṭimuñcitvā. Antaraghare vāti gocaragāme. Ekadivasampi vāsūpagatassa santikaṁ yathāsukhaṁ gantuṁ vaṭṭati, ko pana vādo catuppañcāhaṁ vāsamadhiṭṭhāya vasitabhikkhūnaṁ santikanti gaṇṭhipade likhitaṁ.",
  "tika-vin09t19:12": "Vāsūpagatassāti rattivāsatthāya upagatassa rattibhāge vā divasabhāge vā kāyaṁ vivaritvā nisīdato anāpatti.",
  "tika-vin09t19:13": "Suppaṭicchannasikkhāpadavaṇṇanā niṭṭhitā.",
  "tika-vin09t19:14": "5-6. Susaṁvutasikkhāpadavaṇṇanā",
  "tika-vin09t19:15": "Susaṁvutoti susaṁyato. Yathā panettha susaṁvuto nāma hoti, taṁ dassetuṁ ‘‘hatthaṁ vā’’tiādi vuttaṁ.",
  "tika-vin09t19:16": "Susaṁvutasikkhāpadavaṇṇanā niṭṭhitā.",
  "tika-vin09t19:17": "7-8. Okkhittacakkhusikkhāpadavaṇṇanā",
  "tika-vin09t19:18": "Kittakena pana okkhittacakkhu hotīti āha ‘‘yugamattaṁ bhūmibhāgaṁ pekkhamāno’’ti. Yugayuttako hi danto ājāneyyo yugamattaṁ pekkhati, purato catuhatthappamāṇaṁ bhūmibhāgaṁ, imināpi ettakaṁ pekkhantena gantabbaṁ. Yo anādariyaṁ paṭicca taṁ taṁ disābhāgaṁ pāsādaṁ kūṭāgāraṁ vīthiṁ olokento gacchati, āpatti dukkaṭassa. Hatthiassādiparissayābhāvanti parissayanaṭṭhena, abhibhavanaṭṭhena, viheṭhanaṭṭhena vā parissayo, hatthiassādiyeva parissayo hatthiassādiparissayo, tassābhāvaṁ, hatthiassādi upaddavābhāvanti attho. ‘‘Yathā ca ekasmiṁ ṭhāne ṭhatvā, evaṁ gacchantopi parissayābhāvaṁ oloketuṁ labhatiyeva, tathā gāme pūja’’nti (sārattha. ṭī. pācittiya 3.582) vadanti.",
  "tika-vin09t19:19": "Okkhittacakkhusikkhāpadavaṇṇanā niṭṭhitā.",
  "tika-vin09t19:20": "9-10. Ukkhittakāyasikkhāpadavaṇṇanā",
  "tika-vin09t19:21": "Antoindakhīlato paṭṭhāyāti parikkhittassa gāmassa antoummārato paṭṭhāya, aparikkhittassa pana dutiyaleḍḍupātato paṭṭhāya na evaṁ gantabbaṁ.",
  "tika-vin09t19:22": "Ukkhittakāyasikkhāpadavaṇṇanā niṭṭhitā.",
  "tika-vin09t19:23": "11-12. Ujjagghikasikkhāpadavaṇṇanā",
  "tika-vin09t19:24": "Hasanīyasmiṁvatthusminti nimittatthe bhummaṁ, hasitabbavatthukāraṇāti attho.",
  "tika-vin09t19:25": "Ujjagghikasikkhāpadavaṇṇanā niṭṭhitā.",
  "tika-vin09t19:26": "13-14. Uccasaddasikkhāpadavaṇṇanā",
  "tika-vin09t19:27": "Kittāvatā appasaddo hotīti āha ‘‘ayaṁ panetthā’’tiādi. Saddameva suṇātīti aparibyattakkharaṁ saddamattameva suṇāti. Tenāha ‘‘kathaṁ na vavatthapetī’’ti.",
  "tika-vin09t19:28": "Uccasaddasikkhāpadavaṇṇanā niṭṭhitā.",
  "tika-vin09t19:29": "15-20. Kāyappacālakādisikkhāpadavaṇṇanā",
  "tika-vin09t19:30": "‘‘Kāyādīni paggahetvā’’ti etasseva vivaraṇaṁ ‘‘niccalāni ujukāni ṭhapetvā’’ti gantabbañceva nisīditabbañcāti samena iriyāpathena gantabbañceva nisīditabbañca. Kāyappacālakādiyuttaṁ chakkaṁ.",
  "tika-vin09t19:31": "Kāyappacālakādisikkhāpadavaṇṇanā niṭṭhitā.",
  "tika-vin09t19:32": "26. Pallatthikasikkhāpadavaṇṇanā",
  "tika-vin09t19:33": "Dussapallatthikāyāti ettha āyogapallatthikāpi dussapallatthikāyeva.",
  "tika-vin09t19:34": "Pallatthikasikkhāpadavaṇṇanā niṭṭhitā.",
  "tika-vin09t19:35": "Chabbīsatisāruppasikkhāpadavaṇṇanā niṭṭhitā.",
  "tika-vin09t19:36": "27. Sakkaccapaṭiggahaṇasikkhāpadavaṇṇanā",
  "tika-vin09t19:37": "Satiṁupaṭṭhāpetvāti chaḍḍetukāmo viya ahutvā piṇḍapāte satiṁ upaṭṭhāpetvā, ‘‘piṇḍapātaṁ gaṇhissāmī’’ti satiṁ upaṭṭhāpetvā.",
  "tika-vin09t19:38": "Sakkaccapaṭiggahaṇasikkhāpadavaṇṇanā niṭṭhitā.",
  "tika-vin09t19:39": "28. Pattasaññīpaṭiggahaṇasikkhāpadavaṇṇanā",
  "tika-vin09t19:40": "Upanibaddhasaññīhutvāti piṇḍapātaṁ dente anādariyaṁ paṭicca tahaṁ tahaṁ anoloketvā patte ābhogasaññī hutvā.",
  "tika-vin09t19:41": "Pattasaññīpaṭiggahaṇasikkhāpadavaṇṇanā niṭṭhitā.",
  "tika-vin09t19:42": "29. Samasūpakapaṭiggahaṇasikkhāpadavaṇṇanā",
  "tika-vin09t19:43": "Samasūpakanti pamāṇayuttaṁ sūpavantaṁ katvā, bhāvanapuṁsakaniddeso cāyaṁ. Byañjanaṁ pana anādiyitvā atthamattameva dassetuṁ ‘‘samasūpako nāmā’’tiādi vuttaṁ. Sabbāpi sūpeyyabyañjanavikatīti oloṇisākasūpeyyamacchamaṁsarasādikā sabbāpi sūpeyyabyañjanavikati.",
  "tika-vin09t19:44": "Samasūpakapaṭiggahaṇasikkhāpadavaṇṇanā niṭṭhitā.",
  "tika-vin09t19:45": "30-32. Samatittikādisikkhāpadavaṇṇanā",
  "tika-vin09t19:46": "Samatittikanti bhāvanapuṁsakaniddeso, samatittikaṁ katvāti attho. Evamaññesupi īdisesu ṭhānesu attho daṭṭhabbo. Samapuṇṇanti (sārattha. ṭī. pācittiya 3.605) pattassa antomukhavaṭṭilekhāsamapuṇṇaṁ. Samabharitanti etthāpi eseva nayo. Tañca kho adhiṭṭhānupagapattasseva, netarassa. Tenāha ‘‘adhiṭṭhānupagapattassā’’tiādi. Racitanti kataṁ, pakkhittaṁ pūritanti attho. Yaṁ kiñci yāvakālikanti yāgubhattaphalāphalādiṁ yaṁ kiñci āmisajātikaṁ. Yattha katthacīti adhiṭṭhānupago vā hotu, anadhiṭṭhānupago vā yattha katthaci patte . Thūpīkatānīti thūpaṁ viya katāni, adhiṭṭhānupagassa pattassa antomukhavaṭṭilekhaṁ atikkamitvā katānīti attho. Idañca ‘‘yāmakālikādīnī’’ti imassa vasena vuttaṁ, ‘‘yāvakālika’’nti imassa pana vasena vacanabyattayaṁ katvā ‘‘thūpīkatampi vaṭṭatī’’ti yojetabbaṁ. Pi-saddena athūpīkatāni vaṭṭantīti ettha kathāva natthīti dasseti. Heṭṭhā orohatīti samantā okāsasabbhāvato cāliyamānaṁ heṭṭhā bhassati . Takkolavaṭaṁsakādayoti ettha matthake ṭhapitatakkolameva vaṭaṁsakasadisattā takkolavaṭaṁsakaṁ. Ādisaddena pupphavaṭaṁsakakaṭukaphalādivaṭaṁsakānaṁ (pāci. aṭṭha. 605) gahaṇaṁ, na taṁ thūpīkataṁ nāma hoti pāṭekkaṁ bhājanattā paṇṇādīnaṁ.",
  "tika-vin09t19:47": "Samatittikādisikkhāpadavaṇṇanā niṭṭhitā.",
  "tika-vin09t19:48": "33-34. Sapadānasikkhāpadavaṇṇanā",
  "tika-vin09t19:49": "Sapadānanti (sārattha. ṭī. pācittiya 3.608) ettha dānaṁ vuccati avakhaṇḍanaṁ, apetaṁ dānato apadānaṁ, anavakhaṇḍanti attho, saha apadānena sapadānaṁ, avakhaṇḍanavirahitaṁ, anupaṭipāṭiyāti vuttaṁ hoti. Tenāha ‘‘tattha tattha odhiṁ akatvā anupaṭipāṭiyā’’ti.",
  "tika-vin09t19:50": "Sapadānasikkhāpadavaṇṇanā niṭṭhitā.",
  "tika-vin09t19:51": "36. Odanappaṭicchādanasikkhāpadavaṇṇanā",
  "tika-vin09t19:52": "Māghātasamayādīsūti ettha yasmiṁ samaye ‘‘pāṇo na hantabbo’’ti rājāno bheriṁ carāpenti, ayaṁ māghātasamayo nāma. Byañjanaṁ paṭicchādetvā dentīti byañjanaṁ channaṁ katvā denti.",
  "tika-vin09t19:53": "Odanappaṭicchādanasikkhāpadavaṇṇanā niṭṭhitā.",
  "tika-vin09t19:54": "37. Sūpodanaviññattisikkhāpadavaṇṇanā",
  "tika-vin09t19:55": "Ekādasameti sūpodanaviññattiyaṁ. Ettha pana yassa mukhe pakkhipitvā vippaṭisāre uppanne puna uggiritukāmassāpi sace sahasā pavisati, ayaṁ asañcicca paribhuñjati nāma. Yo pana viññattampi aviññattampi ekasmiṁ ṭhāne ṭhitaṁ sahasā anupadhāretvā gahetvā bhuñjati, ayaṁ asatiyā bhuñjati nāma.",
  "tika-vin09t19:56": "Sūpodanaviññattisikkhāpadavaṇṇanā niṭṭhitā.",
  "tika-vin09t19:57": "38. Ujjhānasaññīsikkhāpadavaṇṇanā",
  "tika-vin09t19:58": "Ujjhāyati etenāti ujjhānaṁ, cittaṁ, tasmiṁ saññā ujjhānasaññāti āha ‘‘ujjhānasaññī’’tiādi. Olokentassāti paresaṁ pattaṁ olokentassa.",
  "tika-vin09t19:59": "Ujjhānasaññīsikkhāpadavaṇṇanā niṭṭhitā.",
  "tika-vin09t19:60": "39. Kabaḷasikkhāpadavaṇṇanā",
  "tika-vin09t19:61": "‘‘Mayūraṇḍaṁ atimahanta’’nti vacanato mayūraṇḍappamāṇopi kabaḷo na vaṭṭati. Keci pana ‘‘mayūraṇḍato mahantova na vaṭṭati, na mayūraṇḍappamāṇo’’tipi vadanti, taṁ na gahetabbaṁ. Kukkuṭaṇḍaṁ atikhuddakanti etthāpi eseva nayo, gilānassa pana atikhuddakaṁ kabaḷaṁ karotopi anāpatti.",
  "tika-vin09t19:62": "Kabaḷasikkhāpadavaṇṇanā niṭṭhitā.",
  "tika-vin09t19:63": "41-42. Anāhaṭasikkhāpadavaṇṇanā",
  "tika-vin09t19:64": "Sakalaṁ hatthanti sakalā aṅguliyo. Hatthasaddo cettha tadekadesesu aṅgulīsu daṭṭhabbo ‘‘hatthamuddā’’tiādīsu viya. Evañca katvā sabbaggahaṇaṁ samatthitaṁ hoti. Aññathā sakalaṁ hatthaṁ mukhe pavesetumasakkuṇeyyattā sabbaggahaṇamasamatthitameva siyā. Samudāye pavattassa ca vohārassa avayavepi pavattanato ekaṅgulimpi tato ekadesampi mukhe pakkhipituṁ na vaṭṭati.",
  "tika-vin09t19:65": "Anāhaṭasikkhāpadavaṇṇanā niṭṭhitā.",
  "tika-vin09t19:66": "43. Sakabaḷasikkhāpadavaṇṇanā",
  "tika-vin09t19:67": "Tattakesati vaṭṭatīti tattake mukhamhi sati kathetuṁ vaṭṭati.",
  "tika-vin09t19:68": "Sakabaḷasikkhāpadavaṇṇanā niṭṭhitā.",
  "tika-vin09t19:69": "50-51. Capucapukārakasikkhāpadavaṇṇanā",
  "tika-vin09t19:70": "‘‘Capucapū’’ti evaṁ saddaṁ katvāti ‘‘capu capū’’ti evaṁ anukaraṇasaddaṁ katvā. ‘‘Pañcavīsatimepi eseva nayo’’ti iminā ‘‘surusurukārakanti ‘surū surū’ti evaṁ saddaṁ katvā’’ti imamatthamatidisati.",
  "tika-vin09t19:71": "Capucapukārakasikkhāpadavaṇṇanā niṭṭhitā.",
  "tika-vin09t19:72": "Tiṁsabhojanappaṭisaṁyuttasikkhāpadavaṇṇanā niṭṭhitā.",
  "tika-vin09t19:73": "57. Chattapāṇisikkhāpadavaṇṇanā",
  "tika-vin09t19:74": "Yaṁ kiñci chattanti setacchattakilañjacchattapaṇṇacchattesu yaṁ kiñci chattaṁ. Yampi tatthajātakadaṇḍakena kataṁ ekapaṇṇacchattaṁ hoti, tampi chattameva. Yattha katthaci sarīrāvayaveti aṁsaūruādike yattha katthaci sarīrāvayaveti.",
  "tika-vin09t19:75": "Chattapāṇisikkhāpadavaṇṇanā niṭṭhitā.",
  "tika-vin09t19:76": "60. Āvudhapāṇisikkhāpadavaṇṇanā",
  "tika-vin09t19:77": "Sabbāpi dhanuvikatīti cāpakodaṇḍādibhedā sabbāpi dhanuvikati. Cāpoti (sārattha. ṭī. pācittiya 3.637) majjhe vaṅkā kājadaṇḍasadisā dhanuvikati. Kodaṇḍoti vaṭṭaladaṇḍā dhanuvikati. Paṭimukkanti pavesitaṁ laggitaṁ. Yāva na gaṇhātīti yāva hatthena na gaṇhāti, ayameva vā pāṭho. Tāva vaṭṭatīti tāva dhammaṁ desetuṁ vaṭṭati.",
  "tika-vin09t19:78": "Āvudhapāṇisikkhāpadavaṇṇanā niṭṭhitā.",
  "tika-vin09t19:79": "61-62. Pādukasikkhāpadavaṇṇanā",
  "tika-vin09t19:80": "Kevalaṁakkantassāti kevalaṁ pādukaṁ akkamitvā ṭhitassa. Paṭimukkassāti paṭimuñcitvā ṭhitassa. Tenāha ‘‘pavesetvā ṭhānavasenā’’ti.",
  "tika-vin09t19:81": "Pādukasikkhāpadavaṇṇanā niṭṭhitā.",
  "tika-vin09t19:82": "63. Yānasikkhāpadavaṇṇanā",
  "tika-vin09t19:83": "Yānagatassāti ‘‘yānaṁ nāma vayhaṁ, ratho, sakaṭaṁ, sandhamānikā, sivikā, pāṭaṅkī’’ti (pāci. 640, 1187) vuttaṁ yānaṁ upādāya antamaso hatthasaṅghāṭamhi gatassa. Tenāha ‘‘sacepi dvīhi janehī’’tiādi. Vayhādiketi ettha vayhanti upari maṇḍapasadisaṁ padaracchadanaṁ, sabbapāliguṇṭhimaṁ vā chādetvā kataṁ sakaṭavisesaṁ ‘‘vayha’’nti vadanti. Ādisaddena rathādīnaṁ gahaṇaṁ.",
  "tika-vin09t19:84": "Yānasikkhāpadavaṇṇanā niṭṭhitā.",
  "tika-vin09t19:85": "75. Udakeuccārasikkhāpadavaṇṇanā",
  "tika-vin09t19:86": "Pakiṇṇakanti vomissakanayaṁ. Sacittakanti (sārattha. ṭī. pācittiya 3.576) vatthuvijānanacittena, paṇṇattivijānanacittena ca sacittakaṁ. ‘‘Anādariyaṁ paṭiccā’’ti (pāci. 654) vuttattā yasmā anādariyavaseneva āpajjitabbato idaṁ sabbaṁ kevalaṁ akusalameva, tañca pakatiyā vajjaṁ, sañcicca vītikkamanañca domanassikasseva hoti, tasmā ‘‘lokavajjaṁ akusalacittaṁ dukkhavedana’’nti vuttaṁ. Sesesupi eseva nayo.",
  "tika-vin09t19:87": "Ekūnavīsatidhammadesanāpaṭisaṁyuttasikkhāpadavaṇṇanā niṭṭhitā.",
  "tika-vin09t19:88": "Iti kaṅkhāvitaraṇiyā pātimokkhavaṇṇanāya",
  "tika-vin09t19:89": "Vinayatthamañjūsāyaṁ līnatthappakāsaniyaṁ",
  "tika-vin09t19:90": "Sekhiyavaṇṇanā niṭṭhitā.",
  "tika-vin09t19:91": "Adhikaraṇasamathavaṇṇanā",
  "tika-vin09t19:92": "Gaṇanaparicchedoti saṅkhyāparicchedo. Adhikarīyanti etthāti adhikaraṇāni. Ke adhikarīyanti? Samathā. Kathaṁ adhikarīyanti? Samanavasena. Tasmā te tesaṁ samanavasena pavattantīti āha ‘‘adhikaraṇāni samentī’’tiādi. Uppannānaṁ uppannānanti uṭṭhitānaṁ uṭṭhitānaṁ. Kiñcāpi adhikaraṇaṭṭhena ekavidhaṁ, tathāpi vatthuvasena nānā hotīti ‘‘adhikaraṇāna’’nti bahuvacanaṁ kataṁ. Idāni tassa nānāttaṁ dassetvā vivarituṁ ‘‘vivādādhikaraṇa’’ntiādimāha. Vivādoyeva adhikaraṇaṁ vivādādhikaraṇaṁ. Esa nayo sesesupi. Samathatthanti samanatthaṁ.",
  "tika-vin09t19:93": "Adhikaraṇassa sammukhā vinayanato sammukhāvinayo. Dabbamallaputtattherasadisassa sativepullappattassa khīṇāsavasseva dātabbo vinayo sativinayo. Sammūḷhassa gaggabhikkhusadisassa ummattakassa dātabbo vinayo amūḷhavinayo. Paṭiññātena karaṇabhūtena karaṇaṁ paṭiññātakaraṇaṁ. Atha vā paṭiññāte āpannabhāvādike karaṇaṁ kiriyā, ‘‘āyatiṁ saṁvareyyāsī’’ti parivāsadānādivasena ca pavattaṁ vacīkammaṁ paṭiññātakaraṇaṁ. Yassā kiriyāya dhammavādino bahutarā, esā yebhuyyasikā nāma. Yo pāpussannatāya pāpiyo, puggalo, tassa upavāḷabhikkhusadisassa kattabbato tassapāpiyasikā, aluttasamāsoyaṁ. Tiṇavatthārakasadisattā tiṇavatthārako. Yathā (cūḷava. aṭṭha. 212) hi gūthaṁ vā muttaṁ vā ghaṭṭiyamānaṁ duggandhatāya bādhati, tiṇehi avattharitvā suppaṭicchāditassa panassa gandho na bādhati, evameva yaṁ adhikaraṇaṁ mūlānumūlaṁ gantvā vūpasamiyamānaṁ kakkhaḷattāya vāḷattāya bhedāya saṁvattati, taṁ iminā kammena vūpasantaṁ gūthaṁ viya tiṇavatthārakena paṭicchannaṁ suvūpasantaṁ hoti. Tena vuttaṁ ‘‘tiṇavatthārakasadisattā tiṇavatthārako’’ti.",
  "tika-vin09t19:94": "Tatrāti tesu sattasu adhikaraṇasamathesu. ‘‘Aṭṭhārasahi vatthūhī’’ti lakkhaṇavacanametaṁ ‘‘yadi me byādhikā bhaveyyuṁ, dātabbamidamosadha’’ntiādinā (saṁ. ni. ṭī. 2.3.39-42) viya. Tasmā tesu aññatarena vivadantā aṭṭhārasahi vatthūhi vivadantīti vuccati. Vivādoti vipaccanīkavādo. Upavadanāti akkoso. Codanāti anuyogo. Dveti thullaccayadubbhāsitāpattiyo dve. Catunnaṁ kammānaṁ karaṇanti catunnaṁ kammānaṁ antare yassa kassaci kammassa karaṇaṁ.",
  "tika-vin09t19:95": "Evaṁ adhikaraṇāni dassetvā idāni tesu idaṁ adhikaraṇaṁ ettakehi samathehi sammatīti dassetuṁ ‘‘tatthā’’tiādi vuttaṁ. Yasmiṁ vihāre uppannaṁ , tasmiṁyeva vā sammatīti sambandho. Evaṁ sesesupi. Tattha yasmiṁ vihāre uppannanti ‘‘yasmiṁ vihāre mayhaṁ iminā patto gahito, cīvaraṁ gahita’’ntiādinā (pari. aṭṭha. 341) nayena pattacīvarādīnaṁ atthāya vivādādhikaraṇaṁ uppannaṁ hoti. Tasmiṁyeva vā sammatīti tasmiṁ vihāreyeva āvāsikehi sannipatitvā ‘‘alaṁ, āvuso’’ti atthapaccatthike saññāpetvā pāḷimuttakavinicchayeneva vūpasamentehi sammati. Sace pana taṁ adhikaraṇaṁ nevāsikā vūpasametuṁ na sakkonti, athañño vinayadharo āgantvā ‘‘kiṁ, āvuso, imasmiṁ vihāre uposatho vā pavāraṇā vā ṭhitā’’ti pucchati, tehi ca tasmiṁ kāraṇe kathite taṁ adhikaraṇaṁ khandhakato ca parivārato ca suttena vinicchinitvā vūpasameti. Evampi etasmiṁyeva sammatīti daṭṭhabbaṁ.",
  "tika-vin09t19:96": "Aññattha vūpasametuṁ gacchantānaṁ antarāmagge vā sammatīti ‘‘na mayaṁ etassa vinicchaye tiṭṭhāma, nāyaṁ vinaye kusalo, amukasmiṁ nāma gāme vinayadharā therā vasanti, tattha gantvā vinicchinissāmā’’ti gacchantānaṁ antarāmagge vā kāraṇaṁ sallakkhetvā aññamaññaṁ saññāpentehi, aññehi vā te bhikkhū nijjhāpentehi sammati. Na heva kho pana aññamaññasaññattiyā vā sabhāgabhikkhunijjhāpanena vā vūpasantaṁ hoti, apica kho paṭipathaṁ āgacchanto eko vinayadharo disvā ‘‘katthāvuso, gacchathā’’ti pucchitvā ‘‘amukaṁ nāma gāmaṁ iminā nāma karaṇenā’’ti vutte ‘‘alaṁ, āvuso, kiṁ tattha gatenā’’ti tattheva dhammena vinayena taṁ adhikaraṇaṁ vūpasameti. Evampi antarāmagge vūpasammati nāma.",
  "tika-vin09t19:97": "Yattha gantvā saṅghassa niyyātitaṁ, tattha saṅghena vāti sace pana ‘‘alaṁ, āvuso, kiṁ tattha gatenā’’ti vuccamānāpi ‘‘mayaṁ tattheva gantvā vinicchayaṁ pāpessāmā’’ti (pari. aṭṭha. 341) vinayadharassa vacanaṁ anādiyitvā yattha gantvā sabhāgabhikkhusaṅghassa adhikaraṇaṁ niyyātitaṁ, tattha saṅghena ‘‘alaṁ, āvuso, saṅghasannipātaṁ nāma garuka’’nti tattheva nisīditvā vinicchitaṁ sammati. Na heva kho pana sabhāgabhikkhūnaṁ saññattiyā vūpasantaṁ hoti, apica kho saṅghaṁ sannipātetvā ārocitaṁ saṅghamajjhe vinayadharā vūpasamenti. Evampi tattha saṅghena vinicchitaṁ sammati nāma.",
  "tika-vin09t19:98": "Ubbāhikāyasammatapuggalehi vā vinicchitanti apaloketvā vā khandhake vuttāya vā ñattidutiyakammavācāya sammatehi puggalehi visuṁ vā nisīditvā, tassāyeva vā parisāya ‘‘aññena na kiñci kathetabba’’nti (cūḷava. aṭṭha. 231) sāvetvā vinicchitaṁ. Ayanti ayaṁ yathāvuttā catubbidhā sammukhatā.",
  "tika-vin09t19:99": "Kārakasaṅghassāti vūpasametuṁ sannipatitassa kārakasaṅghassa. Saṅghasāmaggivasena sammukhībhāvoti ‘‘yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā na paṭikkosantī’’ti (cūḷava. 228) evaṁ vuttasaṅghasāmaggivasena sammukhībhāvo, etena yathā tathā padhānakārakapuggalānaṁ sammukhatāmattaṁ saṅghasammukhatā nāma na hotīti dasseti. Bhūtatāti tacchatā. Saccapariyāyo hi idha dhammasaddo ‘‘dhammavādī’’tiādīsu (dī. ni. 1.9, 194) viya. Vineti etenāti vinayo, tassa tassa adhikaraṇassa vūpasamanāya bhagavatā vuttavidhi, tassa vinayassa sammukhatā vinayasammukhatā. Tenāha ‘‘yathā taṁ…pe… vinayasammukhatā’’ti. Yenāti yena puggalena. Atthapaccatthikānanti (sārattha. ṭī. cūḷavagga 3.228) vivādavatthusaṅkhāte atthe paccatthikānaṁ. Saṅghasammukhatā parihāyati sammatapuggaleheva vūpasamanato.",
  "tika-vin09t19:100": "Nanti vivādādhikaraṇaṁ. Pañcaṅgasamannāgatanti (cūḷava. 234) ‘‘na chandāgatiṁ gacchati, na dosāgatiṁ gacchati, na mohāgatiṁ gacchati, na bhayāgatiṁ gacchati, gahitāgahitaṁ jānātī’’ti vuttehi pañcahaṅgehi samannāgataṁ. Gūḷhakavivaṭakasakaṇṇajappakesu tīsu salākaggāhesūti ‘‘anujānāmi, bhikkhave, tesaṁ bhikkhūnaṁ saññattiyā tayo salākaggāhake gūḷhakaṁ, vivaṭakaṁ, sakaṇṇajappaka’’nti (cūḷava. 235) samathakkhandhake vuttesu tīsu salākaggāhesu. Salākaṁ gāhetvāti dhammavādīnañca adhammavādīnañca salākāyo nimittasaññaṁ āropetvā cīvarabhoge katvā samathakkhandhake vuttanayena gāhāpetvā. Evañhi tattha vuttaṁ –",
  "tika-vin09t19:101": "‘‘Kathañca, bhikkhave, gūḷhako salākaggāho hoti? Tena salākaggāhāpakena bhikkhunā salākāyo vaṇṇāvaṇṇāyo katvā ekameko bhikkhu upasaṅkamitvā evamassa vacanīyo ‘ayaṁ evaṁvādissa salākā, ayaṁ evaṁvādissa salākā, yaṁ icchasi, taṁ gaṇhāhī’ti. Gahite vattabbo ‘mā ca kassaci dassehī’ti. Sace jānāti ‘adhammavādī bahutarā’ti, ‘duggaho’ti paccukkaḍḍhitabbaṁ. Sace jānāti ‘dhammavādī bahutarā’ti , ‘suggaho’ti sāvetabbaṁ. Evaṁ kho, bhikkhave, gūḷhako salākaggāho hoti.",
  "tika-vin09t19:102": "‘‘Kathañca, bhikkhave, vivaṭako salākaggāho hoti? Sace jānāti ‘dhammavādī bahutarā’ti, vissaṭṭheneva vivaṭena gāhetabbo. Evaṁ kho, bhikkhave, vivaṭako salākaggāho hoti.",
  "tika-vin09t19:103": "‘‘Kathañca, bhikkhave, sakaṇṇajappako salākaggāho hoti? Tena salākaggāhāpakena bhikkhunā ekamekassa bhikkhuno upakaṇṇake ārocetabbaṁ ‘ayaṁ evaṁvādissa salākā, ayaṁ evavādissa salākā, yaṁ icchasi, taṁ gaṇhāhī’ti. Gahite vattabbo ‘mā ca kassaci ārocehī’ti. Sace jānāti ‘adhammavādī bahutarā’ti, ‘duggaho’ti paccukkaḍḍhitabbaṁ. Sace jānāti ‘dhammavādī bahutarā’ti, ‘suggaho’ti sāvetabbaṁ. Evaṁ kho, bhikkhave, sakaṇṇajappako salākaggāho hotī’’ti.",
  "tika-vin09t19:104": "Ettha ca alajjussannāya (cūḷava. aṭṭha. 235) parisāya gūḷhako salākaggāho kātabbo, lajjussannāya vivaṭako, bālussannāya sakaṇṇajappakoti veditabbo. Dhammavādīnaṁ yebhuyyatāyāti dhammavādīnaṁ ekenapi adhikatāya, ko pana vādo dvīhi tīhi.",
  "tika-vin09t19:105": "‘‘Catūhi samathehi sammatī’’ti idaṁ sabbasaṅgāhakavasena vuttaṁ, tattha pana dvīhi eva vūpasamanaṁ daṭṭhabbaṁ. Evaṁ vinicchitanti sace āpatti natthi, ubho khamāpetvā, atha atthi, āpattiṁ dassetvā ropanavasena vinicchitaṁ. Paṭikammaṁ pana āpattādhikaraṇasamathe parato āgamissatīti. Na samaṇasāruppaṁ assāmaṇakaṁ, samaṇehi akattabbaṁ, tasmiṁ. Ajjhācāre vītikkame sati.",
  "tika-vin09t19:106": "Pārājikasāmantenavāti dukkaṭena vā thullaccayena vā. Methunadhamme hi pārājikasāmantā nāma dukkaṭaṁ hoti, adinnādānādīsu thullaccayaṁ. Paṭicaratoti paṭicchādentassa. Acchinnamūlo bhavissatīti pārājikaṁ anāpanno bhavissati, sīlavā bhavissatīti vuttaṁ hoti. Sammā vattitvāti vattaṁ pūretvā. Osāraṇaṁ labhissatīti kammappaṭippassaddhiṁ labhissati.",
  "tika-vin09t19:107": "Tassāti āpattādhikaraṇassa. Sammukhāvinayeneva vūpasamo natthi paṭiññāya, tathārūpāya khantiyā vā vinā avūpasamanato. Yā pana paṭiññāti sambandho.",
  "tika-vin09t19:108": "Etthāti āpattidesanāyaṁ. Siyāti avassaṁ. Kakkhaḷattāya vāḷattāyāti kakkhaḷabhāvāya ceva vāḷabhāvāya ca. Thullavajjanti pārājikañceva saṅghādisesañca. Gihippaṭisaṁyuttanti gihīnaṁ hīnena khuṁsanavambhanadhammikappaṭissavesu āpannaṁ āpattiṁ.",
  "tika-vin09t19:109": "Yathānurūpanti ‘‘dvīhi samathehi, tīhi, catūhi, ekenā’’ti evaṁ vuttanayeneva yathānurūpaṁ. Etthāti imasmiṁ samathādhikāre. Vinicchayanayoti vinicchayanayamattaṁ. Tenāha ‘‘vitthāro panā’’tiādi. Assāti vitthārassa. Samantapāsādikāyaṁ vuttoti samantapāsādikāya nāma vinayaṭṭhakathāyaṁ vutto. Tasmā tattha vuttanayeneva veditabboti adhippāyo.",
  "tika-vin09t19:110": "Ettakanti etaṁparamaṁ, na ito bhiyyo.",
  "tika-vin09t19:111": "Adhikaraṇasamathavaṇṇanā niṭṭhitā.",
  "tika-vin09t19:112": "Iti kaṅkhāvitaraṇiyā pātimokkhavaṇṇanāya",
  "tika-vin09t19:113": "Vinayatthamañjūsāyaṁ līnatthappakāsaniyaṁ",
  "tika-vin09t19:114": "Bhikkhupātimokkhavaṇṇanā niṭṭhitā.",
  "tika-vin09t19:115": " Namo tassa bhagavato arahato sammāsambuddhassa"
}