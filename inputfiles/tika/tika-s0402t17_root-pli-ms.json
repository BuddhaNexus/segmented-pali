{
  "tika-s0402t17:0": "3. Vinayapeyyālaṁ",
  "tika-s0402t17:1": "201.Atthavaseti vuddhivisese ānisaṁsavisese. Tesaṁ pana sikkhāpadapaññattikāraṇattā āha ‘‘dve kāraṇāni sandhāyā’’ti. Atthoyeva vā atthavaso, dve atthe dve kāraṇānīti vuttaṁ hoti. Atha vā attho phalaṁ tadadhīnavuttitāya vaso etassāti atthavaso, kāraṇanti evampettha attho daṭṭhabbo. Yathā ‘‘anabhijjhā dhammapada’’nti vutte anabhijjhā eko dhammakoṭṭhāsoti attho hoti. Evamidhāpi sikkhāpadanti sikkhākoṭṭhāso sikkhāya eko padesoti ayamettha attho daṭṭhabboti āha ‘‘sikkhāpadaṁ paññattanti sikkhākoṭṭhāso ṭhapito’’ti.",
  "tika-s0402t17:2": "Saṅghasuṭṭhu nāma saṅghassa suṭṭhubhāvo ‘‘suṭṭhu devā’’ti (pārā. aṭṭha. 39) āgataṭṭhāne viya ‘‘suṭṭhu, bhante’’ti vacanasampaṭicchanabhāvo. Tenāha ‘‘saṅghasuṭṭhutāyāti saṅghassa suṭṭhubhāvāyā’’tiādi. Dummaṅkūnaṁ puggalānaṁ niggahāyāti dummaṅkū nāma dussīlapuggalā. Ye maṅkutaṁ āpādiyamānāpi dukkhena āpajjanti, vītikkamaṁ karontā vā katvā vā na lajjanti, tesaṁ niggahatthāya. Te hi sikkhāpade asati ‘‘kiṁ tumhehi diṭṭhaṁ, kiṁ sutaṁ, kiṁ amhehi kataṁ, katarasmiṁ vatthusmiṁ katamaṁ āpattiṁ ropetvā amhe niggaṇhathā’’ti saṅghaṁ viheṭhessanti, sikkhāpade pana sati tesaṁ saṅgho sikkhāpadaṁ dassetvā dhammena vinayena satthusāsanena niggahessati. Tena vuttaṁ ‘‘dummaṅkūnaṁ puggalānaṁ niggahāyā’’ti.",
  "tika-s0402t17:3": "Pesalānaṁ bhikkhūnaṁ phāsuvihārāyāti pesalānaṁ piyasīlānaṁ bhikkhūnaṁ phāsuvihāratthāya. Piyasīlā hi bhikkhū kattabbākattabbaṁ sāvajjānavajjaṁ velaṁ mariyādaṁ ajānantā sikkhattayapāripūriyā ghaṭamānā kilamanti, ubbāḷhā honti, kattabbākattabbaṁ pana sāvajjānavajjaṁ velaṁ mariyādañca ñatvā sikkhattayapāripūriyā ghaṭentā na kilamanti, na ubbāḷhā honti. Tena tesaṁ sikkhāpadappaññāpanā phāsuvihārāya saṁvattati. Yo vā dummaṅkūnaṁ puggalānaṁ niggaho, sveva etesaṁ phāsuvihāro. Dussīlapuggale nissāya hi uposatho na tiṭṭhati, pavāraṇā na tiṭṭhati, saṅghakammāni nappavattanti, sāmaggī na hoti, bhikkhū anekaggā uddesaparipucchākammaṭṭhānādīni anuyuñjituṁ na sakkonti. Dussīlesu pana niggahitesu sabbopi ayaṁ upaddavo na hoti, tato pesalā bhikkhū phāsu viharanti. Evaṁ ‘‘pesalānaṁ bhikkhūnaṁ phāsuvihārāyā’’ti ettha dvidhā attho veditabbo.",
  "tika-s0402t17:4": "‘‘Na vo ahaṁ, cunda, diṭṭhadhammikānaṁyeva āsavānaṁ saṁvarāya dhammaṁ desemī’’ti (dī. ni. 3.182) ettha vivādamūlabhūtā kilesā āsavāti āgatā.",
  "tika-s0402t17:5": "‘‘Yena devūpapatyassa, gandhabbo vā vihaṅgamo;",
  "tika-s0402t17:6": "Yakkhattaṁ yena gaccheyyaṁ, manussattañca abbaje;",
  "tika-s0402t17:7": "Te mayhaṁ āsavā khīṇā, viddhastā vinaḷīkatā’’ti. (a. ni. 4.36) –",
  "tika-s0402t17:8": "Ettha tebhūmakaṁ kammaṁ avasesā ca akusalā dhammā. Idha pana parūpavādavippaṭisāravadhabandhanādayo ceva apāyadukkhabhūtā ca nānappakārā upaddavā āsavāti āha – ‘‘diṭṭhadhamme imasmiṁyeva attabhāve vītikkamapaccayā paṭiladdhabbāna’’ntiādi. Yadi hi bhagavā sikkhāpadaṁ na paññāpeyya, tato asaddhammappaṭisevanaadinnādānapāṇātipātādihetu ye uppajjeyyuṁ parūpavādādayo diṭṭhadhammikā nānappakārā anatthā, ye ca tannimittameva nirayādīsu nibbattassa paññavidhabandhanakammakāraṇādivasena mahādukkhānubhavanappakārā anatthā, te sandhāya idaṁ vuttaṁ ‘‘diṭṭhadhammikānaṁ āsavānaṁ saṁvarāya samparāyikānaṁ āsavānaṁ paṭighātāyā’’ti. Diṭṭhadhammo vuccati paccakkho attabhāvo, tattha bhavā diṭṭhadhammikā. Samparetabbato pecca gantabbato samparāyo, paraloko, tattha bhavā samparāyikā.",
  "tika-s0402t17:9": "Akusalaverānanti pāṇātipātādipañcaduccaritānaṁ. Tāni verakāraṇattā ‘‘verānī’’ti vuccanti, puggalesu pana uppajjamānāni verāni. Te eva vā dukkhadhammāti heṭṭhā vuttā vadhabandhanādayo. Tesaṁ pakkhupacchedanatthāyāti tesaṁ pāpicchānaṁ pakkhupacchedāya gaṇabhojanasadisaṁ sikkhāpadaṁ paññattaṁ. Paṇḍitamanussānanti lokiyaparikkhakajanānaṁ. Te hi sikkhāpadapaññattiyā sati sikkhāpadapaññattiṁ ñatvā vā yathāpaññattaṁ paṭipajjamāne bhikkhū disvā vā – ‘‘yāni vata loke mahājanassa rajjanadussanamuyhanaṭṭhānāni, tehi ime samaṇā sakyaputtiyā ārakā viharanti, dukkaraṁ vata karonti, bhāriyaṁ vata karontī’’ti pasādaṁ āpajjanti vinayapiṭake potthakaṁ disvā micchādiṭṭhikatavedibrāhmaṇo viya. Uparūparipasādabhāvāyāti bhiyyo bhiyyo pasāduppādanatthaṁ. Yepi hi sāsane pasannā kulaputtā, tepi sikkhāpadapaññattiṁ vā ñatvā yathāpaññattaṁ paṭipajjamāne bhikkhū vā disvā ‘‘aho, ayyā, dukkarakārino, ye yāvajīvaṁ ekabhattaṁ brahmacariyaṁ vinayasaṁvaraṁ anupālentī’’ti bhiyyo bhiyyo pasīdanti.",
  "tika-s0402t17:10": "Saddhammassaciraṭṭhitatthanti pariyattisaddhammo, paṭipattisaddhammo, adhigamasaddhammoti tividhassapi saddhammassa ciraṭṭhitatthaṁ. Tattha piṭakattayasaṅgahitaṁ sabbampi buddhavacanaṁ pariyattisaddhammo nāma. Terasa dhutaguṇā, cuddasa khandhakavattāni, dveasīti mahāvattāni, sīlasamādhivipassanāti ayaṁ paṭipattisaddhammo nāma. Cattāro ariyamaggā cattāri ca sāmaññaphalāni nibbānañcāti ayaṁ adhigamasaddhammo nāma. So sabbo yasmā sikkhāpadapaññattiyā sati bhikkhū sikkhāpadañca tassa vibhaṅgañca tadatthajotanatthaṁ aññañca buddhavacanaṁ pariyāpuṇanti, yathāpaññattañca paṭipajjamānā paṭipattiṁ pūretvā paṭipattiyā adhigantabbaṁ lokuttaradhammaṁ adhigacchanti, tasmā sikkhāpadapaññattiyā ciraṭṭhitiko hoti.",
  "tika-s0402t17:11": "Pañcavidhassapivinayassāti tadaṅgavinayādivasena pañcappakārassa vinayassa. Vinayaṭṭhakathāyaṁ (pārā. aṭṭha. 39) pana sikkhāpadapaññattiyā sati saṁvaravinayo ca pahānavinayo ca samathavinayo ca paññattivinayo cāti catubbidhopi vinayo anuggahito hoti upatthambhito supatthambhito. Tena vuttaṁ ‘‘vinayānuggahāyā’’ti. Tattha saṁvaravinayoti sīlasaṁvaro, satisaṁvaro, ñāṇasaṁvaro, khantisaṁvaro, vīriyasaṁvaroti pañcavidhopi saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato saṁvaro, vinayanato vinayoti vuccati. Pahānavinayoti tadaṅgappahānaṁ, vikkhambhanappahānaṁ, samucchedappahānaṁ, paṭippassaddhippahānaṁ, nissaraṇappahānanti pañcavidhampi pahānaṁ yasmā cāgaṭṭhena pahānaṁ, vinayanaṭṭhena vinayo, tasmā pahānavinayoti vuccati. Samathavinayoti satta adhikaraṇasamathā. Paññattivinayoti sikkhāpadameva. Sikkhāpadapaññattiyā hi vijjamānāya eva sikkhāpadasambhavato sikkhāpadasaṅkhāto paññattivinayoti sikkhāpadapaññattiyā anuggahito hoti.",
  "tika-s0402t17:12": "202-230.Bhikkhūnaṁ pañcāti nidānapārājikasaṅghādisesāniyatavitthāruddesavasena pañca bhikkhūnaṁ uddesā. Bhikkhunīnaṁ cattāroti bhikkhūnaṁ vuttesu aniyatuddesaṁ ṭhapetvā avasesā cattāro.",
  "tika-s0402t17:13": "Ehibhikkhūpasampadāti ‘‘ehi bhikkhū’’ti vacanamattena paññattaupasampadā. Bhagavā hi ehibhikkhubhāvāya upanissayasampannaṁ puggalaṁ disvā rattapaṁsukūlantarato suvaṇṇavaṇṇaṁ dakkhiṇahatthaṁ nīharitvā brahmaghosaṁ nicchārento ‘‘ehi bhikkhu, cara brahmacariyaṁ sammā dukkhassa antakiriyāyā’’ti vadati. Tassa saheva bhagavato vacanena gihiliṅgaṁ antaradhāyati, pabbajjā ca upasampadā ca ruhati, bhaṇḍu kāsāvavasano hoti – ekaṁ nivāsetvā ekaṁ pārupitvā ekaṁ aṁse ṭhapetvā vāmaaṁsakūṭe āsattanīluppalavaṇṇamattikāpatto.",
  "tika-s0402t17:14": "‘‘Ticīvarañca patto ca, vāsi sūci ca bandhanaṁ;",
  "tika-s0402t17:15": "Parissāvanena aṭṭhete, yuttayogassa bhikkhuno’’ti. (dī. ni. aṭṭha. 1.215; ma. ni. aṭṭha. 1.294; 2.349; a. ni. aṭṭha. 2.4.198; pārā. aṭṭha. 45 padabhājanīyavaṇṇanā; apa. aṭṭha. 1.avidūrenidānakathā; bu. vaṁ. aṭṭha. 27.avidūrenidānakathā; jā. aṭṭha. 1.avidūrenidānakathā; mahāni. aṭṭha. 206) –",
  "tika-s0402t17:16": "Evaṁ vuttehi aṭṭhahi parikkhārehi sarīre paṭimukkehiyeva vassasatikatthero viya iriyāpathasampanno buddhācariyako buddhupajjhāyako sammāsambuddhaṁ vandamānoyeva tiṭṭhati.",
  "tika-s0402t17:17": "Saraṇagamanūpasampadāti ‘‘buddhaṁ saraṇaṁ gacchāmī’’tiādinā nayena tikkhattuṁ vācaṁ bhinditvā vuttehi tīhi saraṇagamanehi anuññātaupasampadā. Ovādūpasampadāti ovādappaṭiggahaṇaupasampadā. Sā ca ‘‘tasmātiha te, kassapa, evaṁ sikkhitabbaṁ ‘tibbaṁ me hirottappaṁ, paccupaṭṭhitaṁ bhavissati theresu navesu majjhimesū’ti. Evañhi te, kassapa, sikkhitabbaṁ. Tasmātiha te, kassapa, evaṁ sikkhitabbaṁ ‘yaṁ kiñci dhammaṁ suṇissāmi kusalūpasaṁhitaṁ, sabbaṁ taṁ aṭṭhiṁ katvā manasi karitvā sabbacetasā samannāharitvā ohitasoto dhammaṁ suṇissāmī’ti, evañhi te, kassapa, sikkhitabbaṁ. Tasmātiha te, kassapa, evaṁ sikkhitabbaṁ ‘sātasahagatā ca me kāyagatāsati na vijahissatī’ti, evañhi te, kassapa, sikkhitabba’’nti (saṁ. ni. 2.154) iminā ovādappaṭiggahaṇena mahākassapattherassa anuññātaupasampadā.",
  "tika-s0402t17:18": "Pañhabyākaraṇūpasampadā nāma sopākassa anuññātaupasampadā. Bhagavā kira pubbārāme anucaṅkamantaṁ sopākasāmaṇeraṁ ‘‘uddhumātakasaññāti vā, sopāka, rūpasaññāti vā ime dhammā nānatthā nānābyañjanā, udāhu ekatthā byañjanameva nāna’’nti dasa asubhanissite pañhe pucchi. So byākāsi. Bhagavā tassa sādhukāraṁ datvā ‘‘kativassosi, tvaṁ sopākā’’ti pucchi. Sattavassohaṁ bhagavāti. Sopāka, tvaṁ mama sabbaññutaññāṇena saddhiṁ saṁsanditvā pañhe byākāsīti āraddhacitto upasampadaṁ anujāni. Ayaṁ pañhabyākaraṇūpasampadā.",
  "tika-s0402t17:19": "Ñatticatutthaupasampadā nāma bhikkhūnaṁ etarahi upasampadā. Garudhammūpasampadāti garudhammappaṭiggahaṇena upasampadā. Sā ca mahāpajāpatiyā aṭṭhagarudhammappaṭiggahaṇena anuññātā . Ubhatosaṅghe upasampadā nāma bhikkhuniyā bhikkhunisaṅghato ñatticatutthena, bhikkhusaṅghato ñatticatutthenāti imehi dvīhi kammehi anuññātā aṭṭhavācikūpasampadā. Dūtena upasampadā nāma aḍḍhakāsiyā gaṇikāya anuññātā upasampadā.",
  "tika-s0402t17:20": "Ñattikammaṁnava ṭhānāni gacchatīti katamāni nava ṭhānāni gacchati? Osāraṇaṁ, nissāraṇaṁ, uposatho, pavāraṇā, sammuti, dānaṁ, paṭiggahaṁ, paccukkaḍḍhanaṁ, kammalakkhaṇaññeva navamanti evaṁ vuttāni nava ṭhānāni gacchati. Tattha ‘‘suṇātu me, bhante, saṅgho, itthannāmo itthannāmassa āyasmato upasampadāpekkho, anusiṭṭho so mayā, yadi saṅghassa pattakallaṁ, itthannāmo āgaccheyya, āgacchāhīti vattabbo’’ti (mahāva. 126) evaṁ upasampadāpekkhassa osāraṇā osāraṇā nāma.",
  "tika-s0402t17:21": "‘‘Suṇantu me, āyasmantā, ayaṁ itthannāmo bhikkhu dhammakathiko, imassa neva suttaṁ āgacchati, no suttavibhaṅgo, so atthaṁ asallakkhetvā byañjanacchāyāya atthaṁ paṭibāhati. Yadāyasmantānaṁ pattakallaṁ, itthannāmaṁ bhikkhuṁ vuṭṭhāpetvā avasesā imaṁ adhikaraṇaṁ vūpasameyyāmā’’ti evaṁ ubbāhikavinicchaye dhammakathikassa bhikkhuno nissāraṇā nissāraṇā nāma.",
  "tika-s0402t17:22": "‘‘Suṇātu me, bhante, saṅgho, ajjuposatho pannaraso. Yadi saṅghassa pattakallaṁ, saṅgho uposathaṁ kareyyā’’ti evaṁ uposathakammavasena ṭhapitā ñatti uposatho nāma.",
  "tika-s0402t17:23": "‘‘Suṇātu me, bhante, saṅgho, ajja pavāraṇā pannarasī. Yadi saṅghassa pattakallaṁ, saṅgho pavāreyyā’’ti evaṁ pavāraṇākammavasena ṭhapitā ñatti pavāraṇā nāma.",
  "tika-s0402t17:24": "‘‘Suṇātu me, bhante, saṅgho, itthannāmo itthannāmassa āyasmato upasampadāpekkho. Yadi saṅghassa pattakallaṁ, ahaṁ itthannāmaṁ anusāseyya’’nti, ‘‘yadi saṅghassa pattakallaṁ, itthannāmo itthannāmaṁ anusāseyyā’’ti, ‘‘yadi saṅghassa pattakallaṁ, ahaṁ itthannāmaṁ antarāyike dhamme puccheyya’’nti, ‘‘yadi saṅghassa pattakallaṁ, itthannāmo itthannāmaṁ antarāyike dhamme puccheyyā’’ti, ‘‘yadi saṅghassa pattakallaṁ, ahaṁ itthannāmaṁ vinayaṁ puccheyya’’nti, ‘‘yadi saṅghassa pattakallaṁ, itthannāmo itthannāmaṁ vinayaṁ puccheyyā’’ti, ‘‘yadi saṅghassa pattakallaṁ, ahaṁ itthannāmena vinayaṁ puṭṭho vissajjeyya’’nti, ‘‘yadi saṅghassa pattakallaṁ, itthannāmo itthannāmena vinayaṁ puṭṭho vissajjeyyā’’ti evaṁ attānaṁ vā paraṁ vā sammannituṁ ṭhapitā ñatti sammuti nāma.",
  "tika-s0402t17:25": "‘‘Suṇātu me, bhante, saṅgho, idaṁ cīvaraṁ itthannāmassa bhikkhuno nissaggiyaṁ saṅghassa nissaṭṭhaṁ. Yadi saṅghassa pattakallaṁ, saṅgho imaṁ cīvaraṁ itthannāmassa bhikkhuno dadeyyā’’ti, ‘‘yadāyasmantānaṁ pattakallaṁ, āyasmantā imaṁ cīvaraṁ itthannāmassa bhikkhuno dadeyyu’’nti evaṁ nissaṭṭhacīvarapattādīnaṁ dānaṁ dānaṁ nāma.",
  "tika-s0402t17:26": "‘‘Suṇātu me, bhante, saṅgho, ayaṁ itthannāmo bhikkhu āpattiṁ sarati vivarati uttāniṁ karoti deseti. Yadi saṅghassa pattakallaṁ, ahaṁ itthannāmassa bhikkhuno āpattiṁ paṭiggaṇheyya’’nti, ‘‘yadāyasmantānaṁ pattakallaṁ, ahaṁ itthannāmassa bhikkhuno āpatiṁ paṭiggaṇheyya’’nti, tena vattabbo ‘‘passasī’’ti? Āma passāmīti. ‘‘Āyatiṁ saṁvareyyāsī’’ti evaṁ āpattippaṭiggaho paṭiggaho nāma.",
  "tika-s0402t17:27": "‘‘Suṇantu me, āyasmantā āvāsikā, yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame kāle pavāreyyāmā’’ti, te ce, bhikkhave, bhikkhū bhaṇḍanakārakā kalahakārakā saṅghe adhikaraṇakārakā taṁ kālaṁ anuvaseyyuṁ, āvāsikena bhikkhunā byattena paṭibalena āvāsikā bhikkhū ñāpetabbā ‘‘suṇantu me, āyasmantā āvāsikā, yadāyasmantānaṁ pattakallaṁ, idāni uposathaṁ kareyyāma, pātimokkhaṁ uddiseyyāma, āgame juṇhe pavāreyyāmā’’ti evaṁ katā pavāraṇā paccukkaḍḍhanā nāma.",
  "tika-s0402t17:28": "Sabbeheva ekajjhaṁ sannipatitabbaṁ, sannipatitvā byattena bhikkhunā paṭibalena saṅgho ñāpetabbo ‘‘suṇātu me, bhante, saṅgho, amhākaṁ bhaṇḍanajātānaṁ kalahajātānaṁ vivādāpannānaṁ viharataṁ bahu assāmaṇakaṁ ajjhāciṇṇaṁ bhāsitaparikkantaṁ. Sace mayaṁ imāhi āpattīhi aññamaññaṁ kāressāma, siyāpi taṁ adhikaraṇaṁ kakkhaḷattāya vāḷattāya bhedāya saṁvatteyya. Yadi saṅghassa pattakallaṁ, saṅgho imaṁ adhikaraṇaṁ tiṇavatthārakena vūpasameyya ṭhapetvā thullavajjaṁ, ṭhapetvā gihipaṭisaṁyutta’’nti evaṁ tiṇavatthārakasamathe katā sabbapaṭhamā sabbasaṅgāhikañatti kammalakkhaṇaṁ nāma.",
  "tika-s0402t17:29": "Ñattidutiyaṁkammaṁ satta ṭhānāni gacchatīti katamāni satta ṭhānāni gacchati? Osāraṇaṁ , nissāraṇaṁ, sammuti, dānaṁ, uddharaṇaṁ, desanaṁ, kammalakkhaṇaññeva sattamanti evaṁ vuttāni satta ṭhānāni gacchati. Tattha vaḍḍhassa licchavino pattanikkujjanavasena khandhake vuttā nissāraṇā, tasseva pataukkujjanavasena vuttā osāraṇā ca veditabbā. Sīmāsammuti ticīvarena avippavāsasammuti santhatasammuti bhattuddesakasenāsanaggāhāpakabhaṇḍāgārika- cīvarappaṭiggāhaka-cīvarabhājaka-yāgubhājaka-phalabhājaka-khajjabhājaka-appamattakavissajjaka- sāṭiyaggāhāpaka-pattaggāhāpaka-ārāmikapesaka-sāmaṇerapesakasammutīti etāsaṁ sammutīnaṁ vasena sammuti veditabbā. Kaṭhinacīvaradānamatakacīvaradānavasena dānaṁ veditabbaṁ. Kaṭhinuddhāraṇavasena uddhāro veditabbo. Kuṭivatthuvihāravatthudesanāvasena desanā veditabbā. Yā pana tiṇavatthārakasamathe sabbasaṅgāhikañattiñca ekekasmiṁ pakkhe ekekaṁ ñattiñcāti tissopi ñattiyo ṭhapetvā puna ekasmiṁ pakkhe ekā, ekasmiṁ pakkhe ekāti dvepi ñattidutiyakammavācā vuttā. Tāsaṁ vasena kammalakkhaṇaṁ veditabbaṁ.",
  "tika-s0402t17:30": "Ñatticatutthakammaṁ satta ṭhānāni gacchatīti katamāni satta ṭhānāni gacchati? Osāraṇaṁ, nissāraṇaṁ, sammuti, dānaṁ, niggahaṁ, samanubhāsanaṁ, kammalakkhaṇaññeva sattamanti evaṁ vuttāni satta ṭhānāni gacchati. Tattha tajjanīyakammādīnaṁ sattannaṁ kammānaṁ vasena nissāraṇā, tesaṁyeva ca kammānaṁ paṭippassambhanavasena osāraṇā veditabbā. Bhikkhunovādakasammutivasena sammuti veditabbā. Parivāsadānamānattadānavasena dānaṁ veditabbaṁ. Mūlāyapaṭikassanakammavasena niggaho veditabbo. Ukkhittānuvattakā, aṭṭha yāvatatiyakā, ariṭṭho, caṇḍakāḷī ca imete yāvatatiyakāti imāsaṁ ekādasannaṁ samanubhāsanānaṁ vasena samanubhāsanā veditabbā. Upasampadakammaabbhānakammavasena kammalakkhaṇaṁ veditabbaṁ.",
  "tika-s0402t17:31": "Dhammasammukhatātiādīsu yena dhammena, yena vinayena, yena satthusāsanena saṅgho kammaṁ karoti, ayaṁ dhammasammukhatā, vinayasammukhatā, satthusāsanasammukhatā. Tattha dhammoti bhūtavatthu. Vinayoti codanā ceva sāraṇā ca. Satthusāsanaṁ nāma ñattisampadā ceva anusāvanasampadā ca. Yāvatikā bhikkhū kammappattā, te āgatā honti, chandārahānaṁ chando āhaṭo hoti, sammukhībhūtā nappaṭikkosanti, ayaṁ saṅghasammukhatā. Yassa saṅgho kammaṁ karoti, tassa sammukhībhāvo puggalasammukhatā. Sesamettha vuttanayattā uttānatthameva.",
  "tika-s0402t17:32": "Iti manorathapūraṇiyā aṅguttaranikāya-aṭṭhakathāya",
  "tika-s0402t17:33": "Dukanipātavaṇṇanāya anuttānatthadīpanā samattā.",
  "tika-s0402t17:34": " Namo tassa bhagavato arahato sammāsambuddhassa",
  "tika-s0402t17:35": "Aṅguttaranikāye",
  "tika-s0402t17:36": "Tikanipāta-ṭīkā",
  "tika-s0402t17:37": "1. Paṭhamapaṇṇāsakaṁ"
}