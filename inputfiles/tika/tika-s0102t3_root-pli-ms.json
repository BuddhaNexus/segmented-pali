{
  "tika-s0102t3:0": "4. Mahāsudassanasuttavaṇṇanā",
  "tika-s0102t3:1": "Kusāvatīrājadhānīvaṇṇanā",
  "tika-s0102t3:2": "242.Sovaṇṇamayāti suvaṇṇamayā. Ayaṁ pākāroti sabbaratanamayo pākāro. Tayo tayoti anto ca tayo, bahi ca tayoti tayo tayo.",
  "tika-s0102t3:3": "Esikatthambho indakhīlo nagarasobhano alaṅkāratthambho. Aṅgīyati ñāyati puthulabhāvo etenāti aṅgaṁ, parikkhepo. Tiporisaṁ aṅgaṁ etissāti tiporisaṅgā. Tenāha ‘‘tenā’’tiādi. Tena pañcahatthappamāṇena tiporisena. Paṇṇaphalesupīti sabbaratanamayānaṁ tālānaṁ paṇṇaphalesupi. Eseva nayoti ‘‘paṇṇesu ekaṁ pattakaṁ sovaṇṇamayaṁ, ekaṁ rūpiyamayaṁ. Phalesupi eko lekhābhāvo sovaṇṇamayo, eko rūpiyamayo’’tiādiko ayamattho atidiṭṭho. Pākārantareti dvinnaṁ dvinnaṁ pākārānaṁ antare. Ekekā hutvā ṭhitā tālapanti.",
  "tika-s0102t3:4": "Chekoti paṭu suvisado, so cassa paṭubhāvo manosāroti āha ‘‘sundaro’’ti. Rañjetunti rāgaṁ uppādetuṁ. Khamatevāti rocateva. Na bībhacchetīti na tajjeti, sotasukhabhāvato piyāyitabbo ca hoti. Kumbhathuṇadaddarikādi ekatalaṁ tūriyaṁ. Ubhayatalaṁ pākaṭameva. Sabbato pariyonaddhaṁ caturassaambaṇakaṁ, paṇavādi ca. Vaṁsādīti ādi-saddena saṅkhādikaṁ saṅgaṇhāti. Sumucchitassāti suṭṭhu pariyattassa. Pamāṇeti nātidaḷhanātisithilatāsaṅkhāte majjhime mucchanappamāṇe . Hatthaṁ vā pādaṁ vā cāletvāti hatthalayapādalaye sajjetvā. Naccantāti sākhānaccaṁ naccantā.",
  "tika-s0102t3:5": "Cakkaratanavaṇṇanā",
  "tika-s0102t3:6": "243.Uposathaṁ vuccati aṭṭhaṅgasamannāgataṁ sabbadivasesu gahaṭṭhehi rakkhitabbasīlaṁ, samādānavasena taṁ tassa atthīti uposathiko, tassa uposathikassa. Tenāha ‘‘samādinnauposathaṅgassā’’ti. Tadāti tasmiṁ kāle. Kasmiṁ pana kāleti? Yasmiṁ kāle cakkavattibhāvasaṁvattaniyadānasīlādipuññasambhārasamudāgamasampanno pūritacakkavattivatto kāladīpadesavisesapaccājātiyā ceva kularūpabhogādhipateyyādiguṇavisesasampattiyā ca tadanurūpe attabhāve ṭhito hoti, tasmiṁ kāle. Tādise hi kāle cakkavattibhāvī purisaviseso yathāvuttaguṇasamannāgato rājā khattiyo muddhāvasitto visuddhasīlo anuposathaṁ satasahassavissajjanādinā sammāpaṭipattiṁ paṭipajjati, na yadā cakkaratanaṁ uppajjati, tadā eva. Ime ca visesā sabbacakkavattīnaṁ sādhāraṇavasena vuttā. Tenāha ‘‘pātova…pe… dhammatā’’ti. Bodhisattānaṁ pana cakkavattibhāvāvahaguṇāpi cakkavattiguṇāpi sātisayāva honti.",
  "tika-s0102t3:7": "Vuttappakārapuññakammapaccayanti cakkavattibhāvāvahadānadamasaṁyamādipuññakammahetukaṁ. Nīlamaṇisaṅghātasadisanti indanīlamaṇisañcayasamānaṁ. Dibbānubhāvayuttattāti dassaneyyatā, manuññaghosatā, ākāsagāmitā, obhāsavissajjanā, appaṭighātatā, rañño icchitatthanipphattikāraṇatāti evamādīhi dibbasadisehi ānubhāvehi samannāgatattā, etena dibbaṁ viyāti dibbanti dasseti. Na hi taṁ devalokapariyāpannaṁ. Sahassaṁ arā etassāti vā sahassāraṁ. Sabbehi ākārehīti sabbehi sundarehi paripuṇṇāvayave lakkhaṇasampanne cakke icchitabbehi ākārehi. Paripūranti paripuṇṇaṁ, sā cassā pāripūriṁ idāneva vitthāressati.",
  "tika-s0102t3:8": "Panāḷīti chiddaṁ. Suddhasiniddhadantapantiyā nibbivarāyāti adhippāyo. Tassā pana panāḷiyā samantato passassa rajatamayattā sārarajatamayā vuttā. Yasmā cassa cakkassa rathacakkassa viya antobhāvo nāma natthi, tasmā vuttaṁ ‘‘ubhosupi bāhirantesū’’ti. Kataparikkhepā hoti panāḷīti yojanā. Nābhipanāḷiparikkhepapaṭṭesūti nābhiparikkhepapaṭṭe ceva nābhiyā panāḷiparikkhepapaṭṭe ca.",
  "tika-s0102t3:9": "Tesanti arānaṁ. Ghaṭakā nāma alaṅkārabhūtā khuddakapuṇṇaghaṭā. Tathā maṇikā nāma muttāvaḷikā. Paricchedalekhā tassa tassa paricchedadassanavasena ṭhitā paricchinnalekhā. Ādi-saddena mālākammādiṁ saṅgaṇhāti. Suvibhattānevāti aññamaññaṁ asaṁkiṇṇattā suṭṭhu vibhattāni.",
  "tika-s0102t3:10": "‘‘Surattā’’tiādīsu surattaggahaṇena mahānāmavaṇṇataṁ paṭikkhipati, suddhaggahaṇena saṁṅkiliṭṭhataṁ, siniddhaggahaṇena lūkhataṁ. Kāmaṁ tassa cakkaratanassa nemimaṇḍalaṁ asandhikameva nibbattaṁ, sabbatthakameva pana kevalaṁ pavāḷavaṇṇena ca sobhatīti pakaticakkassa sandhiyuttaṭṭhāne surattasuvaṇṇapaṭṭādimayāhi vaṭṭaparicchedalekhāhi paññāyamānāhi sasandhikā viya dissantīti āha ‘‘sandhīsu panassā’’tiādi.",
  "tika-s0102t3:11": "Nemimaṇḍalapiṭṭhiyanti nemimaṇḍalassa piṭṭhipadese. Ākāsacāribhāvato hissa tattha vātaggāhī pavāḷadaṇḍo hoti. Dasannaṁ dasannaṁ arānaṁ antareti dasannaṁ dasannaṁ arānaṁ antare samīpe padese. Chiddamaṇḍalakhacitoti maṇḍalasaṇṭhānachiddavicitto. Sukusalasamannāhatassāti suṭṭhu kusalena sippinā pahatassa, vāditassāti attho. Vaggūti manoramo. Rajanīyoti suṇantānaṁ rāguppādako. Kamanīyoti kanto. Samosaritakusumadāmāti olambitasugandhakusumadāmā. Nemiparikkhepassāti nemipariyantaparikkhepassa. Nābhipanāḷiyā dvinnaṁ passānaṁ vasena ‘‘dvinnampi nābhipanāḷīna’’nti vuttaṁ. Ekā eva hi sā panāḷi. Yehīti yehi dvīhi mukhehi. Puna yehīti yehi muttakalāpehi.",
  "tika-s0102t3:12": "Odhāpayamānanti sotuṁ avahitāni kurumānaṁ.",
  "tika-s0102t3:13": "Cando purato cakkaratanaṁ pacchāti evaṁ pubbāpariyena pubbāparabhāvena.",
  "tika-s0102t3:14": "Antepurassāti anurādhapure rañño antepurassa. Uttarasīhapañjarasadiseti tadā rañño pāsāde tādisassa uttaradisāya sīhapañjarassa labbhamānattā vuttaṁ. Sukhena sakkāti kiñci anāruhitvā, sarīrañca anullaṅghitvā yathāṭhiteneva hatthena pupphamuṭṭhiyo khipitvā sukhena sakkā hoti pūjetuṁ.",
  "tika-s0102t3:15": "Nānāvirāgaratanappabhāsamujjalanti nānāvidhavicittavaṇṇaratanobhāsapabhassaraṁ. Ākāsaṁ abbhuggantvā pavatteti āgantvā ṭhitaṭṭhānato upari ākāsaṁ abbhuggantvā pavatte.",
  "tika-s0102t3:16": "244.Rājāyuttāti rañño kicce āyuttakapurisā.",
  "tika-s0102t3:17": "Sineruṁ vāmapassena katvā tassa dhurataraṁ gacchanto ‘‘vāmapassena sineruṁ pahāyā’’ti vuttaṁ.",
  "tika-s0102t3:18": "Vinibbedhenāti tiriyaṁ vinivijjhanavasena. Sannivesakkhamoti khandhāvārasannivesayogyo. Sulabhāhārupakaraṇoti sukheneva laddhabbadhaññagorasadārutiṇādibhojanasādhano.",
  "tika-s0102t3:19": "Paracakkanti parassa rañño senā, āṇā vā.",
  "tika-s0102t3:20": "Āgamananandanoti āgamanena nandijanano. Gamanena socetīti gamanasocano. Upakappethāti uparūpari kappetha, saṁvidahatha upanethāti attho. Upaparikkhitvāti hetutopi sabhāvatopi phalatopi diṭṭhadhammikasamparāyikādiādīnavatopi vīmaṁsitvā. Vibhāventi paññāya atthaṁ vibhūtaṁ karontīti vibhāvino, paññavanto. Anuyantāti anuvattakā, anuvattakabhāveneva, pana rañño ca mahānubhāvena te jigucchanavasena pāpato anoramantāpi ekacce ottappavasena oramantīti veditabbaṁ.",
  "tika-s0102t3:21": "Ogacchamānanti osīdantaṁ. Yojanamattanti vitthārato yojanamattaṁ padesaṁ. Gambhīrabhāvena pana yathā bhūmi dissati, evaṁ ogacchati. Tenāha ‘‘mahāsamuddatala’’ntiādi. Ante cakkaratanaṁ udakena senāya anajjhottharaṇatthaṁ. Puratthimo mahāsamuddo pariyanto etassāti puratthimamahāsamuddapariyanto, taṁ puratthimamahāsamuddapariyantaṁ, puratthimamahāsamuddaṁ pariyantaṁ katvāti attho.",
  "tika-s0102t3:22": "Cāturantāyāti catusamuddantāya, puratthimadisādicatukoṭṭhāsantāya vā. Sobhayamānaṁ viyāti viya-saddo nipātamattaṁ. Attano acchariyaguṇehi sobhantameva hi taṁ tiṭṭhati. Pāḷiyampi hi ‘‘upasobhayamānaṁ’’ tveva vuttaṁ.",
  "tika-s0102t3:23": "Hatthiratanavaṇṇanā",
  "tika-s0102t3:24": "246.Haricandanādīhīti ādi-saddena catujjātiyagandhādiṁ saṅgaṇhāti. Āgamanaṁ cintethātivadanti cakkavattivattassa pūritatāya paricitattā. Kāḷatilakādīnaṁ abhāvena visuddhasetasarīro. Sattapatiṭṭhoti bhūmiphusanakehi vāladhi, varaṅgaṁ, hatthoti imehi ca tīhi, catūhi pādehi cāti sattahi avayavehi patiṭṭhitattā sattapatiṭṭho. Sabbakaniṭṭhoti sabbehi chaddantakulahatthīhi hīno. Uposathakulā sabbajeṭṭhoti uposathakulato āgacchanto tattha sabbappadhāno āgacchatīti yojanā. Vuttanayenāti ‘‘mahādānaṁ datvā’’tiādinā vuttena nayena. Cakkavattīnaṁ, cakkavattiputtānañca cakkavattiṁ uddissa cintayantānaṁ āgacchati. Apanetvāti attano ānubhāvena apanetvā. Gandhameva hi tassa itare hatthī na sahanti.",
  "tika-s0102t3:25": "Gharadhenuvacchako viyāti ghare paricitadhenuyā tattheva jātasaṁvaddhavacchako viya. Sakalapathavinti sakalaṁ jambudīpasaññitaṁ pathaviṁ.",
  "tika-s0102t3:26": "Assaratanavaṇṇanā",
  "tika-s0102t3:27": "247.Sindhavakulatoti sindhavassājānīyakulato.",
  "tika-s0102t3:28": "Maṇiratanavaṇṇanā",
  "tika-s0102t3:29": "248.Sakaṭanābhisamapariṇāhanti pariṇāhato mahāsakaṭassa nābhiyā samappamāṇaṁ. Ubhosu antesūti heṭṭhā, upari cāti dvīsu antesu. Kaṇṇikapariyantatoti dvinnaṁ kañcanapadumānaṁ kaṇṇikāya pariyantato. Muttājālake ṭhapetvāti suvisuddhe muttamaye jālake patiṭṭhāpetvā. Aruṇuggamanavelā viyāti aruṇuggamanasīsena sūriyaudayakkhaṇaṁ upalakkheti.",
  "tika-s0102t3:30": "Itthiratanavaṇṇanā",
  "tika-s0102t3:31": "249. ‘‘Itthiratanaṁ pātubhavatī’’ti vatvā kutassā pātubhāvoti dassetuṁ ‘‘maddarājakulato’’tiādi vuttaṁ. Maddaraṭṭhaṁ kira jambudīpe abhirūpānaṁ itthīnaṁ uppattiṭṭhānaṁ. Tathā hi ‘‘siñcayamahārājassa devī, vessantaramahārājassa devī, bhaddakāpilānī’’ti evamādi itthiratanaṁ maddaraṭṭhe eva uppannaṁ. Puññānubhāvenāti cakkavattirañño puññatejena.",
  "tika-s0102t3:32": "Saṇṭhānapāripūriyāti hatthapādādisarīrāvayavānaṁ susaṇṭhitāya. Avayavapāripūriyā hi samudāyapāripūrisiddhi . Rūpanti sarīraṁ ‘‘rūpaṁ tveva saṅkhaṁ gacchatī’’tiādīsu (ma. ni. 1.306) viya. Dassanīyāti surūpabhāvena passitabbayuttā. Tenāha ‘‘dissamānāvā’’tiādi. Somanassavasena cittaṁ pasādeti yoniso cintentānaṁ kammaphalasaddhāya vasena. Pasādāvahattāti kāraṇavacanena yathā pāsādikatāya vaṇṇapokkharatāsiddhi vuttā, evaṁ dassanīyatāya pāsādikatāsiddhi, abhirūpatāya ca dassanīyatāsiddhi vattabbāti nayaṁ dasseti. Paṭilomato vā vaṇṇapokkharatāya pāsādikatāsiddhi, pāsādikatāya dassanīyatāsiddhi, dassanīyatāya abhirūpatāsiddhi yojetabbā. Evaṁ sarīrasampattivasena abhirūpatādike dassetvā idāni sarīre dosābhāvavasenapi te dassetuṁ ‘‘abhirūpā vā’’tiādi vuttaṁ. Tattha yathā pamāṇayuttā, evaṁ ārohapariṇāhayogato ca pāsādikā nātidīghatādayo, evaṁ manussānaṁ dibbarūpatāsampattipīti ‘‘appattā dibbavaṇṇa’’nti vuttaṁ.",
  "tika-s0102t3:33": "Ārohasampatti vuttā ubbedhena pāsādikabhāvato. Pariṇāhasampatti vuttā kisathūladosābhāvato. Vaṇṇasampatti vuttā vivaṇṇatābhāvato. Kāyavipattiyāti sarīradosassa. Satavāravihatassāti sattakkhattuṁ vihatassa, ‘‘satavāravihatassā’’ti ca idaṁ kappāsapicuvasena vuttaṁ, tūlapicuno pana vihananameva natthi. Kuṅkumatagaraturukkhayavanapupphāni catujjāti. ‘‘Tamālatagaraturukkhayavanapupphānī’’ti apare.",
  "tika-s0102t3:34": "Aggidaḍḍhā viyāti āsanagatena agginā daḍḍhā viya. Paṭhamamevāti rājānaṁ disvāpi kiccantarappasutā ahutvā kiccantarato paṭhamameva, dassanasamakālaṁ evāti attho. Rañño nisajjāya pacchā nipātanaṁ nisīdanaṁ sīlaṁ etissāti pacchānipātinī. Taṁ taṁ attanā rañño kātabbakiccaṁ ‘‘kiṁ karomī’’ti pucchitabbatāya kiṁ karaṇaṁ paṭisāvetīti kiṁkārapaṭissāvinī.",
  "tika-s0102t3:35": "Mātugāmo nāma yebhuyyena saṭhajātiko, itthiratanassa pana taṁ natthīti dassetuṁ ‘‘svāssā’’tiādi vuttaṁ.",
  "tika-s0102t3:36": "Guṇāti rūpaguṇā ceva ācāraguṇā ca. Purimakammānubhāvenāti katassa purimakammassānubhāvena itthiratanassa tabbhāvasaṁvattaniyassa purimakammassa ānubhāvena. Cakkavattinopi parivārasampattisaṁvattaniyaṁ puññakammaṁ tādisassa phalavisesassa upanissayo hotiyeva. Tenāha ‘‘cakkavattinopuññaṁ upanissāyā’’ti, etena sesesupi saviññāṇakaratanesu attano kammavasena nibbattesupi tesaṁ tesaṁ visesānaṁ tadupanissayatā vibhāvitā evāti daṭṭhabbā. Pubbe ekadesavasena labbhamānā pāripūrī rañño cakkavattibhāvūpagamanato paṭṭhāya sabbākāraparipūrā jātā.",
  "tika-s0102t3:37": "Gahapatiratanavaṇṇanā",
  "tika-s0102t3:38": "250.Pakatiyā vāti sabhāveneva cakkaratanapātubhāvato pubbepi. Yādisaṁ rañño cakkavattissa puññabalaṁ nissāya yathāvuttā cakkaratanānubhāvanibbatti, tādisaṁ etassa puññabalaṁ nissāya gahapatiratanassa kammavipākajaṁ dibbacakkhuṁ nibbattetīti āha ‘‘cakkaratanānubhāvasahita’’nti. Kāraṇassa hi ekasantatipatitatāya, phalassa ca samānakālikatāya tathāvacanaṁ.",
  "tika-s0102t3:39": "Pariṇāyakaratanavaṇṇanā",
  "tika-s0102t3:40": "251. ‘‘Ayaṁ dhammo, ayaṁ adhammo’’tiādinā kammassakatāvabodhanasaṅkhātassa paṇḍitabhāvassa atthitāya paṇḍito. Bāhusaccabyattiyā byatto. Sabhāvasiddhāya medhāsaṅkhātāya pakatipaññāya atthitāya medhāvī. Attano yāthāvabuddhamatthaṁ paresaṁ vibhāvetuṁ pakāsetuṁ samatthatāya vibhāvī. Vavatthapetunti nicchituṁ.",
  "tika-s0102t3:41": "Catuiddhisamannāgatavaṇṇanā",
  "tika-s0102t3:42": "252. Vipaccanaṁ vipāko, vipāko eva vepāko yathā ‘‘vikatameva vekata’’nti. Samaṁ nātisītanāccuṇhatāya avisamaṁ bhuttassa vepāko etissā atthīti samavepākinī, tāya samavepākiniyā.",
  "tika-s0102t3:43": "Dhammapāsādapokkharaṇivaṇṇanā",
  "tika-s0102t3:44": "253.Janarāsiṁ kāretvā tena janarāsinā khaṇitvā na māpesi. Kiñcarahīti āha ‘‘rañño panā’’tiādi. Tattha kāraṇaṁ parato āgamissati. Ekāya vedikāya parikkhittā pokkharaṇiyo . Pariveṇaparicchedapariyanteti ettha pariveṇaṁ nāma samantato vivaṭaṅgaṇabhūtaṁ pokkharaṇiyā tīraṁ, tassa paricchedabhūte pariyante ekāya vedikāya parikkhittā pokkharaṇiyo. Etadahosīti etaṁ ‘‘yaṁnūnāhaṁ imāsu pokkharaṇīsū’’tiādikaṁ ahosīti. Sabbotukanti sabbesu utūsu pupphanakaṁ. Nānāvaṇṇauppalabījādīnīti rattanīlādinānāvaṇṇapupphena pupphanakauppalabījādīni. Jalajathalajamālanti jalajathalajapupphamālaṁ.",
  "tika-s0102t3:45": "254.Paricāravasenāti taṅkhaṇikaparicāravasena, idañca paṭhamaṁ paṭṭhapitaniyāmeneva vuttaṁ, pacchā pana yānasayanādīni viya itthiyopi atthikānaṁ pariccattā eva. Tenāha ‘‘itthīhipī’’tiādi. Pariccāgavasenāti nirapekkhapariccāgavasena. Dīyatīti dānaṁ, deyyavatthu. Taṁ aggīyati nissajjīyati etthāti dānaggaṁ, parivesanaṭṭhānaṁ. Tādisāni atthīti yādisāni rañño dānagge khomasukhumādīni vatthāni, tādisāni yesaṁ attano santakāni santi. Ohāyāti pahāya tattheva ṭhapetvā. Attho atthi yesaṁ teti atthikā. Evaṁ anatthikāpi daṭṭhabbā.",
  "tika-s0102t3:46": "255.Kalahasaddopīti pi-saddena dānādhippāyena gehato nīhataṁ puna gehaṁ pavesetuṁ na yuttanti imamatthaṁ samucceti. Tenāha ‘‘na kho etaṁ amhākaṁ patirūpa’’ntiādi (dī. ni. 2.255).",
  "tika-s0102t3:47": "257.Uṇhīsamatthaketi sikhāpariyantamatthake. Paricchedamatthaketi pāsādaṅgaṇaparicchedassa matthake.",
  "tika-s0102t3:48": "258.Haratīti ativiya pabhassarabhāvena cakkhūni paṭiharantaṁ duddikkhatāya diṭṭhiyo harati apanentaṁ viya hoti. Taṁ pana haraṇaṁ nesaṁ paripphandanenāti āha ‘‘phandāpetī’’ti.",
  "tika-s0102t3:49": "Paṭhamabhāṇavāravaṇṇanā niṭṭhitā.",
  "tika-s0102t3:50": "Jhānasampattivaṇṇanā",
  "tika-s0102t3:51": "260.Mahatiyā iddhiyāti mahantena icchitatthasamijjhanena. Tesaṁyeva icchiticchitatthānaṁ. ‘‘Anubhavitabbāna’’nti iminā ānubhāva-saddassa kammasādhanataṁ dasseti. Pubbe sampannaṁ katvā deyyadhammapariccāgassa katabhāvaṁ dassento ‘‘sampattipariccāgassā’’ti āha. Attānaṁ dameti etenāti damo.",
  "tika-s0102t3:52": "Bodhisattapubbayogavaṇṇanā",
  "tika-s0102t3:53": "Assāti mahāsudassanarañño. Eko theroti appaññāto nāmagottato aññataro puthujjano thero. Theraṁ disvāti aññatarasmiṁ rukkhamūle nisinnaṁ disvā. Kaṭṭhattharaṇanti kaṭṭhamayaṁ attharaṇaṁ, dāruphalakanti attho.",
  "tika-s0102t3:54": "Paribhogabhājananti pānīyaparibhojanīyādiparibhogayogyaṁ bhājanaṁ. Ārakaṇṭakanti sūcivijjhanakakaṇṭakaṁ. Pipphalikanti khuddakasatthakaṁ. Udakatumbakanti kuṇḍikaṁ.",
  "tika-s0102t3:55": "Kūṭāgāradvāreyeva nivattesīti kūṭāgāraṁ paviṭṭhakālato paṭṭhāya tesaṁ micchāvitakkānaṁ pavattiyā okāsaṁ nādāsi.",
  "tika-s0102t3:56": "261.Kasiṇameva paññāyati mahāpurisassa tattha tattha katādhikārattā, tesañca padesānaṁ suparikammakatakasiṇasadisattā.",
  "tika-s0102t3:57": "262.Cattāri jhānānīti cattāri kasiṇajjhānāni. Kasiṇajjhānappamaññānaṁyeva vacanaṁ tāsaṁ tadā ādaragāravavasena nibbattitattā. Mahābodhisattānañhi arūpajjhānesu ādaro natthi, abhiññāpadaṭṭhānataṁ pana sandhāya tānipi nibbattenti, tasmā mahāsatto tāpasaparibbājakakāle yattake lokiyaguṇe nibbatteti, te sabbepi tadā nibbattesiyeva. Tenāha ‘‘mahāpuriso panā’’tiādi.",
  "tika-s0102t3:58": "Caturāsītinagarasahassādivaṇṇanā",
  "tika-s0102t3:59": "263.Abhiharitabbabhattanti upanetabbabhattaṁ.",
  "tika-s0102t3:60": "264.Nibaddhavattanti pubbe upanibaddhaṁ pākavattaṁ.",
  "tika-s0102t3:61": "Subhaddādeviupasaṅkamanavaṇṇanā",
  "tika-s0102t3:62": "265.Āvaṭṭetvāti ativisitvā. Yaṁ yaṁ rañño icchitaṁ dānūpakaraṇañceva bhogūpakaraṇañca, tassa tassa tatheva samiddhabhāvaṁ vitthavati.",
  "tika-s0102t3:63": "266. Sace pana rājā jīvite chandaṁ janeyya, ito parampi ciraṁ kālaṁ tiṭṭheyya mahiddhiko mahānubhāvoti evaṁ mahajjhāsayā devī bhogesu, jīvite ca rājānaṁ sāpekkhaṁ kātuṁ vāyami. Tena vuttaṁ ‘‘mā heva kho rājā’’tiādi. Tenevāha ‘‘tassa kālaṅkiriyaṁ anicchamānā’’tiādi. Chandaṁ janehīti ettha chanda-saddo taṇhāpariyāyoti āha ‘‘pemaṁ uppādehī’’ti. Apekkhati ārammaṇaṁ etāya na vissajjetīti apekkhā, taṇhā.",
  "tika-s0102t3:64": "267.Garahitāti ettha kehi garahitā, kasmā ca garahitāti antolīnaṁ codanaṁ vissajjento ‘‘buddhehī’’tiādimāha, tena viññugarahitattā, duggatisaṁvattaniyato ca sāpekkhakālakiriyā parivajjetabbāti dasseti.",
  "tika-s0102t3:65": "268.Ekamantaṁ gantvāti rañño cakkhupathaṁ vijahitvā.",
  "tika-s0102t3:66": "Brahmalokūpagamanavaṇṇanā",
  "tika-s0102t3:67": "269.Soṇassāti koḷivīsassa soṇassa. Ekā bhattapātīti ekaṁ bhattavaḍḍhitakaṁ. Tādisaṁ bhattanti tathārūpaṁ garuṁ madhuraṁ siniddhaṁ bhattaṁ. Bhuttānanti bhuttavantānaṁ.",
  "tika-s0102t3:68": "271.Dāsamanussāti dāsā ceva āyuttakamanussā ca.",
  "tika-s0102t3:69": "Idāni yathāvuttāya rañño mahāsudassanassa bhogasampattiyā kammasarikkhataṁ uddharanto ‘‘etāni panā’’tiādimāha, taṁ suviññeyyameva.",
  "tika-s0102t3:70": "272.Āditopaṭṭhāyāti samudāgamanato paṭṭhāya. Yattha taṁ puññaṁ āyūhitaṁ, yato sā sampatti nibbattā, tato tatiyattabhāvato pabhuti. Mahāsudassanassa jātakadesanā hi tadā samudāgamanato paṭṭhāya bhagavatā desitāti. Paṁsvāgārakīḷaṁ viyāti yathā nāma dārakā paṁsūhi vāpigehabhojanādīni dassentā yathāruci kīḷitvā gamanakāle sabbaṁ taṁ vidhaṁsentā gacchanti, evameva bhagavā mahāsudassanakāle attanā anubhūtaṁ dibbasampattisadisaṁ acinteyyānubhāvasampattiṁ vitthārato dassetvā puna attano desanaṁ ādīnavanissaraṇadassanavasena vivaṭṭābhimukhaṁ viparivattento ‘‘sabbā sā sampatti aniccatāya vipariṇatā vidhaṁsitā’’ti dassento ‘‘passānandā’’tiādimāha. Vipariṇatāti vipariṇāmaṁ sabhāvavigamaṁ gatā. Tenāha ‘‘pakativijahanenā’’tiādi. Pakatīti sabhāvadhammānaṁ udayavayaparicchinno kakkhaḷaphusanādisabhāvo, so bhaṅgakkhaṇato paṭṭhāya jahito, pariccajanto sabbaso nattheva. Tenāha ‘‘nibbutapadīpo viya apaññattikabhāvaṁ gatā’’ti.",
  "tika-s0102t3:71": "Ettāvatāti ādito paṭṭhāya pavattena ettakena desanāmaggena. Anekāni vassakoṭisatasahassāniyeva ubbedho etissāti anekavassakoṭisatasahassubbedhā. Aniccalakkhaṇaṁ ādāyāti taṁ sampattigataṁ aniccalakkhaṇaṁ desanāya gahetvā vibhāvetvā. Yathā nisseṇimuccane tādisaṁ satahatthubbedhaṁ rukkhaṁ pakatipurisena ārohituṁ na sakkā, evaṁ aniccatāvibhāvanena tassā sampattiyā apekkhānisseṇimuccane kenaci ārohituṁ na sakkāti āha ‘‘aniccalakkhaṇaṁ ādāya nisseṇiṁ muñcanto viyā’’ti. Tenevāti yathāvuttakāraṇeneva, ādito sātisayaṁ kāmesu assādaṁ dassetvāpi upari nesaṁ ‘‘passānandā’’tiādinā ādīnavaṁ, okāraṁ, saṁkilesaṁ, nekkhamme ānisaṁsañca vibhāvetvā desanāya niṭṭhāpitattā. Pubbeti atītakāle. Vasabharājāti vasabhanāmako sīhaḷamahārājā.",
  "tika-s0102t3:72": "Udakapupphuḷādayoti ādi-saddena tiṇagge ussāvabinduādike saṅgaṇhāti.",
  "tika-s0102t3:73": "Mahāsudassanassa panāti pana-saddo visesatthajotano, tena mahāsudassanamahārājā jhānābhiññāsamāpattiyo nibbattesi, tadaggena parisuddhe ca samaṇabhāve patiṭṭhito, yato vidhuya eva kāmavitakkādisamaṇabhāvasaṁkilesaṁ suññāgāraṁ pāvisi, evaṁbhūtassāpi tassa kālaṁ kiriyato sattame divase sabbā cakkavattisampatti antarahitā, na tato paraṁ, aho acchariyamanusso anaññasādhāraṇaguṇavisesoti imaṁ visesaṁ dasseti.",
  "tika-s0102t3:74": "Anāruḷhanti ‘‘rājā kira pubbe gahapatikule nibbattī’’tiādinā, (dī. ni. aṭṭha. 2.260) ‘‘puna theraṁ āmantesī’’tiādinā (dī. ni. aṭṭha. 2.272) ca vuttamatthaṁ sandhāyāha. So hi imasmiṁ sutte saṅgītiṁ anāruḷho, aññattha pana āgato imissā desanāya piṭṭhivattakabhāvena. Yaṁ panettha atthato na vibhattaṁ, taṁ suviññeyyaṁ evāti.",
  "tika-s0102t3:75": "Mahāsudassanasuttavaṇṇanāya līnatthappakāsanā."
}