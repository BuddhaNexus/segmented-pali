{
  "tika-vin05t28:0": "28. Catupaccayabhājanīyavinicchayakathā",
  "tika-vin05t28:1": "194.Catupaccayabhājananti cīvarādīnaṁ catunnaṁ paccayānaṁ bhājanaṁ. Tattha cīvarabhājane tāva cīvarapaṭiggāhako veditabbo, cīvaranidahako veditabbo, bhaṇḍāgāriko veditabbo, bhaṇḍāgāraṁ veditabbaṁ, cīvarabhājako veditabbo, cīvarabhājanaṁ veditabbaṁ.",
  "tika-vin05t28:2": "Tattha (mahāva. aṭṭha. 340-342) ‘‘anujānāmi, bhikkhave, pañcahaṅgehi samannāgataṁ bhikkhuṁ cīvarapaṭiggāhakaṁ sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, gahitāgahitañca jāneyyā’’ti (mahāva. 342) vacanato imehi pañcahaṅgehi samannāgato cīvarapaṭiggāhako sammannitabbo. Tattha pacchā āgatānampi attano ñātakādīnaṁ paṭhamataraṁ paṭiggaṇhanto vā ekaccasmiṁ pemaṁ dassetvā gaṇhanto vā lobhapakatitāya attano pariṇāmento vā chandāgatiṁ gacchati nāma. Paṭhamataraṁ āgatassapi kodhavasena pacchā gaṇhanto vā duggatamanussesu avamaññaṁ katvā gaṇhanto vā ‘‘kiṁ vo ghare ṭhapanokāso natthi, tumhākaṁ santakaṁ gahetvā gacchathā’’ti evaṁ saṅghassa lābhantarāyaṁ karonto vā dosāgatiṁ gacchati nāma. Yo pana muṭṭhassati asampajāno, ayaṁ mohāgatiṁ gacchati nāma. Pacchā āgatānampi issarānaṁ bhayena paṭhamataraṁ paṭiggaṇhanto vā ‘‘cīvarapaṭiggāhakaṭṭhānaṁ nāmetaṁ bhāriya’’nti santasanto vā bhayāgatiṁ gacchati nāma. ‘‘Mayā idañcidañca gahitaṁ, idañcidañca na gahita’’nti evaṁ jānanto gahitāgahitaṁ jānāti nāma. Tasmā yo chandāgatiādivasena na gacchati, ñātakaaññātakaaḍḍhaduggatesu visesaṁ akatvā āgatapaṭipāṭiyā gaṇhāti, sīlācārapaṭipattiyutto hoti satimā medhāvī bahussuto, sakkoti dāyakānaṁ vissaṭṭhāya vācāya parimaṇḍalehi padabyañjanehi anumodanaṁ karonto pasādaṁ janetuṁ, evarūpo sammannitabbo.",
  "tika-vin05t28:3": "Evañca pana sammannitabbo. Paṭhamaṁ bhikkhu yācitabbo, yācitvā byattena bhikkhunā paṭibalena saṅgho ñāpetabbo –",
  "tika-vin05t28:4": "‘‘Suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ cīvarapaṭiggāhakaṁ sammanneyya, esā ñatti.",
  "tika-vin05t28:5": "‘‘Suṇātu me, bhante, saṅgho, saṅgho itthannāmaṁ bhikkhuṁ cīvarapaṭiggāhakaṁ sammannati, yassāyasmato khamati itthannāmassa bhikkhuno cīvarapaṭiggāhakassa sammuti, so tuṇhassa. Yassa nakkhamati, so bhāseyya.",
  "tika-vin05t28:6": "‘‘Sammato saṅghena itthannāmo bhikkhu cīvarapaṭiggāhako, khamati saṅghassa, tasmā tuṇhī, evametaṁ dhārayāmī’’ti (mahāva. 342) –",
  "tika-vin05t28:7": "Iti imāya kammavācāya vā apalokanena vā antovihāre sabbasaṅghamajjhepi khaṇḍasīmāyampi sammannituṁ vaṭṭatiyeva. Evaṁ sammatena ca vihārapaccante vā padhānaghare vā na acchitabbaṁ. Yattha pana āgatāgatā manussā sukhaṁ passanti, tādise dhuravihāraṭṭhāne bījaniṁ passe ṭhapetvā sunivatthena supārutena nisīditabbaṁ.",
  "tika-vin05t28:8": "195.Cīvaranidahakopi ‘‘anujānāmi, bhikkhave, pañcahaṅgehi samannāgataṁ bhikkhuṁ cīvaranidahakaṁ sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, nihitānihitañca jāneyyā’’ti vacanato pañcaṅgasamannāgato bhikkhu –",
  "tika-vin05t28:9": "‘‘Suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ cīvaranidahakaṁ sammanneyya, esā ñatti.",
  "tika-vin05t28:10": "‘‘Suṇātu me bhante saṅgho, saṅgho itthannāmaṁ bhikkhuṁ cīvaranidahakaṁ sammannati, yassāyasmato khamati itthannāmassa bhikkhuno cīvaranidahakassa sammuti, so tuṇhassa. Yassa nakkhamati, so bhāseyya.",
  "tika-vin05t28:11": "‘‘Sammato saṅghena itthannāmo bhikkhu cīvaranidahako, khamati saṅghassa, tasmā tuṇhī, evametaṁ dhārayāmī’’ti (mahāva. 342) –",
  "tika-vin05t28:12": "Iti imāya kammavācāya vā apalokanena vā vuttanayeneva sammannitabbo.",
  "tika-vin05t28:13": "196.Bhaṇḍāgārikopi ‘‘anujānāmi, bhikkhave, pañcahaṅgehi samannāgataṁ bhikkhuṁ bhaṇḍāgārikaṁ sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, guttāguttañca jāneyyā’’ti (mahāva. 343) vacanato pañcaṅgasamannāgato bhikkhu ‘‘suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ bhaṇḍāgārikaṁ sammanneyyā’’tiādinā (mahāva. 343) nayena kammavācāya vā apalokanena vā sammannitabbo.",
  "tika-vin05t28:14": "Ettha (mahāva. aṭṭha. 343) ca yattha chadanādīsu koci doso natthi, taṁ guttaṁ. Yattha pana chadanatiṇaṁ vā chadaniṭṭhakā vā yattha katthaci patitā, yena ovassati vā, mūsikādīnaṁ vā paveso hoti, bhittiādīsu vā katthaci chiddaṁ hoti, upacikā vā uṭṭhahanti, taṁ sabbaṁ aguttaṁ nāma. Taṁ sallakkhetvā bhaṇḍāgārikena paṭisaṅkharitabbaṁ. Sītasamaye dvārañca vātapānañca supihitaṁ kātabbaṁ. Sītena hi cīvarāni kaṇṇakitāni honti. Uṇhasamaye antarantarā vātappavesanatthaṁ vivaritabbaṁ. Evaṁ karonto hi guttāguttaṁ jānāti nāma.",
  "tika-vin05t28:15": "197. ‘‘Anujānāmi, bhikkhave, bhaṇḍāgāraṁ sammannituṁ, yaṁ saṅgho ākaṅkhati vihāraṁ vā aḍḍhayogaṁ vā pāsādaṁ vā hammiyaṁ vā guhaṁ vā’’ti (mahāva. 343) vacanato bhaṇḍāgāraṁ sammannitvā ṭhapetabbaṁ. Ettha ca yo ārāmamajjhe ārāmikasāmaṇerādīhi avivitto sabbesaṁ samosaraṇaṭṭhāne vihāro vā aḍḍhayogo vā hoti, so sammannitabbo. Paccantasenāsanaṁ pana na sammannitabbaṁ. Imaṁ pana bhaṇḍāgāraṁ khaṇḍasīmaṁ gantvā khaṇḍasīmāya nisinnehi sammannituṁ na vaṭṭati. Vihāramajjheyeva ‘‘suṇātu me, bhante, saṅgho, yadi saṅghassa pattakallaṁ, saṅgho itthannāmaṁ vihāraṁ bhaṇḍāgāraṁ sammanneyyā’’tiādinā (mahāva. 343) nayena kammavācāya vā apalokanena vā sammannitabbaṁ.",
  "tika-vin05t28:16": "Cīvarapaṭiggāhakādīhi pana tīhipi attano vattaṁ jānitabbaṁ. Tattha cīvarapaṭiggāhakena tāva yaṁ yaṁ manussā ‘‘kālacīvara’’nti vā ‘‘akālacīvara’’nti vā ‘‘accekacīvara’’nti vā ‘‘vassikasāṭika’’nti vā ‘‘nisīdana’’nti vā ‘‘paccattharaṇa’’nti vā ‘‘mukhapuñchanacoḷa’’nti vā denti, taṁ sabbaṁ ekarāsiṁ katvā missetvā na gaṇhitabbaṁ, visuṁ visuṁ katvāva gaṇhitvā cīvaranidahakassa tatheva ācikkhitvā dātabbaṁ. Cīvaranidahakenapi bhaṇḍāgārikassa dadamānena ‘‘idaṁ kālacīvaraṁ…pe… idaṁ mukhapuñchanacoḷa’’nti ācikkhitvāva dātabbaṁ. Bhaṇḍāgārikenapi tatheva visuṁ visuṁ saññāṇaṁ katvā ṭhapetabbaṁ. Tato saṅghena ‘‘kālacīvaraṁ āharā’’ti vutte kālacīvarameva dātabbaṁ…pe… ‘‘mukhapuñchanacoḷaṁ āharā’’ti vutte tadeva dātabbaṁ. Iti bhagavatā cīvarapaṭiggāhako anuññāto, cīvaranidahako anuññāto, bhaṇḍāgāriko anuññāto, bhaṇḍāgāraṁ anuññātaṁ, na bāhulikatāya, na asantuṭṭhitāya, apica kho saṅghānuggahāya. Sace hi āhaṭāhaṭaṁ gahetvā bhikkhū bhājeyyuṁ, neva āhaṭaṁ, na anāhaṭaṁ, na dinnaṁ, na adinnaṁ, na laddhaṁ, na aladdhaṁ jāneyyuṁ, āhaṭāhaṭaṁ therāsane vā dadeyyuṁ, khaṇḍākhaṇḍaṁ vā chinditvā gaṇheyyuṁ, evaṁ sati ayuttaparibhogo ca hoti, na ca sabbesaṁ saṅgaho kato hoti. Bhaṇḍāgāre pana cīvaraṁ ṭhapetvā ussannakāle ekekassa bhikkhuno ticīvaraṁ vā dve dve vā ekekaṁ vā cīvaraṁ dassanti, laddhāladdhaṁ jānissanti, aladdhabhāvaṁ ñatvā saṅgahaṁ kātuṁ maññissantīti.",
  "tika-vin05t28:17": "198.Cīvarabhājakovi ‘‘anujānāmi, bhikkhave, pañcahaṅgehi samannāgataṁ bhikkhuṁ cīvarabhājakaṁ sammannituṁ, yo na chandāgatiṁ gaccheyya, na dosāgatiṁ gaccheyya, na mohāgatiṁ gaccheyya, na bhayāgatiṁ gaccheyya, bhājitābhājitañca jāneyyā’’ti (mahāva. 343) vacanato pañcahaṅgehi samannāgatoyeva ‘‘suṇātu me, bhante, saṅgho, yadi saṅghassa pattakallaṁ, saṅgho itthannāmaṁ bhikkhuṁ cīvarabhājakaṁ sammanneyyā’’ti(mahāva. 343) ādinā nayena kammavācāya vā apalokanena vā sammannitvā ṭhapetabbo.",
  "tika-vin05t28:18": "Ettha sabhāgānaṁ bhikkhūnaṁ apāpuṇantampi mahagghacīvaraṁ dento chandāgatiṁ gacchati nāma. Aññesaṁ vuḍḍhatarānaṁ pāpuṇantampi mahagghacīvaraṁ adatvā appagghaṁ dento dosāgatiṁ gacchati nāma. Mohamūḷho cīvaradānavattaṁ ajānanto mohāgatiṁ gacchati nāma. Mukharānaṁ navakānampi bhayena apāpuṇantaṁ eva mahagghaṁ cīvaraṁ dento bhayāgatiṁ gacchati nāma. Yo evaṁ na gacchati, sabbesaṁ tulābhūto pamāṇabhūto majjhatto, so sammannitabbo. Tenapi cīvaraṁ bhājentena paṭhamaṁ ‘‘idaṁ thūlaṁ, idaṁ saṇhaṁ, idaṁ ghanaṁ, idaṁ tanukaṁ, idaṁ paribhuttaṁ, idaṁ aparibhuttaṁ, idaṁ dīghato ettakaṁ, puthulato ettaka’’nti evaṁ vatthāni vicinitvā ‘‘idaṁ ettakaṁ agghati, idaṁ ettaka’’nti evaṁ agghaparicchedaṁ katvā sace sabbesaṁ ekekameva dasadasaagghanakaṁ pāpuṇāti, iccetaṁ kusalaṁ. No ce pāpuṇāti, yaṁ nava vā aṭṭha vā agghati, taṁ aññena ekaagghanakena ca dviagghanakena ca saddhiṁ bandhitvā etena upāyena same paṭivīse ṭhapetvā kuso pātetabbo. Sace ekekassa dīyamāne cīvare divaso nappahoti, dasa dasa bhikkhū gaṇetvā dasa dasa cīvarapaṭivīse ekato bandhitvā bhaṇḍikaṁ katvā eko cīvarapaṭivīso ṭhapetabbo . Evaṁ ṭhapitesu cīvarapaṭivīsesu kuso pātetabbo. Tehipi bhikkhūhi puna kusapātaṁ katvā bhājetabbaṁ.",
  "tika-vin05t28:19": "‘‘Anujānāmi, bhikkhave, sāmaṇerānaṁ upaḍḍhapaṭivīsaṁ dātu’’nti (mahāva. 343) vacanato ye sāmaṇerā attissarā bhikkhusaṅghassa kattabbakammaṁ na karonti, uddesaparipucchāsu yuttā ācariyupajjhāyānaṁyeva vattapaṭivattaṁ karonti, aññesaṁ na karonti, etesaṁyeva upaḍḍhabhāgo dātabbo. Ye pana purebhattañca pacchābhattañca bhikkhusaṅghasseva kattabbakiccaṁ karonti, tesaṁ samako dātabbo. Idañca piṭṭhisamaye uppannena bhaṇḍāgāre ṭhapitena akālacīvareneva kathitaṁ, kālacīvaraṁ pana samakaṁyeva dātabbaṁ. Tatruppādavassāvāsikaṁ sammuñjanībandhanādi saṅghassa phātikammaṁ katvā gahetabbaṁ. Etañhettha sabbesaṁ vattaṁ. Bhaṇḍāgāracīvarepi sace sāmaṇerā āgantvā ‘‘bhante, mayaṁ yāguṁ pacāma, bhattaṁ pacāma, khajjakaṁ pacāma, appaharitaṁ karoma, dantakaṭṭhaṁ āharāma, raṅgachalliṁ kappiyaṁ katvā dema, kiṁ amhehi na kataṁ nāmā’’ti ukkuṭṭhiṁ karonti, samabhāgova dātabbo. Etaṁyeva virajjhitvā karonti, yesañca karaṇabhāvo na paññāyati, te sandhāya vuttaṁ ‘‘anujānāmi, bhikkhave, sāmaṇerānaṁ upaḍḍhapaṭivīsaṁ dātu’’nti. Kurundiyaṁ pana ‘‘sace sāmaṇerā ‘kasmā mayaṁ, bhante, saṅghakammaṁ na karoma, karissāmā’ti yācanti, samapaṭivīso dātabbo’’ti vuttaṁ.",
  "tika-vin05t28:20": "Sace koci bhikkhu sakaṁ bhāgaṁ gahetvā satthaṁ labhitvā nadiṁ vā kantāraṁ vā uttaritvā disāpakkamitukāmo hoti, tassa ‘‘anujānāmi, bhikkhave, uttarantassa sakaṁ bhāgaṁ dātu’’nti (mahāva. 343) vacanato cīvaresu bhaṇḍāgārato bahi nīhaṭesu ghaṇṭiṁ paharitvā bhikkhusaṅghe sannipatite cīvarabhājakena ‘‘imassa bhikkhuno koṭṭhāsena ettakena bhavitabba’’nti takketvā nayaggāhena samabhāgena cīvaraṁ dātabbaṁ. Tulāya tulitamiva hi samasamaṁ dātuṁ na sakkā, tasmā ūnaṁ vā hotu adhikaṁ vā, evaṁ takkena nayena dinnaṁ sudinnaṁ. Neva ūnakaṁ puna dātabbaṁ, nātirittaṁ paṭiggaṇhitabbaṁ. Sace dasa bhikkhū honti, sāṭakāpi daseva, tesu eko dvādasa agghati, sesā dasagghanakā. Sabbesu dasagghanakavasena kuse pātite yassa bhikkhuno dvādasagghanako kuso pātito, tena yattakaṁ tasmiṁ paṭivīse adhikaṁ, tattakaṁ agghanakaṁ yaṁ kiñci attano santakaṁ kappiyabhaṇḍaṁ datvā so atirekabhāgo gahetabbo. Sace sabbesaṁ pañca pañca vatthāni pattāni, sesānipi atthi, ekekaṁ pana na pāpuṇāti, chinditvā dātabbāni.",
  "tika-vin05t28:21": "Chindantena ca aḍḍhamaṇḍalādīnaṁ vā upāhanatthavikādīnaṁ vā pahonakāni khaṇḍāni katvā dātabbāni. Heṭṭhimaparicchedena caturaṅgulavitthārampi anuvātappahonakāyāmaṁ khaṇḍaṁ katvā dātuṁ vaṭṭati, aparibhogaṁ pana na kātabbaṁ. Sacepi ekassa bhikkhuno koṭṭhāse ekaṁ vā dve vā vatthāni nappahonti, tattha aññaṁ sāmaṇakaṁ parikkhāraṁ ṭhapetvā yo tena tussati, tassa taṁ bhāgaṁ katvā pacchā kusapāto kātabbo. Sace dasa dasa bhikkhū gaṇetvā vaggaṁ karontānaṁ eko vaggo na pūrati, aṭṭha vā nava vā honti, tesaṁ aṭṭha vā nava vā koṭṭhāsā ‘‘tumhe ime gahetvā visuṁ bhājethā’’ti dātabbā. Evaṁ datvā pacchā kusapāto kātabbo.",
  "tika-vin05t28:22": "199. Idāni ‘‘aṭṭhimā, bhikkhave, mātikā cīvarassa uppādāya, sīmāya deti, katikāya deti, bhikkhāpaññattiyā deti, saṅghassa deti, ubhatosaṅghassa deti, vassaṁvuṭṭhasaṅghassa deti, ādissa deti, puggalassa detī’’ti (mahāva. 379) cīvarānaṁ paṭilābhakhettadassanatthaṁ yā tā aṭṭha mātikā vuttā, tāsaṁ vasena vinicchayo veditabbo.",
  "tika-vin05t28:23": "Tattha ‘‘sīmāya dammī’’ti evaṁ sīmaṁ parāmasitvā dento sīmāya deti nāma. Evaṁ sīmāya dinnaṁ yāvatikā bhikkhū antosīmāgatā, tehi bhājetabbaṁ. Sīmā ca nāmesā khaṇḍasīmā upacārasīmā samānasaṁvāsasīmā avippavāsasīmā lābhasīmā gāmasīmā nigamasīmā nagarasīmā abbhantarasīmā udakukkhepasīmā janapadasīmā raṭṭhasīmā rajjasīmā dīpasīmā cakkavāḷasīmāti pannarasavidhā hoti. Tattha khaṇḍasīmā sīmākathāyaṁ vuttāva. Upacārasīmā nāma parikkhittassa vihārassa parikkhepena, aparikkhittassa parikkhepārahaṭṭhānena paricchinnā hoti. Apica bhikkhūnaṁ dhuvasannipātaṭṭhānato pariyante ṭhitabhojanasālato vā nibaddhavasanaāvāsato vā thāmamajjhimassa purisassa dvinnaṁ leḍḍupātānaṁ anto upacārasīmāti veditabbā. Sā pana āvāsesu vaḍḍhantesu vaḍḍhati, parihāyantesu parihāyati. Mahāpaccariyaṁ pana ‘‘bhikkhūsupi vaḍḍhantesu vaḍḍhatī’’ti vuttaṁ. Tasmā sace vihāre sannipatitabhikkhūhi saddhiṁ ekābaddhā hutvā yojanasatampi pūretvā nisīdanti, yojanasatampi upacārasīmāva hoti, sabbesaṁ lābho pāpuṇāti. Samānasaṁvāsaavippavāsasīmādvayampi vuttameva. Lābhasīmā nāma neva sammāsambuddhena anuññātā, na dhammasaṅgāhakattherehi ṭhapitā, apica kho rājarājamahāmattā vihāraṁ kāretvā gāvutaṁ vā aḍḍhayojanaṁ vā yojanaṁ vā samantato paricchinditvā ‘‘ayaṁ amhākaṁ vihārassa lābhasīmā’’ti nāmalikhitake thambhe nikhaṇitvā ‘‘yaṁ etthantare uppajjati, sabbaṁ amhākaṁ vihārassa demā’’ti sīmā ṭhapenti, ayaṁ lābhasīmā nāma. Gāmanigamanagaraabbhantaraudakukkhepasīmāpi vuttā eva.",
  "tika-vin05t28:24": "Janapadasīmā nāma kāsikosalaraṭṭhādīnaṁ anto bahū janapadā honti, tattha ekeko janapadaparicchedo janapadasīmā. Raṭṭhasīmā nāma kāsikosalādiraṭṭhaparicchedo. Rajjasīmā nāma ‘‘coḷabhogo keraḷabhogo’’ti evaṁ ekekassa rañño āṇāpavattiṭṭhānaṁ. Dīpasīmā nāma samuddantena paricchinnamahādīpā ca antaradīpā ca. Cakkavāḷasīmā cakkavāḷapabbateneva paricchinnā. Evametāsu sīmāsu khaṇḍasīmāya kenaci kammena sannipatitaṁ saṅghaṁ disvā ‘‘ettheva sīmāya saṅghassa demī’’ti vutte yāvatikā bhikkhū antokhaṇḍasīmāgatā, tehi bhājetabbaṁ. Tesaṁyeva hi taṁ pāpuṇāti, aññesaṁ sīmantarikāya vā upacārasīmāya vā ṭhitānampi na pāpuṇāti. Khaṇḍasīmāya ṭhite pana rukkhe vā pabbate vā ṭhitassa heṭṭhā vā pathavīvemajjhagatassa pāpuṇātiyeva. ‘‘Imissā upacārasīmāya saṅghassa dammī’’ti dinnaṁ pana khaṇḍasīmāsīmantarikāsu ṭhitānampi pāpuṇāti. ‘‘Samānasaṁvāsasīmāya dammī’’ti dinnaṁ pana khaṇḍasīmāsīmantarikāsu ṭhitānaṁ na pāpuṇāti. Avippavāsasīmālābhasīmāsu dinnaṁ tāsu sīmāsu antogatānaṁ pāpuṇāti. Gāmasīmādīsu dinnaṁ tāsaṁ sīmānaṁ abbhantare baddhasīmāya ṭhitānampi pāpuṇāti. Abbhantarasīmāudakukkhepasīmāsu dinnaṁ tattha antogatānaṁyeva pāpuṇāti. Janapadaraṭṭharajjadīpacakkavāḷasīmāsupi gāmasīmādīsu vuttasadisoyeva vinicchayo.",
  "tika-vin05t28:25": "Sace pana jambudīpe ṭhito ‘‘tambavaṇṇidīpe saṅghassa dammī’’ti vadati, tambapaṇṇidīpato ekopi āgantvā sabbesaṁ gaṇhituṁ labhati. Sacepi tatreva eko sabhāgabhikkhu sabhāgānaṁ bhāgaṁ gaṇhāti, na vāretabbo. Evaṁ tāva yo sīmaṁ parāmasitvā deti, tassa dāne vinicchayo veditabbo. Yo pana ‘‘asukasīmāya’’nti vattuṁ na jānāti, kevalaṁ ‘‘sīmā’’ti vacanamattameva jānanto vihāraṁ āgantvā ‘‘sīmāya dammī’’ti vā ‘‘sīmaṭṭhakasaṅghassa dammī’’ti vā bhaṇati, so pucchitabbo ‘‘sīmā nāma bahuvidhā, katarasīmaṁ sandhāya bhaṇasī’’ti. Sace vadati ‘‘ahaṁ ‘asukasīmā’ti na jānāmi, sīmaṭṭhakasaṅgho bhājetvā gaṇhatū’’ti, katarasīmāya bhājetabbaṁ? Mahāsīvatthero kirāha ‘‘avippavāsasīmāyā’’ti. Tato naṁ āhaṁsu ‘‘avippavāsasīmā nāma tiyojanāpi hoti, evaṁ sante tiyojane ṭhitā lābhaṁ gaṇhissanti, tiyojane ṭhatvā āgantukavattaṁ pūretvā ārāmaṁ pavisitabbaṁ bhavissati, gamiko tiyojanaṁ gantvā senāsanaṁ āpucchissati, nissayappaṭipannassa tiyojanātikkame nissayo paṭippassambhissati, pārivāsikena tiyojanaṁ atikkamitvā aruṇaṁ uṭṭhapetabbaṁ bhavissati, bhikkhuniyā tiyojane ṭhatvā ārāmappavesanaṁ āpucchitabbaṁ bhavissati, sabbampetaṁ upacārasīmāparicchedavaseneva kātuṁ vaṭṭati, tasmā upacārasīmāya bhājetabba’’nti.",
  "tika-vin05t28:26": "200.Katikāyadetīti ettha pana katikā nāma samānalābhakatikā. Tatrevaṁ katikā kātabbā, ekasmiṁ vihāre sannipatitehi bhikkhūhi yaṁ vihāraṁ saṅgaṇhitukāmā samānalābhaṁ kātuṁ icchanti , tassa nāmaṁ gahetvā ‘‘asuko nāma vihāro porāṇako’’ti vā ‘‘buddhādhivuttho’’ti vā ‘‘appalābho’’ti vā ya kiñci kāraṇaṁ vatvā ‘‘taṁ vihāraṁ iminā vihārena saddhiṁ ekalābhaṁ kātuṁ saṅghassa ruccatī’’ti tikkhattuṁ sāvetabbaṁ. Ettāvatā tasmiṁ vihāre nisinnopi idha nisinnova hoti. Tasmiṁ vihārepi saṅghena evameva kātabbaṁ. Ettāvatā idha nisinnopi tasmiṁ nisinnova hoti. Ekasmiṁ vihāre lābhe bhājiyamāne itarasmiṁ ṭhitassa bhāgaṁ gahetuṁ vaṭṭati. Evaṁ ekena vihārena saddhiṁ bahūpi āvāsā ekalābhā kātabbā. Evañca kate ekasmiṁ āvāse dinne sabbattha dinnaṁ hoti.",
  "tika-vin05t28:27": "201.Bhikkhāpaññatti nāma attano pariccāgapaññāpanaṭṭhānaṁ, yattha saṅghassa dhuvakārā karīyanti. Ettha ca yasmiṁ vihāre imassa cīvaradāyakassa santakaṁ saṅghassa pākavaṭṭaṁ vā vattati, yasmiṁ vihāre bhikkhū attano bhāraṁ katvā sadā gehe bhojeti, yattha vā tena āvāso kārito, salākabhattādīni vā nibaddhāni, ime dhuvakārā nāma. Yena pana sakalopi vihāro patiṭṭhāpito, tattha vattabbameva natthi, tasmā sace so ‘‘yattha mayhaṁ dhuvakārā karīyanti, tattha dammī’’ti vā ‘‘tattha dethā’’ti vā bhaṇati, bahūsu cepi ṭhānesu dhuvakārā honti, sabbattha dinnameva hoti. Sace pana ekasmiṁ vihāre bhikkhū bahutarā honti, tehi vattabbaṁ ‘‘tumhākaṁ dhuvakāre ekattha bhikkhū bahū, ekattha appakā’’ti. Sace ‘‘bhikkhugaṇanāya gaṇhathā’’ti bhaṇati, tathā bhājetvā gaṇhituṁ vaṭṭati. Ettha ca vatthabhesajjādi appakampi sukhena bhājīyati. Yadi pana mañco vā pīṭhaṁ vā ekameva hoti, taṁ pucchitvā yassa vihārassa, ekavihārepi vā yassa senāsanassa so vicāreti, tattha dātabbaṁ. Sacepi ‘‘asukabhikkhu gaṇhatū’’ti vadati, vaṭṭati. Atha ‘‘mayhaṁ dhuvakāre dethā’’ti vatvā avicāretvā gacchati, saṅghassapi vicāretuṁ vaṭṭati. Evaṁ pana vicāretabbaṁ, ‘‘saṅghattherassa vasanaṭṭhāne dethā’’ti vattabbaṁ. Sace tattha senāsanaṁ paripuṇṇaṁ hoti, yattha nappahoti, tattha dātabbaṁ. Sace eko bhikkhu ‘‘mayhaṁ vasanaṭṭhāne senāsanaparibhogabhaṇḍaṁ natthī’’ti vadati, tattha dātabbaṁ.",
  "tika-vin05t28:28": "202.Saṅghassa detīti ettha pana sace vihāraṁ pavisitvā ‘‘imāni cīvarāni saṅghassa dammī’’ti deti, upacārasīmāya ṭhitena saṅghena ghaṇṭiṁ paharitvā kālaṁ ghosetvā bhājetabbāni, sīmaṭṭhakassa asampattassapi bhāgaṁ gaṇhanto na vāretabbo. Vihāro mahā hoti, therāsanato paṭṭhāya vatthesu dīyamānesu alasajātikā mahātherā pacchā āgacchanti, ‘‘bhante, vīsativassānaṁ dīyati, tumhākaṁ ṭhitikā atikkantā’’ti na vattabbā, ṭhitikaṁ ṭhapetvā tesaṁ datvā pacchā ṭhitibhāya dātabbaṁ. ‘‘Asukavihāre kira bahu cīvaraṁ uppanna’’nti sutvā yojanantarikavihāratopi bhikkhū āgacchanti, sampattasampattānaṁ ṭhitaṭṭhānato paṭṭhāya dātabbaṁ, asampattānampi upacārasīmaṁ paviṭṭhānaṁ antevāsikādīsu gaṇhantesu dātabbameva. ‘‘Bahiupacārasīmāya ṭhitānaṁ dethā’’ti vadanti, na dātabbaṁ. Sace pana upacārasīmaṁ okkantehi ekābaddhā hutvā attano vihāradvāre vā antovihāreyeva vā honti, parisavasena vaḍḍhitā nāma sīmā hoti, tasmā dātabbaṁ. Saṅghanavakassa dinnepi pacchā āgatānaṁ dātabbameva. Dutiyabhāge pana therāsanaṁ āruḷhe āgatānaṁ paṭhamabhāgo na pāpuṇāti, dutiyabhāgato vassaggena dātabbaṁ.",
  "tika-vin05t28:29": "Ekasmiṁ vihāre dasa bhikkhū honti, dasa vatthāni ‘‘saṅghassa demā’’ti denti, pāṭekkaṁ bhājetabbāni. Sace ‘‘sabbāneva amhākaṁ pāpuṇantī’’ti gahetvā gacchanti, duppāpitāni ceva duggahitāni ca, gatagataṭṭhāne saṅghikāneva honti. Ekaṁ pana uddharitvā ‘‘idaṁ tumhākaṁ pāpuṇātī’’ti saṅghattherassa pāpetvā ‘‘sesāni amhākaṁ pāpuṇantī’’ti gahetuṁ vaṭṭati. Ekameva vatthaṁ ‘‘saṅghassa demā’’ti āharanti, abhājetvāva ‘‘amhākaṁ pāpuṇātī’’ti gaṇhanti, duppāpitañceva duggahitañca. Satthakena vā haliddiādinā vā lekhaṁ katvā ekakoṭṭhāsaṁ ‘‘idaṁ ṭhānaṁ tumhākaṁ pāpuṇātī’’ti saṅghattherassa pāpetvā ‘‘sesaṁ amhākaṁ pāpuṇātī’’ti gahetuṁ vaṭṭati. Yaṁ pana vatthasseva pupphaṁ vā vali vā, tena paricchedaṁ kātuṁ na vaṭṭati. Sace ekaṁ tantaṁ uddharitvā ‘‘idaṁ ṭhānaṁ tumhākaṁ pāpuṇātī’’ti therassa datvā ‘‘sesaṁ amhākaṁ pāpuṇātī’’ti gaṇhanti, vaṭṭati. Khaṇḍaṁ khaṇḍaṁ chinditvā bhājiyamānaṁ vaṭṭatiyeva.",
  "tika-vin05t28:30": "Ekabhikkhuke vihāre saṅghassa cīvaresu uppannesu sace pubbe vuttanayeneva so bhikkhu ‘‘sabbāni mayhaṁ pāpuṇantī’’ti gaṇhāti, suggahitāni , ṭhitikā pana na tiṭṭhati. Sace ekekaṁ uddharitvā ‘‘idaṁ mayhaṁ pāpuṇātī’’ti gaṇhāti, ṭhitikā tiṭṭhati. Tattha aṭṭhitāya ṭhitikāya puna aññasmiṁ cīvare uppanne sace eko bhikkhu āgacchati, majjhe chinditvā dvīhipi gahetabbaṁ. Ṭhitāya ṭhitikāya puna aññasmiṁ cīvare uppanne sace navakataro āgacchati, ṭhitikā heṭṭhā orohati. Sace vuḍḍhataro āgacchati, ṭhitikā uddhaṁ ārohati. Atha añño natthi, puna attano pāpetvā gahetabbaṁ. ‘‘Saṅghassa demā’’ti vā ‘‘bhikkhusaṅghassa demā’’ti vā yena kenaci ākārena saṅghaṁ āmasitvā dinnaṁ pana paṁsukūlikānaṁ na vaṭṭati ‘‘gahapaticīvaraṁ paṭikkhipāmi, paṁsukūlikaṅgaṁ samādiyāmī’’ti vuttattā, na pana akappiyattā. Bhikkhusaṅghena apaloketvā dinnampi na gahetabbaṁ. Yaṁ pana bhikkhu attano santakaṁ deti, taṁ bhikkhudattiyaṁ nāma vaṭṭati, paṁsukūlaṁ pana na hoti. Evaṁ santepi dhutaṅgaṁ na bhijjati. ‘‘Bhikkhūnaṁ dema, therānaṁ demā’’ti vutte pana paṁsukūlikānampi vaṭṭati, ‘‘idaṁ vatthaṁ saṅghassa dema, iminā upāhanatthavikapattatthavikaāyogaaṁsabaddhakādīni karontū’’ti dinnampi vaṭṭati. Pattatthavikādīnaṁ atthāya dinnāni bahūnipi honti, cīvaratthāyapi pahonti, tato cīvaraṁ katvā pārupituṁ vaṭṭati. Sace pana saṅgho bhājitātirittāni vatthāni chinditvā upāhanatthavikādīnaṁ atthāya bhājeti, tato gahetuṁ na vaṭṭati. Sāmikehi vicāritameva hi vaṭṭati, na itaraṁ. Paṁsukūlikaṁ ‘‘saṅghassa dhammakaraṇapaṭādīnaṁ atthāya demā’’ti vuttepi gahetuṁ vaṭṭati, parikkhāro nāma paṁsukūlikānampi icchitabbo. Yaṁ tattha atirekaṁ hoti, taṁ cīvarepi upanetuṁ vaṭṭati. Suttaṁ saṅghassa denti, paṁsukūlikehipi gahetabbaṁ. Ayaṁ tāva vihāraṁ pavisitvā ‘‘imāni cīvarāni saṅghassa dammī’’ti dinnesu vinicchayo. Sace pana bahiupacārasīmāya addhānamaggappaṭipanne bhikkhū disvā ‘‘saṅghassa dammī’’ti saṅghattherassa vā saṅghanavakassa vā āroceti, sacepi yojanaṁ pharitvā parisā ṭhitā hoti, ekābaddhā ce, sabbesaṁ pāpuṇāti. Ye pana dvādasahi hatthehi parisaṁ asampattā, tesaṁ na pāpuṇāti.",
  "tika-vin05t28:31": "203.Ubhatosaṅghassa detīti ettha ‘‘ubhatosaṅghassa dammī’’ti vuttepi ‘‘dvidhā saṅghassa dammī’’ti, ‘‘dvinnaṁ saṅghānaṁ dammī’’ti, ‘‘bhikkhusaṅghassa ca bhikkhunīsaṅghassa ca dammī’’ti vuttepi ubhatosaṅghassa dinnameva hoti. Tattha sace bahukāpi bhikkhū honti, ekā bhikkhunī hoti, upaḍḍhaṁ dātabbaṁ, dve bhāge same katvā eko bhāgo dātabboti attho. Sace bahukāpi bhikkhuniyo honti, eko bhikkhu hoti, upaḍḍhaṁ dātabbaṁ. ‘‘Ubhatosaṅghassa ca tuyhañca dammī’’ti vutte sace dasa dasa bhikkhū ca bhikkhuniyo ca honti, ekavīsati paṭivīse katvā eko puggalassa dātabbo, dasa bhikkhusaṅghassa, dasa bhikkhunīsaṅghassa. Yena puggaliko laddho, so saṅghatopi attano vassaggena gahetuṁ labhati. Kasmā? Ubhatosaṅghaggahaṇena gahitattā. ‘‘Ubhatosaṅghassa ca cetiyassa ca dammī’’ti vuttepi eseva nayo. Idha pana cetiyassa saṅghato pāpuṇanakoṭṭhāso nāma natthi, ekapuggalassa pattakoṭṭhāsasamova koṭṭhāso hoti. ‘‘Ubhatosaṅghassa ca tuyhañca cetiyassa cā’’ti vutte pana dvāvīsati koṭṭhāse katvā dasa bhikkhūnaṁ, dasa bhikkhunīnaṁ, eko puggalassa, eko cetiyassa dātabbo. Tattha puggalo saṅghatopi attano vassaggena gahetuṁ labhati, cetiyassa ekoyeva.",
  "tika-vin05t28:32": "‘‘Bhikkhusaṅghassa ca bhikkhunīnañca dammī’’ti vutte pana na majjhe bhinditvā dātabbaṁ, bhikkhū ca bhikkhuniyo ca gaṇetvā dātabbaṁ. ‘‘Bhikkhusaṅghassa ca bhikkhunīnañca tuyhañcā’’ti vutte pana puggalo visuṁ na labhati, pāpuṇanaṭṭhānato ekameva labhati. Kasmā? Bhikkhusaṅghaggahaṇena gahitattā. ‘‘Bhikkhusaṅghassa ca bhikkhunīnañca tuyhañca cetiyassa cā’’ti vuttepi cetiyassa ekapuggalapaṭivīso labbhati, puggalassa visuṁ na labbhati, tasmā ekaṁ cetiyassa datvā avasesaṁ bhikkhū ca bhikkhuniyo ca gaṇetvā bhājetabbaṁ.",
  "tika-vin05t28:33": "‘‘Bhikkhūnañca bhikkhunīnañca dammī’’ti vuttepi majjhe bhinditvā na dātabbaṁ, puggalagaṇanāya eva vibhajitabbaṁ. ‘‘Bhikkhūnañca bhikkhunīnañca tuyhañca, bhikkhūnañca bhikkhunīnañca cetiyassa ca, bhikkhūnañca bhikkhunīnañca tuyhañca cetiyassa cā’’ti evaṁ vuttepi cetiyassa ekapaṭivīso labbhati, puggalassa visuṁ natthi, bhikkhū ca bhikkhuniyo ca gaṇetvā eva bhājetabbaṁ. Yathā ca bhikkhusaṅghaṁ ādiṁ katvā nayo nīto, evaṁ bhikkhunīsaṅghaṁ ādiṁ katvāpi netabbo.",
  "tika-vin05t28:34": "‘‘Bhikkhusaṅghassa ca tuyhañcā’’ti vutte puggalassa visuṁ na labbhati, vassaggeneva gahetabbaṁ. ‘‘Bhikkhusaṅghassa ca cetiyassa cā’’ti vutte pana cetiyassa visuṁ paṭivīso labbhati. ‘‘Bhikkhusaṅghassa ca tuyhañca cetiyassa cā’’ti vuttepi cetiyasseva visuṁ labbhati, na puggalassa. ‘‘Bhikkhūnañca tuyhañcā’’ti vuttepi visuṁ na labbhati, ‘‘bhikkhūnañca cetiyassa cā’’ti vutte pana cetiyassa labbhati. ‘‘Bhikkhūnañca tuyhañca cetiyassa cā’’ti vuttepi cetiyasseva visuṁ labbhati, na puggalassa. Bhikkhunīsaṅghaṁ ādiṁ katvāpi evameva yojetabbaṁ.",
  "tika-vin05t28:35": "Pubbe buddhappamukhassa ubhatosaṅghassa dānaṁ denti, bhagavā majjhe nisīdati, dakkhiṇato bhikkhū, vāmato bhikkhuniyo nisīdanti, bhagavā ubhinnaṁ saṅghatthero, tadā bhagavā attanā laddhapaccaye attanāpi paribhuñjati, bhikkhūnampi dāpeti. Etarahi pana paṇḍitamanussā sadhātukaṁ paṭimaṁ vā cetiyaṁ vā ṭhapetvā buddhappamukhassa ubhatosaṅghassa dānaṁ denti, paṭimāya vā cetiyassa vā purato ādhārake pattaṁ ṭhapetvā dakkhiṇodakaṁ datvā ‘‘buddhānaṁ demā’’ti, tattha paṭhamaṁ khādanīyabhojanīyaṁ denti, vihāraṁ vā āharitvā ‘‘idaṁ cetiyassa demā’’ti piṇḍapātañca mālāgandhādīni ca denti, tattha kathaṁ paṭipajjitabbanti? Mālāgandhādīni tāva cetiye āropetabbāni, vatthehi paṭākā, telena padīpā kātabbā. Piṇḍapātamadhuphāṇitādīni pana yo nibaddhacetiyajaggako hoti pabbajito vā gahaṭṭho vā, tassa dātabbāni. Nibaddhajaggake asati āhaṭabhattaṁ ṭhapetvā vattaṁ katvā paribhuñjituṁ vaṭṭati, upakaṭṭhe kāle bhuñjitvā pacchāpi vattaṁ kātuṁ vaṭṭatiyeva. Mālāgandhādīsu ca yaṁ kiñci ‘‘idaṁ haritvā cetiye pūjaṁ karothā’’ti vutte dūrampi haritvā pūjetabbaṁ, ‘‘bhikkhusaṅghassa harā’’ti vuttepi haritabbaṁ. Sace pana ‘‘ahaṁ piṇḍāya carāmi, āsanasālāya bhikkhū atthi, te harissantī’’ti vutte ‘‘bhante, tuyhameva dammī’’ti vadati, bhuñjituṁ vaṭṭati. Atha pana ‘‘bhikkhusaṅghassa dassāmī’’ti harantassa gacchato antarāva kālo upakaṭṭho hoti, attano pāpetvā bhuñjituṁ vaṭṭati.",
  "tika-vin05t28:36": "204.Vassaṁvuṭṭhasaṅghassa detīti ettha pana sace vihāraṁ pavisitvā ‘‘imāni cīvarāni vassaṁvuṭṭhasaṅghassa dammī’’ti deti, yattakā bhikkhū tasmiṁ āvāse vassacchedaṁ akatvā purimavassaṁvuṭṭhā, tehi bhājetabbaṁ, aññesaṁ na pāpuṇāti. Disāpakkantassapi sati gāhake yāva kathinassubbhārā dātabbaṁ. ‘‘Anatthate pana kathine antohemante evañca vatvā dinnaṁ pacchimavassaṁvuṭṭhānampi pāpuṇātī’’ti lakkhaṇaññū vadanti. Aṭṭhakathāsu panetaṁ na vicāritaṁ. Sace pana bahiupacārasīmāyaṁ ṭhito ‘‘vassaṁvuṭṭhasaṅghassa dammī’’ti vadati, sampattānaṁ sabbesaṁ pāpuṇāti. Atha ‘‘asukavihāre vassaṁvuṭṭhasaṅghassā’’ti vadati, tatra vassaṁvuṭṭhānameva yāva kathinassubbhārā pāpuṇāti. Sace pana gimhānaṁ paṭhamadivasato paṭṭhāya evaṁ vadati, tatra sammukhībhūtānaṁ sabbesaṁ pāpuṇāti. Kasmā? Piṭṭhisamaye uppannattā. Antovasseyeva ‘‘vassaṁ vasantānaṁ dammī’’ti vutte chinnavassā na labhanti, vassaṁ vasantāva labhanti. Cīvaramāse pana ‘‘vassaṁ vasantānaṁ dammī’’ti vutte pacchimikāya vassūpagatānaṁyeva pāpuṇāti, purimikāya vassūpagatānañca chinnavassānañca na pāpuṇāti.",
  "tika-vin05t28:37": "Cīvaramāsato paṭṭhāya yāva hemantassa pacchimo divaso, tāva ‘‘vassāvāsikaṁ demā’’ti vutte kathinaṁ atthataṁ vā hotu anatthataṁ vā, atītavassaṁvuṭṭhānameva pāpuṇāti. Gimhānaṁ paṭhamadivasato paṭṭhāya vutte pana mātikā āropetabbā ‘‘atītapassāvāsassa pañca māsā atikkantā, anāgato cātumāsaccayena bhavissati, kataravassāvāsassa desī’’ti. Sace ‘‘atītavassaṁvuṭṭhānaṁ dammī’’ti vadati, taṁ antovassaṁvuṭṭhānameva pāpuṇāti, disāpakkantānampi sabhāgā gaṇhituṁ labhanti. Sace ‘‘anāgate vassāvāsikaṁ dammī’’ti vadati, taṁ ṭhapetvā vassūpanāyikadivase gahetabbaṁ. Atha ‘‘agutto vihāro, corabhayaṁ atthi, na sakkā ṭhapetuṁ gaṇhitvā vā āhiṇḍitu’’nti vutte ‘‘sampattānaṁ dammī’’ti vadati, bhājetvā gahetabbaṁ. Sace vadati ‘‘ito me, bhante, tatiye vasse vassāvāsikaṁ na dinnaṁ, taṁ dammī’’ti, tasmiṁ antovasse vuṭṭhabhikkhūnaṁ pāpuṇāti. Sace te disā pakkantā, añño vissāsiko gaṇhāti, dātabbaṁ. Athekoyeva avasiṭṭho, sesā kālakatā, sabbaṁ ekasseva pāpuṇāti. Sace ekopi natthi, saṅghikaṁ hoti, sammukhībhūtehi bhājetabbaṁ.",
  "tika-vin05t28:38": "205.Ādissa detīti ettha pana yāguyā vā bhatte vā khādanīye vā cīvare vā senāsane vā bhesajje vā ādisitvā paricchinditvā dento ādissa deti nāma. Tatrāyaṁ vinicchayo – bhikkhū ajjatanāya vā svātanāya vā yāguyā nimantetvā tesaṁ gharaṁ paviṭṭhānaṁ yāguṁ deti, yāguṁ datvā pītāya yāguyā ‘‘imāni cīvarāni yehi mayhaṁ yāgu pītā, tesaṁ dammī’’ti deti, yehi nimantitehi yāgu pītā, tesaṁyeva pāpuṇāti. Yehi pana bhikkhācāravattena gharadvārena gacchantehi vā gharaṁ paviṭṭhehi vā yāgu laddhā, yesaṁ vā āsanasālato pattaṁ āharitvā manussehi nītā, yesaṁ vā therehi pesitā, tesaṁ na pāpuṇāti. Sace pana nimantihabhikkhūhi saddhiṁ aññepi bahū āgantvā antogehañca bahigehañca pūretvā nisinnā, dāyako ca evaṁ vadati ‘‘nimantitā vā hontu animantitā vā, yesaṁ mayā yāgu dinnā, sabbesaṁ imāni vatthāni hontū’’ti, sabbesaṁ pāpuṇāti. Yehi pana therānaṁ hatthato yāgu laddhā, tesaṁ na pāpuṇāti. Atha so ‘‘yehi mayhaṁ yāgu pītā, sabbesaṁ hotū’’ti vadati, sabbesaṁ pāpuṇāti. Bhattakhādanīyesupi eseva nayo. Cīvare pana pubbepi tena vassaṁ vāsetvā bhikkhūnaṁ cīvaraṁ dinnapubbaṁ hoti, so ce bhikkhū bhojetvā vadati ‘‘yesaṁ mayā pubbe cīvaraṁ dinnaṁ, tesaṁyeva imaṁ cīvaraṁ vā suttaṁ vā sappimadhuphāṇitādīni vā hontū’’ti, sabbaṁ tesaṁyeva pāpuṇāti. Senāsanepi ‘‘yo mayā kārite vihāre vā pariveṇe vā vasati, tassidaṁ hotū’’ti vutte tasseva hoti. Bhesajjepi ‘‘mayaṁ kālena kālaṁ therānaṁ sappiādīni bhesajjāni dema, yehi tāni laddhāni, tesaṁyevidaṁ hotū’’ti vutte tesaṁyeva hoti.",
  "tika-vin05t28:39": "206.Puggalassa detīti ettha pana ‘‘imaṁ cīvaraṁ itthannāmassa dammī’’ti evaṁ parammukhā vā, pādamūle ṭhapetvā ‘‘idaṁ, bhante, tumhākaṁ dammī’’ti evaṁ sammukhā vā deti, taṁ tasseva hoti. Sace pana ‘‘idaṁ tumhākañca tumhākaṁ antevāsikānañca dammī’’ti evaṁ vadati, therassa ca antevāsikānañca pāpuṇāti. Uddesaṁ gahetuṁ āgato gahetvā gacchanto ca atthi, tassapi pāpuṇāti. ‘‘Tumhehi saddhiṁ nibaddhacārikabhikkhūnaṁ dammī’’ti vutte uddesantevāsikānaṁ vattaṁ katvā uddesaparipucchādīni gahetvā vicarantānaṁ sabbesaṁ pāpuṇāti. Ayaṁ ‘‘puggalassa detī’’ti imasmiṁ pade vinicchayo.",
  "tika-vin05t28:40": "Sace koci bhikkhu ekova vassaṁ vasati, tattha manussā ‘‘saṅghassa demā’’ti cīvarāni denti, tattha kiṁ kātabbanti? ‘‘Anujānāmi, bhikkhave, tasseva tāni cīvarāni yāva kathinassa ubbhārā’’ti (mahāva. 363) vacanato sace (mahāva. aṭṭha. 363) gaṇapūrake bhikkhū labhitvā kathinaṁ atthataṁ hoti, pañca māse, no ce atthataṁ hoti, ekaṁ cīvaramāsaṁ aññattha gahetvā nītānipi tasseva tāni cīvarāni, na tesaṁ añño koci issaro. Yaṁ yañhi ‘‘saṅghassa demā’’ti vā ‘‘saṅghaṁ uddissa demā’’ti vā ‘‘vassaṁvuṭṭhasaṅghassa demā’’ti vā ‘‘vassāvāsikaṁ demā’’ti vā denti, sacepi matakacīvaraṁ avibhajitvā taṁ vihāraṁ pavisati, taṁ sabbaṁ tasseva bhikkhuno hoti. Yampi so vassāvāsatthāya vaḍḍhiṁ payojetvā ṭhapitaupanikkhepato vā tatruppādato vā vassāvāsikaṁ gaṇhāti, sabbaṁ suggahitameva hoti. Idañhettha lakkhaṇaṁ – yena tenākārena saṅghassa uppannavatthaṁ atthatakathinassa pañca māse, anatthatakathinassa ekaṁ cīvaramāsaṁ pāpuṇāti. Sace pana koci bhikkhu vassānato aññasmiṁ utukāle ekako vasati, tattha manussā ‘‘saṅghassa demā’’ti cīvarāni denti, tena bhikkhunā adhiṭṭhātabbaṁ ‘‘mayhimāni cīvarānī’’ti. Adhiṭṭhahantena pana vattaṁ jānitabbaṁ. Tena hi bhikkhunā ghaṇṭiṁ vā paharitvā kālaṁ vā ghosetvā thokaṁ āgametvā sace ghaṇṭisaññāya vā kālasaññāya vā bhikkhū āgacchanti, tehi saddhiṁ bhājetabbāni. Tehi ce bhikkhūhi tasmiṁ cīvare bhājiyamāne apātite kuse añño bhikkhu āgacchati, samako dātabbo bhāgo, pātite kuse añño bhikkhu āgacchati, na akāmā dātabbo bhāgo. Ekakoṭṭhāsepi hi kusadaṇḍake pātitamatte sacepi bhikkhusahassaṁ hoti, gahitameva nāma cīvaraṁ, tasmā na akāmā bhāgo dātabbo. Sace pana attano ruciyā dātukāmā honti, dentu. Anubhāgepi eseva nayo.",
  "tika-vin05t28:41": "Atha ghaṇṭisaññāya vā kālasaññāya vā aññe bhikkhū na āgacchanti, ‘‘mayhimāni cīvarāni pāpuṇantī’’ti adhiṭṭhātabbāni. Evaṁ adhiṭṭhite sabbāni tasseva honti, ṭhitikā pana na tiṭṭhati. Sace ekekaṁ uddharitvā ‘‘ayaṁ paṭhamabhāgo mayhaṁ pāpuṇāti, ayaṁ dutiyabhāgo’’ti evaṁ gaṇhāti, gahitāni ca suggahitāni honti, ṭhitikā ca tiṭṭhati, evaṁ pāpetvā gaṇhantenapi adhiṭṭhitameva hoti. Sace pana ghaṇṭiṁ paharitvā vā appaharitvā vā kālampi ghosetvā vā aghosetvā vā ‘‘ahamevettha , mayhameva imāni cīvarānī’’ti gaṇhāti , duggahitāni honti. Atha ‘‘añño koci idha natthi, mayhaṁ etāni pāpuṇantī’’ti gaṇhāti, suggahitāni. Atha anadhiṭṭhahitvāva tāni cīvarāni gahetvā aññaṁ vihāraṁ uddissa gacchati ‘‘tattha bhikkhūhi saddhiṁ bhājessāmī’’ti, tāni cīvarāni gatagataṭṭhāne saṅghikāneva honti. Bhikkhūhi diṭṭhamattamevettha pamāṇaṁ. Tasmā sace keci paṭipathaṁ āgacchantā ‘‘kuhiṁ, āvuso, gacchasī’’ti pucchitvā tamatthaṁ sutvā ‘‘kiṁ, āvuso, mayaṁ saṅgho na homā’’ti tattheva bhājetvā gaṇhanti, suggahitāni. Sacepi esa maggā okkamitvā kañci vihāraṁ vā āsanasālaṁ vā piṇḍāya caranto ekagehameva vā pavisati, tatra ca naṁ bhikkhū disvā tamatthaṁ pucchitvā bhājetvā gaṇhanti, suggahitāneva.",
  "tika-vin05t28:42": "‘‘Na, bhikkhave, aññatra vassaṁvuṭṭhena aññatra cīvarabhāgo sāditabbo, yo sādiyeyya, āpatti dukkaṭassā’’ti (mahāva. 364) vacanato aññatra vassaṁvuṭṭho aññatra bhāgaṁ gaṇhāti, dukkaṭaṁ. Ettha pana kiñcāpi lahukā āpatti, atha kho gahitāni cīvarāni gahitaṭṭhāne dātabbāni. Sacepi naṭṭhāni vā jiṇṇāni vā honti, tasseva gīvā. ‘‘Dehī’’ti vutte adento dhuranikkhepe bhaṇḍagghena kāretabbo.",
  "tika-vin05t28:43": "Eko bhikkhu dvīsu āvāsesu vassaṁ vasati ‘‘evaṁ me bahu cīvaraṁ uppajjissatī’’ti, ekaṁ puggalapaṭivīsaṁyeva labhati. Tasmā sace ekekasmiṁ vihāre ekāhamekāhaṁ vā sattāhaṁ vā vasati, ekekasmiṁ vihāre yaṁ eko puggalo labhati, tato tato upaḍḍhaṁ upaḍḍhaṁ dātabbaṁ. Evañhi ekapuggalapaṭivīso dinno hoti. Sace pana ekasmiṁ vihāre vasanto itarasmiṁ sattāhavārena aruṇameva uṭṭhāpeti, bahutaraṁ vasitavihārato tassa paṭivīso dātabbo. Evampi ekapuggalapaṭivīsoyeva dinno hoti. Idañca nānālābhehi nānūpacārehi ekasīmāvihārehi kathitaṁ, nānāsīmāvihāre pana senāsanaggāho paṭippassambhati. Tasmā tattha cīvarapaṭivīso na pāpuṇāti, sesaṁ pana āmisabhesajjādi sabbaṁ sabbattha antosīmāgatassa pāpuṇāti.",
  "tika-vin05t28:44": "207. ‘‘Bhikkhussa, bhikkhave, kālakate saṅgho sāmī pattacīvare, apica gilānupaṭṭhākā bahūpakārā, anujānāmi, bhikkhave, saṅghena ticīvarañca pattañca gilānupaṭṭhākānaṁ dātuṁ, yaṁ tattha lahubhaṇḍaṁ lahuparikkhāraṁ, taṁ sammukhībhūtena saṅghena bhājetuṁ, yaṁ tattha garubhaṇḍaṁ garuparikkhāraṁ, taṁ āgatānāgatacātuddisassa saṅghassa avissajjikaṁ avebhaṅgika’’nti (mahāva. 369) vacanato bhikkhusmiṁ kālakate apaloketvā vā –",
  "tika-vin05t28:45": "‘‘Suṇātu me, bhante, saṅgho, itthannāmo bhikkhu kālakato, idaṁ tassa ticīvarañca patto ca, yadi saṅghassa pattakallaṁ, saṅgho imaṁ ticīvarañca pattañca gilānupaṭṭhākānaṁ dadeyya, esā ñatti.",
  "tika-vin05t28:46": "‘‘Suṇātu me, bhante, saṅgho, itthannāmo bhikkhu kālakato, idaṁ tassa ticīvarañca patto ca, saṅgho imaṁ ticīvarañca pattañca gilānupaṭṭhākānaṁ deti, yassāyasmato khamati imassa ticīvarassa ca pattassa ca gilānupaṭṭhākānaṁ dānaṁ, so tuṇhassa. Yassa nakkhamati, so bhāseyya.",
  "tika-vin05t28:47": "‘‘Dinnaṁ idaṁ saṅghena ticīvarañca patto ca gilānupaṭṭhākānaṁ, khamati saṅghassa, tasmā tuṇhī, evametaṁ dhārayāmī’’ti (mahāva. 367) –",
  "tika-vin05t28:48": "Evaṁ kammavācaṁ vā sāvetvā gilānupaṭṭhākānaṁ pattacīvaraṁ datvā sesaṁ lahuparikkhāraṁ sammukhībhūtena saṅghena bhājetvā gahetabbaṁ.",
  "tika-vin05t28:49": "208. Gilānupaṭṭhākānaṁ lābhe pana ayaṁ vinicchayo – sace sakale bhikkhusaṅghe upaṭṭhahante kālaṁ karoti, sabbepi sāmikā. Atha ekaccehi vāre kate ekaccehi akateyeva kālaṁ karoti, tatra ekacce ācariyā vadanti ‘‘sabbepi attano vāre sampatte kareyyuṁ, tasmā sabbepi sāmino’’ti. Ekacce vadanti ‘‘yehi jaggito, te eva labhanti, itare na labhantī’’ti. Sāmaṇerepi kālakate sace cīvaraṁ atthi, gilānupaṭṭhākānaṁ dātabbaṁ. No ce atthi, yaṁ atthi, taṁ dātabbaṁ. Aññasmiṁ parikkhāre sati cīvarabhāgaṁ katvā dātabbaṁ. Bhikkhu ca sāmaṇero ca sace samaṁ upaṭṭhahiṁsu, samako bhāgo dātabbo. Atha sāmaṇerova upaṭṭhahati, bhikkhussa saṁvidahanamattameva hoti, sāmaṇerassa jeṭṭhakoṭṭhāso dātabbo. Sace sāmaṇero bhikkhunā ānītaudakena yāguṁ pacitvā paṭiggahāpanamattameva karoti, bhikkhu upaṭṭhahati, bhikkhussa jeṭṭhabhāgo dātabbo. Bahū bhikkhū sabbe samaggā hutvā upaṭṭhahanti, sabbesaṁ samako bhāgo dātabbo. Yo panettha visesena upaṭṭhahati, tassa viseso kātabbo.",
  "tika-vin05t28:50": "Yena pana ekadivasampi gilānupaṭṭhākavasena yāgubhattaṁ vā pacitvā dinnaṁ, nhānaṁ vā paṭisāditaṁ, sopi gilānupaṭṭhākova. Yo pana samīpaṁ anāgantvā bhesajjataṇḍulādīni peseti, ayaṁ gilānupaṭṭhāko na hoti. Yo pariyesitvā gāhetvā āgacchati, ayaṁ gilānupaṭṭhākova . Eko vattasīsena jaggati, eko paccāsāya, matakāle ubhopi paccāsīsanti, ubhinnampi dātabbaṁ. Eko upaṭṭhahitvā gilānassa vā kammena attano vā kammena katthaci gato ‘‘puna āgantvā jaggissāmī’’ti, etassapi dātabbaṁ. Eko ciraṁ upaṭṭhahitvā ‘‘idāni na sakkomī’’ti dhuraṁ nikkhipitvā gacchati, sacepi taṁ divasameva gilāno kālaṁ karoti, upaṭṭhākabhāgo na dātabbo. Gilānupaṭṭhāko nāma gihī vā hotu pabbajito vā antamaso mātugāmopi, sabbe bhāgaṁ labhanti. Sace tassa bhikkhuno pattacīvaramattameva hoti, aññaṁ natthi, sabbaṁ gilānupaṭṭhākānaṁyeva dātabbaṁ. Sacepi sahassaṁ agghati, aññaṁ pana bahumpi parikkhāraṁ te na labhanti, saṅghasseva hoti. Avasesaṁ bhaṇḍaṁ bahu ceva mahagghañca, ticīvaraṁ appagghaṁ, tato gahetvā ticīvaraparikkhāro dātabbo, sabbañcetaṁ saṅghikatova labbhati. Sace pana so jīvamānoyeva sabbaṁ attano parikkhāraṁ nissajjitvā kassaci adāsi, koci vā vissāsaṁ aggahesi, yassa dinnaṁ, yena ca gahitaṁ, tasseva hoti, tassa ruciyā eva gilānupaṭṭhākā labhanti. Aññesaṁ adatvā dūre ṭhapitaparikkhārāpi tattha tattha saṅghasseva honti. Dvinnaṁ santakaṁ hoti avibhattaṁ, ekasmiṁ kālakate itaro sāmī. Bahūnampi santake eseva nayo. Sabbesu matesu saṅghikaṁ hoti. Sacepi avibhajitvā saddhivihārikādīnaṁ denti, adinnameva hoti, vibhajitvā dinnaṁ pana sudinnaṁ. Taṁ tesu matesupi saddhivihārikādīnaṁyeva hoti, na saṅghassa.",
  "tika-vin05t28:51": "Sace vassaṁvuṭṭho bhikkhu anuppanne vā uppanne vā cīvare abhājite vā pakkamati, ummattako khittacitto vedanāṭṭo ukkhittako vā hoti, sante patirūpe gāhake bhāgo dātabbo. Sace pana vibbhamati vā kālaṁ vā karoti sāmaṇero vā paṭijānāti, sikkhaṁ paccakkhātako, antimavatthuṁ ajjhāpannako, paṇḍako, theyyasaṁvāsako, titthiyapakkantako, tiracchānagato, mātughātako, pitughātako, arahantaghātako, bhikkhunīdūsako, saṅghabhedako, lohituppādako, ubhatobyañjanako vā paṭijānāti, saṅgho sāmī, bhāgo na dātabbo.",
  "tika-vin05t28:52": "Sace vassaṁvuṭṭhānaṁ bhikkhūnaṁ anuppanne cīvare saṅgho bhijjati, kosambakabhikkhū viya dve koṭṭhāsā honti, tattha manussā ekasmiṁ pakkhe dakkhiṇodakañca gandhādīni ca denti, ekasmiṁ cīvarāni denti ‘‘saṅghassa demā’’ti, yattha vā udakaṁ dinnaṁ, yasmiṁyeva pakkhe cīvarāni denti ‘‘saṅghassa demā’’ti, saṅghasseva tāni cīvarāni, dvinnampi koṭṭhāsānaṁ pāpuṇanti, ghaṇṭiṁ paharitvā dvīhipi pakkhehi ekato bhājetabbāni. Sace pana manussā ekasmiṁ pakkhe dakkhiṇodakaṁ gandhādīni ca denti, ekasmiṁ pakkhe cīvarāni denti ‘‘pakkhassa demā’’ti, pakkhasseva tāni cīvarāni. Evañhi dinne yassa koṭṭhāsassa udakaṁ dinnaṁ, tassa udakameva hoti. Yassa cīvaraṁ dinnaṁ, tasseva cīvaraṁ. Yasmiṁ padese dakkhiṇodakaṁ pamāṇaṁ hoti, tattha eko pakkho dakkhiṇodakassa laddhattā cīvarāni labhati, eko cīvarānameva laddhattāti ubhohi ekato hutvā yathāvuḍḍhaṁ bhājetabbaṁ. ‘‘Idaṁ kira parasamudde lakkhaṇa’’nti mahāaṭṭhakathāyaṁ vuttaṁ. Sace yasmiṁ pakkhe udakaṁ dinnaṁ, tasmiṁyeva pakkhe cīvarāni denti ‘‘pakkhassa demā’’ti, pakkhasseva tāni cīvarāni, itaro pakkho anissaroyeva. Sace pana vassaṁvuṭṭhānaṁ bhikkhūnaṁ uppanne cīvare abhājite saṅgho bhijjati, sabbesaṁ samakaṁ bhājetabbaṁ.",
  "tika-vin05t28:53": "Sace sambahulesu bhikkhūsu addhānamaggappaṭipannesu keci bhikkhū paṁsukūlatthāya susānaṁ okkamanti, keci anāgamentā pakkamanti, anāgamentānaṁ na akāmā bhāgo dātabbo, āgamentānaṁ pana akāmāpi dātabbo bhāgo. Yadi pana manussā ‘‘idhāgatā eva gaṇhantū’’ti denti, saññāṇaṁ vā katvā gacchanti ‘‘sampattā gaṇhantū’’ti, sampattānaṁ sabbesampi pāpuṇāti . Sace chaḍḍetvā gatā, yena gahitaṁ, so eva sāmī. Sace keci bhikkhū paṭhamaṁ susānaṁ okkamanti, keci pacchā, tattha paṭhamaṁ okkantā paṁsukūlaṁ labhanti, pacchā okkantā na labhanti. ‘‘Anujānāmi, bhikkhave, pacchā okkantānaṁ na akāmā bhāgaṁ dātu’’nti (mahāva. 341) vacanato pacchā okkantānaṁ akāmā bhāgo na dātabbo. Sace pana sabbepi samaṁ okkantā, keci labhanti, keci na labhanti. ‘‘Anujānāmi, bhikkhave, sadisānaṁ okkantānaṁ akāmāpi bhāgaṁ dātu’’nti (mahāva. 341) vacanato samaṁ okkantānaṁ akāmāpi bhāgo dātabbo. Sace pana ‘‘laddhaṁ paṁsukūlaṁ sabbe bhājetvā gaṇhissāmā’’ti bahimeva katikaṁ katvā susānaṁ okkantā keci labhanti, keci na labhanti, ‘‘anujānāmi, bhikkhave, katikaṁ katvā okkantānaṁ akāmā bhāgaṁ dātu’’nti (mahāva. 341) vacanato katikaṁ katvā okkantānampi akāmā bhāgo dātabbo. Ayaṁ tāva cīvarabhājanīyakathā.",
  "tika-vin05t28:54": "209.Piṇḍapātabhājane pana ‘‘anujānāmi, bhikkhave, saṅghabhattaṁ uddesabhattaṁ nimantanaṁ salākabhattaṁ pakkhikaṁ uposathikaṁ pāṭipadika’’nti (cūḷava. 325) evaṁ anuññātesu saṅghabhattādīsu ayaṁ vinicchayo (cūḷava. aṭṭha. 325) –",
  "tika-vin05t28:55": "Saṅghabhattaṁ nāma sakalassa saṅghassa dātabbaṁ bhattaṁ. Tasmā saṅghabhatte ṭhitikā nāma natthi, tatoyeva ca ‘‘amhākaṁ ajja dasa dvādasa divasā bhuñjantānaṁ, idāni aññato bhikkhū ānethā’’ti na evaṁ tattha vattabbaṁ, ‘‘purimadivasesu amhehi na laddhaṁ, idāni taṁ amhākaṁ gāhethā’’ti evampi vattuṁ na labhati. Tañhi āgatāgatānaṁ pāpuṇātiyeva.",
  "tika-vin05t28:56": "Uddesabhattādīsu pana ayaṁ nayo – raññā vā rājamahāmattena vā ‘‘saṅghato uddisitvā ettake bhikkhū ānethā’’ti pahite kālaṁ ghosetvā ṭhitikā pucchitabbā. Sace atthi, tato paṭṭhāya gāhetabbaṁ. No ce, therāsanato paṭṭhāya gāhetabbaṁ. Uddesakena piṇḍapātikānampi na atikkāmetabbaṁ. Te pana dhutaṅgaṁ rakkhantā sayameva atikkamissanti. Evaṁ gāhiyamāne alasajātikā mahātherā pacchā āgacchanti, ‘‘bhante, vīsativassānaṁ gāhīyati, tumhākaṁ ṭhitikā atikkantā’’ti na vattabbā, ṭhitikaṁ ṭhapetvā tesaṁ gāhetvā pacchā ṭhitikāya gāhetabbaṁ. ‘‘Asukavihāre bahu uddesabhattaṁ uppanna’’nti sutvā yojanantarikavihāratopi bhikkhū āgacchanti, sampattasampattānaṁ ṭhitaṭṭhānato paṭṭhāya gāhetabbaṁ, asampattānampi upacārasīmaṁ paviṭṭhānaṁ antevāsikādīsu gaṇhantesu gāhetabbameva. ‘‘Bahiupacārasīmāyaṁ ṭhitānaṁ gāhethā’’ti vadanti, na gāhetabbaṁ. Sace upacārasīmaṁ okkantehi ekābaddhā hutvā attano vihāradvāre vā antovihāreyeva vā honti, parisavasena vaḍḍhitā nāma sīmā hoti, tasmā gāhetabbaṁ. Saṅghanavakassa dinnepi pacchā āgatānaṁ gāhetabbameva. Dutiyabhāge pana therāsanaṁ āruḷhe puna āgatānaṁ paṭhamabhāgo na pāpuṇāti, dutiyabhāgato vassaggena gāhetabbaṁ.",
  "tika-vin05t28:57": "Ekasmiṁ vihāre ekaṁ bhattuddesaṭṭhānaṁ paricchinditvā gāvutappamāṇāyapi upacārasīmāya yattha katthaci ārocitaṁ uddesabhattaṁ tasmiṁyeva bhattuddesaṭṭhāne gāhetabbaṁ. Eko ekassa bhikkhuno pahiṇati ‘‘sve saṅghato uddisitvā dasa bhikkhū pahiṇathā’’ti, tena so attho bhattuddesakassa ārocetabbo. Sace taṁ divasaṁ pamussati, dutiyadivase pātova ārocetabbo, atha pamussitvāva piṇḍāya pavisanto sarati, yāva upacārasīmaṁ nātikkamati, tāva yā bhojanasālāya pakatiṭhitikā, tassāyeva vasena gāhetabbaṁ. Sacepi upacārasīmaṁ atikkanto, bhikkhū ca upacārasīmaṭṭhakehi ekābaddhā honti, aññamaññaṁ dvādasahatthantaraṁ avijahitvā gacchanti, pakatiṭhitikāya vasena gāhetabbaṁ. Bhikkhūnaṁ pana tādise ekābaddhe asati bahiupacārasīmāya yasmiṁ ṭhāne sarati, tattha navaṁ ṭhitikaṁ katvā gāhetabbaṁ. Antogāme āsanasālāya sarantena āsanasālāya ṭhitikāya gāhetabbaṁ. Yattha katthaci saritvā gāhetabbameva, agāhetuṁ na vaṭṭati. Na hi etaṁ dutiyadivase labbhatīti.",
  "tika-vin05t28:58": "Sace sakavihārato aññaṁ vihāraṁ gacchante bhikkhū disvā koci uddesabhattaṁ uddisāpeti, yāva antoupacāre vā upacārasīmaṭṭhakehi saddhiṁ vuttanayena ekābaddhā vā honti, tāva sakavihāre ṭhitikāvasena gāhetabbaṁ. Bahiupacāre ṭhitānaṁ dinnaṁ pana ‘‘saṅghato, bhante, ettake nāma bhikkhū uddisathā’’ti vutte sampattasampattānaṁ gāhetabbaṁ. Tattha dvādasahatthantaraṁ avijahitvā ekābaddhanayena dūre ṭhitāpi sampattāyevāti veditabbā. Sace yaṁ vihāraṁ gacchanti, tattha paviṭṭhānaṁ ārocenti, tassa vihārassa ṭhitikāvasena gāhetabbaṁ. Sacepi gāmadvāre vā vīthiyaṁ vā catukke vā antaraghare vā bhikkhū disvā koci saṅghuddesaṁ āroceti, tasmiṁ tasmiṁ ṭhāne antoupacāragatānaṁ gāhetabbaṁ.",
  "tika-vin05t28:59": "Gharūpacāro cettha ekagharaṁ ekūpacāraṁ, ekagharaṁ nānūpacāraṁ, nānāgharaṁ ekūpacāraṁ, nānāgharaṁ nānūpacāranti imesaṁ vasena veditabbo. Tattha yaṁ ekakulassa gharaṁ ekavaḷañjaṁ hoti, taṁ suppapātaparicchedassa anto ekūpacāraṁ nāma, tatthuppanno uddesalābho ekasmiṁ upacāre bhikkhācāravattenapi ṭhitānaṁ sabbesaṁ pāpuṇāti. Etaṁ ekagharaṁ ekūpacāraṁ nāma. Yaṁ pana ekagharaṁ dvinnaṁ bhariyānaṁ sukhavihāratthāya majjhe bhittiṁ uṭṭhapetvā nānādvāravaḷañjaṁ kataṁ, tatthuppanno uddesalābho bhittiantarikassa na pāpuṇāti, tasmiṁ tasmiṁ ṭhāne nisinnasseva pāpuṇāti. Etaṁ ekagharaṁ nānūpacāraṁ nāma. Yasmiṁ pana ghare bahū bhikkhū nimantetvā antogehato paṭṭhāya ekābaddhe katvā paṭivissakagharānipi pūretvā nisīdāpenti, tattha uppanno uddesalābho sabbesaṁ pāpuṇāti. Yampi nānākulassa nivesanaṁ majjhe bhittiṁ akatvā ekadvāreneva vaḷañjanti, tatrāpi eseva nayo. Etaṁ nānāgharaṁ ekūpacāraṁ nāma. Yo pana nānānivesanesu nisinnānaṁ bhikkhūnaṁ uddesalābho uppajjati, kiñcāpi bhitticchiddena bhikkhū dissanti, tasmiṁ tasmiṁ nivesane nisinnānaṁyeva pāpuṇāti. Etaṁ nānāgharaṁ nānūpacāraṁ nāma.",
  "tika-vin05t28:60": "Yo pana gāmadvāravīthicatukkesu aññatarasmiṁ ṭhāne uddesabhattaṁ labhitvā aññasmiṁ bhikkhusmiṁ asati attanova pāpuṇāpetvā dutiyadivasepi tasmiṁyeva ṭhāne aññaṁ labhati, tena yaṁ aññaṁ navakaṁ vā vuḍḍhaṁ vā bhikkhuṁ passati, tassa gāhetabbaṁ. Sace koci natthi, attanova pāpetvā bhuñjitabbaṁ. Sace āsanasālāya nisīditvā kālaṁ paṭimānentesu bhikkhūsu koci āgantvā ‘‘saṅghuddesapattaṁ detha, uddesapattaṁ detha, saṅghato uddisitvā pattaṁ detha, saṅghikaṁ pattaṁ dethā’’ti vā vadati, uddesapattaṁ ṭhitikāya gāhetvā dātabbaṁ. ‘‘Saṅghuddesabhikkhuṁ detha, saṅghato uddisitvā bhikkhuṁ detha, saṅghikaṁ bhikkhuṁ dethā’’ti vuttepi eseva nayo.",
  "tika-vin05t28:61": "Uddesako panettha pesalo lajjī medhāvī icchitabbo, tena tikkhattuṁ ṭhitikaṁ pucchitvā sace koci ṭhitikaṁ jānanto natthi, therāsanato gāhetabbaṁ. Sace pana ‘‘ahaṁ jānāmi, dasavassena laddha’’nti koci bhaṇati, ‘‘atthāvuso, dasavassā bhikkhū’’ti pucchitabbaṁ. Sace tassa sutvāva ‘‘dasavassamha dasavassamhā’’ti bahū āgacchanti, ‘‘tuyhaṁ pāpuṇāti, tuyhaṁ pāpuṇātī’’ti agatvā ‘‘sabbe appasaddā hothā’’ti vatvā paṭipāṭiyā ṭhapetabbā, ṭhapetvā ‘‘kati bhikkhū icchathā’’ti upāsako pucchitabbo, ‘‘ettake nāma, bhante’’ti vutte ‘‘tuyhaṁ pāpuṇāti, tuyhaṁ pāpuṇātī’’ti avatvā sabbanavakassa vassaggañca utu ca divasabhāgo ca chāyā ca pucchitabbā. Sace chāyāyapi pucchiyamānāya añño vuḍḍhataro āgacchati, tassa dātabbaṁ. Atha chāyaṁ pucchitvā ‘‘tuyhaṁ pāpuṇātī’’ti vutte vuḍḍhataro āgacchati, na labhati. Kathāpapañcena hi nisinnassapi niddāyantassapi gāhitaṁ suggāhitaṁ, atikkantaṁ suatikkantaṁ. Bhājanīyabhaṇḍañhi nāmetaṁ sampattasseva pāpuṇāti, tattha sampattabhāvo upacārena paricchinditabbo. Āsanasālāya ca antoparikkhepo upacāro, tasmiṁ ṭhitassa lābho pāpuṇāti.",
  "tika-vin05t28:62": "Koci āsanasālato aṭṭha uddesapatte āharāpetvā satta patte paṇītabhojanānaṁ, ekaṁ udakassa pūretvā āsanasālaṁ pahiṇati, gahetvā āgatā kiñci avatvā bhikkhūnaṁ hatthesu patiṭṭhapetvā pakkamanti, yena yaṁ laddhaṁ, tasseva taṁ hoti. Yena pana udakaṁ laddhaṁ, tassa atikkantampi ṭhitikaṁ ṭhapetvā aññaṁ uddesabhattaṁ gāhetabbaṁ, tañca lūkhaṁ vā labhatu paṇītaṁ vā ticīvaraparivāraṁ vā, tasseva taṁ hoti. Īdiso hissa puññaviseso, udakaṁ pana yasmā āmisaṁ na hoti, tasmā aññaṁ uddesabhattaṁ labhati. Sace pana te gahetvā āgatā ‘‘idaṁ kira, bhante, sabbaṁ bhājetvā bhuñjathā’’ti vatvā gacchanti, sabbehi bhājetvā bhuñjitvā udakaṁ pātabbaṁ. ‘‘Saṅghato uddisitvā aṭṭha mahāthere detha, majjhime detha, navake detha, paripuṇṇavasse sāmaṇere detha, majjhimabhāṇakādayo detha, mayhaṁ ñātibhikkhū dethā’’ti vadantassa pana ‘‘upāsaka, tvaṁ evaṁ vadasi, ṭhitikāya pana tesaṁ na pāpuṇātī’’ti vatvā ṭhitikāvaseneva dātabbā. Daharasāmaṇerehi pana uddesabhattesu laddhesu sace dāyakānaṁ ghare maṅgalaṁ hoti, ‘‘tumhākaṁ ācariyupajjhāye pesethā’’ti vattabbaṁ. Yasmiṁ pana uddesabhatte paṭhamabhāgo sāmaṇerānaṁ pāpuṇāti, anubhāgo mahātherānaṁ, na tattha sāmaṇerā ‘‘mayaṁ paṭhamabhāgaṁ labhimhā’’ti purato gantuṁ labhanti, yathāpaṭipāṭiyā eva gantabbaṁ. ‘‘Saṅghato uddisitvā tumhe ethā’’ti vutte ‘‘mayhaṁ aññadāpi jānissasi, ṭhitikā pana evaṁ gacchatī’’ti ṭhitikāvaseneva gāhetabbaṁ. Atha ‘‘saṅghuddesapattaṁ dethā’’ti vatvā aggāhiteyeva patte yassa kassaci pattaṁ gahetvā pūretvā āharati, āhaṭampi ṭhitikāya eva gāhetabbaṁ.",
  "tika-vin05t28:63": "Eko ‘‘saṅghuddesapattaṁ āharā’’ti pesito ‘‘bhante, ekaṁ pattaṁ detha, nimantanabhattaṁ āharissāmī’’ti vadati, so ce ‘‘uddesabhattagharato ayaṁ āgato’’ti ñatvā bhikkhūhi ‘‘nanu tvaṁ asukagharato āgato’’ti vutto ‘‘āma, bhante, na nimantanabhattaṁ, uddesabhatta’’nti bhaṇati, ṭhitikāya gāhetabbaṁ. Yo pana ‘‘ekaṁ pattaṁ āharā’’ti vutte ‘‘kinti vatvā āharāmī’’ti vatvā ‘‘yathā te ruccatī’’ti vutto āgacchati, ayaṁ vissaṭṭhadūto nāma. Uddesapattaṁ vā paṭipāṭipattaṁ vā puggalikapattaṁ vā yaṁ icchati, taṁ etassa dātabbaṁ. Eko bālo abyatto ‘‘uddesapattaṁ āharā’’ti pesito vattuṁ na jānāti, tuṇhībhūto tiṭṭhati, so ‘‘kassa santikaṁ āgatosī’’ti vā ‘‘kassa pattaṁ harissasī’’ti vā na vattabbo. Evañhi vutto pucchāsabhāgena ‘‘tumhākaṁ santikaṁ āgatomhī’’ti vā ‘‘tumhākaṁ pattaṁ harissāmī’’ti vā vadeyya. Tato taṁ bhikkhuṁ aññe bhikkhū jigucchantā na olokeyyuṁ, ‘‘kuhiṁ gacchasi, kiṁ karonto āhiṇḍasī’’ti pana vattabbo. Tassa ‘‘uddesapattatthāya āgatomhī’’ti vadantassa gāhetvā patto dātabbo.",
  "tika-vin05t28:64": "Ekā kūṭaṭṭhitikā nāma hoti. Rañño vā rājamahāmattassa vā gehe atipaṇītāni aṭṭha uddesabhattāni niccaṁ dīyanti, tāni ekacārikabhattāni katvā bhikkhū visuṁ ṭhitikāya paribhuñjanti. Ekacce bhikkhū ‘‘sve dāni amhākaṁ pāpuṇissantī’’ti attano ṭhitikaṁ sallakkhetvā gatā. Tesu anāgatesuyeva aññe āgantukā bhikkhū āgantvā āsanasālāya nisīdanti. Taṅkhaṇaññeva rājapurisā āgantvā ‘‘paṇītabhattapatte dethā’’ti vadanti, āgantukā ṭhitikaṁ ajānantā gāhenti, taṅkhaṇaññeva ca ṭhitikaṁ jānanakabhikkhū āgantvā ‘‘kiṁ gāhethā’’ti vadanti . Rājagehe paṇītabhattanti. Kativassato paṭṭhāyāti. Ettakavassato nāmāti. ‘‘Mā gāhethā’’ti nivāretvā ṭhitikāya gāhetabbaṁ. Gāhite āgatehipi, pattadānakāle āgatehipi, dinnakāle āgatehipi, rājagehato patte pūretvā āhaṭakāle āgatehipi, rājā ‘‘ajja bhikkhūyeva āgacchantū’’ti pesetvā bhikkhūnaṁyeva hatthe piṇḍapātaṁ deti, evaṁ dinnaṁ piṇḍapātaṁ gahetvā āgatakāle āgatehipi ṭhitikaṁ jānanakabhikkhūhi ‘‘mā bhuñjitthā’’ti vāretvā ṭhitikāyameva gāhetabbaṁ.",
  "tika-vin05t28:65": "Atha ne rājā bhojetvā pattepi nesaṁ pūretvā deti, yaṁ āhaṭaṁ, taṁ ṭhitikāya gāhetabbaṁ . Sace pana ‘‘mā tucchahatthā gacchantū’’ti thokameva pattesu pakkhittaṁ hoti, taṁ na gāhetabbaṁ. ‘‘Atha bhuñjitvā tucchapattāva āgacchanti, yaṁ tehi bhuttaṁ, taṁ nesaṁ gīvā hotī’’ti mahāsumatthero āha. Mahāpadumatthero panāha ‘‘gīvākiccaṁ ettha natthi, ṭhitikaṁ pana ajānantehi yāva jānanakā āgacchanti, tāva nisīditabbaṁ siyā, evaṁ santepi bhikkhūhi bhuttaṁ subhuttaṁ, idāni pattaṭṭhānena gāhetabba’’nti.",
  "tika-vin05t28:66": "Eko ticīvaraparivāro satagghanako piṇḍapāto avassikassa bhikkhuno patto, vihāre ca ‘‘evarūpo piṇḍapāto avassikassa patto’’ti likhitvā ṭhapesuṁ. Atha saṭṭhivassaccayena añño tathārūpo piṇḍapāto uppanno, ayaṁ kiṁ avassikaṭhitikāya gāhetabbo, udāhu saṭṭhivassaṭhitikāyāti? Saṭṭhivassaṭhitikāyāti vuttaṁ. Ayañhi bhikkhuṭhitikaṁ gahetvāyeva vaḍḍhitoti. Eko uddesabhattaṁ bhuñjitvā sāmaṇero jāto, puna taṁ bhattaṁ sāmaṇeraṭhitikāya pattaṁ gaṇhituṁ labhati. Ayaṁ kira antarābhaṭṭhako nāma. Yo pana paripuṇṇavasso sāmaṇero ‘‘sve uddesabhattaṁ labhissatī’’ti ajjeva upasampajjati, atikkantā tassa ṭhitikā. Ekassa bhikkhuno uddesabhattaṁ pattaṁ, patto cassa na tuccho hoti, so aññassa samīpe nisinnassa pattaṁ dāpeti, taṁ ce theyyāya haranti, gīvā hoti. Sace pana so bhikkhu ‘‘mayhaṁ pattaṁ dammī’’ti sayameva deti, assa gīvā na hoti. Athāpi tena bhattena anatthiko hutvā ‘‘alaṁ mayhaṁ, tavetaṁ bhattaṁ dammi, pattaṁ pesetvā āharāpehī’’ti aññaṁ vadati, yaṁ tato āharīyati, sabbaṁ pattasāmikassa hoti. Pattaṁ ce theyyāya haranti, suhaṭo, bhattassa dinnattā gīvā na hoti.",
  "tika-vin05t28:67": "Vihāre dasa bhikkhū honti, tesu nava piṇḍapātikā, eko sādiyanako, ‘‘dasa uddesapatte dethā’’ti vutte piṇḍapātikā gahetuṁ na icchanti. Itaro bhikkhu ‘‘sabbāni mayhaṁ pāpuṇantī’’ti gaṇhāti, ṭhitikā na hoti. Ekekaṁ ce pāpetvā gaṇhāti, ṭhitikā tiṭṭhati. Evaṁ gāhetvā dasahipi pattehi āharāpetvā ‘‘bhante, mayhaṁ saṅgahaṁ karothā’’ti nava patte piṇḍapātikānaṁ deti, bhikkhudattiyaṁ nāmetaṁ, gahetuṁ vaṭṭati. Sace so upāsako ‘‘bhante, gharaṁ āgantabba’’nti vadati, so ca bhikkhu te bhikkhū ‘‘etha, bhante, mayhaṁ sahāyā hothā’’ti tassa gharaṁ gacchati, yaṁ tattha labhati, sabbaṁ tasseva hoti, itare tena dinnaṁ labhanti. Atha nesaṁ ghareyeva nisīdāpetvā dakkhiṇodakaṁ datvā yāgukhajjakādīni denti ‘‘bhante, yaṁ manussā denti, taṁ gaṇhathā’’ti, tassa bhikkhuno vacaneneva itaresaṁ vaṭṭati. Bhuttāvīnaṁ patte pūretvā gaṇhitvā gamanatthāya denti, sabbaṁ tasseva bhikkhuno hoti, tena dinnaṁ itaresaṁ vaṭṭati. Yadi pana te vihāreyeva tena bhikkhunā ‘‘bhante, mayhaṁ bhikkhaṁ gaṇhatha, manussānaṁ vacanaṁ kātuṁ vaṭṭatī’’ti vuttā gacchanti, tattha yaṁ bhuñjanti ceva nīharanti ca, sabbaṁ taṁ tesaṁyeva santakaṁ. Athāpi ‘‘mayhaṁ bhikkhaṁ gaṇhathā’’ti avuttā ‘‘manussānaṁ vacanaṁ kātuṁ vaṭṭatī’’ti gacchanti, tatra ce ekassa madhurena sarena anumodanaṁ karontassa sutvā therānañca upasame pasīditvā bahuṁ samaṇaparikkhāraṁ denti, ayaṁ theresu pasādena uppanno akatabhāgo nāma, tasmā sabbesaṁ pāpuṇāti.",
  "tika-vin05t28:68": "Eko saṅghato uddisāpetvā ṭhitikāya gāhitapattaṁ haritvā paṇītassa khādanīyabhojanīyassa pūretvā āharitvā ‘‘imaṁ, bhante, sabbo saṅgho paribhuñjatū’’ti deti, sabbehi bhājetvā paribhuñjitabbaṁ. Pattasāmikassa pana atikkantampi ṭhitikaṁ ṭhapetvā aññaṁ uddesabhattaṁ dātabbaṁ. Atha paṭhamaṁyeva ‘‘sabbaṁ saṅghikapattaṁ dethā’’ti vadati, ekassa lajjibhikkhuno santako patto dātabbo. Āharitvā ca ‘‘sabbo saṅgho paribhuñjatū’’ti vutte bhājetvā paribhuñjitabbaṁ. Eko pātiyā bhattaṁ āharitvā ‘‘saṅghuddesaṁ dammī’’ti vadati, ekekaṁ ālopaṁ adatvā ṭhitikāya ekassa yāpanamattaṁ katvā dātabbaṁ. Atha so bhattaṁ āharitvā kiñci vattuṁ ajānanto tuṇhībhūto acchati, ‘‘kassa te ānītaṁ, kassa dātukāmosī’’ti na vattabbaṁ. Pucchāsabhāgena hi ‘‘tumhākaṁ ānītaṁ, tumhākaṁ dātukāmomhī’’ti vadeyya, tato taṁ bhikkhuṁ aññe bhikkhū jigucchantā gīvaṁ parivattetvā oloketabbampi na maññeyyuṁ. Sace pana ‘‘kuhiṁ yāsi, kiṁ karonto āhiṇḍasī’’ti vutte ‘‘uddesabhattaṁ gahetvā āgatomhī’’ti vadati, ekena lajjibhikkhunā ṭhitikāya gāhetabbaṁ. Sace ābhataṁ bahu hoti, sabbesaṁ pahoti, ṭhitikākiccaṁ natthi. Therāsanato paṭṭhāya pattaṁ pūretvā dātabbaṁ.",
  "tika-vin05t28:69": "‘‘Saṅghuddesapattaṁ dethā’’ti vutte ‘‘kiṁ āharissasī’’ti avatvā pakatiṭhitikāya eva gāhetabbaṁ. Yo pana pāyāso vā rasapiṇḍapāto vā niccaṁ labbhati, evarūpānaṁ paṇītabhojanānaṁ āveṇikā ṭhitikā kātabbā, tathā saparivārāya yāguyā mahagghānaṁ phalānaṁ paṇītānañca khajjakānaṁ. Pakatibhattayāguphalakhajjakānaṁ ekāva ṭhitikā kātabbā. ‘‘Sappiṁ āharissāmī’’ti vutte sabbasappīnaṁ ekāva ṭhitikā vaṭṭati, tathā sabbatelānaṁ. ‘‘Madhuṁ āharissāmī’’ti vutte pana madhuno ekāva ṭhitikā vaṭṭati, tathā phāṇitassa laṭṭhimadhukādīnañca bhesajjānaṁ. Sace pana gandhamālaṁ saṅghuddesaṁ denti, piṇḍapātikassa vaṭṭati, na vaṭṭatīti? Āmisasseva paṭikkhittattā vaṭṭati. ‘‘Saṅghaṁ uddissa dinnattā pana na gahetabba’’nti vadanti.",
  "tika-vin05t28:70": "Uddesabhattakathā niṭṭhitā.",
  "tika-vin05t28:71": "210.Nimantanaṁ puggalikaṁ ce, sayameva issaro. Saṅghikaṁ pana uddesabhatte vuttanayeneva gāhetabbaṁ. Sace panettha dūto byatto hoti, ‘‘bhante, rājagehe bhikkhusaṅghassa bhattaṁ gaṇhathā’’ti avatvā ‘‘bhikkhaṁ gaṇhathā’’ti vadati, piṇḍapātikānampi vaṭṭati. Atha dūto abyatto ‘‘bhattaṁ gaṇhathā’’ti vadati, bhattuddesako byatto ‘‘bhatta’’nti avatvā ‘‘bhante , tumhe yātha, tumhe yāthā’’ti vadati, evampi piṇḍapātikānampi vaṭṭati, ‘‘tumhākaṁ, bhante, paṭipāṭiyā bhattaṁ pāpuṇātī’’ti vutte pana na vaṭṭati. Sace nimantituṁ āgatamanusso āsanasālaṁ pavisitvā ‘‘aṭṭha bhikkhū dethā’’ti vā ‘‘aṭṭha patte dethā’’ti vā vadati, evampi piṇḍapātikānaṁ vaṭṭati, ‘‘tumhe ca tumhe ca gacchathā’’ti vattabbaṁ. Sace ‘‘aṭṭha bhikkhū detha, bhattaṁ gaṇhatha, aṭṭha patte detha, bhattaṁ gaṇhathā’’ti vā vadati, paṭipāṭiyā gāhetabbaṁ. Gāhentena pana vicchinditvā ‘‘bhatta’’nti avadantena ‘‘tumhe ca tumhe ca gacchathā’’ti vutte piṇḍapātikānaṁ vaṭṭati. ‘‘Bhante, tumhākaṁ pattaṁ detha, tumhe ethā’’ti vutte pana ‘‘sādhu upāsakā’’ti gantabbaṁ. ‘‘Saṅghato uddisitvā tumhe ethā’’ti vuttepi ṭhitikāya gāhetabbaṁ.",
  "tika-vin05t28:72": "Nimantanabhattagharato pana pattatthāya āgatassa uddesabhatte vuttanayeneva ṭhitikāya patto dātabbo. Eko ‘‘saṅghato paṭipāṭiyā patta’’nti avatvā kevalaṁ ‘‘ekaṁ pattaṁ dethā’’ti vatvā aggāhiteyeva patte yassa kassaci pattaṁ gahetvā pūretvā āharati, taṁ pattasāmikasseva hoti. Uddesabhatte viya ṭhitikāya na gāhetabbaṁ. Idhāpi yo āgantvā tuṇhībhūto tiṭṭhati, so ‘‘kassa santikaṁ āgatosī’’ti vā ‘‘kassa pattaṁ harissasī’’ti vā na vattabbo. Pucchāsabhāgena hi ‘‘tumhākaṁ santikaṁ āgato, tumhākaṁ pattaṁ harissāmī’’ti vadeyya, tato so bhikkhu bhikkhūhi jigucchanīyo assa. ‘‘Kuhiṁ gacchasi, kiṁ karonto āhiṇḍasī’’ti pana vutte ‘‘tassa pattatthāya āgatomhī’’ti vadantassa paṭipāṭibhattaṭṭhitikāya gahetvā patto dātabbo. ‘‘Bhattaharaṇapattaṁ dethā’’ti vuttepi paṭipāṭibhattaṭṭhitikāya eva dātabbo. Sace āharitvā ‘‘sabbo saṅgho bhuñjatū’’ti vadati, bhājetvā bhuñjitabbaṁ. Pattasāmikassa atikkantampi ṭhitikaṁ ṭhapetvā aññaṁ paṭipāṭibhattaṁ gāhetabbaṁ.",
  "tika-vin05t28:73": "Eko pātiyā bhattaṁ āharitvā ‘‘saṅghassa dammī’’ti vadati, ālopabhattaṭṭhitikato paṭṭhāya ālopasaṅkhepena bhājetabbaṁ. Sace pana tuṇhībhūto acchati, ‘‘kassa te ābhataṁ, kassa dātukāmosī’’ti na vattabbo. Sace pana ‘‘kuhiṁ gacchasi, kiṁ karonto āhiṇḍasī’’ti vutte pana ‘‘saṅghassa me bhattaṁ ābhataṁ, therānaṁ me bhattaṁ ābhata’’nti vadati, gahetvā ālopabhattaṭṭhitikāya bhājetabbaṁ. Sace pana evaṁ ābhataṁ bhattaṁ bahu hoti, sakalasaṅghassa pahoti, abhihaṭabhikkhā nāma, piṇḍapātikānampi vaṭṭati, ṭhitikāpucchanakiccaṁ natthi, therāsanato paṭṭhāya pattaṁ pūretvā dātabbaṁ.",
  "tika-vin05t28:74": "Upāsako saṅghattherassa vā ganthadhutaṅgavasena abhiññātassa vā bhattuddesakassa vā pahiṇati ‘‘amhākaṁ bhattagahaṇatthāya aṭṭha bhikkhū gahetvā āgacchathā’’ti, sacepi ñātiupaṭṭhākehi pesitaṁ hoti, ime tayo janā pucchituṁ na labhanti, āruḷhāyeva mātikaṁ. Saṅghato aṭṭha bhikkhū uddisāpetvā attanavamehi gantabbaṁ. Kasmā? Bhikkhusaṅghassa hi ete bhikkhū nissāya lābho uppajjatīti. Ganthadhutaṅgādīhi pana anabhiññāto āvāsikabhikkhu āpucchituṁ labhati, tasmā tena ‘‘kiṁ saṅghato gaṇhāmi, udāhu ye jānāmi, tehi saddhiṁ āgacchāmī’’ti mātikaṁ āropetvā yathā dāyakā vadanti, tathā paṭipajjitabbaṁ. ‘‘Tumhākaṁ nissitake vā ye vā jānātha, te gahetvā ethā’’ti vutte pana ye icchanti, tehi saddhiṁ gantuṁ labhati. Sace ‘‘aṭṭha bhikkhū pahiṇathā’’ti pesenti, saṅghatova pesetabbā. Attanā sace aññasmiṁ gāme sakkā hoti bhikkhā labhituṁ, añño gāmo gantabbo. Na sakkā ce hoti labhituṁ, soyeva gāmo piṇḍāya pavisitabbo.",
  "tika-vin05t28:75": "Nimantitabhikkhū āsanasālāya nisinnā honti, tatra ce manussā ‘‘patte dethā’’ti āgacchanti, animantitehi na dātabbā, ‘‘ete nimantitā bhikkhū’’ti vattabbaṁ, ‘‘tumhepi dethā’’ti vutte pana dātuṁ vaṭṭati. Ussavādīsu manussā sayameva pariveṇāni ca padhānagharāni ca gantvā tipiṭake ca dhammakathike ca bhikkhusatenapi saddhiṁ nimantenti, tadā tehi ye jānanti, te gahetvā gantuṁ vaṭṭati. Kasmā? Na hi mahābhikkhusaṅghena atthikā manussā pariveṇapadhānagharāni gacchanti, sannipātaṭṭhānatova yathāsatti yathābalaṁ bhikkhū gaṇhitvā gacchantīti.",
  "tika-vin05t28:76": "Sace pana saṅghatthero vā ganthadhutaṅgavasena abhiññāto vā bhattuddesako vā aññatra vā vassaṁ vasitvā katthaci vā gantvā puna sakaṭṭhānaṁ āgacchati, manussā ca āgantukassa sakkāraṁ karonti, ekavāraṁ ye jānanti, te gahetvā gantabbaṁ. Paṭibaddhakālato paṭṭhāya dutiyavāre āraddhe saṅghatoyeva gahetvā gantabbaṁ. Abhinavaāgantukāva hutvā ‘‘ñātī vā upaṭṭhāke vā passissāmī’’ti gacchanti, tatra ce tesaṁ ñātī ca upaṭṭhākā ca sakkāraṁ karonti, ettha pana ye jānanti, te gahetvā gantumpi vaṭṭati. Yo pana atilābhī hoti, sakaṭṭhānañca āgantukaṭṭhānañca ekasadisaṁ, sabbattha manussā saṅghabhattaṁ sajjetvāva nisīdanti, tena saṅghatova gahetvā gantabbanti ayaṁ nimantane viseso. Avaseso sabbapañho uddesabhatte vuttanayeneva veditabbo. Kurundiyaṁ pana ‘‘aṭṭha mahāthere dethāti vutte aṭṭha mahātherāva dātabbā’’ti vuttaṁ. Esa nayo majjhimādīsu. Sace pana avisesetvā ‘‘aṭṭha bhikkhū dethā’’ti vadati, saṅghato dātabbāti.",
  "tika-vin05t28:77": "Nimantanabhattakathā niṭṭhitā.",
  "tika-vin05t28:78": "211.Salākabhattaṁ pana ‘‘anujānāmi, bhikkhave, salākāya vā paṭṭikāya vā upanibandhitvā opuñjitvā bhattaṁ uddisitu’’nti (cūḷava. 326) vacanato rukkhasāramayāya salākāya vā veḷuvilīvatālapaṇṇādimayāya paṭṭikāya vā ‘‘asukassa nāma salākabhatta’’nti evaṁ akkharāni upanibandhitvā pacchiyaṁ vā cīvarabhoge vā katvā sabbasalākāyo opuñjitvā punappunaṁ heṭṭhupariyavasena āloḷetvā pañcaṅgasamannāgatena bhattuddesakena sace ṭhitikā atthi, ṭhitikato paṭṭhāya, no ce atthi, therāsanato paṭṭhāya salākā dātabbā. Pacchā āgatānampi ekābaddhavasena dūre ṭhitānampi uddesabhatte vuttanayeneva dātabbā.",
  "tika-vin05t28:79": "Sace vihārassa samantato bahū gocaragāmā, bhikkhū pana na bahū, gāmavasenapi salākā pāpuṇanti. ‘‘Tumhākaṁ asukagāme salākabhattaṁ pāpuṇātī’’ti gāmavaseneva gāhetabbaṁ. Evaṁ gāhentena sacepi ekamekasmiṁ gāme nānappakārāni saṭṭhi salākabhattāni, sabbāni gahitāneva honti. Tassa pattagāmasamīpe aññānipi dve tīṇi salākabhattāni honti, tāni tasseva dātabbāni. Na hi sakkā tesaṁ kāraṇā aññaṁ bhikkhuṁ pahiṇitunti.",
  "tika-vin05t28:80": "Sace ekaccesu gāmesu bahūni salākabhattāni sallakkhetvā sattannampi aṭṭhannampi bhikkhūnaṁ dātabbāni. Dentena pana catunnaṁ pañcannaṁ bhattānaṁ salākāyo ekato bandhitvā dātabbā. Sace taṁ gāmaṁ atikkamitvā añño gāmo hoti, tasmiñca ekameva salākabhattaṁ, taṁ pana pātova denti, tampi etesu bhikkhūsu ekassa niggahena datvā ‘‘pātova taṁ gahetvā pacchā orimagāme itarāni bhattāni gaṇhāhī’’ti vattabbo. Sace orimagāme salākabhattesu aggahitesveva gahitasaññāya gacchati, parabhāgagāme salākabhattaṁ gahetvā puna vihāraṁ āgantvā itarāni gahetvā orimagāmo gantabbo. Na hi bahisīmāya saṅghalābho gāhetuṁ labbhatīti ayaṁ nayo kurundiyaṁ vutto. Sace pana bhikkhū bahū honti, gāmavasena salākā na pāpuṇanti, vīthivasena vā vīthiyaṁ ekagehavasena vā ekakulavasena vā gāhetabbaṁ. Vīthiādīsu ca yattha bahūni bhattāni, tattha gāme vuttanayeneva bahūnaṁ bhikkhūnaṁ gāhetabbāni, salākāsu asati uddisitvāpi gāhetabbāni.",
  "tika-vin05t28:81": "212. Salākadāyakena pana vattaṁ jānitabbaṁ. Tena hi kālasseva vuṭṭhāya pattacīvaraṁ gahetvā bhojanasālaṁ gantvā asammaṭṭhaṭṭhānaṁ sammajjitvā pānīyaṁ paribhojanīyaṁ upaṭṭhāpetvā ‘‘idāni bhikkhūhi vattaṁ kataṁ bhavissatī’’ti kālaṁ sallakkhetvā ghaṇṭiṁ paharitvā bhikkhūsu sannipatitesu paṭhamameva vāragāme salākabhattaṁ gāhetabbaṁ, ‘‘tuyhaṁ asukasmiṁ nāma vāragāme salākā pāpuṇāti, tatra gacchā’’ti vattabbaṁ. Sace abhirekagāvute gāmo hoti, taṁ divasaṁ gacchantā kilamanti, ‘‘sve tuyhaṁ vāragāme pāpuṇātī’’ti ajjeva gāhetabbaṁ. Yo vāragāmaṁ pesiyamāno na gacchati, aññaṁ salākaṁ maggati, na dātabbā. Saddhānañhi manussānaṁ puññahāni ca saṅghassa ca lābhacchedo hoti, tasmā tassa dutiyepi tatiyepi divase aññā salākā na dātabbā, ‘‘attano pattaṭṭhānaṁ gantvā bhuñjāhī’’ti vattabbo, tīṇi pana divasāni agacchantassa vāragāmato orimavāragāme salākā gāhetabbā. Tañce na gaṇhāti, tato paṭṭhāya tassa aññaṁ salākaṁ dātuṁ na vaṭṭati, daṇḍakammaṁ daḷhaṁ kātabbaṁ . Saṭṭhito vā paṇṇāsato vā na parihāpetabbaṁ. Vāragāme gāhetvā vihāravāro gāhetabbo, ‘‘tuyhaṁ vihāravāro pāpuṇātī’’ti vattabbaṁ. Vihāravārikassa dve tisso yāgusalākāyo tisso catasso bhattasalākāyo ca dātabbā, nibaddhaṁ katvā pana na dātabbā. Yāgubhattadāyakā hi ‘‘amhākaṁ yāgubhattaṁ vihāragopakāvabhuñjantī’’ti aññathattaṁ āpajjeyyuṁ, tasmā aññesu kulesu dātabbā.",
  "tika-vin05t28:82": "Sace vihāravārikānaṁ sabhāgā āharitvā denti, iccetaṁ kusalaṁ. No ce, vāraṁ gahetvā tesaṁ yāgubhattaṁ āharāpetabbaṁ, tāva nesaṁ salākā phātikammameva bhavanti. Vassaggena pattaṭṭhāne pana aññampi paṇītabhattasalākaṁ gaṇhituṁ labhantiyeva. Atirekauttaribhaṅgassa ekacārikabhattassa visuṁ ṭhitikaṁ katvā salākā dātabbā. Sace yena salākā laddhā, so taṁ divasaṁ taṁ bhattaṁ na labhati, puna divase gāhetabbaṁ. Bhattaññeva labhati, na uttaribhaṅgaṁ, evampi puna gāhetabbaṁ. Khīrabhattasalākāyapi eseva nayo. Sace pana khīrameva labhati, na bhattaṁ, khīralābhato paṭṭhāya puna na gāhetabbaṁ. Dve tīṇi ekacārikabhattāni ekasseva pāpuṇanti, dubbhikkhasamaye saṅghanavakena laddhakāle vijaṭetvā visuṁ gāhetabbāni. Pākatikasalākabhattaṁ aladdhassapi punadivase gāhetabbaṁ.",
  "tika-vin05t28:83": "Sace khuddako vihāro hoti, sabbe bhikkhū ekasambhogā, ucchusalākaṁ gāhentena yassa kassaci sammukhībhūtassa pāpetvā mahātherādīnaṁ divā tacchetvā dātuṁ vaṭṭati. Rasasalākaṁ pāpetvā pacchābhattampi parissāvetvā phāṇitaṁ vā kāretvā piṇḍapātikādīnampi dātabbaṁ, āgantukānaṁ āgatānāgatabhāvaṁ ñatvā gāhetabbā. Mahāāvāse ṭhitikaṁ katvā gāhetabbā. Takkasalākampi sabhāgaṭṭhāne pāpetvā vā dhūmāpetvā pacāpetvā vā therānaṁ dātuṁ vaṭṭati. Mahāāvāse vuttanayeneva paṭipajjitabbaṁ. Phalasalākapūvasalākabhesajjagandhamālāsalākāyopi visuṁ ṭhitikāya gāhetabbā. Bhesajjādisalākāyo cettha kiñcāpi piṇḍapātikānampi vaṭṭanti, salākavasena pana gāhitattā na sāditabbā. Aggabhikkhāmattaṁ salākabhattaṁ denti, ṭhitikaṁ pucchitvā gāhetabbaṁ. Asatiyā ṭhitikāya therāsanato paṭṭhāya gāhetabbaṁ. Sace tādisāni bhattāni bahūni honti, ekekassa bhikkhuno dve tīṇi dātabbāni. No ce, ekekameva datvā paṭipāṭiyā gatāya puna therāsanato paṭṭhāya dātabbaṁ. Atha antarāva upacchijjati, ṭhitikā sallakkhetabbā. Yadi pana tādisaṁ bhattaṁ nibaddhameva hoti, yassa pāpuṇāti, so vattabbo ‘‘laddhā vā aladdhā vā svepi gaṇheyyāsī’’ti. Ekaṁ anibaddhaṁ hoti, labhanadivase pana yāvadatthaṁ labhati. Alabhanadivasā bahutarā honti, taṁ yassa pāpuṇāti, so alabhitvā ‘‘sve gaṇheyyāsī’’ti vattabbo.",
  "tika-vin05t28:84": "Yo salākāsu gahitāsu pacchā āgacchati, tassa atikkantāva salākā na upaṭṭhāpetvā dātabbā. Salākaṁ nāma ghaṇṭiṁ paharaṇato paṭṭhāya āgantvā hatthaṁ pasārentova labhati, aññassa āgantvā samīpe ṭhitassapi atikkantā atikkantāva hoti. Sace panassa añño gaṇhanto atthi, sayaṁ anāgatopi labhati, sabhāgaṭṭhāne ‘‘asuko anāgato’’ti ñatvā ‘‘ayaṁ tassa salākā’’ti ṭhapetuṁ vaṭṭati. Sace ‘‘anāgatassa na dātabbā’’ti katikaṁ karonti, adhammikā hoti. Antoupacāre ṭhitassa hi bhājanīyabhaṇḍaṁ pāpuṇāti. Sace pana ‘‘anāgatassa dethā’’ti mahāsaddaṁ karonti, daṇḍakammaṁ ṭhapetabbaṁ, ‘‘āgantvā gaṇhantū’’ti vattabbaṁ. Cha pañcasalākā naṭṭhā honti, bhattuddesako dāyakānaṁ nāmaṁ na sarati, so ce naṭṭhasalākā mahātherassa vā attano vā pāpetvā bhikkhū vadeyya ‘‘mayā asukagāme salākabhattaṁ mayhaṁ pāpitaṁ, tumhe tattha laddhasalākabhattaṁ bhuñjeyyāthā’’ti, vaṭṭati, vihāre apāpitaṁ pana āsanasālāya taṁ bhattaṁ labhitvā tattheva pāpetvā bhuñjituṁ na vaṭṭati. ‘‘Ajja paṭṭhāya mayhaṁ salākabhattaṁ gaṇhathā’’ti vutte tatra āsanasālāya gāhetuṁ na vaṭṭati, vihāraṁ ānetvā gāhetabbaṁ. ‘‘Sve paṭṭhāyā’’ti vutte pana bhattuddesakassa ācikkhitabbaṁ ‘‘sve paṭṭhāya asukakulaṁ nāma salākabhattaṁ deti, salākaggāhaṇakāle sareyyāsī’’ti. Dubbhikkhe salākabhattaṁ pacchinditvā subhikkhe jāte kañci bhikkhuṁ disvā ‘‘ajja paṭṭhāya amhākaṁ salākabhattaṁ gaṇhathā’’ti puna paṭṭhapenti, antogāme agāhetvā vihāraṁ ānetvā gāhetabbaṁ. Idañhi salākabhattaṁ nāma uddesabhattasadisaṁ na hoti, vihārameva sandhāya dīyati, tasmā bahiupacāre gāhetuṁ na vaṭṭati, ‘‘sve paṭṭhāyā’’ti vutte pana vihāre gāhetabbameva.",
  "tika-vin05t28:85": "Gamiko bhikkhu yaṁ disābhāgaṁ gantukāmo, tattha aññena vāragāmasalākā laddhā hoti, taṁ gahetvā itaraṁ bhikkhuṁ ‘‘mayhaṁ pattasalākaṁ tvaṁ gaṇhāhī’’ti vatvā gantuṁ vaṭṭati. Tena pana upacārasīmaṁ anatikkanteyeva tasmiṁ tassa salākā gāhetabbā. Chaḍḍitavihāre vasitvā manussā ‘‘bodhicetiyādīni jaggitvā bhuñjantū’’ti salākabhattaṁ paṭṭhapenti, bhikkhū sabhāgaṭṭhānesu vasitvā kālasseva gantvā tattha vattaṁ karitvā taṁ bhattaṁ bhuñjanti, vaṭṭati. Sace tesu svātanāya attano pāpetvā gatesu āgantuko bhikkhu chaḍḍitavihāre vasitvā kālasseva vattaṁ katvā ghaṇṭiṁ paharitvā salākabhattaṁ attano pāpetvā āsanasālaṁ gacchati, sova tassa bhattassa issaro. Yo pana bhikkhūsu vattaṁ karontesuyeva bhūmiyaṁ dve tayo sammuñjanīpahāre datvā ghaṇṭiṁ paharitvā ‘‘dhuragāme salākabhattaṁ mayhaṁ pāpuṇātī’’ti gacchati, tassa taṁ corikāya gahitattā na pāpuṇāti, vattaṁ katvā pāpetvā pacchāgatabhikkhūnaṁyeva hoti.",
  "tika-vin05t28:86": "Eko gāmo atidūre hoti, bhikkhū niccaṁ gantuṁ na icchanti, manussā ‘‘mayaṁ puññena paribāhirā homā’’ti vadanti, ye tassa gāmassa āsannavihāre sabhāgabhikkhū, te vattabbā ‘‘imesaṁ bhikkhūnaṁ anāgatadivase tumhe bhuñjathā’’ti, salākā pana devasikaṁ pāpetabbā. Tā ca kho pana ghaṇṭipaharaṇamattena vā pacchicālanamattena vā pāpitā na honti, pacchiṁ pana gahetvā salākā pīṭhake ākiritabbā, pacchi pana mukhavaṭṭiyaṁ na gahetabbā. Sace hi tattha ahi vā vicchiko vā bhaveyya, dukkhaṁ uppādeyya, tasmā heṭṭhā gahetvā pacchiṁ parammukhaṁ katvā salākā ākiritabbā ‘‘sacepi sappo bhavissati, ettova palāyissatī’’ti. Evaṁ salākā ākiritvā gāmādivasena pubbe vuttanayeneva gāhetabbā.",
  "tika-vin05t28:87": "Apica ekaṁ mahātherassa pāpetvā ‘‘avasesā mayhaṁ pāpuṇantī’’ti attano pāpetvā vattaṁ katvā cetiyaṁ vanditvā vitakkamāḷake ṭhitehi bhikkhūhi ‘‘pāpitā, āvuso, salākā’’ti vutte ‘‘āma, bhante, tumhe gatagatagāme salākabhattaṁ gaṇhathā’’ti vattabbaṁ. Evañhi pāpitāpi supāpitāva honti. Bhikkhū sabbarattiṁ dhammassavanatthaṁ aññaṁ vihāraṁ gacchantā ‘‘mayaṁ tattha dānaṁ aggahetvāva amhākaṁ gocaragāme piṇḍāya caritvā āgamissāmā’’ti salākā aggahetvāva gatā vihāre therassa pattaṁ salākabhattaṁ bhuñjituṁ āgacchanti, vaṭṭati. Atha mahātheropi ‘‘ahaṁ idha kiṁ karomī’’ti tehiyeva saddhiṁ gacchati, tehi gatavihāre abhuñjitvāva gocaragāmaṁ anuppattehi ‘‘detha, bhante, patte, salākayāguādīni āharissāmā’’ti vutte pattā na dātabbā. Kasmā, bhante, na dethāti. Vihāraṭṭhakaṁ bhattaṁ vihāre vutthānaṁ pāpuṇāti, mayaṁ aññavihāre vutthāti. ‘‘Detha, bhante, na mayaṁ vihāre pālikāya dema, tumhākaṁ dema, gaṇhatha amhākaṁ bhikkha’’nti vutte pana vaṭṭati.",
  "tika-vin05t28:88": "Salākabhattakathā niṭṭhitā.",
  "tika-vin05t28:89": "213.Pakkhikādīsu pana yaṁ abhilakkhitesu cātuddasī pañcadasī pañcamī aṭṭhamīti imesu pakkhesu kammappasutehi uposathaṁ kātuṁ satikaraṇatthāya dīyati, taṁ pakkhikaṁ nāma. Taṁ salākabhattagatikameva hoti, gāhetvā bhuñjitabbaṁ. Sace salākabhattampi pakkhikabhattampi bahuṁ sabbesaṁ vinivijjhitvā gacchati, dvepi bhattāni visuṁ visuṁ gāhetabbāni. Sace bhikkhusaṅgho mahā, pakkhikaṁ gāhetvā tassa ṭhitikāya salākabhattaṁ gāhetabbaṁ, salākabhattaṁ vā gāhāpetvā tassa ṭhitikāya pakkhikaṁ gāhetabbaṁ. Yesaṁ na pāpuṇāti, te piṇḍāya carissanti. Sace dvepi bhattāni bahūni, bhikkhū mandā, salākabhattaṁ nāma devasikaṁ labbhati, tasmā taṁ ṭhapetvā ‘‘pakkhikaṁ, āvuso, bhuñjathā’’ti pakkhikameva dātabbaṁ. Pakkhikaṁ paṇītaṁ denti, visuṁ ṭhitikā kātabbā, ‘‘sve pakkho’’ti ajja pakkhikaṁ na gāhetabbaṁ. Sace pana dāyakā vadanti ‘‘svepi amhākaṁ ghare lūkhabhattaṁ bhavissati, ajjeva pakkhikabhattaṁ uddisathā’’ti, evaṁ vaṭṭati.",
  "tika-vin05t28:90": "Uposathikaṁ nāma anvaḍḍhamāse uposathadivase uposathaṅgāni samādiyitvā yaṁ attanā bhuñjati, tadeva dīyati. Pāṭipadikaṁ nāma ‘‘uposathe bahū saddhā pasannā bhikkhūnaṁ sakkāraṁ karonti, pāṭipade pana bhikkhū kilamanti, pāṭipade dinnaṁ dubbhikkhadānasadisaṁ mahapphalaṁ hoti, uposathakammena vā parisuddhasīlānaṁ dutiyadivase dinnaṁ mahapphalaṁ hotī’’ti sallakkhetvā pāṭipade dīyamānakadānaṁ. Tampi ubhayaṁ salākabhattagatikameva. Iti imāni sattapi bhattāni piṇḍapātikānaṁ na vaṭṭanti, dhutaṅgabhedaṁ karontiyeva.",
  "tika-vin05t28:91": "214. Aparānipi cīvarakkhandhake (mahāva. 350) visākhāya varaṁ yācitvā dinnāni āgantukabhattaṁ gamikabhattaṁ gilānabhattaṁ gilānupaṭṭhākabhattanti cattāri bhattāni pāḷiyaṁ āgatāneva. Tattha āgantukānaṁ dinnaṁ bhattaṁ āgantukabhattaṁ. Esa nayo sesesu. Sace panettha āgantukabhattānipi āgantukāpi bahū honti, sabbesaṁ ekekaṁ gāhetabbaṁ. Bhattesu appahontesu ṭhitikāya gāhetabbaṁ. Eko āgantuko paṭhamameva āgantvā sabbaṁ āgantukabhattaṁ attano gāhetvā nisīdati, sabbaṁ tasseva hoti. Pacchā āgatehi āgantukehi tena dinnāni paribhuñjitabbāni. Tenapi ekaṁ attano gahetvā sesāni dātabbāni. Ayaṁ uḷāratā. Sace pana paṭhamaṁ āgantvāpi attano aggahetvā tuṇhībhūto nisīdati, pacchā āgatehi saddhiṁ paṭipāṭiyā gaṇhitabbaṁ. Sace niccaṁ āgantukā āgacchanti, āgatadivaseyeva bhuñjitabbaṁ. Antarantarā ce āgacchanti, dve tīṇi divasāni bhuñjitabbaṁ. Mahāpaccariyaṁ pana ‘‘satta divasāni bhuñjituṁ vaṭṭatī’’ti vuttaṁ. Āvāsiko katthaci gantvā āgato, tenapi āgantukabhattaṁ bhuñjitabbaṁ. Sace pana taṁ vihāre nibandhāpitaṁ hoti, vihāre gāhetabbaṁ. Atha vihāro dūre hoti, āsanasālāya nibandhāpitaṁ, āsanasālāya gāhetabbaṁ. Sace pana dāyakā ‘‘āgantukesu asati āvāsikāpi bhuñjantū’’ti vadanti, vaṭṭati, avutte pana na vaṭṭati.",
  "tika-vin05t28:92": "Gamikabhattepi ayameva kathāmaggo. Ayaṁ pana viseso – āgantuko āgantukabhattameva labhati, gamiko āgantukabhattampi gamikabhattampi. Āvāsikopi pakkamitukāmo gamiko hoti, gamikabhattaṁ labhati. Yathā pana āgantukabhattaṁ, evamidaṁ dve tīṇi vā satta vā divasāni na labhati. ‘‘Gamissāmī’’ti bhuttopi taṁ divasaṁ kenaci kāraṇena na gato, punadivasepi bhuñjituṁ vaṭṭati saussāhattā. ‘‘Gamissāmī’’ti bhuttassa corā vā panthaṁ rundhanti, udakaṁ vā devo vā vassati, sattho vā na gacchati, saussāhena bhuñjitabbaṁ. ‘‘Ete upaddave olokentena dve tayo divase bhuñjituṁ vaṭṭatī’’ti mahāpaccariyaṁ vuttaṁ. ‘‘Gamissāmi gamissāmī’’ti pana lesaṁ oḍḍetvā bhuñjituṁ na labhati.",
  "tika-vin05t28:93": "Gilānabhattampi sace sabbesaṁ gilānānaṁ pahoti, taṁ sabbesaṁ dātabbaṁ. No ce, ṭhitikaṁ katvā gāhetabbaṁ. Eko gilāno arogarūpo sakkoti antogāmaṁ gantuṁ, eko na sakkoti, ayaṁ mahāgilāno nāma, etassa gilānabhattaṁ dātabbaṁ. Dve mahāgilānā, eko lābhī abhiññāto bahuṁ khādanīyabhojanīyaṁ labhati, eko anātho appalābhatāya antogāmaṁ pavisati, etassa gilānabhattaṁ dātabbaṁ. Gilānabhatte divasaparicchedo natthi, yāva rogo na vūpasammati, sappāyabhojanaṁ abhuñjanto na yāpeti, tāva bhuñjitabbaṁ. Yadā pana missakayāguṁ vā missakabhattaṁ vā bhuttassapi rogo na kuppati, tato paṭṭhāya na bhuñjitabbaṁ.",
  "tika-vin05t28:94": "Gilānupaṭṭhākabhattampi yaṁ sabbesaṁ pahoti, taṁ sabbesaṁ dātabbaṁ. No ce pahoti, ṭhitikaṁ katvā gāhetabbaṁ. Idampi dvīsu gilānesu mahāgilānupaṭṭhākassa gāhetabbaṁ, dvīsu mahāgilānesu anāthagilānupaṭṭhākassa. Yaṁ kulaṁ gilānabhattampi deti gilānupaṭṭhākabhattampi, tattha yassa gilānassa gilānabhattaṁ pāpuṇāti, tadupaṭṭhākassapi tattheva gāhetabbaṁ. Gilānupaṭṭhākabhattepi divasaparicchedo natthi, yāva gilāno labhati, tāvassa upaṭṭhākopi labhatīti. Imāni cattāri bhattāni sace evaṁ dinnāni honti ‘‘āgantukagamikagilānagilānupaṭṭhākā mama bhikkhaṁ gaṇhantū’’ti, piṇḍapātikānampi vaṭṭati. Sace pana ‘‘āgantukādīnaṁ catunnaṁ bhattaṁ nibandhāpemi, mama bhattaṁ gaṇhantū’’ti evaṁ dinnāni honti, piṇḍapātikānaṁ na vaṭṭati.",
  "tika-vin05t28:95": "215. Aparānipi dhurabhattaṁ kuṭibhattaṁ vārakabhattanti tīṇi bhattāni. Tattha dhurabhattanti niccabhattaṁ vuccati, taṁ duvidhaṁ saṅghikañca puggalikañca. Tattha yaṁ ‘‘saṅghassa dhurabhattaṁ demā’’ti nibandhāpitaṁ, taṁ salākabhattagatikaṁ. ‘‘Mama nibaddhabhikkhaṁ gaṇhantū’’ti vatvā dinnaṁ pana piṇḍapātikānampi vaṭṭati. Puggalikepi ‘‘tumhākaṁ dhurabhattaṁ dammī’’ti vutte piṇḍapātiko ce, na vaṭṭati, ‘‘mama nibaddhabhikkhaṁ gaṇhathā’’ti vutte pana vaṭṭati, sāditabbaṁ. Sace pacchā katipāhe vītivatte ‘‘dhurabhattaṁ gaṇhathā’’ti vadati, mūle suṭṭhu sampaṭicchitattā vaṭṭati.",
  "tika-vin05t28:96": "Kuṭibhattaṁ nāma yaṁ saṅghassa āvāsaṁ kāretvā ‘‘amhākaṁ senāsanavāsino amhākaṁyeva bhattaṁ gaṇhantū’’ti evaṁ nibandhāpitaṁ, taṁ salākabhattagatikameva hoti, gāhetvā bhuñjitabbaṁ. ‘‘Amhākaṁ senāsanavāsino amhākaṁyeva bhikkhaṁ gaṇhantū’’ti vutte pana piṇḍapātikānampi vaṭṭati. Yaṁ pana puggale pasīditvā tassa āvāsaṁ katvā ‘‘tumhākaṁ demā’’ti dinnaṁ, taṁ tasseva hoti, tasmiṁ katthaci gate nissitakehi bhuñjitabbaṁ.",
  "tika-vin05t28:97": "Vārakabhattaṁ nāma dubbhikkhasamaye ‘‘vārena bhikkhū jaggissāmā’’ti dhuragehato paṭṭhāya dinnaṁ, tampi bhikkhāvacanena dinnaṁ piṇḍapātikānaṁ vaṭṭati, ‘‘vārakabhatta’’nti vutte pana salākabhattagatikaṁ hoti. Sace taṇḍulādīni pesenti ‘‘sāmaṇerā pacitvā dentū’’ti, piṇḍapātikānaṁ vaṭṭati. Iti imāni ca tīṇi, āgantukabhattādīni ca cattārīti satta, tāni saṅghabhattādīhi saha cuddasa bhattāni honti.",
  "tika-vin05t28:98": "216. Aṭṭhakathāyaṁ pana vihārabhattaṁ aṭṭhakabhattaṁ catukkabhattaṁ guḷhakabhattanti aññānipi cattāri bhattāni vuttāni. Tattha vihārabhattaṁ nāma vihāre tatruppādabhattaṁ, taṁ saṅghabhattena saṅgahitaṁ. Taṁ pana tissamahāvihāracittalapabbatādīsu paṭisambhidāppattehi khīṇāsavehi yathā piṇḍapātikānampi sakkā honti paribhuñjituṁ, tathā paṭiggahitattā tādisesu ṭhānesu piṇḍapātikānampi vaṭṭati. ‘‘Aṭṭhannaṁ bhikkhūnaṁ dema, catunnaṁ demā’’ti evaṁ dinnaṁ pana aṭṭhakabhattañceva catukkabhattañca, tampi bhikkhāvacanena dinnaṁ piṇḍapātikānaṁ vaṭṭati. Mahābhisaṅkhārena atirasakapūvena pattaṁ thaketvā dinnaṁ guḷhakabhattaṁ nāma. Imāni tīṇi salākabhattagatikāneva. Aparampi guḷhakabhattaṁ nāma atthi, idhekacce manussā mahādhammassavanañca vihārapūjañca kāretvā ‘‘sakalasaṅghassa dātuṁ na sakkoma, dve tīṇi bhikkhusatāni amhākaṁ bhikkhaṁ gaṇhantū’’ti bhikkhuparicchedajānanatthaṁ guḷhake denti, idaṁ piṇḍapātikānampi vaṭṭati.",
  "tika-vin05t28:99": "Piṇḍapātabhājanīyaṁ niṭṭhitaṁ.",
  "tika-vin05t28:100": "217.Gilānapaccayabhājanīyaṁ pana evaṁ veditabbaṁ (cūḷava. aṭṭha. 325 pakkhikabhattādikathā) – sappiādīsu bhesajjesu rājarājamahāmattā sappissa tāva kumbhasatampi kumbhasahassampi vihāraṁ pesenti, ghaṇṭiṁ paharitvā therāsanato paṭṭhāya gahitabhājanaṁ pūretvā dātabbaṁ, piṇḍapātikānampi vaṭṭati. Sace alasajātikā mahātherā pacchā āgacchanti, ‘‘bhante, vīsativassānaṁ dīyati, tumhākaṁ ṭhitikā atikkantā’’ti na vattabbā, ṭhitikaṁ ṭhapetvā tesaṁ datvā pacchā ṭhitikāya dātabbaṁ. ‘‘Asukavihāre bahu sappi uppanna’’nti sutvā yojanantaravihāratopi bhikkhū āgacchanti, sampattasampattānampi ṭhitaṭṭhānato paṭṭhāya dātabbaṁ. Asampattānampi upacārasīmaṁ paviṭṭhānaṁ antevāsikādīsu gaṇhantesu dātabbameva. ‘‘Bahiupacārasīmāya ṭhitānaṁ dethā’’ti vadanti, na dātabbaṁ. Sace pana upacārasīmaṁ okkantehi ekābaddhā hutvā attano vihāradvāre antovihāreyeva vā honti, parisavasena vaḍḍhitā nāma sīmā hoti, tasmā dātabbā. Saṅghanavakassa dinnepi pacchā āgatānaṁ dātabbameva. Dutiyabhāge pana therāsanaṁ āruḷhe āgatānaṁ paṭhamabhāgo na pāpuṇāti, dutiyabhāgato vassaggena dātabbaṁ. Antoupacārasīmaṁ pavisitvā yattha katthaci dinnaṁ hoti, sabbaṁ sannipātaṭṭhāneyeva bhājetabbaṁ.",
  "tika-vin05t28:101": "Yasmiṁ vihāre dasa bhikkhū, daseva ca sappikumbhā dīyanti, ekekakumbhavasena bhājetabbaṁ. Eko sappikumbho hoti, dasabhikkhūhi bhājetvā gahetabbaṁ. Sace ‘‘yathāṭhitaṁyeva amhākaṁ pāpuṇātī’’ti gaṇhanti, duggahitaṁ, taṁ gatagataṭṭhāne saṅghikameva hoti. Kumbhaṁ pana āvajjetvā thālake thokaṁ sappiṁ katvā ‘‘idaṁ mahātherassa pāpuṇāti, avasesaṁ amhākaṁ pāpuṇātī’’ti vatvā tampi kumbheyeva ākiritvā yathicchitaṁ gahetvā gantabbaṁ. Sace thinaṁ sappi hoti, lekhaṁ katvā ‘‘lekhato parabhāgo mahātherassa pāpuṇāti, avasesaṁ amhāka’’nti gahitampi suggahitaṁ. Vuttaparicchedato ūnādhikesu bhikkhūsu sappikumbhesu ca eteneva upāyena bhājetabbaṁ. Sace paneko bhikkhu, eko kumbho hoti, ghaṇṭiṁ paharitvā ‘‘ayaṁ mayhaṁ pāpuṇātī’’tipi gahetuṁ vaṭṭati. ‘‘Ayaṁ paṭhamabhāgo mayhaṁ pāpuṇāti, ayaṁ dutiyabhāgo’’ti evaṁ thokaṁ thokampi pāpetuṁ vaṭṭati. Esa nayo navanītādīsupi . Yasmiṁ pana vippasannatilatelādimhi lekhā na santiṭṭhati, taṁ uddharitvā bhājetabbaṁ. Siṅgiveramaricādibhesajjampi avasesapattathālakādisamaṇaparikkhāropi sabbo vuttānurūpeneva nayena suṭṭhu sallakkhetvā bhājetabboti. Ayaṁ gilānapaccayabhājanīyakathā.",
  "tika-vin05t28:102": "218. Idāni senāsanaggāhe vinicchayo veditabbo (cūḷava. aṭṭha. 318) – ayaṁ senāsanaggāho nāma duvidho hoti utukāle ca vassāvāse ca. Tattha utukāle tāva keci āgantukā bhikkhū purebhattaṁ āgacchanti, keci pacchābhattaṁ paṭhamayāmaṁ majjhimayāmaṁ pacchimayāmaṁ vā. Ye yadā āgacchanti, tesaṁ tadāva bhikkhū uṭṭhāpetvā senāsanaṁ dātabbaṁ, akālo nāma natthi. Senāsanapaññāpakena pana paṇḍitena bhavitabbaṁ, ekaṁ vā dve vā mañcaṭṭhānāni ṭhapetabbāni. Sace vikāle eko vā dve vā therā āgacchanti, te vattabbā ‘‘bhante, ādito paṭṭhāya vuṭṭhāpiyamāne sabbepi bhikkhū ubbhaṇḍikā bhavissanti, tumhe amhākaṁ vasanaṭṭhāne vasathā’’ti.",
  "tika-vin05t28:103": "Bahūsu pana āgatesu vuṭṭhāpetvā paṭipāṭiyā dātabbaṁ. Sace ekekaṁ pariveṇaṁ pahoti, ekekaṁ pariveṇaṁ dātabbaṁ. Tattha aggisālādīghasālāmaṇḍalamāḷādayo sabbepi tasseva pāpuṇanti. Evaṁ appahonte pāsādaggena dātabbaṁ, pāsādesu appahontesu ovarakaggena dātabbaṁ, ovarakesu appahontesu seyyaggena dātabbaṁ, seyyaggesu appahontesu mañcaṭṭhānena dātabbaṁ, mañcaṭṭhāne appahonte ekapīṭhakaṭṭhānavasena dātabbaṁ, bhikkhuno pana ṭhitokāsamattaṁ na gāhetabbaṁ. Etañhi senāsanaṁ nāma na hoti. Pīṭhakaṭṭhāne pana appahonte ekaṁ mañcaṭṭhānaṁ vā ekaṁ pīṭhaṭṭhānaṁ vā ‘‘vārena vārena, bhante, vissamathā’’ti tiṇṇaṁ janānaṁ dātabbaṁ. Na hi sakkā sītasamaye sabbarattiṁ ajjhokāseva vasituṁ. Mahātherena paṭhamayāmaṁ vissamitvā nikkhamitvā dutiyattherassa vattabbaṁ ‘‘āvuso idha pavisāhī’’ti. Sace mahāthero niddāgaruko hoti, kālaṁ na jānāti, ukkāsitvā dvāraṁ ākoṭetvā ‘‘bhante kālo jāto, sītaṁ anudahatī’’ti vattabbaṁ. Tena nikkhamitvā okāso dātabbo, adātuṁ na labhati. Dutiyattherenapi majjhimayāmaṁ vissamitvā purimanayeneva itarassa dātabbaṁ. Niddāgaruko vuttanayeneva vuṭṭhāpetabbo. Evaṁ ekarattiṁ ekamañcaṭṭhānaṁ tiṇṇaṁ dātabbaṁ. Jambudīpe pana ekacce bhikkhū ‘‘senāsanaṁ nāma mañcaṭṭhānaṁ vā pīṭhaṭṭhānaṁ vā kiñcideva kassaci sappāyaṁ hoti, kassaci asappāya’’nti āgantukā hontu vā mā vā, devasikaṁ senāsanaṁ gāhenti. Ayaṁ utukāle senāsanaggāho nāma.",
  "tika-vin05t28:104": "219.Vassāvāse pana atthi āgantukavattaṁ, atthi āvāsikavattaṁ. Āgantukena tāva sakaṭṭhānaṁ muñcitvā aññattha gantvā vasitukāmena vassūpanāyikadivasameva tattha na gantabbaṁ. Vasanaṭṭhānaṁ vā hi tatra sambādhaṁ bhaveyya, bhikkhācāro vā na sampajjeyya, tena na phāsukaṁ vihareyya, tasmā ‘‘idāni māsamattena vassūpanāyikā bhavissatī’’ti taṁ vihāraṁ pavisitabbaṁ. Tattha māsamattaṁ vasanto sace uddesatthiko, uddesasampattiṁ sallakkhetvā, sace kammaṭṭhāniko, kammaṭṭhānasappāyataṁ sallakkhetvā, sace paccayatthiko, paccayalābhaṁ sallakkhetvā antovasse sukhaṁ vasissati. Sakaṭṭhānato ca tattha gacchantena na gocaragāmo ghaṭṭetabbo. Na tattha manussā vattabbā ‘‘tumhe nissāya salākabhattādīni vā yāgukhajjakādīni vā vassāvāsikaṁ vā natthi, ayaṁ cetiyassa parikkhāro, ayaṁ uposathāgārassa, idaṁ tāḷañceva sūci ca, sampaṭicchatha tumhākaṁ vihāra’’nti. Senāsanaṁ pana jaggitvā dārubhaṇḍamattikābhaṇḍāni paṭisāmetvā gamikavattaṁ pūretvā gantabbaṁ.",
  "tika-vin05t28:105": "Evaṁ gacchantenapi daharehi pattacīvarabhaṇḍikāyo ukkhipāpetvā telanāḷikattaradaṇḍādīni gāhetvā chattaṁ paggayha attānaṁ dassentena gāmadvāreneva na gantabbaṁ, paṭicchannena aṭavimaggena gantabbaṁ. Aṭavimagge asati gumbādīni maddantena na gantabbaṁ, gamikavattaṁ pana pūretvā vitakkaṁ chinditvā suddhacittena gamanavatteneva gantabbaṁ. Sace pana gāmadvārena maggo hoti, gacchantañca naṁ saparivāraṁ disvā manussā ‘‘amhākaṁ thero viyā’’ti upadhāvitvā ‘‘kuhiṁ, bhante, sabbaparikkhāre gahetvā gacchathā’’ti vadanti, tesu ce eko evaṁ vadati ‘‘vassūpanāyikakālo nāmāyaṁ, yattha antovassenibaddhabhikkhācāro bhaṇḍapaṭicchādanañca labbhati, tattha bhikkhū gacchantī’’ti, tassa ce sutvā te manussā ‘‘bhante, imasmimpi gāme jano bhuñjati ceva nivāseti ca, mā aññattha gacchathā’’ti vatvā mittāmacce pakkositvā sabbe sammantayitvā vihāre nibaddhavattañca salākabhattādīni ca vassāvāsikañca ṭhapetvā ‘‘idheva, bhante, vasathā’’ti yācanti, sabbesaṁ sādituṁ vaṭṭati. Sabbañcetaṁ kappiyañceva anavajjañca. Kurundiyaṁ pana ‘‘kuhiṁ gacchathāti vutte ‘asukaṭṭhāna’nti vatvā ‘kasmā tattha gacchathā’ti vutte ‘kāraṇaṁ ācikkhitabba’’’nti vuttaṁ. Ubhayampi panetaṁ suddhacittattāva anavajjaṁ. Idaṁ āgantukavattaṁ nāma.",
  "tika-vin05t28:106": "Idaṁ pana āvāsikavattaṁ. Paṭikacceva hi āvāsikehi vihāro jaggitabbo, khaṇḍaphullapaṭisaṅkharaṇaparibhaṇḍāni kātabbāni, rattiṭṭhānadivāṭṭhānavaccakuṭipassāvaṭṭhānāni padhānagharavihāramaggoti imāni sabbāni paṭijaggitabbāni. Cetiye sudhākammaṁ muṇḍavedikāya telamakkhanaṁ mañcapīṭhajaggananti idampi sabbaṁ kātabbaṁ ‘‘vassaṁ vasitukāmā āgantvā uddesaparipucchākammaṭṭhānānuyogādīni karontā sukhaṁ vasissantī’’ti. Kataparikammehi āsāḷhījuṇhapañcamito paṭṭhāya vassāvāsikaṁ pucchitabbaṁ. Kattha pucchitabbaṁ? Yato pakatiyā labbhati. Yehi pana na dinnapubbaṁ, te pucchituṁ na vaṭṭati. Kasmā pucchitabbaṁ? Kadāci hi manussā denti, kadāci dubbhikkhādīhi upaddutā na denti, tattha ye na dassanti, te apucchitvā vassāvāsike gāhite gāhitabhikkhūnaṁ lābhantarāyo hoti, tasmā pucchitvāva gāhetabbaṁ.",
  "tika-vin05t28:107": "Pucchantena ‘‘tumhākaṁ vassāvāsikaṁ gāhaṇakālo upakaṭṭho’’ti vattabbaṁ. Sace vadanti ‘‘bhante, imaṁ saṁvaccharaṁ chātakādīhi upaddutamha, na sakkoma dātu’’nti vā ‘‘yaṁ pubbe dema, tato ūnataraṁ dassāmā’’ti vā ‘‘idāni kappāso sulabho, yaṁ pubbe dema, tato bahutaraṁ dassāmā’’ti vā, taṁ sallakkhetvā tadanurūpena nayena tesaṁ senāsane bhikkhūnaṁ vassāvāsikaṁ gāhetabbaṁ. Sace manussā vadanti ‘‘yassa amhākaṁ vassāvāsikaṁ pāpuṇāti, so temāsaṁ pānīyaṁ upaṭṭhāpetu, vihāramaggaṁ jaggatu, cetiyaṅgaṇabodhiyaṅgaṇāni jaggatu, bodhirukkhe udakaṁ āsiñcatū’’ti, yassa taṁ pāpuṇāti, tassa ācikkhitabbaṁ. Yo pana gāmo paṭikkamma yojanadviyojanantare hoti, tatra ce kulāni upanikkhepaṁ ṭhapetvā pahāre vassāvāsikaṁ dentiyeva, tāni kulāni āpucchitvāpi tesaṁ senāsane vattaṁ katvā vasantassa vassāvāsitaṁ gāhetabbaṁ. Sace pana tesaṁ senāsane paṁsukūliko vasati, āgatañca taṁ disvā ‘‘tumhākaṁ vassāvāsikaṁ demā’’ti vadanti, tena saṅghassa ācikkhitabbaṁ. Sace tāni kulāni saṅghassa dātuṁ na icchanti, ‘‘tumhākaṁyeva demā’’ti vadanti, sabhāgo bhikkhu ‘‘vattaṁ katvā gaṇhāhī’’ti vattabbo. Paṁsukūlikassa panetaṁ na vaṭṭati. Iti saddhādeyyadāyakamanussā pucchitabbā.",
  "tika-vin05t28:108": "Tatruppāde pana kappiyakārakā pucchitabbā. Kathaṁ pucchitabbā? Kiṁ, āvuso, saṅghassa bhaṇḍapaṭicchādanaṁ bhavissatīti? Sace vadanti ‘‘bhavissati, bhante, ekekassa navahatthasāṭakaṁ dassāma, vassāvāsikaṁ gāhethā’’ti, gāhetabbaṁ. Sacepi vadanti ‘‘sāṭakā natthi, vatthu pana atthi, gāhetha, bhante’’ti, vatthumhi santepi gāhetuṁ vaṭṭatiyeva. Kappiyakārakānañhi hatthe ‘‘kappiyabhaṇḍaṁ paribhuñjathā’’ti dinnavatthuto yaṁ yaṁ kappiyaṁ, sabbaṁ paribhuñjituṁ anuññātaṁ. Yaṁ panettha piṇḍapātatthāya gilānapaccayatthāya ca uddissa dinnaṁ, taṁ cīvare upanāmentehi saṅghasuṭṭhutāya apaloketvā upanāmetabbaṁ, senāsanatthāya pana uddissa dinnaṁ garubhaṇḍaṁ hoti. Cīvaravaseneva pana catupaccayavasena vā dinnaṁ cīvare upanāmentānaṁ apalokanakammakiccaṁ natthi. Apalokanakammaṁ karontehi ca puggalavaseneva kātabbaṁ, saṅghavasena na kātabbaṁ. Jātarūparajatavasenapi āmakadhaññavasena vā apalokanakammaṁ na vaṭṭati, kappiyabhaṇḍavasena cīvarataṇḍulādivaseneva ca vaṭṭati. Taṁ pana evaṁ kattabbaṁ ‘‘idāni subhikkhaṁ sulabhapiṇḍaṁ, bhikkhū cīvarena kilamanti, ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī’’ti, ‘‘gilānapaccayo sulabho, gilāno vā natthi, ettakaṁ nāma taṇḍulabhāgaṁ bhikkhūnaṁ cīvaraṁ kātuṁ ruccatī’’ti.",
  "tika-vin05t28:109": "Evaṁ cīvarapaccayaṁ sallakkhetvā senāsanassa kāle ghosite sannipatite saṅghe senāsanaggāhako sammannitabbo. Sammannantena ca dve sammannitabbāti vuttaṁ. Evañhi navako vuḍḍhassa, vuḍḍho ca navakassa gāhessatīti. Mahante pana mahāvihārasadise vihāre tayo cattāro janā sammannitabbā. Kurundiyaṁ pana ‘‘aṭṭhapi soḷasapi jane sammannituṁ vaṭṭatī’’ti vuttaṁ. Tesaṁ sammuti kammavācāyapi apalokanenapi vaṭṭatiyeva. Tehi sammatehi bhikkhūhi senāsanaṁ sallakkhetabbaṁ. Cetiyagharaṁ bodhigharaṁ āsanagharaṁ sammuñjaniaṭṭo dāruaṭṭo vaccakuṭi iṭṭhakasālā vaḍḍhakisālā dvārakoṭṭhako pānīyamāḷo maggo pokkharaṇīti etāni hi asenāsanāni, vihāro aḍḍhayogo pāsādo hammiyaṁ guhā maṇḍapo rukkhamūlaṁ veḷugumboti imāni senāsanāni, tāni gāhetabbāni.",
  "tika-vin05t28:110": "220. Gāhentena ca ‘‘anujānāmi, bhikkhave, paṭhamaṁ bhikkhū gaṇetuṁ, bhikkhū gaṇetvā seyyā gaṇetuṁ, seyyā gaṇetvā seyyaggena gāhetu’’nti(cūḷava. 318) ādivacanato paṭhamaṁ vihāre bhikkhū gaṇetvā mañcaṭṭhānāni gaṇetabbāni, tato ekekaṁ mañcaṭṭhānaṁ ekekassa bhikkhuno gāhetabbaṁ. Sace mañcaṭṭhānāni atirekāni honti, vihāraggena gāhetabbaṁ. Sace vihārāpi atirekā honti, pariveṇaggena gāhetabbaṁ. Pariveṇesupi atirekesu puna aparopi bhāgo dātabbo. Atimandesu hi bhikkhūsu ekekassa bhikkhuno dve tīṇi pariveṇāni dātabbāni. Gahite pana dutiyabhāge añño bhikkhu āgacchati, na attano aruciyā so bhāgo tassa dātabbo. Sace pana yena gahito, so attano ruciyā taṁ dutiyabhāgaṁ vā paṭhamabhāgaṁ vā deti, vaṭṭati.",
  "tika-vin05t28:111": "‘‘Na, bhikkhave, nissīme ṭhitassa senāsanaṁ gāhetabbaṁ, yo gāheyya, āpatti dukkaṭassā’’ti (cūḷava. 318) vacanato upacārasīdhato bahi ṭhitassa na gāhetabbaṁ, antoupacārasīmāya pana dūre ṭhitassapi labbhatiyeva.",
  "tika-vin05t28:112": "‘‘Anujānāmi, bhikkhave, gilānassa patirūpaṁ seyyaṁ dātu’’nti (cūḷava. 316) vacanato yo (cūḷava. aṭṭha. 316) kāsasāsabhagandarātisārādīhi gilāno hoti, kheḷamallakavaccakapālādīni ṭhapetabbāni honti, kuṭṭhī vā hoti, senāsanaṁ dūseti, evarūpassa heṭṭhāpāsādapaṇṇasālādīsu aññataraṁ ekamantaṁ senāsanaṁ dātabbaṁ. Yasmiṁ vasante senāsanaṁ na dussati, tassa varaseyyāpi dātabbāva. Yopi sinehapānavirecananatthukammādīsu yaṁ kiñci bhesajjaṁ karoti, sabbo so gilānoyeva. Tassapi sallakkhetvā patirūpaṁ senāsanaṁ dātabbaṁ.",
  "tika-vin05t28:113": "‘‘Na, bhikkhave, ekena dve paṭibāhetabbā, yo paṭibāheyya, āpatti dukkaṭassā’’ti (cūḷava. 319) vacanato ekena dve senāsanāni na gahetabbāni. Sacepi gaṇheyya, pacchimena gahaṇena purimaggahaṇaṁ paṭippassambhati. Gahaṇena hi gahaṇaṁ paṭippassambhati, gahaṇena ālayo paṭippassambhati, ālayena gahaṇaṁ paṭippassambhati, ālayena ālayo paṭippassambhati. Kathaṁ? Idhekacco (cūḷava. aṭṭha. 319) vassūpanāyikadivase ekasmiṁ vihāre senāsanaṁ gahetvā sāmantavihāraṁ gantvā tatrāpi gaṇhāti, tassa iminā gahaṇena purimaggahaṇaṁ paṭippassambhati. Aparo ‘‘idha vasissāmī’’ti ālayamattaṁ katvā sāmantavihāraṁ gantvā tattha senāsanaṁ gaṇhāti, tassa iminā gahaṇeneva purimo ālayo paṭippassambhati. Eko ‘‘idha vasissāmī’’ti senāsanaṁ vā gahetvā ālayaṁ vā katvā sāmantavihāraṁ gantvā ‘‘idheva dāni vasissāmī’’ti ālayaṁ karoti, iccassa ālayena vā gahaṇaṁ, ālayena vā ālayo paṭippassambhati, sabbattha pacchime gahaṇe vā ālaye vā tiṭṭhati. Yo pana ekasmiṁ vihāre senāsanaṁ gahetvā ‘‘aññasmiṁ vihāre vasissāmī’’ti gacchati, tassa upacārasīmātikkame senāsanaggāho paṭippassambhati. Yadi pana ‘‘tattha phāsu bhavissati, vasissāmi, no ce, āgamissāmī’’ti gantvā aphāsukabhāvaṁ ñatvā pacchā vā gacchati, vaṭṭati.",
  "tika-vin05t28:114": "Senāsanaggāhakena ca senāsanaṁ gāhetvā vassāvāsikaṁ gāhetabbaṁ. Gāhentena sace saṅghiko ca saddhādeyyo cāti dve cīvarapaccayā honti, tesu yaṁ bhikkhū paṭhamaṁ gahituṁ icchanti, taṁ gahetvā tassa ṭhitikato paṭṭhāya itaro gāhetabbo. ‘‘Sace bhikkhūnaṁ appatāya pariveṇaggena senāsane gāhiyamāne ekaṁ pariveṇaṁ mahālābhaṁ hoti, dasa vā dvādasa vā cīvarāni labhanti, taṁ vijaṭetvā aññesu alābhakesu āvāsesu pakkhipitvā aññesampi bhikkhūnaṁ gāhetabba’’nti mahāsumatthero āha. Mahāpadumatthero panāha ‘‘na evaṁ kātabbaṁ. Manussā hi attano āvāsapaṭijagganatthāya paccayaṁ denti, tasmā aññehi bhikkhūhi tattha pavisitabba’’nti.",
  "tika-vin05t28:115": "221. Sace panettha mahāthero paṭikkosati ‘‘mā, āvuso, evaṁ gāhetha, bhagavato anusiṭṭhiṁ karotha. Vuttañhetaṁ bhagavatā ‘‘anujānāmi, bhikkhave, pariveṇaggena gāhetu’’nti (cūḷava. 318). Tassa paṭikkosanāya aṭṭhatvā ‘‘bhante, bhikkhū bahū, paccayo mando, saṅgahaṁ kātuṁ vaṭṭatī’’ti saññāpetvā gāhetabbameva. Gāhentena ca sammatena bhikkhunā mahātherassa santikaṁ gantvā evaṁ vattabbaṁ ‘‘bhante, tumhākaṁ senāsanaṁ pāpuṇāti, paccayaṁ dhārethā’’ti. Asukakulassa paccayo asukasenāsanañca mayhaṁ pāpuṇāti, āvusoti. Pāpuṇāti bhante, gaṇhatha nanti. Gaṇhāmi, āvusoti. Gahitaṁ hoti. ‘‘Sace pana ‘gahitaṁ vo, bhante’ti vutte ‘gahitaṁ me’ti vā, ‘gaṇhissatha, bhante’ti vutte ‘gaṇhissāmī’ti vā vadati, aggahitaṁ hotī’’ti mahāsumatthero āha. Mahāpadumatthero panāha ‘‘atītānāgatavacanaṁ vā hotu vattamānavacanaṁ vā, satuppādamattaṁ ālayakaraṇamattameva cettha pamāṇaṁ, tasmā gahitameva hotī’’ti.",
  "tika-vin05t28:116": "Yopi paṁsukūliko bhikkhu senāsanaṁ gahetvā paccayaṁ vissajjeti, ayampi na aññasmiṁ āvāse pakkhipitabbo, tasmiṁyeva pariveṇe aggisālāya vā dīghasālāya vā rukkhamūle vā aññassa gāhetuṁ vaṭṭati. Paṁsukūliko ‘‘vasāmī’’ti senāsanaṁ jaggissati, itaro ‘‘paccayaṁ gaṇhāmī’’ti evaṁ dvīhi kāraṇehi senāsanaṁ sujaggitataraṁ bhavissati. Mahāpaccariyaṁ pana vuttaṁ ‘‘paṁsukūlike vāsatthāya senāsanaṁ gaṇhante senāsanaggāhakena vattabbaṁ, ‘bhante idha paccayo atthi, so kiṁ kātabbo’ti. Tena ‘heṭṭhā aññaṁ gāhāpehī’ti vattabbo. Sace pana kiñci avatvāva vasati, vuṭṭhavassassa ca pādamūle ṭhapetvā sāṭakaṁ denti, vaṭṭati. Atha ‘vassāvāsikaṁ demā’ti vadanti, tasmiṁ senāsane vassaṁvuṭṭhabhikkhūnaṁ pāpuṇātī’’ti. Yesaṁ pana senāsanaṁ natthi, kevalaṁ paccayameva denti, tesaṁ paccayaṁ avassāvāsikasenāsane gāhetuṁ vaṭṭati. Manussā thūpaṁ katvā vassāvāsikaṁ gāhāpenti. Thūpo nāma asenāsanaṁ, tassa samīpe rukkhe vā maṇḍape vā upanibandhitvā gāhetabbaṁ. Tena bhikkhunā cetiyaṁ jaggitabbaṁ. Bodhirukkhabodhigharaāsanagharasammuñjaniaṭṭadāruaṭṭavaccakuṭidvārakoṭṭhakapānīyakuṭipānīyamāḷakadantakaṭṭhamāḷakesupi eseva nayo. Bhojanasālā pana senāsanameva, tasmā taṁ ekassa vā bahūnaṁ vā paricchinditvā gāhetuṁ vaṭṭatīti sabbamidaṁ vitthārena mahāpaccariyaṁ vuttaṁ.",
  "tika-vin05t28:117": "Senāsanaggāhakena pana pāṭipadaaruṇato paṭṭhāya yāva puna aruṇaṁ na bhijjati, tāva gāhetabbaṁ. Idañhi senāsanaggāhassa khettaṁ. Sace pātova gābhite senāsane añño vitakkacāriko bhikkhu āgantvā senāsanaṁ yācati, ‘‘gahitaṁ, bhante, senāsanaṁ, vassūpagato saṅgho, ramaṇīyo vihāro, rukkhamūlādīsu yattha icchatha, tattha vasathā’’ti vattabbo. Pacchimavassūpanāyikadivase pana sace kālaṁ ghosetvā sannipatite saṅghe koci dasahatthaṁ vatthaṁ āharitvā vassāvāsikaṁ deti, āgantuko ce bhikkhu saṅghatthero hoti, tassa dātabbaṁ. Navako ce hoti, sammatena bhikkhunā saṅghatthero vattabbo ‘‘sace, bhante, icchatha, paṭhamabhāgaṁ muñcitvā idaṁ vatthaṁ gaṇhathā’’ti, amuñcantassa na dātabbaṁ. Sace pana pubbe gāhitaṁ muñcitvā gaṇhāti, dātabbaṁ. Eteneva upāyena dutiyattherato paṭṭhāya parivattetvā pattaṭṭhāneva āgantukassa dātabbaṁ. Sace pana paṭhamavassūpagatā dve tīṇi cattāri pañca vā vatthāni alatthuṁ, laddhaṁ laddhaṁ eteneva upāyena vissajjāpetvā yāva āgantukassa samakaṁ hoti, tāva dātabbaṁ. Tena samake laddhe avasiṭṭho anubhāgo therāsane dātabbo. Paccuppanne lābhe sati ṭhitikāya gāhetuṁ katikaṁ kātuṁ vaṭṭati.",
  "tika-vin05t28:118": "Sace dubbhikkhaṁ hoti, dvīsupi vassūpanāyikāsu vassūpagatā bhikkhū bhikkhāya kilamantā ‘‘āvuso, idha vasantā sabbeva kilamāma, sādhu vata dve bhāgā homa, yesaṁ ñātipavāritaṭṭhānāni atthi, te tattha vasitvā pavāraṇāya āgantvā attano pattaṁ vassāvāsikaṁ gaṇhantū’’ti vadanti, tesu ye tattha vasitvā pavāraṇāya āgacchanti, tesaṁ apaloketvā vassāvāsikaṁ dātabbaṁ. Sādiyantāpi hi teneva vassāvāsikassa sāmino, khīyantāpi ca āvāsikā neva adātuṁ labhanti. Kurundiyaṁ pana vuttaṁ ‘‘katikavattaṁ kātabbaṁ ‘sabbesaṁ no idha yāgubhattaṁ nappahoti, sabhāgaṭṭhāne vasitvā āgacchatha, tumhākaṁ pattaṁ vassāvāsikaṁ labhissathā’ti. Tañce eko paṭibāhati, supaṭibāhitaṁ. No ce paṭibāhati, katikā sukatā. Pacchā tesaṁ tattha vasitvā āgatānaṁ apaloketvā dātabbaṁ, apalokanakāle paṭibāhituṁ na labbhatī’’ti. Punapi vuttaṁ ‘‘sace vassūpagatesu ekaccānaṁ vassāvāsike apāpuṇante bhikkhū katikaṁ karonti ‘chinnavassānaṁ vassāvāsikañca idāni uppajjanakavassāvāsikañca imesaṁ dātuṁ ruccatī’ti, evaṁ katikāya katāya gāhitasadisameva hoti, uppannuppannaṁ tesameva dātabba’’nti. Temāsaṁ pānīyaṁ upaṭṭhāpetvā vihāramaggacetiyaṅgaṇabodhiyaṅgaṇāni jaggitvā bodhirukkhe udakaṁ siñcitvā pakkantopi vibbhantopi vassāvāsikaṁ labhatiyeva. Bhatiniviṭṭhañhi tena kataṁ, saṅghikaṁ pana apalokanakammaṁ katvā gāhitaṁ antovasse vibbhantopi labhateva, paccayavasena gāhitaṁ pana na labhatīti vadanti.",
  "tika-vin05t28:119": "Sace vuṭṭhavasso disaṁgamiko bhikkhu āvāsikassa hatthato kiñcideva kappiyabhaṇḍaṁ gahetvā ‘‘asukakule mayhaṁ vassāvāsikaṁ pattaṁ, taṁ gaṇhathā’’ti vatvā gataṭṭhāne vibbhamati, vassāvāsikaṁ saṅghikaṁ hoti. Sace pana manusse sammukhā sampaṭicchāpetvā gacchati, labhati. ‘‘Idaṁ vassāvāsikaṁ amhākaṁ senāsane vutthabhikkhuno demā’’ti vutte yassa gāhitaṁ, tasseva hoti. Sace pana senāsanasāmikassa piyakamyatāya puttadhītādayo bahūni vatthāni āharitvā ‘‘amhākaṁ senāsane demā’’ti denti, tattha vassūpagatassa ekameva vatthaṁ dātabbaṁ, sesāni saṅghikāni honti. Vassāvāsikaṭhitikāya gāhetabbāni, ṭhitikāya asati therāsanato paṭṭhāya gāhetabbāni. Senāsane vassūpagataṁ bhikkhuṁ nissāya uppannena cittappasādena bahūni vatthāni āharitvā ‘‘senāsanassa demā’’ti dinnesupi eseva nayo. Sace pana pādamūle ṭhapetvā ‘‘etassa bhikkhuno demā’’ti vadanti, tasseva honti.",
  "tika-vin05t28:120": "Ekassa gehe dve vassāvāsikāni, paṭhamabhāgo sāmaṇerassa gāhito hoti, dutiyo therāsane. So ekaṁ dasahatthaṁ, ekaṁ aṭṭhahatthaṁ sāṭakaṁ peseti ‘‘vassāvāsikaṁ pattabhikkhūnaṁ dethā’’ti, vicinitvā varabhāgaṁ sāmaṇerassa datvā anubhāgo therāsane dātabbo . Sace pana ubhopi gharaṁ netvā bhojetvā sayameva pādamūle ṭhapeti, yaṁ yassa dinnaṁ, tadeva tassa hoti. Ito paraṁ mahāpaccariyaṁ āgatanayo hoti – ekassa ghare daharasāmaṇerassa vassāvāsikaṁ pāpuṇāti, so ce pucchati ‘‘amhākaṁ vassāvāsikaṁ kassa patta’’nti, ‘‘sāmaṇerassā’’ti avatvā ‘‘dānakāle jānissasī’’ti vatvā dānadivase ekaṁ mahātheraṁ pesetvā nīharāpetabbaṁ. Sace yassa vassāvāsikaṁ pattaṁ, so vibbhamati vā kālaṁ vā karoti, manussā ce pucchanti ‘‘kassa amhākaṁ vassāvāsikaṁ patta’’nti, tesaṁ yathābhūtaṁ ācikkhitabbaṁ. Sace te vadanti ‘‘tumhākaṁ demā’’ti, tassa bhikkhuno pāpuṇāti. Atha saṅghassa vā gaṇassa vā denti, saṅghassa vā gaṇassa vā pāpuṇāti. Sace vassūpagatā suddhapaṁsukūlikāyeva honti, ānetvā dinnaṁ vassāvāsikaṁ senāsanaparikkhāraṁ vā katvā ṭhapetabbaṁ, bimbohanādīni vā kātabbānīti.",
  "tika-vin05t28:121": "Ayaṁ tāva antovasse vassūpanāyikadivasavasena",
  "tika-vin05t28:122": "Senāsanaggāhakathā.",
  "tika-vin05t28:123": "222. Ayamaparopi utukāle antarāmuttako nāma senāsanaggāho veditabbo. Divasavasena hi tividho senāsanaggāho purimako pacchimako antarāmuttakoti. Vuttañhetaṁ –",
  "tika-vin05t28:124": "‘‘Tayome, bhikkhave, senāsanaggāhā, purimako pacchimako antarāmuttako. Aparajjugatāya āsāḷhiyā purimako gāhetabbo, māsagatāya āsāḷhiyā pacchimako gāhetabbo, aparajjugatāya pavāraṇāya āyatiṁ vassāvāsatthāya antarāmuttako gāhetabbo’’ti (mahāva. 318).",
  "tika-vin05t28:125": "Etesu (cūḷava. aṭṭha. 318) tīsu senāsanaggāhesu purimako pacchimako cāti ime dve gāhā thāvarā, antarāmuttako pana senāsanapaṭijagganatthaṁ bhagavatā anuññāto. Tathā hi ekasmiṁ vihāre mahālābhaṁ senāsanaṁ hoti, senāsanasāmikā vassūpagataṁ bhikkhuṁ sabbapaccayehi sakkaccaṁ upaṭṭhahitvā pavāretvā gamanakāle bahuṁ samaṇaparikkhāraṁ denti, mahātherā dūratova āgantvā vassūpanāyikadivase taṁ gahetvā phāsuṁ vasitvā vuṭṭhavassā lābhaṁ gaṇhitvā pakkamanti. Āvāsikā ‘‘mayaṁ etthuppannaṁ lābhaṁ na labhāma, niccaṁ āgantukamahātherāva labhanti, teyeva naṁ āgantvā paṭijaggissantī’’ti palujjantampi na olokenti. Bhagavā tassa paṭijagganatthaṁ ‘‘aparajjugatāya pavāraṇāya āyatiṁ vassāvāsatthāya antarāmuttako gāhetabbo’’ti āha.",
  "tika-vin05t28:126": "Taṁ gāhentena saṅghatthero vattabbo ‘‘bhante, antarāmuttakasenāsanaṁ gaṇhathā’’ti. Sace gaṇhāti , dātabbaṁ. No ce, eteneva upāyena anutheraṁ ādiṁ katvā yo gaṇhāti, tassa antamaso sāmaṇerassapi dātabbaṁ. Tena taṁ senāsanaṁ aṭṭha māse paṭijaggitabbaṁ, chadanabhittibhūmīsu yaṁ kiñci khaṇḍaṁ vā phullaṁ vā hoti, taṁ sabbaṁ paṭisaṅkharitabbaṁ. Uddesaparipucchādīhi divasaṁ khepetvā rattiṁ tattha vasituṁ vaṭṭati, rattiṁ pariveṇe vasitvā tattha divasaṁ khepetumpi vaṭṭati, rattindivaṁ tattheva vasitumpi vaṭṭati, utukāle āgatānaṁ vuḍḍhānaṁ na paṭibāhitabbaṁ. Vassūpanāyikadivase pana sampatte sace saṅghatthero ‘‘mayhaṁ idaṁ pana senāsanaṁ dethā’’ti vadati, na labhati. ‘‘Bhante, idaṁ antarāmuttakaṁ gahetvā ekena bhikkhunā paṭijaggita’’nti vatvā na dātabbaṁ, aṭṭha māse paṭijaggitabhikkhusseva gāhitaṁ hoti. Yasmiṁ pana senāsane ekasaṁvacchare dvikkhattuṁ paccaye denti chamāsaccayena chamāsaccayena, taṁ antarāmuttakaṁ na gāhetabbaṁ. Yasmiṁ vā tikkhattuṁ denti catumāsaccayena catumāsaccayena, yasmiṁ vā catukkhattuṁ denti temāsaccayena temāsaccayena, taṁ antarāmuttakaṁ na gāhetabbaṁ. Paccayeneva hi taṁ paṭijagganaṁ labhissati. Yasmiṁ pana ekasaṁvacchare sakideva bahū paccaye denti, etaṁ antarāmuttakaṁ gāhetabbanti.",
  "tika-vin05t28:127": "223. ‘‘Anujānāmi, bhikkhave, akataṁ vā vihāraṁ vippakataṁ vā navakammaṁ dātuṁ, khuddake vihāre kammaṁ oloketvā chappañcavassikaṁ navakammaṁ dātuṁ, aḍḍhayoge kammaṁ oloketvā sattaṭṭhavassikaṁ navakammaṁ dātuṁ, mahallake vihāre pāsāde vā kammaṁ oloketvā dasadvādasavassikaṁ navakammaṁ dātu’’nti (cūḷava. 323) vacanato akataṁ vippakataṁ vā senāsanaṁ ekassa bhikkhuno apalokanena vā kammavācāya vā sāvetvā navakammaṁ katvā vasituṁ yathāvuttakālaparicchedavasena dātabbaṁ. Navakammiko bhikkhu antovasse taṁ āvāsaṁ labhati, utukāle paṭibāhituṁ na labhati. Laddhanavakammena pana bhikkhunā vāsipharasunikhādanādīni gahetvā sayaṁ na kātabbaṁ, katākataṁ jānitabbaṁ. Sace so āvāso jīrati, āvāsasāmikassa vā tassa vaṁse uppannassa vā kassaci kathetabbaṁ ‘‘āvāso te nassati, jaggatha etaṁ āvāsa’’nti. Sace so na sakkoti, bhikkhūhi ñātīhi vā upaṭṭhākehi vā samādāpetvā jaggitabbo. Sace tepi na sakkonti, saṅghikena paccayena jaggitabbo, tasmimpi asati ekaṁ āvāsaṁ vissajjetvā avasesā jaggitabbā, bahū vissajjetvā ekaṁ saṇṭhapetumpi vaṭṭatiyeva.",
  "tika-vin05t28:128": "Dubbhikkhe bhikkhūsu pakkantesu sabbe āvāsā nassanti, tasmā ekaṁ vā dve vā tayo vā āvāse vissajjetvā tato yāgubhattacīvarādīni paribhuñjantehi sesāvāsā jaggitabbāyeva.",
  "tika-vin05t28:129": "Kurundiyaṁ pana vuttaṁ ‘‘saṅghike paccaye asati eko bhikkhu ‘tuyhaṁ ekamañcaṭṭhānaṁ gahetvā jaggāhī’ti vattabbo. Sace bahutaraṁ icchati, tibhāgaṁ vā upaḍḍhabhāgaṁ vā datvāpi jaggāpetabbaṁ. Atha thambhamattamevettha avasiṭṭhaṁ, bahukammaṁ kātabbanti na icchati, ‘tuyhaṁ puggalikameva katvā jaggāhī’ti dātabbaṁ. Evampi hi ‘saṅghassa bhaṇḍakaṭhapanaṭṭhānañca navakānañca vasanaṭṭhānaṁ labhissatī’ti jaggāpetabbo. Evaṁ jaggito pana tasmiṁ jīvante puggaliko hoti, mate saṅghikova. Sace saddhivihārikānaṁ dātukāmo hoti, kammaṁ oloketvā tibhāgaṁ vā upaḍḍhaṁ vā puggalikaṁ katvā jaggāpetabbo. Evañhi saddhivihārikānaṁ dātuṁ labhati. Evaṁ jagganake pana asati ekaṁ āvāsaṁ vissajjetvātiādinā nayena jaggāpetabbo’’ti vuttaṁ. Idampi ca aññaṁ tattheva vuttaṁ.",
  "tika-vin05t28:130": "Dve bhikkhū saṅghikabhūmiṁ gahetvā sodhetvā saṅghikasenāsanaṁ karonti, yena sā bhūmi paṭhamaṁ gahitā, so sāmī. Ubhopi puggalikaṁ karonti, soyeva sāmī. So saṅghikaṁ karoti, itaro puggalikaṁ karoti, aññaṁ ce bahu senāsanaṭṭhānaṁ atthi, puggalikaṁ karontopi na vāretabbo. Aññasmiṁ pana tādise patirūpe ṭhāne asati taṁ paṭibāhitvā saṅghikaṁ karonteneva kātabbaṁ. Yaṁ pana tassa tattha vayakammaṁ kataṁ, taṁ dātabbaṁ. Sace pana katāvāse vā āvāsakaraṇaṭṭhāne vā chāyūpagaphalūpagā rukkhā honti, apaloketvā hāretabbā. Puggalikā ce honti, sāmikā āpucchitabbā. No ce denti, yāvatatiyakaṁ āpucchitvā ‘‘rukkhaagghanakamūlaṁ dassāmā’’ti hāretabbā.",
  "tika-vin05t28:131": "224. Yo pana saṅghikaṁ vallimattampi aggahetvā āharimena upakaraṇena saṅghikāya bhūmiyā puggalikavihāraṁ kāreti, upaḍḍhaṁ saṅghikaṁ hoti, upaḍḍhaṁ puggalikaṁ. Pāsādo ce hoti, heṭṭhāpāsādo saṅghiko, upari puggaliko. Sace yo heṭṭhāpāsādaṁ icchati, heṭṭhāpāsādaṁ tassa hoti. Atha heṭṭhā ca upari ca icchati, ubhayattha upaḍḍhaṁ labhati. Dve senāsanāni kāreti, ekaṁ saṅghikaṁ, ekaṁ puggalikaṁ. Sace vihāre uṭṭhitena dabbasambhārena kāreti, tibhāgaṁ labhati. Sace akataṭṭhāne cayaṁ vā pamukhaṁ vā karoti bahikuṭṭe, upaḍḍhaṁ saṅghassa, upaḍḍhaṁ tassa. Atha mahantaṁ visamaṁ pūretvā apade padaṁ dassetvā kataṁ hoti, anissaro tattha saṅgho.",
  "tika-vin05t28:132": "Sace bhikkhu saṅghikavihārato gopānasiādīni gahetvā aññasmiṁ saṅghikāvāse yojeti, suyojitāni. Puggalikāvāse yojentehi pana mūlaṁ vā dātabbaṁ, paṭipākatikaṁ vā kātabbaṁ. Chaḍḍitavihārato mañcapīṭhādīni theyyacittena gaṇhanto uddhāreyeva bhaṇḍagghena kāretabbo. ‘‘Puna āvāsikakāle dassāmī’’ti gahetvā saṅghikaparibhogena paribhuñjantassa naṭṭhaṁ sunaṭṭhaṁ, jiṇṇaṁ sujiṇṇaṁ. Arogaṁ ce, pākatikaṁ kātabbaṁ, puggalikaparibhogena paribhuñjantassa naṭṭhaṁ vā jiṇṇaṁ vā gīvā hoti. Tato dvāravātapānādīni saṅghikāvāse vā puggalikāvāse vā yojitāni, paṭidātabbāniyeva. Sace koci saṅghiko vihāro undriyati, yaṁ tattha mañcapīṭhādikaṁ, taṁ guttatthāya aññatra harituṁ vaṭṭati. Tasmā aññatra haritvā saṅghikaparibhogena paribhuñjantassa naṭṭhaṁ sunaṭṭhaṁ, jiṇṇaṁ sujiṇṇaṁ. Sace arogaṁ, tasmiṁ vihāre paṭisaṅkhate puna pākatikaṁ kātabbaṁ. Puggalikaparibhogena paribhuñjato naṭṭhaṁ vā jiṇṇaṁ vā gīvā hoti, tasmiṁ paṭisaṅkhate dātabbameva. Ayaṁ senāsanaggāhakathā.",
  "tika-vin05t28:133": "225. Ayaṁ panettha catupaccayasādhāraṇakathā (cūḷava. aṭṭha. 325 pakkhikabhattādikathā) – sammatena appamattakavissajjakena bhikkhunā cīvarakammaṁ karontassa ‘‘sūciṁ dehī’’ti vadato ekā dīghā, ekā rassāti dve sūciyo dātabbā. ‘‘Avibhattaṁ saṅghikabhaṇḍa’’nti pucchitabbakiccaṁ natthi. Pipphalatthikassa eko pipphalako, kantāraṁ paṭipajjitukāmassa upāhanayugaḷaṁ, kāyabandhanatthikassa kāyabandhanaṁ, ‘‘aṁsabaddhako me jiṇṇo’’ti āgatassa aṁsabaddhako, parissāvanatthikassa parissāvanaṁ dātabbaṁ, dhammakaraṇatthikassa dhammakaraṇo. Sace paṭṭako na hoti, dhammakaraṇo paṭṭakena saddhiṁ dātabbo. ‘‘Āgantukapattaṁ āropessāmī’’ti yācantassa kusiyā ca aḍḍhakusiyā ca pahonakaṁ dātabbaṁ. ‘‘Maṇḍalaṁ nappahotī’’ti āgatassa maṇḍalaṁ ekaṁ dātabbaṁ, aḍḍhamaṇḍalāni dve dātabbāni, dve maṇḍalāni yācantassa na dātabbāni. Anuvātaparibhaṇḍatthikassa ekassa cīvarassa pahonakaṁ dātabbaṁ, sappinavanītādiatthikassa gilānassa ekaṁ bhesajjaṁ nāḷimattaṁ katvā tato tatiyakoṭṭhāso dātabbo. Evaṁ tīṇi divasāni datvā nāḷiyā paripuṇṇāya catutthadivasato paṭṭhāya saṅghaṁ āpucchitvā dātabbaṁ, guḷapiṇḍepi ekadivasaṁ tatiyabhāgo dātabbo. Evaṁ tīhi divasehi niṭṭhite piṇḍe tato paraṁ saṅghaṁ āpucchitvā dātabbaṁ. Sammannitvā ṭhapitayāgubhājakādīhi ca bhājanīyaṭṭhānaṁ āgatamanussānaṁ anāpucchitvāva upaḍḍhabhāgo dātabbo. Asammatehi pana apaloketvā dātabboti.",
  "tika-vin05t28:134": "Saṅghassa santakaṁ sammatena vā āṇattehi vā ārāmikādīhi dīyamānaṁ, gihīnañca santakaṁ sāmikena vā āṇattena vā dīyamānaṁ ‘‘aparassa bhāgaṁ dehī’’ti asantaṁ puggalaṁ vatvā gaṇhato bhaṇḍādeyyaṁ. Aññena dīyamānaṁ gaṇhanto bhaṇḍagghena kāretabbo. Asammatena vā anāṇattena vā dīyamāne ‘‘aparampi bhāgaṁ dehī’’ti vatvā vā kūṭavassāni gaṇetvā vā gaṇhanto uddhāreyeva bhaṇḍagghena kāretabbo. Itarehi dīyamānaṁ evaṁ gaṇhato bhaṇḍādeyyaṁ sāmikena pana ‘‘imassa dehī’’ti dāpitaṁ vā sayaṁ dinnaṁ vā sudinnanti ayaṁ sabbaṭṭhakathāvinicchayato sāro.",
  "tika-vin05t28:135": "Piṇḍāya paviṭṭhassapi odanapaṭivīso antoupacārasīmāyaṁ ṭhitasseva gahetuṁ vaṭṭati. Yadi pana dāyakā ‘‘bahiupacārasīmaṭṭhānampi, bhante, gaṇhatha, āgantvā paribhuñjissantī’’ti vadanti, evaṁ antogāmaṭṭhānampi gahetuṁ vaṭṭati.",
  "tika-vin05t28:136": "Pāḷiṁ aṭṭhakathañceva, oloketvā vicakkhaṇo;",
  "tika-vin05t28:137": "Saṅghike paccaye evaṁ, appamattova bhājayeti.",
  "tika-vin05t28:138": "Iti pāḷimuttakavinayavinicchayasaṅgahe sabbākārato",
  "tika-vin05t28:139": "Catupaccayabhājanīyavinicchayakathā samattā."
}