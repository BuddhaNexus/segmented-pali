{
  "tika-vin08t13:0": "13. Dānalakkhaṇādivinicchayakathā",
  "tika-vin08t13:1": "69. Evaṁ rūpiyādipaṭiggahaṇavinicchayaṁ kathetvā idāni dānavissāsaggāhalābhapariṇāmanavinicchayaṁ kathetuṁ ‘‘dānavissāsaggāhehī’’tiādimāha. Tattha dīyate dānaṁ, cīvarādivatthuṁ ārammaṇaṁ katvā pavatto alobhappadhāno kāmāvacarakusalakiriyacittuppādo. Sasanaṁ sāso, sasu hiṁsāyanti dhātu, hiṁsananti attho, vigato sāso etasmā gāhāti vissāso. Gahaṇaṁ gāho, vissāsena gāho vissāsaggāho. Visesane cettha karaṇavacanaṁ, vissāsavasena gāho, na theyyacittavasenāti attho. Lacchateti lābho, cīvarādivatthu, tassa lābhassa. Pariṇamiyate pariṇāmanaṁ, aññesaṁ atthāya pariṇatassa attano, aññassa vā pariṇāmanaṁ, dāpananti attho. Dānavissāsaggāhehi lābhassa pariṇāmananti ettha uddese samabhiniviṭṭhassa ‘‘dāna’’nti padassa atthavinicchayo tāva paṭhamaṁ evaṁ veditabboti yojanā. Attano santakassa cīvarādiparikkhārassa dānanti sambandho. Yassa kassacīti sampadānaniddeso, yassa kassaci paṭiggāhakassāti attho.",
  "tika-vin08t13:2": "Yadidaṁ ‘‘dāna’’nti vuttaṁ, tattha kiṁ lakkhaṇanti āha ‘‘tatridaṁ dānalakkhaṇa’’nti. ‘‘Idaṁ tuyhaṁ demī’’ti vadatīti idaṁ tivaṅgasampannaṁ dānalakkhaṇaṁ hotīti yojanā. Tattha idanti deyyadhammanidassanaṁ. Tuyhanti paṭiggāhakanidassanaṁ. Demīti dāyakanidassanaṁ. Dadāmītiādīni pana pariyāyavacanāni. Vuttañhi ‘‘deyyadāyakapaṭiggāhakā viya dānassā’’ti, ‘‘tiṇṇaṁ sammukhībhāvā kusalaṁ hotī’’ti ca. ‘‘Vatthupariccāgalakkhaṇattā dānassā’’ti idaṁ pana ekadesalakkhaṇakathanameva, kiṁ evaṁ dīyamānaṁ sammukhāyeva dinnaṁ hoti, udāhu parammukhāpīti āha ‘‘sammukhāpi parammukhāpi dinnaṁyeva hotī’’ti. Tuyhaṁ gaṇhāhītiādīsu ayamattho – ‘‘gaṇhāhī’’ti vutte ‘‘demī’’ti vuttasadisaṁ hoti, tasmā mukhyato dinnattā sudinnaṁ hoti, ‘‘gaṇhāmī’’ti ca vutte mukhyato gahaṇaṁ hoti, tasmā suggahitaṁ hoti. ‘‘Tuyhaṁ mayha’’nti imāni pana paṭiggāhakapaṭibandhatākaraṇe vacanāni. Tava santakaṁ karohītiādīni pana pariyāyato dānaggahaṇāni, tasmā dudinnaṁ duggahitañca hoti. Loke hi apariccajitukāmāpi puna gaṇhitukāmāpi ‘‘tava santakaṁ hotū’’ti niyyātenti yathā taṁ kusarañño mātu rajjaniyyātanaṁ. Tenāha ‘‘neva dātā dātuṁ jānāti, na itaro gahetu’’nti. Sace panātiādīsu pana dāyakena paññattiyaṁ akovidatāya pariyāyavacane vuttepi paṭiggāhako attano paññattiyaṁ kovidatāya mukhyavacanena gaṇhāti, tasmā ‘‘suggahita’’nti vuttaṁ.",
  "tika-vin08t13:3": "Sace pana ekotiādīsu pana dāyako mukhyavacanena deti, paṭiggāhakopi mukhyavacanena paṭikkhipati, tasmā dāyakassa pubbe adhiṭṭhitampi cīvaraṁ dānavasena adhiṭṭhānaṁ vijahati, pariccattattā attano asantakattā atirekacīvarampi na hoti, tasmā dasāhātikkamepi āpatti na hoti. Paṭiggāhakassapi na paṭikkhipitattā attano santakaṁ na hoti, tasmā atirekacīvaraṁ na hotīti dasāhātikkamepi āpatti natthi. Yassa pana ruccatīti ettha pana imassa cīvarassa assāmikattā paṁsukūlaṭṭhāne ṭhitattā yassa ruccati, tena paṁsukūlabhāvena gahetvā paribhuñjitabbaṁ, paribhuñjantena pana dāyakena pubbaadhiṭṭhitampi dānavasena adhiṭṭhānassa vijahitattā puna adhiṭṭhahitvā paribhuñjitabbaṁ itarena pubbe anadhiṭṭhitattāti daṭṭhabbaṁ.",
  "tika-vin08t13:4": "Itthannāmassa dehītiādīsu pana āṇatyatthe pavattāya pañcamīvibhattiyā vuttattā āṇattena paṭiggāhakassa dinnakāleyeva paṭiggāhakassa santakaṁ hoti, na tato pubbe, pubbe pana āṇāpakasseva, tasmā ‘‘yo pahiṇati, tasseva santaka’’nti vuttaṁ. Itthannāmassa dammīti pana paccuppannatthe pavattāya vattamānavibhattiyā vuttattā tato paṭṭhāya paṭiggāhakasseva santakaṁ hoti, tasmā ‘‘yassa pahīyati, tassa santaka’’nti vuttaṁ. Tasmāti iminā āyasmatā revatattherena āyasmato sāriputtassa cīvarapesanavatthusmiṁ bhagavatā desitesu adhiṭṭhānesu idha vuttalakkhaṇena asammohato jānitabbanti dasseti.",
  "tika-vin08t13:5": "Tattha dvādhiṭṭhitaṁ, svādhiṭṭhitanti ca na ticīvarādhiṭṭhānaṁ sandhāya vuttaṁ, atha kho sāmike jīvante vissāsaggāhacīvarabhāvena ca sāmike mate matakacīvarabhāvena ca gahaṇaṁ sandhāya vuttaṁ, tato pana dasāhe anatikkanteyeva ticīvarādhiṭṭhānaṁ vā parikkhāracoḷādhiṭṭhānaṁ vā vikappanaṁ vā kātabbaṁ. Yo pahiṇatīti dāyakaṁ sandhāyāha, yassa pahīyatīti paṭiggāhakaṁ.",
  "tika-vin08t13:6": "Pariccajitvā…pe… na labhati, āharāpento bhaṇḍagghena kāretabboti attho. Attanā…pe… nissaggiyanti iminā parasantakabhūtattaṁ jānanto theyyapasayhavasena acchindanto pārājiko hotīti dasseti. Porāṇaṭīkāyaṁ pana ‘‘sakasaññāya vinā gaṇhanto bhaṇḍaṁ agghāpetvā āpattiyā kāretabbo’’ti vuttaṁ. Sakasaññāya vināpi tāvakālikapaṁsukūlasaññādivasena gaṇhanto āpattiyā na kāretabbo. Aṭṭhakathāyaṁ pana pasayhākāraṁ sandhāya vadati. Tenāha ‘‘acchindato nissaggiya’’nti. Sace pana…pe… vaṭṭatīti tuṭṭhadānaṁ āha, atha panātiādinā kupitadānaṁ. Ubhayathāpi sayaṁ dinnattā vaṭṭati, gahaṇe āpatti natthīti attho.",
  "tika-vin08t13:7": "Mama santike…pe… evaṁ pana dātuṁ na vaṭṭatīti vatthupariccāgalakkhaṇattā dānassa evaṁ dadanto apariccajitvā dinnattā dānaṁ na hotīti na vaṭṭati, tato eva dukkaṭaṁ hoti. Āharāpetuṁ pana vaṭṭatīti pubbe ‘‘akarontassa na demī’’ti vuttattā yathāvuttaupajjhāyaggahaṇādīni akaronte ācariyasseva santakaṁ hotīti katvā vuttaṁ. Karonte pana antevāsikassa santakaṁ bhaveyya sabbaso apariccajitvā dinnattā. Sakasaññāya vijjamānattā ‘‘āharāpetuṁ vaṭṭatī’’ti vuttaṁ siyā. Ṭīkāyaṁ (sārattha. ṭī. 2.635) pana ‘‘evaṁ dinnaṁ bhatisadisattā āharāpetuṁ vaṭṭatī’’ti vuttaṁ. Bhatisadise satipi kamme kate bhati laddhabbā hoti, tasmā āropetuṁ na vaṭṭeyya. Vimativinodaniyaṁ (vi. vi. ṭī. 1.635) pana ‘‘āharāpetuṁ vaṭṭatīti kamme akate bhatisadisattā vutta’’nti vuttaṁ, tena kamme kate āharāpetuṁ na vaṭṭatīti siddhaṁ. Upajjhaṁ gaṇhissatīti sāmaṇerassa dānaṁ dīpeti, tena ca sāmaṇerakāle datvā upasampannakāle acchindatopi pācittiyaṁ dīpeti. Ayaṁ tāva dāne vinicchayoti iminā dānavinicchayādīnaṁ tiṇṇaṁ vinicchayānaṁ ekaparicchedakatabhāvaṁ dīpeti.",
  "tika-vin08t13:8": "Vissāsaggāhalakkhaṇavinicchayakathā",
  "tika-vin08t13:9": "70.Anuṭṭhānaseyyā nāma yāya seyyāya sayito yāva jīvitindriyupacchedaṁ na pāpuṇāti, tāva vuccati. Dadamānena ca matakadhanaṁ tāva ye tassa dhane issarā gahaṭṭhā vā pabbajitā vā, tesaṁ dātabbanti ettha ke gahaṭṭhā ke pabbajitā kena kāraṇena tassa dhane issarāti? Gahaṭṭhā tāva gilānupaṭṭhākabhūtā tena kāraṇena gilānupaṭṭhākabhāgabhūte tassa dhane issarā, yesañca vāṇijānaṁ hatthato kappiyakārakena pattādiparikkhāro gāhāpito, tesaṁ yaṁ dātabbamūlaṁ, te ca tassa dhane issarā, yesañca mātāpitūnaṁ atthāya paricchinditvā vatthāni ṭhapitāni, tepi tassa dhanassa issarā. Evamādinā yena yena kāraṇena yaṁ yaṁ parikkhāradhanaṁ yehi yehi gahaṭṭhehi labhitabbaṁ hoti, tena tena kāraṇena te te gahaṭṭhā tassa tassa dhanassa issarā.",
  "tika-vin08t13:10": "Pabbajitā pana bāhirakā tatheva sati kāraṇe issarā. Pañcasu pana sahadhammikesu bhikkhū sāmaṇerā ca matānaṁ bhikkhusāmaṇerānaṁ dhanaṁ vināpi kāraṇena dāyādabhāvena labhanti, na itarā. Bhikkhunīsikkhamānasāmaṇerīnampi dhanaṁ tāyeva labhanti, na itare. Taṁ pana matakadhanabhājanaṁ catupaccayabhājanavinicchaye āvi bhavissati, bahū pana vinayadharattherā ‘‘ye tassa dhanassa issarā gahaṭṭhā vā pabbajitā vā’’ti pāṭhaṁ nissāya ‘‘matabhikkhussa dhanaṁ gahaṭṭhabhūtā ñātakā labhantī’’ti vinicchinanti, tampi vinicchayaṁ tassa ca yuttāyuttabhāvaṁ tattheva vakkhāma.",
  "tika-vin08t13:11": "Anattamanassa santakanti ‘‘duṭṭhu kataṁ tayā mayā adinnaṁ mama santakaṁ gaṇhantenā’’ti vacībhedena vā cittuppādamattena vā domanassappattassa santakaṁ. Yo pana paṭhamaṁyeva ‘‘suṭṭhu kataṁ tayā mama santakaṁ gaṇhantenā’’ti vacībhedena vā cittuppādamattena vā anumoditvā pacchā kenaci kāraṇena kupito, paccāharāpetuṁ na labhati. Yopi adātukāmo, cittena pana adhivāseti, na kiñci vadatīti ettha tu porāṇaṭīkāyaṁ (sārattha. ṭī. 2.131) ‘‘cittena pana adhivāsetīti vuttamevatthaṁ vibhāvetuṁ ‘na kiñci vadatī’ti vutta’’nti vuttaṁ. Evaṁ sati ‘‘cittenā’’ti idaṁ adhivāsanakiriyāya karaṇaṁ hoti. Adātukāmoti etthāpi tameva karaṇaṁ siyā, tato ‘‘cittena adātukāmo, cittena adhivāsetī’’tivacanaṁ ocityasamposakaṁ na bhaveyya. Taṁ ṭhapetvā ‘‘adātukāmo’’ti ettha kāyenāti vā vācāyāti vā aññaṁ karaṇampi na sambhavati, tadasambhave sati visesatthavācako pana-saddopi niratthako. Na kiñci vadatīti ettha tu vadanakiriyāya karaṇaṁ ‘‘vācāyā’’ti padaṁ icchitabbaṁ, tathā ca sati aññaṁ adhivāsanakiriyāya karaṇaṁ, aññaṁ vadanakiriyāya karaṇaṁ, aññā adhivāsanakiriyā, aññā vadanakiriyā, tasmā ‘‘vuttamevatthaṁ vibhāvetu’’nti vattuṁ na arahati, tasmā yopi cittena adātukāmo hoti, pana tathāpi vācāya adhivāseti, na kiñci vadatīti yojanaṁ katvā pana ‘‘adhivāsetīti vuttamevatthaṁ pakāsetuṁ na kiñci vadatīti vutta’’nti vattumarahati. Ettha tu pana-saddo arucilakkhaṇasūcanattho. ‘‘Cittenā’’ti idaṁ adātukāmakiriyāya karaṇaṁ, ‘‘vācāyā’’ti adhivāsanakiriyāya avadanakiriyāya ca karaṇaṁ. Adhivāsanakiriyā ca avadanakiriyāyeva . ‘‘Adhivāsetī’’ti vutte avadanakiriyāya apākaṭabhāvato taṁ pakāsetuṁ ‘‘na kiñci vadatī’’ti vuttaṁ, evaṁ gayhamāne pubbāparavacanattho ocityasamposako siyā, tasmā ettakavivarehi vicāretvā gahetabboti.",
  "tika-vin08t13:12": "Lābhapariṇāmanavinicchayakathā",
  "tika-vin08t13:13": "71. Lābhapariṇāmanavinicchaye tumhākaṁ sappiādīni ābhatānīti tumhākaṁ atthāya ābhatāni sappiādīni. Pariṇatabhāvaṁ jānitvāpi vuttavidhinā viññāpentena tesaṁ santakameva viññāpitaṁ nāma hotīti āha ‘‘mayhampi dethāti vadati, vaṭṭatī’’ti.",
  "tika-vin08t13:14": "‘‘Pupphampi āropetuṁ na vaṭṭatīti idaṁ pariṇataṁ sandhāya vuttaṁ, sace pana ekasmiṁ cetiye pūjitaṁ pupphaṁ gahetvā aññasmiṁ cetiye pūjeti, vaṭṭatī’’ti sāratthadīpaniyaṁ (sārattha. ṭī. 2.660) vuttaṁ. Aṭṭhakathāyaṁ (pārā. aṭṭha. 2.660) pana niyametvā ‘‘aññassa cetiyassa atthāya ropitamālāvacchato’’ti vuttattā na kevalaṁ pariṇatabhāvoyeva kathito, atha kho niyametvā ropitabhāvopi. Pupphampīti pi-saddena kuto mālāvacchanti dasseti. Vimativinodaniyaṁ (vi. vi. ṭī. 1.660) pana ‘‘ropitamālāvacchatoti kenaci niyametvā ropitaṁ sandhāya vuttaṁ, anocitaṁ milāyamānaṁ ocinitvā yattha katthaci pūjetuṁ vaṭṭatī’’ti vuttaṁ. Ṭhitaṁ disvāti sesakaṁ gahetvā ṭhitaṁ disvā. Imassa sunakhassa mā dehi, etassa dehīti idaṁ pariṇateyeva, tiracchānagatassa pariccajitvā dinne pana taṁ palāpetvā aññaṁ bhuñjāpetuṁ vaṭṭati, tasmā ‘‘kattha demātiādinā ekenākārena anāpatti dassitā. Evaṁ pana apucchitepi ‘apariṇataṁ ida’nti jānantena attano ruciyā yattha icchati, tattha dāpetuṁ vaṭṭatī’’ti tīsupi gaṇṭhipadesu vuttaṁ. Yattha icchatha, tattha dethāti etthāpi ‘‘tumhākaṁ ruciyā’’ti vuttattā yattha icchati, tattha dāpetuṁ labhati.",
  "tika-vin08t13:15": "Parivāre (pari. aṭṭha. 329) pana nava adhammikāni dānānīti saṅghassa pariṇataṁ aññasaṅghassa vā cetiyassa vā puggalassa vā pariṇāmeti, cetiyassa pariṇataṁ aññacetiyassa vā saṅghassa vā puggalassa vā pariṇāmeti, puggalassa pariṇataṁ aññapuggalassa vā saṅghassa vā cetiyassa vā pariṇāmetīti evaṁ vuttāni. Nava paṭiggahā paribhogācāti etesaṁyeva dānānaṁ paṭiggahā ca paribhogā ca. Tīṇi dhammikāni dānānīti saṅghassa ninnaṁ saṅghasseva deti, cetiyassa ninnaṁ cetiyasseva deti, puggalassa ninnaṁ puggalasseva detīti imāni tīṇi. Paṭiggahapaṭibhogāpi tesaṁyeva paṭiggahā ca paribhogā cāti āgataṁ.",
  "tika-vin08t13:16": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t13:17": "Dānalakkhaṇādivinicchayakathālaṅkāro nāma",
  "tika-vin08t13:18": "Terasamo paricchedo."
}