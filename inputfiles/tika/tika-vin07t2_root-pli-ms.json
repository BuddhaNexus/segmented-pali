{
  "tika-vin07t2:0": "1. Pārājikakaṇḍo",
  "tika-vin07t2:1": "1. Paṭhamapārājikaṁ",
  "tika-vin07t2:2": "Sudinnabhāṇavāravaṇṇanā",
  "tika-vin07t2:3": "24. Vikkāyikabhaṇḍassa vikkiṇanaṁ iṇadānañca bhaṇḍappayojanaṁ nāma. Evaṁ payojitassa mūlassa saha vaḍḍhiyā gahaṇavāyāmo uddhāro nāma. Asukadivase dinnantiādinā pamuṭṭhassa satuppādanādi sāraṇaṁ nāma. Catubbidhāyāti khattiyabrāhmaṇagahapatisamaṇānaṁ vasena, bhikkhuādīnaṁ vā vasena catubbidhāya. Disvānassa etadahosīti hetuatthe ayaṁ disvāna-saddo asamānakattukattā, yathā ghataṁ pivitvā balaṁ hotīti, evamaññatthāpi evarūpesu. Bhabbakulaputtoti upanissayamattasabhāvena vuttaṁ, na pacchimabhavikatāya. Tenevassa mātādiakalyāṇamittasamāyogena katavītikkamanaṁ nissāya uppannavippaṭisārena adhigamantarāyo jāto. Pacchimabhavikānaṁ pubbabuddhuppādesu laddhabyākaraṇānaṁ na sakkā kenaci antarāyaṁ kātuṁ. Teneva aṅgulimālattherādayo akusalaṁ katvāpi adhigamasampannā eva ahesunti. Carimakacittanti cuticittaṁ. Saṅkhaṁ viya likhitaṁ ghaṁsitvā dhovitaṁ saṅkhalikhitanti āha dhotaiccādi. Ajjhāvasatāti adhi-saddayogena agāranti bhummatthe upayogavacananti āha ‘‘agāramajjhe’’ti. Kasāyarasarattāni kāsāyānīti āha ‘‘kasāyarasapītatāyā’’ti. Kasāyato nibbattatāya ca hi rasopi ‘‘kasāyaraso’’ti vuccati.",
  "tika-vin07t2:4": "26. Yadā jānāti-saddo bodhanattho na hoti, tadā tassa payoge sappino jānāti madhuno jānātītiādīsu viya karaṇatthe sāmivacanaṁ saddasatthavidū icchantīti āha ‘‘kiñci dukkhena nānubhosī’’ti. Kenaci dukkhena nānubhosīti attho, kiñcīti etthāpi hi karaṇatthe sāmivacanassa lopo kato, teneva vakkhati ‘‘vikappadvayepi purimapadassa uttarapadena samānavibhattilopo daṭṭhabbo’’ti. Yadā pana jānāti-saddo saraṇattho hoti, tadā mātu saratītiādīsu viya upayogatthe sāmivacanaṁ saddasatthavidū vadantīti āha ‘‘atha vā kiñci dukkhaṁ nassaratīti attho’’ti, kassaci dukkhassa ananubhūtatāya nassaratīti attho. Vikappadvayepīti anubhavanasaraṇatthavasena vutte dutiyatatiyavikappadvaye. Purimapadassāti kiñcīti padassa. Uttarapadenāti dukkhassātipadena. Samānāya sāmivacanabhūtāya vibhattiyā ‘‘kassaci dukkhassā’’ti vattabbe ‘‘kiñci dukkhassā’’ti lopoti daṭṭhabbo. Maraṇenapi mayaṁ teti ettha teti padassa sahatthe karaṇavasenapi atthaṁ dassetuṁ tayā viyogaṁ vā pāpuṇissāmāti atthantaraṁ vuttaṁ.",
  "tika-vin07t2:5": "28.Gandhabbā nāma gāyanakā. Naṭā nāma raṅganaṭā. Nāṭakā laṅghanakādayo. Sukhūpakaraṇehi attano paricaraṇaṁ karonto yasmā laḷanto kīḷanto nāma hoti, tasmā dutiye atthavikappe laḷātiādi vuttaṁ. Dānappadānādīnīti ettha niccadānaṁ dānaṁ nāma, visesadānaṁ padānaṁ nāma, ādi-saddena sīlādīni saṅgaṇhāti.",
  "tika-vin07t2:6": "30.Cuddasa bhattānīti saṅghabhattaṁ uddesabhattaṁ nimantanaṁ salākaṁ pakkhikaṁ uposathikaṁ pāṭipadikaṁ āgantukaṁ gamikaṁ gilānaṁ gilānupaṭṭhākaṁ vihāra-dhura-vārabhattanti imāni cuddasa bhattāni. Ettha ca senāsanādipaccayattayanissitesu āraññakaṅgādipadhānaṅgānaṁ gahaṇavasena sesadhutaṅgānipi gahitāneva hontīti veditabbaṁ. Vajjīnanti vajjīrājūnaṁ. Vajjīsūti janapadāpekkhaṁ bahuvacanaṁ, vajjīnāmake janapadeti attho. Pañcakāmaguṇāyeva upabhuñjitabbato paribhuñjitabbato ca upabhogaparibhogā, itthivatthādīni ca tadupakaraṇānīti āha ‘‘yehi tesa’’ntiādi. Ukkaṭṭhapiṇḍapātikattāti sesadhutaṅgaparivāritena ukkaṭṭhapiṇḍapātikadhutaṅgena samannāgatattā, tenāha ‘‘sapadānacāraṁ caritukāmo’’ti.",
  "tika-vin07t2:7": "31.Dosāti ratti. Tattha abhivutthaṁ parivusitaṁ ābhidosikaṁ, abhidosaṁ vā paccūsakālaṁ gato patto atikkanto ābhidosiko, tenāha ekarattātikkantassa vātiādi.",
  "tika-vin07t2:8": "32.Udakakañjiyanti pānīyaparibhojanīyaudakañca yāgu ca. Tathāti samuccayatthe.Anokappanaṁ asaddahanaṁ, amarisanaṁ asahanaṁ.",
  "tika-vin07t2:9": "34.Taddhitalopanti pitāmahato āgataṁ ‘‘petāmaha’’nti vattabbe taddhitapaccayanimittassa e-kārassa lopaṁ katvāti attho. Yesaṁ santakaṁ dhanaṁ gahitaṁ, te iṇāyikā. Palibuddhoti ‘mā gaccha mā bhuñjā’tiādinā katāvaraṇo, pīḷitoti attho.",
  "tika-vin07t2:10": "35.Attanāti sayaṁ. Sapatino dhanasāmino idaṁ sāpateyyaṁ, dhanaṁ. Tadeva vibhavo.",
  "tika-vin07t2:11": "36.Bhijjantīti agahitapubbā eva bhijjanti. Dinnāpi paṭisandhīti pitarā dinnaṁ sukkaṁ nissāya uppannassa sattassa paṭisandhipi tena dinnā nāma hotīti vuttaṁ. Sukkameva vā idha paṭisandhinissayattā ‘‘paṭisandhī’’ti vuttaṁ, tenāha ‘‘khippaṁ patiṭṭhātī’’ti. Na hi pitu saṁyogakkhaṇeyeva sattassa uppattiniyamo atthi sukkameva tathā patiṭṭhānaniyamato. Sukke pana patiṭṭhite yāva satta divasāni, aḍḍhamāsamattaṁ vā, taṁ gabbhasaṇṭhānassa khettameva hoti mātu maṁsassa lohitalesassa sabbadāpi vijjamānattā. Pubbepi paññattasikkhāpadānaṁ sabbhāvato apaññatte sikkhāpadeti imassa paṭhamapārājikasikkhāpade aṭṭhapiteti attho vutto. Evarūpanti evaṁ garukasabhāvaṁ, pārājikasaṅghādisesavatthubhūtanti attho, tenāha ‘‘avasese pañcakhuddakāpattikkhandhe eva paññapesī’’ti. Yaṁ ādīnavanti sambandho. Kāyaviññatticopanatoti kāyaviññattiyā nibbattacalanato.",
  "tika-vin07t2:12": "Tenevāti avadhāraṇena yāni gabbhaggahaṇakāraṇāni nivattitāni, tānipi dassetuṁ kiṁ panātiādi vuttaṁ. Tattha ubhayesaṁ chandarāgavasena kāyasaṁsaggo vutto. Itthiyā eva chandarāgavasena nābhiparāmasanaṁ visuṁ vuttaṁ. Sāmapaṇḍitassa hi mātā puttuppattiyā sañjātādarā nābhiparāmasanakāle kāmarāgasamākulacittā ahosi, itarathā puttuppattiyā eva asambhavato. ‘‘Sakko cassā kāmarāgasamuppattinimittāni akāsī’’tipi vadanti, vatthuvasena vā etaṁ nābhiparāmasanaṁ kāyasaṁsaggato visuṁ vuttanti daṭṭhabbaṁ. Mātaṅgapaṇḍitassa diṭṭhamaṅgalikāya nābhiparāmasanena maṇḍabyassa nibbatti ahosi. Caṇḍapajjotamātu nābhiyaṁ vicchikā pharitvā gatā, tena caṇḍapajjotassa nibbatti ahosīti āha eteneva nayenātiādi.",
  "tika-vin07t2:13": "Ayanti sudinnassa purāṇadutiyikā. Yaṁ sandhāyāti yaṁ ajjhācāraṁ sandhāya. Mātāpitaro ca sannipatitā hontīti iminā sukkassa sambhavaṁ dīpeti, mātā ca utunī hotīti iminā soṇitassa. Gandhabboti tatrupago satto adhippeto, gantabboti vuttaṁ hoti, ta-kārassa cettha dha-kāro kato. Atha vā gandhabbā nāma raṅganaṭā, te viya tatra tatra bhavesu nānāvesaggahaṇato ayampi ‘‘gandhabbo’’ti vutto, so mātāpitūnaṁ sannipātakkhaṇato pacchāpi sattāhabbhantare tatra upapanno ‘‘paccupaṭṭhito’’ti vutto. Gabbhassāti kalalarūpasahitassa paṭisandhiviññāṇassa. Tañhi idha ‘‘gabbho’’ti adhippetaṁ sā tena gabbhaṁ gaṇhītiādīsu (pārā. 36) viya. Assa taṁ ajjhācāranti sambandho. Pāḷiyaṁ nirabbudo vata bho bhikkhusaṅgho nirādīnavoti imassa anantaraṁ tasmiṁ bhikkhusaṅgheti ajjhāharitvā sudinnena…pe… ādīnavo uppāditoti yojanā veditabbā. Itihāti nipātasamudāyassa evanti idaṁ atthabhavanaṁ. Muhuttenāti idaṁ khaṇenāti padassa vevacanaṁ. Yāva brahmalokā abbhuggatopi devānaṁ tāvamahanto saddo tesaṁ rūpaṁ viya manussānaṁ gocaro na hoti. Tasmā pacchā sudinnena vutte eva jāniṁsūti daṭṭhabbaṁ.",
  "tika-vin07t2:14": "37.Maggabrahmacariyanti maggapadaṭṭhānaṁ sikkhattayameva upacārato vuttaṁ tasseva yāvajīvaṁ caritabbattā. Avipphārikoti uddesādīsu abyāvaṭo. Vahacchinnoti chinnapādo, chinnakhandho vā. Cintayīti iminā pajjhāyīti padassa kiriyāpadattaṁ dasseti. Tena ‘‘kiso ahosi…pe… pajjhāyi cā’’ti ca-kāraṁ ānetvā pāḷiyojanā kātabbā.",
  "tika-vin07t2:15": "38. Gaṇe janasamāgame sannipātanaṁ gaṇasaṅgaṇikā, sāva papañcā, tena gaṇasaṅgaṇikāpapañcena. Yassāti ye assa. Kathāphāsukāti vissāsikabhāvena phāsukakathā, sukhasambhāsāti attho. Upādārūpaṁ bhūtarūpamukheneva mandanaṁ pīnanañca hotīti āha pasādaiccādi. Dānīti nipāto idha pana-saddatthe vattati takkālavācino etarahi-padassa visuṁ vuccamānattāti āha ‘‘so pana tva’’nti. No-saddopi nu-saddo viya pucchanatthoti āha ‘‘kacci nu tva’’nti. Tamevāti gihibhāvapatthanālakkhaṇameva. Anabhiratimevāti eva-kārena nivattitāya pana tadaññāya anabhiratiyā vijjamānattaṁ dassetuṁ adhikusalānantiādi vuttaṁ, samathavipassanā adhikusalā nāma. Idaṁ panātiādi upari vattabbavisesadassanaṁ. Pariyāyavacanamattanti saddatthakathanamattaṁ.",
  "tika-vin07t2:16": "Tasminti dhamme, evaṁ virāgāya desite satīti attho. Nāmāti garahāyaṁ. Lokuttaranibbānanti virāgāyātiādinā vuttakilesakkhayanibbānato viseseti. Jātiṁ nissāya uppajjanakamāno eva madajananaṭṭhena madoti mānamado. ‘‘Ahaṁ puriso’’ti pavatto māno purisamado. ‘‘Asaddhammasevanāsamatthataṁ nissāya māno, rāgo eva vā purisamado’’ti keci. Ādi-saddena balamadādiṁ saṅgaṇhāti. Tebhūmakavaṭṭanti tīsu bhūmīsu kammakilesavipākā pavattanaṭṭhena vaṭṭaṁ. Virajjatīti vigacchati. Yoniyoti aṇḍajādayo, tā pana yavanti tāhi sattā amissitāpi samānajātitāya missitā hontīti ‘‘yoniyo’’ti vuttā.",
  "tika-vin07t2:17": "Ñātatīraṇapahānavasenāti ettha lakkhaṇādivasena sappaccayanāmarūpapariggaho ñātapariññā nāma. Kalāpasammasanādivasena pavattā lokiyavipassanā tīraṇapariññā nāma. Ariyamaggo pahānapariññā nāma. Idha pana ñātatīraṇakiccānampi asammohato maggakkhaṇe sijjhanato ariyamaggameva sandhāya tividhāpi pariññā vuttā, teneva ‘‘lokuttaramaggova kathito’’ti vuttaṁ. Kāmesu pātabyatānanti vatthukāmesu pātabyatāsaṅkhātānaṁ subhādiākārānaṁ tadākāragāhikānaṁ taṇhānanti attho. Visayamukhena hettha visayino gahitā. Tīsu ṭhānesūti ‘‘virāgāya dhammo desito…pe… no saupādānāyā’’ti evaṁ vuttesu.",
  "tika-vin07t2:18": "39.Kalisāsanāropanatthāyāti dosāropanatthāya. Kalīti kodhassa nāmaṁ, tassa sāsanaṁ kalisāsanaṁ, kodhavasena vuccamānā garahā. Ajjhācārova vītikkamo. Samaṇakaraṇānaṁ dhammānanti samaṇabhāvakarānaṁ hirottappādidhammānaṁ. Pāḷiyaṁ kathaṁ-saddayogena na sakkhissasīti anāgatavacanaṁ kataṁ, ‘‘nāma-saddayogenā’’tipi vadanti. Ativiya dukkhavipākanti gahaṭṭhānaṁ nātisāvajjampi kammaṁ pabbajitānaṁ bhagavato āṇāvītikkamato ceva samādinnasikkhattayavināsanato ca mahāsāvajjaṁ hotīti vuttaṁ. Udake bhavaṁ odakaṁ, dhovanakiccanti āha udakakiccantiādi. Samāpajjissasīti anāgatavacanaṁ nāma-saddayogena katanti āha ‘‘nāma-saddena yojetabba’’nti. Dubbharatādīnaṁ hetubhūto asaṁvaro idha dubbharatādi-saddena vutto kāraṇe kāriyopacārenāti āha ‘‘dubbharatādīnaṁ vatthubhūtassa asaṁvarassā’’ti. Attāti attabhāvo. Dubbharatanti attanā upaṭṭhākehi ca dukkhena bharitabbataṁ. Sattehi kilesehi ca saṅgaṇanaṁ samodhānaṁ saṅgaṇikāti āha gaṇasaṅgaṇikāyātiādi. Aṭṭhakusītavatthupāripūriyāti ettha kammaṁ kātabbanti ekaṁ, tathā akāsinti, maggo gantabboti agamāsinti, nālatthaṁ bhojanassa pāripūrinti, alatthanti, uppanno me ābādhoti, aciravuṭṭhito gelaññāti ekanti imāni aṭṭha kusītavatthūni nāma. Ettha ca kosajjaṁ kusīta-saddena vuttaṁ. Vināpi hi bhāvajotanapaccayaṁ bhāvattho viññāyati yathā paṭassa sukkanti. Sabbakilesāpacayabhūtāya vivaṭṭāyāti rāgādisabbakilesānaṁ apacayahetubhūtāya nibbānāya, nibbānatthanti attho. Saṁvarappahānapaṭisaṁyuttanti sīlasaṁvarādīhi pañcahi saṁvarehi ceva tadaṅgappahānādīhi pañcahi pahānehi ca upetaṁ. Asuttanta vinibaddhanti tīsu piṭakesu pāḷisaṅkhātasuttantavasena aracitaṁ, saṅgītikārehi ca anāropitaṁ, tenāha ‘‘pāḷivinimutta’’nti. Tena ca aṭṭhakathāsu yathānurūpaṁ saṅgahitanti dasseti. Evarūpā hi pakiṇṇakadesanā aṭṭhakathāya mūlaṁ. Okkantikadhammadesanā nāma tasmiṁ tasmiṁ pasaṅge otāretvā otāretvā nānānayehi kathiyamānā dhammadesanā, tenāha bhagavā kirātiādi. Paṭikkhipanādhippāyāti paññattampi sikkhāpadaṁ ‘‘kimetenā’’ti maddanacittā.",
  "tika-vin07t2:19": "Vuttatthavasenāti patiṭṭhāadhigamupāyavasena. Sikkhāpadavibhaṅge yā tasmiṁ samaye kāmesumicchācārā ārati viratītiādinā (vibha. 706) niddiṭṭhaviratiyo ceva, yā tasmiṁ samaye cetanā sañcetanātiādinā (vibha. 704) niddiṭṭhacetanā ca, kāmesumicchācārā viramantassa phasso…pe… avikkhepotiādinā (vibha. 705) niddiṭṭhaphassādidhammā ca sikkhāpadanti dassetuṁ ‘‘ayañca attho sikkhāpadavibhaṅge vuttanayeneva veditabbo’’ti vuttaṁ. ‘‘Yo tattha nāmakāyo padakāyoti idaṁ mahāaṭṭhakathāyaṁ vutta’’nti vadanti. Nāmakāyoti nāmasamūho nāmapaññattiyeva, sesānipi tasseva vevacanāni. Sikkhākoṭṭhāsoti viratiādayo vuttā tappakāsakañca vacanaṁ.",
  "tika-vin07t2:20": "Atthavaseti hitavisese ānisaṁsavisese, te ca sikkhāpadapaññattiyā hetūti āha ‘‘kāraṇavase’’ti. Sukhavihārābhāve sahajīvanassa abhāvato sahajīvitāti sukhavihārova vutto. Dussīlapuggalāti nissīlā dūsitasīlā ca. Pārājikasikkhāpadappasaṅge hi nissīlā adhippetā, sesasikkhāpadapasaṅge tehi tehi vītikkamehi khaṇḍachiddādibhāvappattiyā dūsitasīlā adhippetā. Ubhayenapi alajjinova idha ‘‘dussīlā’’ti vuttāti veditabbā. Sabbasikkhāpadānampi dasa atthavase paṭicceva paññattattā upari dussīlapuggale nissāyāti etthāpi eseva nayo, teneva ‘‘ye maṅkutaṁ…pe… niggahessatī’’ti sabbasikkhāpadasādhāraṇavasena attho vutto. Tattha maṅkutanti nittejataṁ adhomukhataṁ. Dhammenātiādīsu dhammoti bhūtaṁ vatthu. Vinayoti codanā ceva sāraṇā ca. Satthusāsananti ñattisampadā ceva anusāvanasampadā ca. Sandiṭṭhamānāti saṁsayaṁ āpajjamānā. Ubbāḷhāti pīḷitā. Dussīlapuggale nissāya hi uposatho na tiṭṭhati, pavāraṇā na tiṭṭhati, saṅghakammāni nappavattanti, sāmaggī na hotīti iminā alajjīhi saddhiṁ uposathādisakalasaṅghakammaṁ kātuṁ na vaṭṭati dhammaparibhogattāti dasseti. Uposathapavāraṇānaṁ niyatakālikatāya ca avassaṁ kattabbattā saṅghakammato visuṁ gahaṇaṁ veditabbaṁ. Akitti garahā. Ayaso parivārahāni.",
  "tika-vin07t2:21": "Cuddasa khandhakavattāni nāma vattakkhandhake (cūḷava. 356 ādayo) vuttāni āgantukavattaṁ āvāsikagamikaanumodanabhattaggapiṇḍacārikaāraññakasenāsanajantāgharavaccakuṭiupajjhāyasaddhivihārikaācariyaantevāsikavattanti imāni cuddasa vattāni, etāni ca sabbesaṁ bhikkhūnaṁ sabbadā ca yathārahaṁ caritabbāni. Dve asīti mahāvattāni pana tajjanīyakammakatādikāleyeva caritabbāni, na sabbadā. Tasmā visuṁ gaṇitāni. Tāni pana ‘‘pārivāsikānaṁ bhikkhūnaṁ vattaṁ paññapessāmī’’ti (cūḷava. 75) ārabhitvā ‘‘na upasampādetabbaṁ…pe… na chamāya caṅkamante caṅkame caṅkamitabba’’nti vuttāvasānāni chasaṭṭhi, tato paraṁ ‘‘na, bhikkhave, pārivāsikena bhikkhunā pārivāsikena vuḍḍhatarena bhikkhunā saddhiṁ, mūlāyapaṭikassanārahena, mānattacārikena, mānattārahena, abbhānārahena bhikkhunā saddhiṁ ekacchanne āvāse vatthabba’’ntiādinā (cūḷava. 82) vuttavattāni pakatattena caritabbehi anaññattā visuṁ agaṇetvā pārivāsikavuḍḍhatarādīsu puggalantaresu caritabbattā tesaṁ vasena sampiṇḍetvā ekekaṁ katvā gaṇitāni pañcāti ekasattativattāni ca ukkhepanīyakammakatavattesu ca vuttaṁ ‘‘na pakatattassa bhikkhuno abhivādanaṁ paccuṭṭhānaṁ…pe… nahāne piṭṭhiparikammaṁ sāditabba’’nti (cūḷava. 86) idaṁ abhivādanādīnaṁ asādiyanaṁ ekaṁ, ‘‘na pakatatto bhikkhu sīlavipattiyā anuddhaṁsetabbo’’tiādīni (cūḷava. 51) ca dasāti evaṁ dvāsīti vattāni honti, etesveva pana kānici tajjanīyakammādivattāni kānici pārivāsikādivattānīti aggahitaggahaṇena dvāsītiyeva. Aññattha pana aṭṭhakathāpadese appakaṁ ūnamadhikaṁ vā gaṇanūpagaṁ na hotīti asītikhandhakavattānīti āgataṁ. Atha vā purimehi cuddasavattehi asaṅgahitāni vinayāgatāni sabbāni vattāni yathā dvāsīti vattāni, asīti vattāni eva vā honti, tathā saṅgahetvā ñātabbāni.",
  "tika-vin07t2:22": "Saṁvaravinayoti sīlasaṁvaro satisaṁvaro ñāṇasaṁvaro khantisaṁvaro vīriyasaṁvaroti pañcavidhopi saṁvaro yathāsakaṁ saṁvaritabbānaṁ vinetabbānañca kāyaduccaritādīnaṁ saṁvaraṇato saṁvaro, vinayanato vinayoti vuccati. Pahānavinayoti tadaṅgappahānaṁ vikkhambhanappahānaṁ samucchedappahānaṁ paṭippassaddhippahānaṁ nissaraṇappahānanti pañcavidhampi pahānaṁ, yasmā cāgaṭṭhena pahānaṁ, vinayanaṭṭhena vinayo, tasmā ‘‘pahānavinayo’’ti vuccati. Samathavinayoti satta adhikaraṇasamathā. Paññattivinayoti sikkhāpadameva. Tampi hi bhagavato sikkhāpadapaññattiyāva anuggahitaṁ hoti tabbhāve eva bhāvato. Saṅkhalikanayaṁ katvā dasakkhattuṁ yojanañca katvā yaṁ vuttanti sambandho. Tattha purimapurimapadassa anantarapadeneva yojitattā ayosaṅkhalikasadisanti ‘‘saṅkhalikanaya’’nti vuttaṁ. Dasasu padesu ekamekaṁ padaṁ tadavasesehi navanavapadehi yojitattā ‘‘ekekapadamūlika’’nti vuttaṁ.",
  "tika-vin07t2:23": "Atthasataṁdhammasatanti ettha yo hi so parivāre (pari. 334) yaṁ saṅghasuṭṭhu, taṁ saṅghaphāsūti ādiṁkatvā yaṁ saddhammaṭṭhitiyā, taṁ vinayānuggahāyāti pariyosānaṁ khaṇḍacakkavaseneva saṅkhalikanayo vutto, tasmiṁ ekamūlakanaye āgatabaddhacakkanayena yaṁ vinayānuggahāya, taṁ saṅghasuṭṭhūti idampi yojetvā baddhacakke kate purimapurimāni dasa dhammapadāni, pacchimapacchimāni dasa atthapadāni cāti vīsati padāni honti. Ekamūlakanaye pana ekasmiṁ vāre naveva atthapadāni labbhanti. Evaṁ dasahi vārehi navuti atthapadāni navuti dhammapadāni ca honti, tāni saṅkhalikanaye vuttehi dasahi atthapadehi dasahi dhammapadehi ca saddhiṁ yojitāni yathāvuttaṁ atthasataṁ dhammasatañca hontīti veditabbaṁ. Yaṁ panettha sāratthadīpaniyaṁ (sārattha ṭī. pārājikakaṇḍa 2.39) saṅkhalikanayepi ekamūlakanayepi paccekaṁ atthasatassa dhammasatassa yojanāmukhaṁ vuttaṁ, taṁ tathā siddhepi atthasataṁ dhammasatanti (pari. 334) gāthāya na sameti dve atthasatāni dve dhammasatāni cattāri niruttisatāni aṭṭha ñāṇasatānīti vattabbato. Tasmā idha vuttanayeneva atthasataṁ dhammasatanti vuttanti gahetabbaṁ. Dve ca niruttisatānīti atthajotikānaṁ niruttīnaṁ vasena niruttisataṁ, dhammabhūtānaṁ niruttīnañca vasena niruttisatanti dve niruttisatāni. Cattāri ca ñāṇasatānīti atthasate ñāṇasataṁ, dhammasate ñāṇasataṁ, dvīsu niruttisatesu dve ñāṇasatānīti cattāri ñāṇasatāni. Atirekānayanatthoti avuttasamuccayattho.",
  "tika-vin07t2:24": "Paṭhamapaññattikathāvaṇṇanānayo niṭṭhito.",
  "tika-vin07t2:25": "Sudinnabhāṇavāravaṇṇanā niṭṭhitā.",
  "tika-vin07t2:26": "Makkaṭīvatthukathāvaṇṇanā",
  "tika-vin07t2:27": "40.Pacuratthe hi vattamānavacananti ekadā paṭisevitvā pacchā anoramitvā divase divase sevanicchāya vattamānattā sevanāya abhāvakkhaṇepi iha mallā yujjhantītiādīsu viya abbocchinnataṁ bāhullavuttitañca upādāya paṭisevatīti vattamānavacanaṁ katanti attho. Āhiṇḍantāti vicarantā.",
  "tika-vin07t2:28": "41.Sahoḍḍhaggahitoti sabhaṇḍaggahito, ayameva vā pāṭho. Taṁ sikkhāpadaṁ tatheva hotīti manussāmanussādipuggalavisesaṁ kiñci anupādiyitvā sāmaññato ‘‘yo pana bhikkhu methunaṁ dhammaṁ paṭiseveyyā’’ti (pārā. 39) vuttattā manussāmanussatiracchānagatānaṁ itthipurisapaṇḍakaubhatobyañjanānaṁ tiṁsavidhepi magge methunaṁ sevantassa taṁ sikkhāpadaṁ mūlacchejjakaraṁ hoti evāti adhippāyo. Etena yaṁ anupaññattimūlapaññattiyā eva adhippāyappakāsanavasena subodhatthāya vatthuvasena pavattānaṁ visesatthajotakavasenāti dassitaṁ hoti. Āmasanaṁ āmaṭṭhamattaṁ. Tato daḷhataraṁ phusanaṁ. Ghaṭṭanaṁ pana tato daḷhataraṁ katvā sarīrena sarīrassa saṅghaṭṭanaṁ. Taṁ sabbampīti anurāgena pavattitaṁ dassanādisabbampi.",
  "tika-vin07t2:29": "42.Pāṇātipātādisacittakasikkhāpadānaṁ surāpānādiacittakasikkhāpadānañca (pāci. 326 ādayo) ekeneva lakkhaṇavacanena lokavajjataṁ dassetuṁ ‘‘yassa sacittakapakkhe cittaṁ akusalameva hoti, taṁ lokavajjaṁ nāmā’’ti vuttaṁ. Tattha sacittakapakkheti idaṁ kiñcāpi acittakasikkhāpadaṁ sandhāyeva vattuṁ yuttaṁ tasseva sacittakapakkhasambhavato, tathāpi sacittakasikkhāpadānampi asañcicca caṅkamanādīsu loke pāṇaghātavohārasambhavena acittakapakkhaṁ parikappetvā ubhinnampi sacittakācittakasikkhāpadānaṁ sādhāraṇavasena ‘‘sacittakapakkhe’’ti vuttaṁ. Itarathā sacittakasikkhāpadānaṁ imasmiṁ vākye lokavajjatālakkhaṇaṁ na vuttaṁ siyā. ‘‘Sacittakapakkhe cittaṁ akusalamevā’’ti vutte pana sacittakasikkhāpadānaṁ cittaṁ akusalameva, itaresaṁ sacittakapakkheyeva akusalaniyamo, na acittakapakkhe. Tattha pana yathāsambhavaṁ kusalaṁ vā siyā, akusalaṁ vā, abyākataṁ vāti ayamattho sāmatthiyato sijjhatīti veditabbaṁ. Sacittakapakkheti vatthuvītikkamavijānanacittena sacittakapakkheti gahetabbaṁ, na paṇṇattivijānanacittena tathā sati sabbasikkhāpadānampi lokavajjatāpasaṅgato. ‘‘Paṭikkhittamidaṁ kātuṁ na vaṭṭatī’’ti jānantassa hi paṇṇattivajjepi anādariyavasena paṭighacittameva uppajjati, tasmā idaṁ vākyaṁ niratthakameva siyā sabbasikkhāpadānipi lokavajjānīti ettakamattasseva vattabbatāpasaṅgato.",
  "tika-vin07t2:30": "Ettha ca sacittakapakkheyeva cittaṁ akusalanti niyamassa akatattā surāpānādīsu acittakapakkhe cittaṁ akusalaṁ na hotevāti na sakkā niyametuṁ, kevalaṁ pana sacittakapakkhe cittaṁ akusalameva, na kusalādīti evamettha niyamo sijjhati, evañca surāti ajānitvā pivantānampi akusalacitteneva pānaṁ gandhavaṇṇakādibhāvaṁ ajānitvā limpantīnaṁ bhikkhunīnaṁ vināpi akusalacittena limpanañca, ubhayatthāpi āpattisambhavo ca samatthito hoti. Yaṁ pana sāratthadīpaniyaṁ (sārattha. ṭī. pārājikakaṇḍa 2.42) ‘‘sacittakapakkhe cittaṁ akusalamevāti vacanato acittakassa vatthuajānanavasena acittakapakkhe cittaṁ akusalamevāti ayaṁ niyamo natthīti viññāyatī’’ti vuttaṁ, taṁ na yuttaṁ . Acittakesu hi terasasu lokavajjesu surāpānasseva acittakapakkhepi akusalacittaniyamo, na itaresaṁ dvādasannaṁ akusalādicittenāpi āpajjitabbato. Yaṁ pana evaṁ kenaci anicchamānaṁ saddatopi apatīyamānamimaṁ niyamaṁ parādhippāyaṁ katvā dassetuṁ ‘‘yadi hi acittakassa acittakapakkhepi cittaṁ akusalameva siyā, sacittakapakkheti idaṁ visesanaṁ niratthakaṁ siyā’’tiādi vuttaṁ, taṁ niratthakameva evaṁ niyamassa kenaci anadhippetattā. Na hi koci saddasatthavidū niyamaṁ icchati, yena sacittakapakkheti idaṁ visesanaṁ niratthakaṁ siyātiādi vuttaṁ bhaveyya, kintu sacittakapakkhe cittaṁ akusalameva, acittakapakkhe pana cittaṁ aniyataṁ akusalameva vā siyā, kusalādīsu vā aññataranti evameva icchati. Tena sacittakapakkheti visesanampi sātthakaṁ siyā. Acittakasikkhāpadānaṁ sacittakapakkhesu akusalaniyamena lokavajjatā ca sijjhati. Tesu ca surāpānasseva acittakapakkhepi lokavajjatā akusalacittatā ca, itaresaṁ pana sacittakapakkhe evāti vādopi na virujjhatīti na kiñcettha anupapannaṁ nāma.",
  "tika-vin07t2:31": "Yaṁ panettha ‘‘surāti ajānitvā pivantassa…pe… vināpi akusalacittena āpattisambhavato…pe… surāpānādiacittakasikkhāpadānaṁ lokavajjatā na siyā’’tiādi vuttaṁ. Yañca tamatthaṁ sādhetuṁ gaṇṭhipadesu āgatavacanaṁ dassetvā bahuṁ papañcitaṁ, taṁ na sārato paccetabbaṁ aṭṭhakathāhi viruddhattā. Tathā hi ‘‘vatthuajānanatāya cettha acittakatā veditabbā akusaleneva pātabbatāya lokavajjatā’’ti vuttaṁ. Yañcetassa ‘‘sacittakapakkhe akusaleneva pātabbato lokavajjatā’’ti vuttaṁ aṭṭhakathāvacanaṁ, taṁ na sundaraṁ. ‘‘Sacittakapakkhe cittaṁ akusalamevā’’ti sabbesaṁ lokavajjānaṁ idheva pārājikaṭṭhakathāya sāmaññato vatvā surāpānasikkhāpadaṭṭhakathāyaṁ ‘‘akusaleneva pātabbatāyā’’ti evaṁ acittakapakkhepi akusalacittatāya visesetvā vuttattā. Na hi ‘‘sāmaññato idha vuttova attho puna surāpānaṭṭhakathāyampi vutto’’ti sakkā vattuṁ vuttasseva puna vacane payojanābhāvā, tadaññesupi acittakalokavajjesu vattabbatāpasaṅgato ca, nāpi ekattha vutto nayo tadaññesupi ekalakkhaṇatāya vutto eva hotīti ‘‘surāpānasikkhāpadeyeva (pāci. 326 ādayo) vutto’’ti sakkā vattuṁ acittakalokavajjānaṁ sabbapaṭhame uyyuttasikkhāpadeyeva (pāci. 311 ādayo) vattabbato, surāpānasikkhāpadeyeva vā vatvā eseva nayo sesesu acittakalokavajjesupīti atidisitabbato ca.",
  "tika-vin07t2:32": "Apica vuttamevatthaṁ vadantena ‘‘sacittakapakkhe akusaleneva pātabbatāyā’’ti pubbe vuttakkameneva vattabbaṁ sandehādivigamatthattā puna vacanassa. Sikkhāpadavisaye ca visesitabbaṁ visesetvāva vuccati, itarathā āpattānāpattādibhedassa duviññeyyattā. Tathā hi bhikkhunīvibhaṅgaṭṭhakathāyaṁ ‘‘vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cā’’ti giraggasamajjādīnaṁ sacittakapakkhe eva lokavajjatā akusalacittatā ca visesetvā vuttā, na evaṁ surāpānassa. Tassa pana pakkhadvayassāpi sādhāraṇavasena ‘‘akusaleneva pātabbatāyā’’ti vuttaṁ, na pana ‘‘sacittakapakkhe’’ti visesetvā. Tasmā idaṁ surāpānaṁ sacittakācittakapakkhadvayepi lokavajjaṁ akusalacittañcāti dassetumeva ‘‘akusaleneva pātabbatāya lokavajjatā’’ti visuṁ vuttanti suṭṭhu sijjhati. Eteneva yaṁ sāratthadīpaniyaṁ ‘‘sacittakapakkhe akusaleneva pātabbatāya lokavajjatā’’ti vuttassa imasseva adhippāyassa paṭipādakametanti saññāya iminā eva hi adhippāyena aññesupi lokavajjesu acittakasikkhāpadesu akusalacittatā eva vuttā, na pana ticittatā. Teneva bhikkhunīvibhaṅgaṭṭhakathāyaṁ vuttaṁ ‘‘giraggasamajjaṁ cittāgārasikkhāpadaṁ saṅghāṇi itthālaṅkāro gandhavaṇṇako vāsitakapiññāko bhikkhunīādīhi ummaddanaparimaddanānīti imāni dasa sikkhāpadāni acittakāni akusalacittāni, ayaṁ panettha adhippāyo vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cā’’ti vuttaṁ, tampi paṭisiddhaṁ hoti tabbiparītasseva atthassa yathāvuttanayena sādhanato. Tasmā surāpānassa acittakapakkhepi cittaṁ akusalamevāti imaṁ visesaṁ dassetumeva idaṁ vacanaṁ vuttanti gahetabbaṁ. Ayañhettha attho vatthuajānanatāya cetthāti ettha ca-kāro visesatthajotako apicāti iminā samānattho. Tasmā yadidaṁ aññesu acittakalokavajjesu vināpi cittena āpajjitabbattā acittakāni, citte pana sati akusaleneva āpajjitabbattā lokavajjāni ceva akusalacittāni cāti lokavajjatāya akusalacittatāya ca lakkhaṇaṁ vuccati, taṁ ettha surāpānasikkhāpade nāgacchati, idha pana viseso atthīti vuttaṁ hoti. So kataroti ce? Vatthuajānanatāya eva vatthujānanacittena vināpi āpajjitabbatāya eva acittakatā veditabbā, natthettha acittakatāya viseso. Kintu vatthuajānanasaṅkhātaacittakapakkhepi akusalacitteneva surāmerayassa ajjhoharitabbatāyāti imassa sikkhāpadassa sacittakapakkhepi acittakapakkhepi lokavajjatā akusalacittatā ca veditabbāti ayamettha viseso. Idha hi ‘‘citte pana satī’’ti avisesetvā ‘‘akusalenevā’’ti sāmaññato vuttattā ubhayapakkhepi lokavajjatā akusalacittatā ca siddhāti veditabbā. Teneva paramatthajotikāya (khu. pā. aṭṭha. 2.pacchimapañcasikkhāpadavaṇṇanā) khuddakaṭṭhakathāya sikkhāpadavaṇṇanāya ‘‘surāmerayamajjapamādaṭṭhānaṁ kāyato ca kāyacittato cāti dvisamuṭṭhāna’’nti vuttaṁ. Surāti jānanacittābhāveneva hettha cittaṅgavirahito kevalopi kāyo ekasamuṭṭhānaṁ vutto, tasmiñca ekasamuṭṭhānakkhaṇepi yāya cetanāya pivati, sā ekantaakusalā eva hoti. Teneva tattheva aṭṭhakathāyaṁ ‘‘paṭhamā cettha pañca ekantaakusalacittasamuṭṭhānattā pāṇātipātādīnaṁ pakativajjato veramaṇiyo, sesā paṇṇattivajjato’’ti evaṁ pañcannampi sāmaññato akusalacittatā lokavajjatāsaṅkhātā pakativajjatā ca vuttā. Aṅgesu ca jānanaṅgaṁ na vuttaṁ. Tathā hi ‘‘surāmerayamajjapamādaṭṭhānassa pana surādīnaṁ aññataraṁ hoti madanīyaṁ, pātukāmatācittañca paccupaṭṭhitaṁ hoti, tajjañca vāyāmaṁ āpajjati, pīte ca pavisatīti imāni cattāri aṅgānī’’ti vuttaṁ, na pana surāti jānanaṅgena saddhiṁ pañcāti. Yadi hi surāti jānanampi aṅgaṁ siyā, avassameva taṁ vattabbaṁ siyā, na ca vuttaṁ. Yathā cettha, evaṁ aññāsupi suttapiṭakādiaṭṭhakathāsu katthaci jānanaṅgaṁ na vuttaṁ. Tasmā ‘‘akusaleneva pātabbatāya lokavajjatā’’ti imassa aṭṭhakathāpāṭhassa acittakapakkhepi ‘‘akusaleneva pātabbatāya lokavajjatā’’ti evameva atthoti niṭṭhamettha gantabbaṁ.",
  "tika-vin07t2:33": "Apica yaṁ gaṇṭhipadesu ‘‘etaṁ sattaṁ māressāmīti tasmiṁyeva padese nipannaṁ aññaṁ mārentassa pāṇasāmaññassa atthitāya yathā pāṇātipāto hoti, evaṁ etaṁ majjaṁ pivissāmīti aññaṁ majjaṁ pivantassa majjasāmaññassa atthitāya akusalameva hoti, yathā pana kaṭṭhasaññāya sappaṁ ghātentassa pāṇātipāto na hoti, evaṁ nāḷikerapānasaññāya majjaṁ pivantassa akusalaṁ na hotī’’ti pāṇātipātena saddhiṁ sabbathā samānattena upametvā vuttaṁ, taṁ ativiya ayuttaṁ sabbesaṁ sikkhāpadānaṁ pāṇātipātādiakusalānañca aññamaññaṁ samānatāya niyamābhāvā. Pāṇātipāto hi pariyāyenāpi sijjhati, na tathā adinnādānaṁ. Taṁ pana āṇattiyāpi sijjhati, na ca methunādīsu. Tasmā payogaṅgādīhipi bhinnānameva saṁsaṭṭhaṁ sabbathā samīkaraṇaṁ ayuttameva. ‘‘Pāṇātipāto viya adinnādānamethunādīnipi pariyāyakathādīhi sijjhantī’’ti kenaci vutte taṁ kinti na gayhati tathā vacanābhāvāti ce? Idhāpi ‘‘tathā pāṇātipātasadisaṁ surāpāna’’nti vacanābhāvā idampi na gahetabbameva. Kiñci aṭṭhakathāvacaneneva siddhamevatthaṁ paṭibāhantena vinayaññunā suttasuttānulomādīhi tassa virodhaṁ dassetvā paṭibāhetabbaṁ, na pana payogaṅgādīhi accantavibhinnena sikkhāpadantarena saha samīkaraṇamattena. Na hi ‘‘surāti ajānitvā pivantassāpi akusalamevā’’ti ettha suttādivirodho atthi, vinayapiṭake tāva etassa atthassa viruddhaṁ suttādikaṁ na dissati, nāpi suttapiṭakādīsu.",
  "tika-vin07t2:34": "Yaṁ panettha keci vadanti ‘‘manopubbaṅgamā dhammāti (dha. pa. 1, 2) vuttattā sabbāni akusalāni pubbe vītikkamavatthuṁ jānantasseva hontī’’ti. Taṁ tesaṁ suttādhippāyānabhiññātameva pakāseti. Na hi ‘‘manopubbaṅgamā dhammā’’ti idaṁ vacanaṁ pubbe vītikkamavatthuṁ jānantasseva akusalā dhammā uppajjantīti imamatthaṁ dīpeti, atha kho kusalākusalā dhammā uppajjamānā uppādapaccayaṭṭhena pubbaṅgamabhūtaṁ sahajātacittaṁ nissāyeva uppajjanti, na vinā cittenāti imamatthaṁ dīpeti. Na hettha ‘‘surāti ajānitvā pivantassa akusalamevā’’ti vutte sahajātacittaṁ vināpi lobhādiakusalacetasikā dhammā uppajjantīti ayamattho āpajjati. Yena taṁ nisedhāya idaṁ suttaṁ āharaṇīyaṁ siyā, abhidhammavirodhopettha natthi pubbe nāmajātiādivasena ajānantasseva pañcaviññāṇavīthiyaṁ kusalākusalajavanuppattivacanato.",
  "tika-vin07t2:35": "Apica bālaputhujjanānaṁ chasu dvāresu uppajjamānāni javanāni yebhuyyena akusalāneva uppajjanti. Kusalāni pana tesaṁ kalyāṇamittādiupanissayabalena appakāneva uppajjanti, tuṇhībhūtānampi niddāyitvā supinaṁ passantānampi uddhaccādiakusalajavanasseva yebhuyyappavattito kusalākusalavirahitassa javanassa tesaṁ abhāvā. Akusalā hi visayānuguṇaṁ vāsanānuguṇañca yathāpaccayaṁ samuppajjanti, tattha kiṁ pubbe jānanājānananibaddhena. Ye pana jānanādiaṅgasampannā pāṇātipātādayo, ye ca jānanādiṁ vināpi sijjhamānā surāpānamicchādiṭṭhiādayo, te te tathā tathā yāthāvato ñatvā sammāsambuddhena niddiṭṭhā, tesañca yathāniddiṭṭhavasena gahaṇe ko nāma abhidhammavirodho. Evaṁ suttādivirodhābhāvato, aṭṭhakathāya ca vuttattā yathāvuttavasenevettha attho gahetabbo. Yadi evaṁ kasmā ‘‘sāmaṇero jānitvā pivanto sīlabhedaṁ āpajjati, na ajānitvā’’ti aṭṭhakathāyaṁ vuttanti? Nāyaṁ doso sīlabhedassa bhagavato āṇāyattattā ukkhittānuvattikādīnaṁ sīlabhedo viya. Na hi tāsaṁ akusaluppattiyā eva sīlabhedo hoti saṅghāyattasamanubhāsanānantareyeva vihitattā. Evamidhāpi jānitvā pivane eva vihito, na ajānitvā pivane. Añño hi sikkhāpadavisayo, añño akusalavisayo. Teneva sāmaṇerānaṁ purimesu pañcasu sikkhāpadesu ekasmiṁ bhinne sabbānipi sikkhāpadāni bhijjanti. Akusalaṁ pana yaṁ bhinnaṁ, tena ekeneva hoti, nāññehi. Tasmā sāmaṇerassa ajānitvā pivantassa sīlabhedābhāvepi kammapathappattaṁ akusalamevāti gahetabbaṁ.",
  "tika-vin07t2:36": "Yaṁ pana sāratthadīpaniyaṁ (sārattha. ṭī. pārājikakaṇḍa 2.42) ‘‘sāmaṇerassa surāti ajānitvā pivantassa pārājikaṁ natthi, akusalaṁ pana hotī’’ti kehici vuttavacanaṁ ‘‘taṁ tesaṁ matimatta’’nti paṭikkhipitvā ‘‘bhikkhuno ajānitvāpi bījato paṭṭhāya majjaṁ pivantassa pācittiyaṁ. Sāmaṇero jānitvā pivanto sīlabhedaṁ āpajjati, na ajānitvāti ettakameva hi aṭṭhakathāyaṁ vuttaṁ, akusalaṁ pana hotīti na vutta’’nti tattha kāraṇaṁ vuttaṁ, taṁ akāraṇaṁ. Na hi aṭṭhakathāyaṁ sāmaṇerānaṁ jānitvā pivane eva sīlabhedo, na ajānitvāti sīlabhedakathanaṭṭhāne akusalaṁ pana hotīti avacanaṁ ajānanapakkhe akusalābhāvassa kāraṇaṁ hoti, tattha pasaṅgābhāvā, vattabbaṭṭhāne eva ‘‘akusaleneva pātabbatāya lokavajjatā’’ti vuttattā ca. Na ca te ‘‘akusalaṁ pana hotī’’ti vadantā ācariyā imaṁ sāmaṇerānaṁ sīlabhedappakāsakaṁ khandhakaṭṭhakathāpāṭhameva gahetvā avocuṁ, yena ‘‘ettakameva aṭṭhakathāyaṁ vutta’’nti vattabbaṁ siyā, atha kho surāpānaṭṭhakathāgataṁ suttapiṭakaṭṭhakathāgatañca anekavidhaṁ vacanaṁ, mahāvihāravāsīnaṁ paramparopadesañca gahetvā avocuṁ. Bhinnaladdhikānaṁ abhayagirikādīnaṁ matañhetaṁ, yadidaṁ jānitvā pivantasseva akusalanti gahaṇaṁ. Tasmā yaṁ vuttaṁ kehici ‘‘sāmaṇerassa surāti ajānitvā pivantassa pārājikaṁ natthi, akusalaṁ pana hotī’’ti, taṁ suvuttanti gahetabbaṁ.",
  "tika-vin07t2:37": "Yañca sāratthadīpaniyaṁ (sārattha. ṭī. pārājikakaṇḍa 2.42) ‘‘ajānitvā pivantassāpi sotāpannassa mukhaṁ surā na pavisati kammapathappattaakusalacitteneva pātabbato’’ti kehici vuttavacanaṁ ‘‘na sundara’’nti paṭikkhipitvā ‘‘bodhisatte kucchigate bodhisattamātu sīlaṁ viya hi idampi ariyasāvakānaṁ dhammatāsiddhanti veditabba’’nti vatvā dhammatāsiddhattaṁyeva samatthetuṁ ‘‘bhavantarepi hi ariyasāvako jīvitahetupi neva pāṇaṁ hanati, na suraṁ pivati. Sace pissa surañca khīrañca missetvā mukhe pakkhipanti, khīrameva pavisati, na surā. Yathā kiṁ? Yathā koñcasakuṇānaṁ khīramissake udake khīrameva pavisati, na udakaṁ. Idaṁ yonisiddhanti ce, idampi dhammatāsiddhanti veditabba’’nti idaṁ aṭṭhakathāvacanaṁ dassitaṁ, tampi na yuttameva. Yathā hi bodhisattamātu sīlaṁ viya ariyasāvakānaṁ dhammatāsiddhanti ettha bodhisattamātu dhammatā nāma bodhisattassa ca attano ca pāramitānubhāvena akusalānuppattiniyamo eva. Tathā ariyasāvakānampi bhavantare pāṇātipātādīnaṁ dasannaṁ kammapathānaṁ aññesañca apāyahetukānaṁ akusalānaṁ accantappahāyakassa maggassa ānubhāvena taṁtaṁsīlavītikkamahetukassa akusalassa anuppattiniyamo eva dhammatā. Na hi sabhāvavādīnaṁ dhammatā viya ahetukatā idha dhammatā nāma. Yathā vā evaṁdhammatānaye kāraṇassa bhāve abhāve ca kāriyassa bhāvo abhāvo ca dhammatā, na ahetuappaccayābhāvābhāvo, evamidhāpi pāṇātipātādikammapathānaṁ hetubhūtassa kilesassa accantābhāvena tesaṁ abhāvo, tadavasesānaṁ akusalānaṁ hetuno bhāvena bhāvo ca dhammatā , na ahetukatā. Tasmā apāyahetuno rāgassa abhāveneva ariyānaṁ ajānitvāpi surāya anajjhoharaṇanti suvuttamevidaṁ kehici ‘‘ajānitvā pivantassāpi sotāpannassa mukhaṁ surā na pavisati kammapathappattaakusalacitteneva pātabbato’’ti, taṁ kena hetunā na sundaraṁ jātanti na ñāyati, dhammatāsiddhanti vā kathanena kathaṁ taṁ paṭikkhittanti.",
  "tika-vin07t2:38": "Yampi dīghanikāyaṭṭhakathāyaṁ (dī. ni. aṭṭha. 1.352) ‘‘surañca khīrañca missetvā…pe… idaṁ dhammatāsiddha’’nti vacanaṁ, tampi surāpānassa acittakapakkhepi akusalacittaññeva sādheti. Tathā hi ‘‘bhavantarepi hi ariyasāvako jīvitahetupi pāṇaṁ na hanati, nādinnaṁ ādiyati…pe… na suraṁ pivatī’’ti vutte ‘‘purimānaṁ tāva catunnaṁ kammapathānaṁ sacittakattā viramaṇaṁ sukaraṁ, pacchimassa pana surāpānassa acittakattā kathaṁ viramaṇaṁ bhaveyyā’’ti codanāsambhavaṁ manasikatvā vatthuajānanavasena acittakattepi yasmā kammapathappattaakusaleneva surā ajjhoharitabbā, tādisī ca akusalappavatti ariyasāvakassa maggeneva hatā, tasmāssa paragalaṁ surāya pavisanaṁ natthīti atthato gamyamānatthaṁ parihāravacanaṁ vadatā ‘‘sace pissa surañca khīrañcā’’tiādi vuttaṁ. Tattha khīrameva pavisati, na surāti idaṁ surāya sabbathāpi paragalappavesābhāvadassanaparaṁ, na pana surāmissakhīrassa surāya viyojanasāmatthiyadassanaparaṁ. Ayañhettha adhippāyo – yadi hi surāmisse khīre kiñci paviseyya, khīrameva paviseyya, na surā. Khīre pana surāya aviyutte na kiñci pavisatīti . Idaṁ yonisiddhanti udakassa mukhe appavisanaṁ yonisiddhaṁ. Yonīti cettha jāti adhippetā. Tasmā koñcajātikānaṁ mukhatuṇḍasaṅkhātānaṁ rūpadhammānaṁ khīramissaudakajjhoharaṇahetuttābhāvena taṁ appavisanaṁ siddhanti attho. Idampi hi khīramissāya surāya khīre pavisantepi paragalāpavisananti. Dhammatāsiddhanti ariyasāvakassa arūpadhammānaṁ surāpivanahetubhūtakilesasahitattābhāvasaṅkhātāya dhammatāya siddhaṁ. Evamettha acittakapakkhepi surāya akusalacitteneva pātabbato ariyasāvakānaṁ apivanaṁ samatthitanti veditabbaṁ. Athāpi siyā ajānanapakkhe akusalacittena vināva pātabbattepi surāya apivanaṁ ariyānaṁ dhammatāti samatthanaparametanti, taṁ na, aṭṭhakathāvacanantarehi virujjhanato. Yathā hi vacanantarehi na virujjhati, tathāyeva attho gahetabbo.",
  "tika-vin07t2:39": "Apica pāṇātipātādīnaṁ pañcannaṁ kammapathānaṁ bhavantarepi akaraṇaṁ ariyānaṁ dhammatāsīlameva, tesañca yadi sacittakataṁ samānaṁ. Surāpānaṁ viya itarānipi cattāri ajānantenāpi ariyasāvakena na kattabbāni siyuṁ, tathā ca ajānantānaṁ ariyānaṁ kusalābyākatacittehipi viramaṇaparamāraṇaparasantakagahaṇādīsu kāyavacīpavatti na sampajjeyya, no ce sampajjati, cakkhupālattherassa caṅkamanena pāṇaviyogassa, uppalavaṇṇattheriyā balakkārena maggenamaggaphusanassa ca pavattattā. Tasmā surāpānassa acittakapakkhepi akusaleneva pātabbatāya surā ariyānaṁ paragalaṁ na pavisatīti visesetvā vuttanti veditabbaṁ.",
  "tika-vin07t2:40": "Nanu vatthuṁ jānantasseva sabbe kammapathā vuttāti? Na, micchādiṭṭhiyā viparītaggahaṇeneva pavattattā. Kathañhi nāma asabbaññuṁ sabbaññuto, aniccādiṁ niccādito ca gahaṇantī diṭṭhi vatthuṁ vijānāti. Yadi hi jāneyya, micchādiṭṭhiyeva na siyā. Sā ca kammapathesu gaṇitāti kuto jānantasseva kammapathappavattiniyamo. Atha sabbaññuṁ sabbaññūti gaṇhantīpi ‘‘ayaṁ satto’’ti tassa sarūpaggahaṇato diṭṭhipi vatthuṁ vijānātīti ce? Na, surāpānassapi ‘‘ayaṁ na surā’’ti sarūpaggahaṇassa samānattā. ‘‘Aya’’nti ca vatthuparāmasanepi ‘‘surā’’ti visesavijānanābhāvā na jānātīti ce? ‘‘Aya’’nti puggalattaṁ jānantīpi ‘‘asabbaññū’’tipi visesajānanābhāvā diṭṭhipi vatthuṁ na jānātīti samānameva. Evañhi tesaṁ buddhāti ahitoti ahitaṁ vā pūraṇakassapādiṁ hito paṭighassa vā anunayassa vā uppādanepi eseva nayo. Vipallāsapubbakañhi sabbaṁ akusalaṁ.",
  "tika-vin07t2:41": "Apica surāya pīyamānāya niyamena akusaluppādanaṁ sabhāvo pītāya viya. Khīrādisaññāya pītasurassa puggalassa mātubhaginiādīsupi rāgadosādiakusalappabandho vatthusabhāveneva uppajjati, evaṁ pīyamānakkhaṇepi tikhiṇo rāgo uppajjateva, teneva sāgatattherassa ajānitvā pivanakāle pañcābhiññādijhānaparihāni, pacchā ca buddhādīsu agāravādiakusalappabandho yāva surāvigamā pavattittha. Teneva bhagavāpi tassa agāravādiakausalappavattidassanamukhena surādosaṁ pakāsetvā sikkhāpadaṁ paññapesi. Na hi pañcanīvaraṇuppattiṁ vinā jhānaparihāni hoti. Tasmā ajānantassāpi surā pīyamānā pītā ca attano sabhāveneva akusaluppādikāti ayamattho sāgatattherassa jhānaparihāniyā anvayatopi, ariyānaṁ kilesābhāvena mukhena surāya appavesasaṅkhātabyatirekatopi sijjhatīti niṭṭhamettha gantabbaṁ, evaṁ gahaṇameva hi vibhajjavādīmatānusāraṁ.",
  "tika-vin07t2:42": "Yaṁ pana ‘‘jānitvā pivantasseva akusala’’nti gahaṇaṁ, taṁ bhinnaladdhikānaṁ abhayagirikādīnameva mataṁ, taṁ pana gaṇṭhipadakārakādīhi ‘‘paravādo’’ti ajānantehi attano matiyā saṁsanditvā likhitaṁ vibhajjavādīmaṇḍalampi pavisitvā yāvajjatanā sāsanaṁ dūseti, purāpi kira imasmimpi damiḷaraṭṭhe koci bhinnaladdhiko nāgaseno nāma thero kuṇḍalakesīvatthuṁ paravādamathananayadassanatthaṁ damiḷakabbarūpena kārento ‘‘imaṁ surāpānassa jānitvāva pivane akusalanayaṁ, aññañca desakālādibhedena anantampi ñeyyaṁ sabbaññutaññāṇaṁ salakkhaṇavaseneva ñātuṁ na sakkoti ñāṇena paricchinnattena ñeyyassa anantattahānippasaṅgato. Aniccādisāmaññalakkhaṇavaseneva pana ñātuṁ sakkotī’’ti ca, ‘‘paramatthadhammesu nāmarūpantiādibhedo viya puggalādisammutipi visuṁ vatthubhedo evā’’ti ca evamādikaṁ bahuṁ viparītatthanayaṁ kabbākārassa kavino upadisitvā tasmiṁ pabandhe kāraṇābhāsehi satiṁ sammohetvā pabandhāpesi, tañca kabbaṁ nissāya imaṁ bhinnaladdhikamataṁ idha vibhajjavādīmate sammissaṁ ciraṁ pavattittha. Taṁ pana pacchā ācariyabuddhappiyamahātherena bāhirabbharikaṁ diṭṭhijālaṁ vighāṭetvā idha parisuddhaṁ sāsanaṁ patiṭṭhāpentena sodhitampi sāratthadīpaniyā (sārattha. ṭī. pārājikakaṇḍa 2.42) vinayaṭīkāya surāpānassa sacittakapakkheyeva cittaṁ akusalanti samatthanavacanaṁ nissāya kehici vipallattacittehi puna ukkhittasiraṁ jātaṁ, tañca mahātherehi vinicchinitvā gārayhavādaṁ katvā madditvā laddhigāhake ca bhikkhū viyojetvā dhammena vinayena satthusāsanena cireneva vūpasamitaṁ. Tenevettha mayaṁ evaṁ vitthārato idaṁ paṭikkhipimha ‘‘mā aññepi vibhajjavādino ayaṁ laddhi dūsesī’’ti. Tasmā idha vuttāni avuttāni ca kāraṇāni suṭṭhu sallakkhetvā yathā āgamavirodho na hoti, tathā attho gahetabbo.",
  "tika-vin07t2:43": "Sesanti yassa vatthuvijānanacittena sacittakapakkhepi cittaṁ akusalamevāti niyamo natthi, taṁ sabbanti attho. Rundhantīti ‘‘tiracchānagatitthiyā doso natthī’’tiādinā anāpattiyā lesaggahaṇaṁ nivārentī. Dvāraṁ pidahantīti ‘‘tañca kho manussitthiyā’’tiādinā (pārā. 41) lesaggahaṇassa kāraṇasaṅkhātaṁ dvāraṁ pidahantī. Sotaṁ pacchindamānāti tadubhayalesaggahaṇadvārānaṁ vasena avicchinnaṁ vītikkamasotaṁ pacchindamānā. Gāḷhataraṁ karontīti yathāvuttehi kāraṇehi paṭhamapaññattisiddhaṁ āpattiññeva daḷhaṁ karontī, anāpattiyā okāsaṁ adadamānāti attho. Sā ca yasmā vītikkamābhāve, avisayatāya abbohārike vītikkame ca lokavajjepi sithilaṁ karontī uppajjati, tasmā tathā uppattiṁ uppattikāraṇañca dassento āha aññatra adhimānātiādi. Aññatra adhimānāti imissā anupaññattiyā ‘‘vītikkamābhāvā’’ti kāraṇaṁ vuttaṁ. Aññatra supinantāti imissā ‘‘abbohārikattā’’ti kāraṇaṁ vuttaṁ. Tattha vītikkamābhāvāti pāpicchāya avijjamānassa uttarimanussadhammassa vijjamānato pakāsanavasappavattavisaṁvādanādhippāyasaṅkhātassa vītikkamassa abhāvato. Adhimānikassa hi anadhigate adhigatasaññitāya yathāvuttavītikkamo natthi. Abbohārikattāti ‘‘atthesā, bhikkhave, cetanā, sā ca kho abbohārikā’’ti (pārā. 235) vacanato mocanassādacetanāya upakkamanassa ca vijjamānattepi thinamiddhena abhibhūtatāya avasattena abbohārikattā, āpattikāraṇavohārābhāvāti attho. Vā-saddo cettha samuccayattho daṭṭhabbo, ‘‘abbohārikattā cā’’ti vā pāṭho. Vuttāti duvidhāpi cesā anupaññatti anāpattikarā vuttāti adhippāyo.",
  "tika-vin07t2:44": "Akate vītikkameti āpadāsupi bhikkhūhi sikkhāpadavītikkame akate, kukkuccā na bhuñjiṁsūtiādīsu viya vītikkamaṁ akatvā bhikkhūhi attano dukkhuppattiyā ārocitāyāti attho. Sithilaṁ karontīti paṭhamaṁ sāmaññato baddhasikkhāpadaṁ mocetvā attano visaye anāpattikaraṇavasena sithilaṁ karontī. Dvāraṁ dadamānāti anāpattiyā dvāraṁ dadamānā. Aparāparampi anāpattiṁ kurumānāti dinnena tena dvārena uparūpari anāpattibhāvaṁ dīpentī. Paññattepi sikkhāpade udāyinā ‘‘muhuttikāya vesiyā na doso’’ti lesena vītikkamitvā sañcarittāpajjanavatthusmiṁ (pārā. 296 ādayo) paññattattā ‘‘kate vītikkame’’ti vuttaṁ. Paññattigatikāti atthato mūlapaññattiyevāti adhippāyo.",
  "tika-vin07t2:45": "Makkaṭīvatthukathāvaṇṇanānayo niṭṭhito.",
  "tika-vin07t2:46": "Santhatabhāṇavāro",
  "tika-vin07t2:47": "Vajjiputtakavatthukathāvaṇṇanā",
  "tika-vin07t2:48": "43-44. Vajjiputtakavatthukathāya pāḷiyaṁ ‘‘vesālikā…pe… methunaṁ dhammaṁ paṭiseviṁsū’’ti ettha te ñātikulaṁ gantvā gihiliṅgaṁ gahetvā ‘‘gihibhūtā maya’’nti saññāya methunaṁ paṭiseviṁsūti gahetabbaṁ, tenāha ñātibyasanenapi phuṭṭhātiādi. Ñātīnaṁ vināso rājadaṇḍādikāraṇena hotīti āha rājadaṇḍaiccādi. Dhaññahiraññadāsidāsagomahiṁsādidhanāni bhogā nāma, tesampi rājadaṇḍādināva vināsoti āha ‘‘esa nayo dutiyapadepī’’ti. Na sabbaññubuddhotiādinā tīsu vatthūsu appasannāva sāsane abhabbāti saññāya attano bhabbataṁ pakāsentā na mayantiādimāhaṁsūti veditabbaṁ. ‘‘Aṭṭhatiṁsārammaṇesū’’ti pāḷiyaṁ anāgate ālokākāsakasiṇe vajjetvā vuttaṁ, tehi pana saddhiṁ cattālīsa honti. Vibhattā kusalā dhammāti ‘‘imasmiṁ ārammaṇe idaṁ hotī’’ti vibhāgaso dassitā saupacārajjhānā mahaggatakusalā dhammā. Gihipalibodhanti sahasokitādivasena gihīsu byāvaṭataṁ. Āvāsapalibodhanti senāsanesu navakammādivasena niccabyāvaṭataṁ. Duppariccāgānaṁ imesaṁ dvinnaṁ palibodhānaṁ vasena sabbepi palibodhā saṅgahitā evāti veditabbaṁ.",
  "tika-vin07t2:49": "Yenāti kāraṇena. Asaṁvāsoti idaṁ tasmiṁ attabhāve kenacipi pariyāyena bhikkhu hutvā bhikkhūhi saddhiṁ saṁvāsaṁ nārahatīti imamatthaṁ sandhāya vuttanti āha ‘‘asaṁvāso’’ti. Paññattaṁ samūhaneyyāti ‘‘so āgato na pabbājetabbo’’ti avatvā ‘‘na upasampādetabbo’’ti ettakasseva vuttattā pārājikassa sāmaṇerabhūmi anuññātāti viññāyati, tenāha sāmaṇerabhūmiyaṁ pana ṭhitotiādi. ‘‘Yo pana bhikkhū’’ti vuttattā (pārā. 39) paccakkhātasikkho yasmā bhikkhu na hoti, methunasevane ca pārājikaṁ nāpajjati, tasmāssa ‘‘āgato upasampādetabbo’’ti upasampadaṁ anujānanto pārājikaṁ na samūhanati nāma, tenāha ‘‘bhikkhubhāve ṭhatvā avipannasīlatāyā’’ti. Uttamatthaṁ arahattaṁ, nibbānameva vā.",
  "tika-vin07t2:50": "Catubbidhavinayādikathāvaṇṇanā",
  "tika-vin07t2:51": "45.Nīharitvāti pāḷito uddharitvā, tathā hi ‘‘pañcahupāli, aṅgehi samannāgatena bhikkhunā nānuyuñjitabbaṁ. Katamehi pañcahi? Suttaṁ na jānāti, suttānulomaṁ na jānātī’’tiādipāḷito suttaṁ suttānulomañca nīhariṁsu. ‘‘Anāpatti evaṁ amhākaṁ ācariyānaṁ uggaho paripucchāti bhaṇatī’’ti evamādito ācariyavādaṁ. ‘‘Āyasmā upāli evamāha – ‘anāpatti, āvuso, supinantenā’ti’’ evamādito attano matiṁ nīhariṁsu, sā ca therassa attanomati suttena saṅgahitattā suttaṁ jātaṁ, evamaññāpi suttādīhi saṅgahitāva gahetabbā, netarāti veditabbaṁ. Atha vā nīharitvāti vibhajitvā sāṭṭhakathaṁ sakalaṁ vinayapiṭakaṁ suttādīsu catūsu padesesu pakkhipitvā catudhā vibhajitvā vinayaṁ pakāsesuṁ tabbinimuttassa abhāvāti adhippāyo. Vuttanti nāgasenattherena milindapañhe vuttaṁ. Kaṇṭhādivaṇṇuppattiṭṭhānakaraṇādīhi āharitvā attano vacīviññattiyāva bhāsitavacanaṁ āhaccapadaṁ. Rasoti sāro ‘‘pattaraso’’tiādīsu (dha. sa. 628-630) viya, paṭikkhittaanuññātasuttasāroti attho, rasoti vā lakkhaṇaṁ paṭivatthukaṁ anuddharitvā lakkhaṇānulomena vuttattā. Dhammasaṅgāhakādiācariyavaṁsena ābhatā aṭṭhakathā ācariyavaṁsoti āha ‘‘ācariyavaṁsoti ācariyavādo’’ti.",
  "tika-vin07t2:52": "Vinayapiṭake pāḷīti idha adhikāravasena vuttaṁ. Sesapiṭakesupi suttādicatunayā yathānurūpaṁ labbhanteva. Mahāpadesāti mahāokāsā mahāvisayā, te atthato ‘‘yaṁ, bhikkhave’’tiādipāḷivasena akappiyānulomato kappiyānulomato ca puggalehi nayato tathā tathā gayhamānā atthanayā eva. Te hi bhagavatā sarūpato avuttesupi paṭikkhittānulomesu, anuññātānulomesu ca sesesu kiccesu nivattipavattihetutāya mahāgocarāti ‘‘mahāpadesā’’ti vuttā, na pana ‘‘yaṁ, bhikkhave, mayā idaṁ na kappatī’’tiādinā vuttā sādhippāyā pāḷiyeva tassā sutte paviṭṭhattā. ‘‘Suttānulomampi sutte otāretabbaṁ…pe… suttameva balavatara’’nti (pārā. aṭṭha. 1.45) hi vuttaṁ, na hesā sādhippāyā pāḷi sutte otāretabbā, na gahetabbā vā hoti, yenāyaṁ suttānulomaṁ siyā. Tasmā imaṁ pāḷiadhippāyaṁ nissāya puggalehi gahitā yathāvuttaatthāva suttānulomaṁ. Tappakāsakattā pana ayaṁ pāḷipi suttānulomanti gahetabbaṁ, tenāha ye bhagavatā evaṁ vuttātiādi. Yaṁ bhikkhavetiādipāḷinayena hi puggalehi gahetabbā ye akappiyānulomādayo atthā vuttā, te mahāpadesāti attho.",
  "tika-vin07t2:53": "Bhagavato pakiṇṇakadesanābhūtā ca suttānulomabhūtā ca aṭṭhakathā. Yasmā dhammasaṅgāhakattherehi pāḷivaṇṇanākkamena saṅgahetvā vuttā, tasmā ‘‘ācariyavādo’’ti vuttā, etena ca aṭṭhakathā suttasuttānulomesu atthato saṅgayhatīti veditabbā. Yathā ca esā, evaṁ attanomatipi pamāṇabhūtā. Na hi bhagavato vacanaṁ vacanānulomañca anissāya aggasāvakādayopi attano ñāṇabalena suttābhidhammavinayesu kañci sammutiparamatthabhedaṁ atthaṁ vattuṁ sakkonti, tasmā sabbampi vacanaṁ sutte suttānulome ca saṅgayhati. Visuṁ pana aṭṭhakathādīnaṁ saṅgahitattā tadavasesaṁ suttasuttānulomato gahetvā catudhā vinayo niddiṭṭho. Suttādayo nissāyeva pavattāpi attanomati tesu sarūpena anāgatattā vuttaṁ ‘‘suttasuttānulomaācariyavāde muñcitvā’’ti, tenāha ‘‘anubuddhiyā nayaggāhenā’’ti. Tattha suttādīni anugatāya eva buddhiyā tehi laddhanayaggāhena cāti attho.",
  "tika-vin07t2:54": "Theravādoti mahāsumattherādīnaṁ gāho. Suttādiṁ nissāyeva viparītatopi attanomati uppajjatīti āha taṁ panātiādi. Atthenāti attanā nayaggahitena atthena. Pāḷinti attano gāhassa nissayabhūtaṁ sāṭṭhakathaṁ pāḷiṁ. Pāḷiyāti tappaṭikkhepatthaṁ parenāhaṭāya sāṭṭhakathāya pāḷiyā, attanā gahitaṁ atthaṁ nissāya pāḷiñca saṁsanditvāti attho. Ācariyavādeti attanā parena ca samuddhaṭaaṭṭhakathāya. Otarati ceva sameti cāti attanā uddhaṭehi saṁsandanavasena otarati, parena uddhaṭena sameti. Sabbadubbalāti asabbaññupuggalassa dosavāsanāya yāthāvato atthasampaṭipattiabhāvato vuttaṁ. Pamādapāṭhavasena ācariyavādassa suttānulomena asaṁsandanāpi siyāti āha ‘‘itaro na gahetabbo’’ti.",
  "tika-vin07t2:55": "Samentameva gahetabbanti ye suttena saṁsandanti, evarūpāva atthā mahāpadesato uddharitabbāti dasseti tathā tathā uddhaṭaatthānameva suttānulomattā, tenāha ‘‘suttānulomato hi suttameva balavatara’’nti. Appaṭivattiyanti appaṭibāhiyaṁ. Kārakasaṅghasadisanti pamāṇattā saṅgītikārakasaṅghasadisaṁ. Buddhānaṁ ṭhitakālasadisanti dharamānakabuddhasadisanti attho. Sakavādī suttaṁ gahetvā kathetītiādīsu yo yathābhūtamatthaṁ gahetvā kathanasīlo, so sakavādī. Suttanti saṅgītittayāruḷhaṁ pāḷivacanaṁ. Paravādīti mahāvihāravāsī vā hotu aññanikāyavāsī vā, yo viparītato atthaṁ gahetvā kathanasīlo, sova idha ‘‘paravādī’’ti vutto. Suttānulomanti saṅgītittayāruḷhaṁ vā anāruḷhaṁ vā yaṁkiñci vipallāsato vā vañcanāya vā ‘‘saṅgītittayāgatamida’’nti dassiyamānaṁ suttānulomaṁ. Keci ‘‘aññanikāye suttānuloma’’nti vadanti, taṁ na yuttaṁ sakavādīparavādīnaṁ ubhinnampi saṅgītittayāruḷhasuttādīnaṁ eva gahetabbato. Tathā hi vakkhati ‘‘tisso saṅgītiyo āruḷhaṁ pāḷiāgataṁ paññāyati, gahetabba’’ntiādi. Na hi sakavādī aññanikāyasuttādiṁ pamāṇato gaṇhāti, yena tesu suttādīsu dassitesu tattha ṭhātabbaṁ bhaveyya, vakkhati ca ‘‘paro tassa akappiyabhāvasādhakaṁ suttato bahuṁ kāraṇañca vinicchayañca dasseti…pe… ‘sādhū’ti sampaṭicchitvā akappiyeyeva ṭhātabba’’nti (pārā. aṭṭha. 1.45). Tasmā paravādināpi saṅgītittaye anāruḷhampi anāruḷhamicceva dassīyati, kevalaṁ tassa tassa suttādino saṅgītittaye anāgatassa kūṭatā, āgatassa ca byañjanacchāyāya aññathā adhippāyayojanā ca viseso. Tattha ca yaṁ kūṭaṁ, taṁ apanīyati. Yaṁ aññathā yojitaṁ, tassa viparītatāsandassanatthaṁ tadaññena suttādinā saṁsandanā karīyati. Yo pana paravādinā gahito adhippāyo suttantādinā saṁsandati, so sakavādināpi attano gāhaṁ vissajjetvā gahetabboti ubhinnampi saṅgītittayāgatameva suttādipamāṇanti veditabbaṁ. Teneva kathāvatthuppakaraṇe sakavāde pañca suttasatāni paravāde pañcāti (dha. sa. aṭṭha. nidānakathā; kathā. aṭṭha. nidānakathā) suttasahassampi adhippāyaggahaṇanānattena saṅgītittayāgatameva gahitaṁ, na nikāyantare kiñcīti.",
  "tika-vin07t2:56": "Khepanti ‘‘kiṁ iminā’’ti paṭikkhepaṁ chaḍḍanaṁ. Garahanti ‘‘kimesa bālo jānātī’’ti nindanaṁ. Sutte otāretabbanti yassa suttassa anulomanato idaṁ suttānulomaṁ akāsi, tasmiṁ, tadanurūpe vā aññatarasmiṁ sutte attanā gahitaṁ suttānulomaṁ atthato saṁsandanavasena otāretabbaṁ, ‘‘iminā ca iminā ca kāraṇena imasmiṁ sutte saṁsandatī’’ti saṁsanditvā dassetabbanti attho. Ayanti sakavādī. Paroti paravādī. Ācariyavādo sutte otāretabboti yassa suttassa vaṇṇanāvasena ayaṁ ācariyavādo pavatto, tasmiṁ, tādise ca aññatarasmiṁ sutte pubbāparaatthasaṁsandanavasena otāretabbaṁ. Gārayhācariyavādoti pamādalikhito, bhinnaladdhikehi vā ṭhapito, esa nayo sabbattha.",
  "tika-vin07t2:57": "Yaṁ kiñci kūṭasuttaṁ bāhirakasuttādivacanaṁ na gahetabbanti dassetuṁ suttaṁ suttānulome otāretabbantiādi vuttaṁ. Guḷhavessantarādīni mahāsaṅghikādibhinnaladdhikānaṁ pakaraṇāni. Ādi-saddena guḷhaummaggādīnaṁ gahaṇaṁ . Sakavādī suttaṁ gahetvā katheti, paravādīpi suttantiādinā aññepi vādālambanā vuttanayena sakkā ñātunti idha na vuttā.",
  "tika-vin07t2:58": "Evaṁ suttasuttānulomādimukhena sāmaññato vivādaṁ dassetvā idāni visesato vivādavatthuṁ tabbinicchayamukhena suttādīnañca dassetuṁ atha panāyaṁ kappiyantiādi vuttaṁ. Sutte ca suttānulome cāti ettha ca-kāro vikappattho, tena ācariyavādādīnampi saṅgaho, tenāha ‘‘kāraṇañca vinicchayañca dassetī’’ti. Tattha kāraṇanti suttādinayaṁ nissāya attanomatiyā uddhaṭaṁ hetuṁ. Vinicchayanti aṭṭhakathāvinicchayaṁ. Kāraṇacchāyāti suttādīsu ‘‘kappiya’’nti gāhassa, ‘‘akappiya’’nti gāhassa ca nimittabhūtaṁ kicchena paṭipādanīyaṁ avibhūtakāraṇaṁ kāraṇacchāyā, kāraṇapatirūpakanti attho. Vinayañhi patvāti imassa vivaraṇaṁ kappiyākappiyavicāraṇamāgammāti. Rundhitabbanti kappiyasaññāya vītikkamakaraṇaṁ rundhitabbaṁ, taṁnivāraṇacittaṁ daḷhataraṁ kātabbaṁ. Sotaṁ pacchinditabbanti tattha vītikkamappavatti pacchinditabbā. Garukabhāveti akappiyabhāve. Suttavinicchayakāraṇehīti suttena aṭṭhakathāvinicchayena ca laddhakāraṇehi. Evantiādi yathāvuttassa atthassa nigamanavacanaṁ. Atirekakāraṇanti suttādīsu purimaṁ purimaṁ atirekakāraṇaṁ nāma, bahukāraṇaṁ vā.",
  "tika-vin07t2:59": "Vācuggatanti vācāya uggataṁ, tattha nirantaraṁ ṭhitanti attho. ‘‘Suttaṁ nāma sakalaṁ vinayapiṭaka’’nti vuttattā puna suttatoti tadatthapaṭipādakaṁ suttābhidhammapāḷivacanaṁ adhippetaṁ. Anubyañjanatoti imassa vivaraṇaṁ paripucchato ca aṭṭhakathāto cāti. Tattha paripucchāti ācariyassa santikā pāḷiyā atthasavanaṁ. Aṭṭhakathāti pāḷimuttakavinicchayo. Tadubhayampi hi pāḷiṁ anugantvā atthassa byañjanato ‘‘anubyañjana’’nti vuttaṁ. Vinayeti vinayācāre, teneva vakkhati vinayaṁ avijahanto avokkamantotiādi. Tattha patiṭṭhānaṁ nāma sañcicca āpattiyā anāpajjanādi hotīti āha ‘‘lajjībhāvena patiṭṭhito’’ti, tena lajjī hotīti vuttaṁ hoti. Vinayadharassa lakkhaṇe vattabbe kiṁ iminā lajjībhāvenāti āha alajjī hītiādi. Tattha bahussutopīti iminā paṭhamalakkhaṇasamannāgamaṁ dasseti. Lābhagarutāyātiādinā vinaye ṭhitatāya abhāve paṭhamalakkhaṇayogo kiccakaro na hoti, atha kho akiccakaro anatthakaro evāti dasseti. Saṅghabhedassa pubbabhāgo kalaho saṅgharāji.",
  "tika-vin07t2:60": "Vitthunatīti vitthambhati, nitthunati vā santiṭṭhituṁ na sakkoti, tenāha yaṁ yantiādi. Ācariyaparamparāti ācariyānaṁ vinicchayaparamparā, teneva vakkhati ‘‘attano matiṁ pahāya…pe… yathā ācariyo ca ācariyācariyo ca pāḷiñca paripucchañca vadanti, tathā ñātuṁ vaṭṭatī’’ti. Na hi ācariyānaṁ nāmamattato paramparājānane payojanamatthi. Pubbāparānusandhitoti pubbavacanassa aparavacanena saha atthasambandhajānanato. Atthatoti padatthapiṇḍatthaadhippetatthādito. Kāraṇatoti tadatthupapattito. Theravādaṅganti theravādapaṭipāṭiṁ, tesaṁ vinicchayapaṭipāṭinti attho.",
  "tika-vin07t2:61": "Imehi ca pana tīhi lakkhaṇehīti ettha paṭhamena lakkhaṇena vinayassa suṭṭhu uggahitabhāvo vutto. Dutiyenassa lajjībhāvena ceva acalatāya ca patiṭṭhitatā. Tatiyena pāḷiaṭṭhakathāsu anurūpena anāgatampi tadanulomato ācariyehi dinnanayato vinicchinituṁ samatthatā. Otiṇṇe vatthusminti codanāvasena vītikkamavatthusmiṁ saṅghamajjhe otiṇṇe. Codakena cuditakena ca vutte vattabbeti evaṁ otiṇṇe vatthuṁ nissāya codakena ‘‘diṭṭhaṁ suta’’ntiādinā cuditakena ‘‘atthi natthī’’tiādinā ca yaṁ vattabbaṁ, tasmiṁ vattabbe vutteti attho. Thullaccayadubbhāsitānaṁ mātikāya anāgatattā ‘‘pañcannaṁ āpattīna’’nti vuttaṁ. Tikadukkaṭanti ‘‘anupasampanne upasampannasaññī ujjhāyati vā khīyati vā āpatti dukkaṭassā’’tiādinā (pāci. 106 thokaṁ visadisaṁ) āgataṁ tikadukkaṭaṁ. Aññataraṁ vā āpattinti ‘‘kāle vikālasaññī āpatti dukkaṭassa, kāle vematiko āpatti dukkaṭassā’’tiādikaṁ (pāci. 250) dukadukkaṭaṁ sandhāya vuttaṁ. Antarāpattinti tasmiṁ tasmiṁ sikkhāpade āgatavatthuvītikkamaṁ vinā aññasmiṁ vatthuvītikkame nidānato pabhuti vinītavatthupariyosānā antarantarā vuttaṁ āpattiṁ. Idha pana ‘‘vatthuṁ oloketī’’ti visuṁ gahitattā tadavasesā antarāpattīti gahitā. Paṭilātaṁ ukkhipatīti idaṁ visibbanasikkhāpade (pāci. 350-351) āgataṁ. Tattha ḍayhamānaṁ alātaṁ aggikapālādito bahi patitaṁ avijjhātameva paṭiukkhipati , puna yathāṭhāne ṭhapetīti attho. Vijjhātaṁ pana pakkhipantassa pācittiyameva. Anāpattinti ettha antarantarā vuttā anāpattipi atthi, ‘‘anāpatti, bhikkhave, iddhimassa iddhivisaye’’tiādi (pārā. 159) viya sāpi saṅgayhati.",
  "tika-vin07t2:62": "Pārājikāpattīti na tāva vattabbanti idaṁ āpannapuggalena lajjīdhamme ṭhatvā yathābhūtaṁ āvikaraṇepi dubbinicchayaṁ adinnādānādiṁ sandhāya vuttaṁ. Yaṁ pana methunādīsu vijānanaṁ, taṁ vattabbameva, tenāha methunadhammavītikkamo hītiādi. Yo pana alajjitāya paṭiññaṁ adatvā vikkhepaṁ karoti, tassa āpatti na sakkā oḷārikāpi vinicchinituṁ, yāva so yathābhūtaṁ nāvi karoti, saṅghassa ca āpattisandeho na vigacchati, tāva nāsitakova bhavissati. Sukhumāti cittaparivattiyā sukhumatāya sukhumā. Tenāha ‘‘cittalahukā’’ti, cittaṁ tassa lahukanti attho. Teti vītikkame. Taṁvatthukanti adinnādānādimūlakaṁ. Yaṁ ācariyo bhaṇati, taṁ karohītiādi sabbaṁ lajjīpesalaṁ kukkuccakameva sandhāya vuttaṁ. Yo yāthāvato pakāsetvā suddhimeva gavesati, tenāpi, pārājikosīti na vattabboti anāpattikoṭiyāpi saṅkiyamānattā vuttaṁ, teneva ‘‘pārājikacchāyā’’ti vuttaṁ. Sīlāni sodhetvāti yasmiṁ vītikkame pārājikāsaṅkā vattati, tattha pārājikābhāvapakkhaṁ gahetvā desanāvuṭṭhānagāminīnaṁ āpattīnaṁ sodhanavasena sīlāni sodhetvā. Dvattiṁsākāranti pākaṭabhāvato upalakkhaṇavasena vuttaṁ, yaṁ kiñci abhirucitaṁ manasikātuṁ vaṭṭateva. Kammaṭṭhānaṁ ghaṭiyatīti vippaṭisāramūlakena vikkhepena antarantarā khaṇḍaṁ adassetvā pabandhavasena cittena saṅghaṭiyati. Saṅkhārāti vipassanākammaṭṭhānavasena vuttaṁ. Sāpattikassa hi paguṇampi kammaṭṭhānaṁ na suṭṭhu upaṭṭhāti, pageva pārājikassa. Tassa hi vippaṭisāraninnatāya cittaṁ ekaggaṁ na hoti. Ekassa pana vitakkavikkhepādibahulassa suddhasīlassapi cittaṁ na samādhiyati, taṁ idha pārājikamūlakanti na gahetabbaṁ. Katapāpamūlakena vippaṭisārenevettha cittassa asamādhiyanaṁ sandhāya ‘‘kammaṭṭhānaṁ na ghaṭiyatī’’ti vuttaṁ, tenāha vippaṭisāragginātiādi. Attanāti cittena karaṇabhūtena puggalo kattā jānāti, paccatte vā karaṇavacanaṁ, attā sayaṁ pajānātīti attho.",
  "tika-vin07t2:63": "Catubbidhavinayādikathāvaṇṇanānayo niṭṭhito.",
  "tika-vin07t2:64": "Padabhājanīyavaṇṇanā",
  "tika-vin07t2:65": "Yo viya dissatīti yādiso, yaṁ-saddatthe yathā-saddo vattatīti āha ‘‘yena vā tena vā yutto’’ti. Yena tenāti hi padadvayena aniyamato yaṁ-saddatthova dassito. Vāsadhurayuttoti vipassanādhurayutto. Yā jāti assāti yaṁjāti, puggalo, sova yaṁjacco sakatthe yapaccayaṁ katvā. Gottavasena yena vā tena vā gottena yathāgotto vā tathāgotto vā hotūti sambandho. Sīlesūti pakatīsu. Atha khoti idaṁ kintūti imasmiṁ atthe. Kiṁ vuttaṁ hotīti attho. Imasmiṁ attheti imasmiṁ pārājikavisaye. Esoti yathāvuttehi pakārehi yutto. Ariyāyāti ‘‘uddissa ariyā tiṭṭhanti, esā ariyānaṁ yācanā’’ti evaṁ vuttāya, na, ‘‘dehi me’’ti kapaṇāya. Liṅgasampaṭicchanenāti ‘‘bhikkhaṁ carissāmī’’ti cittābhāvepi bhikkhāhāranissitapabbajjāliṅgassa sampaṭicchanena. Kājabhattanti kājehi ānītabhattaṁ. Adhammikāyāti adhisīlasikkhādibhikkhuguṇābhāvato vuttaṁ, tenāha ‘‘abhūtāyā’’ti. ‘‘Mayaṁ bhikkhū’’ti vadantā paṭiññāmatteneva bhikkhū, na atthatoti attho. Idañca ‘‘mayaṁ bhikkhū’’ti paṭijānanassāpi sambhavato vuttaṁ. ‘‘Mayaṁ bhikkhū’’ti appaṭijānantāpi hi bhikkhuvohāranimittassa liṅgassa gahaṇena ceva bhikkhūnaṁ dinnapaccayabhāgaggahaṇādinā ca bhikkhupaṭiññā eva nāma honti. Tathā hi vuttaṁ puggalapaññattiaṭṭhakathāyaṁ –",
  "tika-vin07t2:66": "‘‘‘Abrahmacārī brahmacāripaṭiñño’ti aññe brahmacārino sunivatthe supārute sumbhakapattadhare gāmanigamajanapadarājadhānīsu piṇḍāya caritvā jīvikaṁ kappente disvā sayampi tādisena ākārena tathā paṭipajjanato ‘ahaṁ brahmacārī’ti paṭiññaṁ dento viya hoti. ‘Ahaṁ bhikkhū’ti vatvā uposathaggādīni pavisanto pana brahmacāripaṭiñño hotiyeva, tathā saṅghikaṁ lābhaṁ gaṇhanto’’ti (pu. pa. aṭṭha. 91).",
  "tika-vin07t2:67": "Tasmā evarūpehi paṭiññāya bhikkhūhi gotrabhupariyosānehi saddhiṁ sambhogaparibhogo na vaṭṭati, alajjīparibhogova hoti. Sañcicca āpattiāpajjanādialajjīlakkhaṇaṁ pana ukkaṭṭhānaṁ bhikkhūnaṁ vasena vuttaṁ sāmaṇerādīnampi alajjīvohāradassanato. ‘‘Alajjīsāmaṇerehi hatthakammampi na kāretabba’’nti hi vuttaṁ. Yathāvihitapaṭipattiyaṁ atiṭṭhanañhi sabbasādhāraṇaṁ alajjīlakkhaṇaṁ. Dussīlā liṅgaggahaṇato paṭṭhāya yathāvihitapaṭipattiyā abhāvato ekantā lajjinova mahāsaṅghikādinikāyantarikā viya, liṅgatthenakādayo viya, ca. Yāva 11 ca tesaṁ bhikkhupaṭiññā anuvattati, tāva bhikkhu eva, tehi ca paribhogo alajjipaabhogova, tesañca bhikkhusaṅghasaññāya dinnaṁ saṅghe dinnaṁ nāma hoti. Vuttañhi bhagavatā –",
  "tika-vin07t2:68": "‘‘Bhavissanti kho panānanda, anāgatamaddhānaṁ gotrabhuno kāsāvakaṇṭhā dussīlā pāpadhammā, tesu dussīlesu saṅghaṁ uddissa dānaṁ dassanti, tadāpāhaṁ, ānanda, saṅghagataṁ dakkhiṇaṁ asaṅkhyeyyaṁ appameyyaṁ vadāmī’’ti (ma. ni. 3.380).",
  "tika-vin07t2:69": "Bhagavato saṅghaṁ uddissa dinnattā dakkhiṇā asaṅkhyeyyā appameyyā jātā. Dussīlānaṁ dinnattā nāti ce? Na, tesu saṅghaṁ uddissāti gotrabhūnaṁ paṭiggāhakattena parāmaṭṭhattā, itarathā ‘‘yesu kesuci gahaṭṭhesu vā pabbajitesu vā saṅghaṁ uddissā’’ti vattabbatāpasaṅgato, tathā ca ‘‘tadāpāhaṁ, ānandā’’ti heṭṭhimakoṭidassanassa payojanaṁ na siyā. Tasmā gotrabhūnampi abhāve saṅghaṁ uddissa dānaṁ natthi, heṭṭhimakoṭiyā tesupi dinnā saṅghagatā dakkhiṇā asaṅkhyeyyā, na tato paraṁ sijjhatīti tepi paṭiññāya bhikkhu evāti gahetabbaṁ.",
  "tika-vin07t2:70": "Brahmaghosanti uttamaghosaṁ, brahmuno ghosasadisaṁ vā ghosaṁ. Ehi bhikkhūti ‘‘bhikkhū’’tisambodhanaṁ. Saṁsāre bhayaikkhaka tassa bhayassa sabbaso vināsanatthaṁ tisaraṇaṁ, sāsanaṁ vā ehi manasā ‘‘tāṇaṁ leṇa’’nti pavisa upagaccha. Upagantvāpi cara brahmacariyanti sāsanabrahmacariyaṁ maggabrahmacariyañca carassu. Bhaṇḍūti muṇḍitakeso. Vāsīti dantakaṭṭhādicchedanavāsi. Bandhananti kāyabandhanaṁ. Yutto yogo samādhipaññāvasena so yuttayogo, tassa aṭṭhete parikkhārāti seso. Sarīre paṭimukkehiyeva upalakkhitoti seso. ‘‘Tīṇi satānī’’ti vattabbe gāthābandhasukhatthaṁ ‘‘tīṇi sata’’nti vuttaṁ.",
  "tika-vin07t2:71": "Tasmāti bhagavā heṭṭhā vuttaṁ parāmasati. Heṭṭhā hi ‘‘ahaṁ kho pana, kassapa, jānaññeva vadāmi ‘jānāmī’ti, passaññeva vadāmi ‘passāmī’’’ti (saṁ. ni. 2.154) vuttaṁ, taṁ parāmasati, yasmā ahaṁ jānaṁ vadāmi, tasmāti attho. Ihāti imasmiṁ sāsane. Tibbanti mahantaṁ. Paccupaṭṭhitaṁ bhavissatīti therādiupasaṅkamanato puretarameva tesu yaṁnūna me hirottappaṁ upaṭṭhitaṁ bhavissatīti attho. Kusalūpasaṁhitanti anavajjadhammanissitaṁ. Aṭṭhiṁ katvāti attānaṁ tena dhammena aṭṭhikaṁ katvā, taṁ vā dhammaṁ ‘‘esa me attho’’ti atthaṁ katvā. Ohitasototi dhamme nihitasoto. Evañhi te, kassapa, sikkhitabbanti ñāṇasotañca pasādasotañca odahitvā ‘‘dhammaṁ sakkaccameva suṇissāmī’’ti evameva tayā sikkhitabbaṁ. Sātasahagatā ca me kāyagatāsatīti asubhesu ceva ānāpāne ca paṭhamajjhānavasena sukhasampayuttakāyagatāsati. Yaṁ panetassa ovādassa sakkaccapaṭiggahaṇaṁ, ayameva therassa pabbajjā ca upasampadā ca ahosi (saṁ. ni. aṭṭha. 2.2.154).",
  "tika-vin07t2:72": "Uddhumātakapaṭibhāgārammaṇaṁ jhānaṁ uddhumātakasaññā. Kasiṇārammaṇaṁ rūpāvacarajjhānaṁ rūpasaññā. Imeti saññāsīsena niddiṭṭhā ime dve jhānadhammā. Sopāko ca bhagavatā puṭṭho ‘‘rūpāvacarabhāvena ekatthā, byañjanameva nāna’’nti āha. Āraddhacittoti ārādhitacitto. Garudhammapaṭiggahaṇādiupasampadā upari sayameva āvi bhavissati.",
  "tika-vin07t2:73": "Sabbantimena pariyāyenāti sabbantimena paricchedena. Ñatticatutthā kammavācā upasampadākammassa kāraṇattā ṭhānaṁ, tassa ṭhānassa arahaṁ anucchavikanti vatthudosādivinimuttakammaṁ ‘‘ṭhānāraha’’nti vuttaṁ vatthādidosayuttassa kammassa sabhāvato kammavācārahattābhāvā. Atha vā ṭhānanti nibbānappattihetuto sikkhattayasaṅgahaṁ sāsanaṁ vuccati, tassa anucchavikaṁ kammaṁ ṭhānārahaṁ. Yathāvihitalakkhaṇena hi kammena upasampannova sakalaṁ sāsanaṁ samādāya paripūretumarahati. Tasmā parisuddhakammavācāpariyosānaṁ sabbaṁ saṅghakiccaṁ ṭhānārahaṁ nāma, tenāha ‘‘satthusāsanārahenā’’ti, sīlādisakalasāsanaparipuṇṇassa anucchavikenāti attho. Ayaṁ imasmiṁ attheti ñatticatutthakammena upasampannasseva sabbasikkhāpadesu vuttattā kiñcāpi ehibhikkhūpasampadādīhi upasampannānaṁ suddhasattānaṁ paṇṇattivajjasikkhāpadavītikkamepi abhabbatā vā dosābhāvo vā saddato paññāyati, tathāpi atthato tesampi paṇṇattivajjesu, lokavajjesupi vā surāpānādilahukesu magguppattito pubbe asañciccādinā āpattiāpajjanaṁ sijjhatiyeva. Tathā hi ‘‘dve puggalā abhabbā āpattiṁ āpajjituṁ buddhā ca paccekabuddhā ca. Dve puggalā bhabbā āpattiṁ āpajjituṁ bhikkhū ca bhikkhuniyo cā’’ti (pari. 322) vuttaṁ. Ñatticatutthena kammena upasampannoti idaṁ pana sabbasikkhāpadavītikkamārahe sabbakālike ca bhikkhū gahetvā yebhuyyavasena vuttaṁ. Niruttivasenāti nibbacanavasena. Abhilāpavasenāti vohāravasena. Guṇavasenāti bhikkhuvohāranimittānaṁ guṇānaṁ vasena.",
  "tika-vin07t2:74": "Sājīvapadabhājanīyavaṇṇanā",
  "tika-vin07t2:75": "Vivaṭṭūpanissayā sīlādayo lokiyehi abhivisiṭṭhattā adhisīlādivohārena vuttāti dassetuṁ katamaṁ panātiādi āraddhaṁ. Tattha pañcaṅgadasaṅgasīlanti abuddhuppādakāle sīlaṁ sandhāya vuttaṁ tassa vivaṭṭūpanissayattābhāvā. Yaṁ pana buddhuppāde ratanattayaguṇaṁ tathato ñatvā sāsane suniviṭṭhasaddhāhi upāsakopāsikāhi ceva sāmaṇerasikkhamānāhi ca rakkhiyamānaṁ pañcaṅgaaṭṭhaṅgadasaṅgasīlaṁ, tampi adhisīlameva magguppattihetuto. Vipassanāmagguppattinimittatāya hi pātimokkhasaṁvarasīlaṁ lokiyānaṁ sīlehi adhisīlaṁ jātaṁ adhicittaṁ viya. Na hi vipassanāmagganimittataṁ muñcitvā lokiyacittato adhicittassa añño koci viseso upalabbhati, tadubhayañca anādimato saṁsāravaṭṭassa attādisāravirahitatāya tilakkhaṇabbhāhatattaṁ, ‘‘ahaṁ mamā’’ti ākārena pavattaavijjātaṇhādidosamūlakattañca, taṁdosamūlaviddhaṁsanasamatthāya sīlacittabalopatthaddhāya vipassanāya ukkaṁseneva tassa saṁsāravaṭṭassa vigamañca, tadupadesakassa sammāsambuddhassa sabbaññutādiaparimitaguṇagaṇayogena aviparītasaddhammadesakattañca yāthāvato ñatvā paṭipannena samādāya sikkhitabbatāya vivaṭṭūpanissayaṁ jātaṁ, na aññena kāraṇena, tañca vivaṭṭūpanissayattaṁ yadi sāsane pañcasīlādissāpi samānaṁ, kimidaṁ adhisīlaṁ na siyā. Pañcasīlādimatte ṭhitānañhi anāthapiṇḍikādīnaṁ gahaṭṭhānampi maggo uppajjati. Na hi adhisīlādhicittaṁ vinā magguppatti hoti, tañca kiñcāpi kesañci anupanissayatāya tasmiṁ attabhāve magguppattiyā hetu na hoti, tathāpi bhavantare avassaṁ hotevāti adhisīlameva kālaṁ karontānaṁ kalyāṇaputhujjanānaṁ pātimokkhasaṁvarasīlaṁ viya, tenāha buddhuppādeyeva ca pavattatītiādi. Vivaṭṭaṁ patthetvā rakkhiyamānampi pañcasīlādi buddhuppādeyeva pavattati. Na hi taṁ paññattintiādi pana ukkaṭṭhavasena sabbaṁ pātimokkhaṁ sandhāya vuttaṁ. Tadekadesabhūtampi hi pāṇātipātādinnādānādigahaṭṭhasīlampi. Buddhāyeva vinaye pārājikasuttavibhaṅgādīsu āgatavasena sabbaso kāyavacīdvāresu magguppattiyā vibandhakaajjhācārasotaṁ vicchinditvā magguppattiyā padaṭṭhānabhāvena paññapetuṁ sakkonti, na aññe. Magguppattiṁ sandhāya hissa adhisīlatā vuttā. Tenāha ‘‘pātimokkhasaṁvaratopi ca maggaphalasampayuttameva sīlaṁ adhisīla’’nti. Tasseva hi adhisīlanti abyavadhānena maggādhiṭṭhānāti. Idha anadhippetanti imasmiṁ paṭhamapārājikavisaye ‘‘sikkhā’’ti anadhippetaṁ.",
  "tika-vin07t2:76": "Lokiyaaṭṭhasamāpatticittānīti sāsanasabhāvaṁ ajānantehi lokiyajanehi samāpajjitabbāni aṭṭha rūpārūpajjhānasampayuttacittāni sandhāya vuttaṁ. Na hi mahaggatesu lokiyalokuttarabhedo atthi, yena lokiyavisesanaṁ lokuttaranivattanaṁ siyā. Tasmā sāsanikehi samāpajjitabbamahaggatajjhānanivattanameva lokiyavisesanaṁ kataṁ. Yathā cettha, evaṁ kāmāvacarāni pana aṭṭha kusalacittānīti etthāpi lokiyavisesanaṁ kātabbameva. Ayameva hi adhicittato cittassa bhedo, yaṁ sāsanaṁ ajānantassa puggalassa samuppajjanaṁ. Evañca abuddhuppādepi sāsanasabhāvaṁ jānantānaṁ paccekabuddhādīnampi sīlacittānaṁ adhisīlādhicittatā samatthitā hoti. Na vinā buddhuppādāti idaṁ pana aññesaṁ abhisamayahetubhāvena paccekabuddhabodhisattādīnaṁ desanāsāmatthiyābhāvato vuttaṁ. Āyatiṁ vāsanāhetuṁ pana sīlacittaṁ tepi desentiyeva, tañca maggahetutāya adhisīlādhicittampi hontaṁ appakatāya vipphārikatābāhujaññattābhāvena abbohārikanti ‘‘buddhuppādeyevā’’ti avadhāraṇaṁ katanti veditabbaṁ. Na hi taṁsamāpannotiādiaṭṭhakathāvacanehi idha adhicittaniddese, upari adhipaññāniddese ca maggaphalasampayuttaadhicittaadhipaññānameva paṭikkhepato lokiyādhicittādhipaññānaṁ idha adhippetatā, taṁ dvayaṁ samāpannassāpi methunadhammasamāpajjanasabhāvo ca viññāyati, pāḷiyaṁ pana ‘‘yāyaṁ adhisīlasikkhā, ayaṁ imasmiṁ atthe adhippetā sikkhā’’ti vuttattā lokiyāpi adhicittādhipaññā anadhippetāti viññāyati. Tasmā pāḷiyaṁ aṭṭhakathāyañca evamadhippāyo veditabbo – ‘‘methunaṁ dhammaṁ paṭisevissāmī’’ti citte uppannamatte lokiyaṁ adhicittaṁ adhipaññā ca parihāyati, adhisīlaṁ pana cittuppādamattena na parihāyatīti pāḷiyaṁ adhisīlasikkhāva vuttā. Aṭṭhakathāyaṁ pana paṭiladdhalokuttaramaggassa bhikkhuno ‘‘methunaṁ paṭisevissāmī’’ti cittampi na uppajjati sabbaso akuppadhammattā, puthujjanānaṁ samāpattilābhīnampi kenaci kāraṇena uppajjati kuppadhammattāti imaṁ visesaṁ dassetuṁ ‘‘na hi taṁsamāpanno’’ti lokuttarāva paṭikkhittāti veditabbaṁ.",
  "tika-vin07t2:77": "Atthi dinnanti ettha dinnanti dānacetanā adhippetā, tassa dinnassa phalaṁ atthīti attho. Esa nayo atthi yiṭṭhanti etthāpi. Ādi-saddena hutādīnaṁ saṅgaho. Tattha yiṭṭhanti mahāyāgo sabbasādhāraṇaṁ mahādānameva. Hutanti pahonakasakkāro, attano vā hotu, paresaṁ vā dasa akusalakammapathā, sabbepi vā akusalā dhammā anatthuppādanato na sakaṁ kammaṁ nāma, tabbiparītā kusalā dhammā sakaṁ nāma, tadubhayampi vā kusalākusalaṁ kammassakomhītiādivacanato sati saṁsārappavattiyaṁ adhimuccanaṭṭhena sattānaṁ sakanti evaṁ kammassakatāya sakabhāve attano santakatāya uppajjanakañāṇaṁ kammassakataññāṇaṁ, upalakkhaṇamattañcetaṁ. Sāsananissitā pana sabbāpi vaṭṭagāminikusalapaññā kammassakataññāṇe paviṭṭhā. Sāsananissitā hi vivaṭṭagāminī sabbāpi paññā ‘‘saccānulomikañāṇa’’nti vuccati. Sā eva ca adhipaññā tadavasesaṁ sabbaṁ kammassakataññāṇanti veditabbaṁ, teneva bhagavā ‘‘kammassakataññāṇaṁ saccānulomikañāṇaṁ maggasamaṅgissa ñāṇaṁ phalasamaṅgissa ñāṇa’’nti sabbampi ñāṇacatukkeyeva saṅgahesi. Tilakkhaṇākāraparicchedakaṁ pana vipassanāñāṇanti idaṁ pana maggassa āsannapaccayatāya ukkaṭṭhavasena vuttaṁ. Taditarāsañhi ratanattayānussaraṇādipaññānampi maggahetutāya adhipaññatā samānāvāti gahetabbaṁ.",
  "tika-vin07t2:78": "Sājīvapadabhājanīyavaṇṇanānayo niṭṭhito.",
  "tika-vin07t2:79": "Paccakkhānavibhaṅgavaṇṇanā",
  "tika-vin07t2:80": "Dubbalyeāvikateti yaṁnūnāhaṁ buddhaṁ paccakkheyyantiādinā dubbalabhāve pakāsite. Mukhāruḷhatāti lokajanānaṁ sattaṭṭhātiādīsu mukhāruḷhañāyenāti adhippāyo. Dirattatirattanti (pāci. 52) ettha yathā antarantarā sahaseyyāvasena tirattaṁ aggahetvā nirantarameva tisso rattiyo anupasampannena saddhiṁ sahaseyyāya aruṇuṭṭhāpanavasena tirattaggahaṇatthaṁ ‘‘dirattatiratta’’nti abyavadhānena vuttanti dirattaggahaṇassa payojanampi sakkā gahetuṁ, evamidhāpi dubbalyaṁ anāvikatvāti imassāpi gahaṇassa payojanamatthevāti dassetuṁ yasmā vā sikkhāpaccakkhānassātiādi vuttaṁ.",
  "tika-vin07t2:81": "Idāni dubbalyaṁ anāvikatvāti imassa purimapadasseva vivaraṇabhāvaṁ vināpi visuṁ atthasabbhāvaṁ dassetuṁ apicātiādi vuttaṁ. Visesāvisesanti ettha yena vākyena dubbalyāvikammameva hoti, na sikkhāpaccakkhānaṁ, tattha sikkhāpaccakkhānadubbalyāvikammānaṁ aññamaññaṁ viseso hoti. Yena pana vacanena tadubhayampi hoti, tattha nevatthi viseso avisesopi, taṁ visesāvisesaṁ. ‘‘Kaṭha kicchajīvane’’ti dhātūsu paṭhitattā vuttaṁ ‘‘kicchajīvikappatto’’ti. Ukkaṇṭhanañhi ukkaṇṭhā, taṁ ito gatoti ukkaṇṭhito, kicchajīvikaṁ pattoti attho. Uddhaṁ gato kaṇṭho etissāti ukkaṇṭhā, anabhiratiyā vaje niruddhagogaṇo viya gamanamaggaṁ gavesanto puggalo ukkaṇṭho hoti, taṁ ukkaṇṭhaṁ. Anabhiratiṁ itotipi ukkaṇṭhitoti atthaṁ dassento āha – ‘‘uddhaṁ kaṇṭhaṁ katvā viharamāno’’ti. Sā ca ukkaṇṭhatā vikkhepenevāti vikkhittotiādi vuttaṁ.",
  "tika-vin07t2:82": "Samaṇabhāvatoti upasampadato. Bhāvavikappākārenāti bhikkhubhāvato cavitvā yaṁ yaṁ gihiādibhāvaṁ pattukāmo ‘‘ahaṁ assa’’nti attano bhavanaṁ vikappeti, tena tena gihiādiākārena, attano bhavanassa vikappanākārenāti adhippāyo.",
  "tika-vin07t2:83": "46.Pāḷiyaṁyadi panāhanti ahaṁ yadi buddhaṁ paccakkheyyaṁ, sādhu vatassāti attho. Apāhaṁ, handāhanti etthāpi vuttanayeneva attho gahetabbo. ‘‘Hoti me buddhaṁ paccakkheyya’’nti mama cittaṁ uppajjatīti vadati.",
  "tika-vin07t2:84": "50.Naramāmīti pabbajjāya dukkhabahulatāya sukhābhāvaṁ dasseti. Nābhiramāmīti pabbajjāya vijjamānepi anavajjasukhe attano abhiratiabhāvaṁ dasseti.",
  "tika-vin07t2:85": "51.Teneva vacībhedenāti vacībhedaṁ katvāpi aññena kāyappayogena viññāpanaṁ nivatteti. Ayaṁ sāsanaṁ jahitukāmotiādinā bhāsākosallābhāvena sabbaso padatthāvabodhābhāvepi ‘‘ayaṁ attano pabbajitabhāvaṁ jahitukāmo imaṁ vākyabhedaṁ karotī’’ti ettakaṁ adhippetatthamattaṁ cepi so tāva jānāti, paccakkhānameva hotīti dasseti. Tenāha ‘‘ettakamattampi jānātī’’ti. Padapacchābhaṭṭhanti padaparāvatti, māgadhabhāsato avasiṭṭhā sabbāpi bhāsā ‘‘milakkhabhāsā’’ti veditabbā. Khettameva otiṇṇanti sikkhāpaccakkhānassa ruhanaṭṭhānabhūtaṁ khettameva otiṇṇaṁ.",
  "tika-vin07t2:86": "Dūtanti mukhasāsanaṁ. Sāsananti paṇṇasāsanaṁ, bhittithambhādīsu akkharaṁ vā chinditvā dasseti. Paccakkhātukāmatācitte dharanteyeva vacībhedasamuppattiṁ sandhāya ‘‘cittasampayutta’’nti vuttaṁ, cittasamuṭṭhānanti attho. Niyamitāniyamitavasena vijānanabhedaṁ dassetumāha yadi ayameva jānātūtiādi. Ayañca vibhāgo vadati viññāpetīti ettha yassa vadati, tasseva vijānanaṁ adhippetanti iminā vuttanayena laddhoti daṭṭhabbaṁ, na hettha ekassa vadati aññassa viññāpetīti ayamattho sambhavati. ‘‘Tesu ekasmiṁ jānantepī’’ti vuttattā ‘‘dveyeva jānantu eko mā jānātū’’ti evaṁ dvinnampi janānaṁ niyametvā ārocitepi tesu ekasmimpi jānante paccakkhānaṁ hotiyevāti gahetabbaṁ. Parisaṅkamānoti ‘‘vāressantī’’ti āsaṅkamāno. Samayaññūti sāsanasaṅketaññū, idha pana adhippāyamattajānanenāpi samayaññū nāma hoti, tenāha ukkaṇṭhitotiādi. Tasmā buddhaṁ paccakkhāmītiādikhettapadānaṁ sabbaso atthaṁ ñatvāpi sace ‘‘bhikkhubhāvato cavitukāmatāya esa vadatī’’ti adhippāyaṁ na jānāti, appaccakkhātāva hoti sikkhā. Atthaṁ pana ajānitvāpi ‘‘ukkaṇṭhito vadatī’’ti taṁ jānāti, paccakkhātāva hoti sikkhā. Sotaviññāṇavīthiyā saddamattaggahaṇameva, atthaggahaṇaṁ pana manoviññāṇavīthiparamparāyāti āha taṅkhaṇaññevātiādi.",
  "tika-vin07t2:87": "53.Vaṇṇapaṭṭhānanti satthuguṇavaṇṇappakāsakaṁ pakaraṇaṁ. Upāligāthāsūti upālisutte upāligahapatinā dhīrassa vigatamohassātiādinā vuttagāthāsu. Yathārutanti pāḷiyaṁ vuttamevāti attho. Anantabuddhītiādīni vaṇṇapaṭṭhāne āgatanāmāni. Dhīrantiādīni (ma. ni. 2.76) pana upāligāthāsu. Tattha bodhi vuccati sabbaññutaññāṇaṁ, sā jānanahetuttā paññāṇaṁ etassāti bodhipaññāṇo. Svākkhātaṁ dhammantiādīsu dhamma-saddo svākkhātādipadānaṁ dhammavevacanabhāvaṁ dassetuṁ vutto. Tasmā svākkhātaṁ paccakkhāmītiādinā vutteyeva vevacanena paccakkhānaṁ nāma hoti. Dhamma-saddena saha yojetvā vutte pana yathārutavasena paccakkhānanti veditabbaṁ. Suppaṭipannaṁ saṅghantiādīsupi eseva nayo. Kusalaṁ dhammantiādīnipi kusalā dhammā akusalā dhammātiādidhammameva (dha. sa. tikamātikā 1) sandhāya vuttanāmāni, itarathā akusaladhammapaccakkhāne dosābhāvappasaṅgatoti, tenāha caturāsītidhammakkhandhasahassesūtiādi. Paṭhamapārājikantiādinā sikkhāpadānaṁyeva gahaṇaṁ veditabbaṁ, na āpattīnaṁ.",
  "tika-vin07t2:88": "Yassa mūlenāti yassa santike. Ācariyavevacanesu yo upajjhaṁ adatvā ācariyova hutvā pabbājesi, taṁ sandhāya ‘‘yo maṁ pabbājesī’’ti vuttaṁ. Tassa mūlenāti tassa santike. Okallakoti khuppipāsādidukkhāturānaṁ kisalūkhasarīravesānaṁ gahaṭṭhamanussānaṁ adhivacanaṁ. Moḷibaddhoti baddhakesakalāpo gahaṭṭho. Kumārakoti kumārāvattho ativiya daharo sāmaṇero. Cellakoti tato kiñci mahanto. Ceṭakoti majjhimo. Moḷigalloti mahāsāmaṇero. Samaṇuddesoti avisesato sāmaṇerādhivacanaṁ. Asucisaṅkassarasamācāroti asuci hutvā ‘‘mayā kataṁ pare jānanti nu kho, na nu kho’’ti attanā, ‘‘asukena nu kho idaṁ kata’’nti parehi ca saṅkāya saritabbena anussaritabbena samācārena yutto. Sañjātarāgādikacavarattā kasambujāto. Koṇṭhoti dussīlādhivacanametaṁ.",
  "tika-vin07t2:89": "54.Tihetukapaṭisandhikāti atikhippaṁ jānanasamatthe sandhāya vuttaṁ, na duhetukānaṁ tattha asambhavato. Sabhāgassāti purisassa. Visabhāgassāti mātugāmassa. Potthakarūpasadisassāti mattikādīhi katarūpasadisassa . Garumedhassāti ārammaṇesu lahuppavattiyā abhāvato dandhagatikatāya garupaññassa, mandapaññassāti vuttaṁ hoti.",
  "tika-vin07t2:90": "Idānettha sikkhāpaccakkhānavārassa pāḷiyaṁ aṭṭhakathāyañca vuttanayānaṁ sampiṇḍanatthavasena evaṁ vinicchayo veditabbo – tattha hi sāmaññā cavitukāmotiādīhi padehi cittaniyamaṁ dasseti. Buddhantiādīhi padehi khettaniyamaṁ, paccakkhāmi dhāretīti etena kālaniyamaṁ, vadatīti iminā payoganiyamaṁ, alaṁ me buddhena, kiṁ nu me, na mamattho, sumuttāhantiādīhi anāmaṭṭhakālavasenapi paccakkhānaṁ hotīti dasseti, viññāpetīti iminā vijānananiyamaṁ, ummattako sikkhaṁ paccakkhāti ummattakassa santiketiādīhi puggalaniyamaṁ, so ca nappaṭivijānātītiādīhi vijānananiyamābhāvena paccakkhānābhāvaṁ dasseti, davāyātiādīhi cittaniyamābhāvena, sāvetukāmo na sāvetīti iminā payoganiyamābhāvena, aviññussa sāveti viññussa na sāvetīti etehi yaṁ puggalaṁ uddissa sāveti, tasseva savane sīsaṁ eti, nāññassāti. Sabbaso vā pana na sāveti appaccakkhātā hoti sikkhāti idaṁ pana cittādiniyameneva sikkhāpaccakkhānaṁ hoti, na aññathāti dassanatthaṁ vuttaṁ. Tasmā cittakhettakālapayogapuggalavijānanavasena sikkhāya paccakkhānaṁ ñatvā tadabhāvena appaccakkhānaṁ veditabbaṁ.",
  "tika-vin07t2:91": "Kathaṁ? Upasampannabhāvato cavitukāmatācitteneva hi sikkhāpaccakkhānaṁ hoti, na davā vā ravā vā bhaṇantassa. Evaṁ cittavasena sikkhāpaccakkhānaṁ hoti, na tadabhāvena. Tathā buddhaṁ paccakkhāmītiādinā vuttānaṁ buddhādīnaṁ sabrahmacāripariyosānānaṁ catuddasannañceva gihīti maṁ dhārehītiādinā vuttānaṁ gihiādīnaṁ asakyaputtiyapariyosānānaṁ aṭṭhannañcāti imesaṁ dvāvīsatiyā khettapadānaṁ yassa kassaci savevacanassa vasena tesu yaṁ kiñci vattukāmassa yaṁ kiñci vadatopi sikkhāpaccakkhānaṁ hoti. Evaṁ khettavasena sikkhāpaccakkhānaṁ hoti, na tadabhāvena. Tattha yadetaṁ ‘‘paccakkhāmīti ca maṁ dhārehīti cā’’ti vuttaṁ vattamānakālavacanaṁ, yāni ca ‘‘alaṁ me buddhena, kiṁ nu me buddhena, na mamattho buddhena, sumuttāhaṁ buddhenā’’tiādinā nayena ākhyātavasena kālaṁ anāmasitvā purimehi cuddasahi padehi saddhiṁ yojetvā vuttāni alaṁ metiādīni cattāri padāni, tesaṁyeva ca savevacanānaṁ vasena paccakkhānaṁ hoti, na pana ‘‘paccakkhāsi’’nti vā, ‘‘paccakkhissa’’nti vā, ‘‘maṁ dhāresī’’ti vā, ‘‘maṁ dhāressasī’’ti vā, ‘‘yaṁnūna paccakkheyya’’nti vātiādīni atītānāgataparikappavacanāni bhaṇantassa. Evaṁ vattamānakālavasena ceva anāmaṭṭhakālavasena ca paccakkhānaṁ hoti, na tadabhāvena. Payogo pana duvidho kāyiko vācasiko, tattha buddhaṁ paccakkhāmītiādinā nayena yāya kāyaci bhāsāya vacībhedaṁ katvā vācasikapayogeneva paccakkhānaṁ hoti, na akkharalikhanaṁ vā hatthamuddādidassanaṁ vā kāyapayogaṁ karontassa. Evaṁ vācasikapayogeneva paccakkhānaṁ hoti, na tadabhāvena.",
  "tika-vin07t2:92": "Puggalo pana duvidho yo ca paccakkhāti, yassa ca paccakkhāti, tattha yo paccakkhāti, so sace ummattakakhittacittavedanaṭṭānaṁ aññataro na hoti, yassa pana paccakkhāti, so sace manussajātiko hoti, na ca ummattakādīnaṁ aññataro sammukhībhūto ca, sikkhāpaccakkhānaṁ hoti. Na hi asammukhībhūtassa dūtena vā paṇṇena vā ārocanaṁ ruhati. Evaṁ yathāvuttapuggalavasena paccakkhānaṁ hoti, na tadabhāvena. Vijānanampi niyamitāniyamitavasena duvidhaṁ. Tattha yassa yesaṁ vā niyametvā imassa imesaṁ vā ārocemīti vadati, sace te yathā pakatiyā loke manussā vacanaṁ sutvā āvajjanasamaye jānanti, evaṁ tassa vacanānantarameva ‘‘ayaṁ ukkaṇṭhito’’ti vā, ‘‘gihibhāvaṁ patthayatī’’ti vā yena kenaci ākārena manussajātiko vacanatthaṁ jānāti, paccakkhātāva hoti sikkhā. Atha aparabhāge ‘‘kiṁ iminā vutta’’nti cintetvā jānanti, aññe vā jānanti, appaccakkhātāva hoti. Aniyametvā ārocentassa pana sace vuttanayena yo koci manussajātiko vacanatthaṁ jānāti, paccakkhātā hoti sikkhā, evaṁ jānanavasena paccakkhānaṁ hoti, na tadabhāvena. Iti imesaṁ vuttappakārānaṁ cittādīnaṁ vaseneva sikkhāpaccakkhānaṁ hoti, na aññathāti daṭṭhabbaṁ.",
  "tika-vin07t2:93": "Sikkhāpaccakkhānavaṇṇanānayo niṭṭhito.",
  "tika-vin07t2:94": "Mūlapaññattivaṇṇanā",
  "tika-vin07t2:95": "55.Itopaṭṭhāyāti duṭṭhullapadato paṭṭhāya. Methunadhammo yathā sarūpeneva duṭṭhullaṁ, evaṁ dassanādiduṭṭhulladhammaparivārattāpi duṭṭhullanti dassetuṁ yasmātiādi vuttaṁ. Avassutānanti methunarāgena tintānaṁ. Pariyuṭṭhitānanti methunarāgena abhibhūtacittānaṁ. Methuna-saddassa sadisasaddapaayāyattā vuttaṁ ‘‘sadisāna’’nti, rattatādīhi sadisānanti attho. Idañca yebhuyyato vuttaṁ ubhosu aññatarassa rāgābhāvepi itarassa methunasevanasaṁsiddhito. Methuna-saddo vā ubhayasaddapaayāyo, methunaṁ yugaḷaṁ yamakaṁ ubhayanti hi atthato ekaṁ, tenāha ‘‘ubhinnaṁ rattāna’’nti. ‘‘Dvayaṁdvayasamāpattī’’ti hi pāḷiyampi vuttaṁ. Nimittenāti bhummatthe karaṇavacanaṁ, itthinimitte attano nimittaṁ pavesetīti attho. Nimittaṁ aṅgajātanti atthato ekaṁ. Tilaphalanti sāsapamattaṁ tilabījaṁ adhippetaṁ, na kosasahitaṁ phalanti āha ‘‘tilabījamattampī’’ti. Allokāseti sabhāvena pihitassa nimittassa pakativātena asamphuṭṭhe tintappadese. Tādiso padeso sacepi kenaci vātādivikārena sukkhati, tathāpi anallokāsoti upakkamato pārājikameva.",
  "tika-vin07t2:96": "Vemajjhanti yathā cattāri passāni aphusanto paveseti, evaṁ katavivarassa itthinimittassa abbhantaratalaṁ vuccati. Purisanimitte pana majjhanti aggakoṭiṁ sandhāya vadati. Uparīti majjhimapabbena samiñjitvā pavesiyamānassa aṅgajātassa samiñjitaṅguliyā majjhimapabbapiṭṭhisadisaaggakoṭiyeva. Heṭṭhā pavesentoti itthinimittassa heṭṭhābhāgena chupiyamānaṁ pavesento, yathā itthinimittassa allokāsaṁ heṭṭhimatalaṁ tilabījamattampi attano nimittena chupati, evaṁ pavesentoti attho. Chupanameva hettha pavesanaṁ, evaṁ sesesupi. Majjhena pavesentoti abbhantaratalena chupiyamānaṁ pavesento, yathā abbhantaratalaṁ chupati, evaṁ pavesentoti attho. Katthaci acchupantaṁ pavesetvā ākāsagatameva nīharantassa natthi pārājikaṁ, dukkaṭaṁ pana hoti chinnasīsavatthusmiṁ (pārā. 73) viya. Majjheneva chupantaṁ pavesentoti aggakoṭiyā chupantaṁ pavesento. Majjhimapabbapiṭṭhiyā saṅkocetvāti nimittaṁ attano majjhimapabbapiṭṭhiyā samiñjitvā uparibhāgena chupantaṁ pavesentopi. Kiṁ viya? Samiñjitaṅguli viyāti yojanā. Atha vā majjhimapabbapiṭṭhiyā samiñjitaṅguli viyāti sambandho, samiñjitaṅguliṁ vā majjhimapabbapiṭṭhiyā pavesento viyātipi yojetabbaṁ. Uparibhāgenāti saṅkocitassa nimittassa uparikoṭiyā.",
  "tika-vin07t2:97": "Idāni purisanimittassa heṭṭhā vuttesu chasu ‘‘uparī’’ti vuttassa chaṭṭhassa ṭhānassa vasena visuṁ cattāri passāni gahetvā purisanimitte dasaṭṭhānabhedaṁ dassento tatthātiādimāha. Heṭṭhā pana agahitaggahaṇavasena cha ṭhānāni vuttāni. Tulādaṇḍasadisaṁ pavesentassāpīti asamiñjitvā ujukaṁ pavesentassa. Cammakhīlanti eḷakādīnaṁ gīvāya viya nimitte jātaṁ cammaṅkuraṁ, ‘‘uṇṇigaṇḍo’’tipi vadanti. ‘‘Upahatakāyappasāda’’nti avatvā naṭṭhakāyappasādanti vacanena upādinnabhāve sati kenaci paccayena upahatepi kāyappasāde upahatindriyavatthusmiṁ (pārā. 73) viya pārājikamevāti dasseti. Itthinimittassa pana naṭṭhepi upādinnabhāve sati matasarīre viya pārājikakkhettatā na vijahatīti veditabbā. Methunassādenāti idaṁ kāyasaṁsaggarāge sati saṅghādiseso hotīti vuttaṁ. Bījānīti aṇḍāni.",
  "tika-vin07t2:98": "Mukhaṁ apidhāyāti pamādena samuppannampi hāsaṁ bījaniyā paṭicchādanampi akatvā nisīdanaṁ agāravanti vuttaṁ. Atha vā apidhāyāti pidahitvā, bījaniyā mukhaṁ paṭicchādetvā hasamānena na nisīditabbanti attho. Dantavidaṁsakanti dante dassetvā. Gabbhitenāti ‘‘ayuttakathā’’ti saṅkocaṁ anāpajjantena, niravasesādhippāyakathane sañjātussāhenāti attho.",
  "tika-vin07t2:99": "Anupaññattivaṇṇanā",
  "tika-vin07t2:100": "Pārājikavatthubhūtāti yesaṁ tīsu maggesu tilabījamattampi nimittassa pavesokāso hoti, te itthipurisādibhedā sabbe saṅgayhanti, na itare. Idha pana tiracchānagatāyāti-pāḷipadānurūpato na sabbātiādinā itthiliṅgavasena vuttaṁ. Gonasāti sappavisesā, yesaṁ piṭṭhīsu mahantamahantāni maṇḍalāni honti. Kacchapamaṇḍūkānaṁ catuppadattepi odakatāsāmaññena apadehi saha gahaṇaṁ. Mukhasaṇṭhānanti oṭṭhacammasaṇṭhānaṁ. Vaṇasaṅkhepanti vaṇasaṅgahaṁ. Vaṇe thullaccayañca ‘‘amaggena amaggaṁ paveseti, āpatti thullaccayassā’’ti (pārā. 66) imassa suttassa vasena veditabbaṁ. Maṅgusāti nakulā. Etameva hi atthanti yo naṁ ajjhāpajjati, taṁ parājetīti imamatthaṁ vuttānaṁyeva pārājikādisaddānaṁ nibbacanappasaṅge imissā parivāragāthāya pavattattā. Bhaṭṭhoti sāsanato parihīno. Niraṅkatoti nirākato. Etanti āpattirūpaṁ pārājikaṁ. Chinnoti antarākhaṇḍito.",
  "tika-vin07t2:101": "Pakatattehi bhikkhūhīti ettha pakatattā nāma pārājikaṁ anāpannā anukkhittā ca. Keci pana ‘‘pakatattehi bhikkhūhi ekato kattabbattāti aṭṭhakathāyaṁ vuttattā pakatattabhūtehi alajjīhipi saddhiṁ uposathādisaṅghakammakaraṇe doso natthī’’ti vadanti, taṁ na yuttaṁ, iminā vacanena tassa atthassa asijjhanato. Yadi hi saṅghakammaṁ karīyati, pakatatteheva karīyati, na apakatattehīti evaṁ apakatattehi sahasaṁvāsapaṭikkhepaparaṁ idaṁ vacanaṁ, na pana pakatattehi sabbehi alajjīādīhi ekato saṅghakammaṁ kattabbamevāti. Evaṁ saṁvāsavidhānaparaṁ pakatattesupi sabhāgāpattiṁ āpannehi aññamaññañca alajjīhi ca saddhiṁ ekato kammakaraṇassa paṭikkhittattā. Vuttañhi ‘‘sace sabbo saṅgho sabhāgāpattiyā sati vuttavidhiṁ akatvā uposathaṁ karoti, vuttanayeneva sabbo saṅgho āpattiṁ āpajjatī’’tiādi (kaṅkhā. aṭṭha. nidānavaṇṇanā). ‘‘Yattha āmisaparibhogo vaṭṭati, dhammaparibhogopi tattha vaṭṭatī’’ti alajjīhi saha paribhogo ca aṭṭhakathāyaṁ paṭikkhitto ekato kammakaraṇassāpi dhammaparibhogattā. Tasmā yathā hi pāḷiyaṁ pārājikāpattiāpajjanakapuggalaniyamatthaṁ yvāyaṁ ñatticatutthena kammena…pe… upasampanno, ayaṁ imasmiṁ atthe adhippeto bhikkhūti imasmiṁ vacane sabbepi ñatticatutthakammena upasampannā pārājikāpajjanakapuggalāyevāti niyamo na sijjhati pārājikānāpajjanakānampi sekkhādīnaṁ sambhavā, atha kho ñatticatutthakammena upasampannesuyeva pārājikāpattiāpajjanakā alajjī bālaputhujjanā labbhanti, na pana ehibhikkhuādīsūti evaṁ niyamo sijjhati, evamidhāpi pakatattesuyeva ekato kammakaraṇārahā anāpattikā lajjī kukkuccakā sikkhākāmā upalabbhanti , na apakatattesūti evameva niyamo sijjhati apakatattānaṁ gaṇapūraṇattābhāvena asaṁvāsikattaniyamato. Alajjino pana gaṇapūrakā hutvā kammassa sādhanato asaṁvāsikesu na gahitā kattabbavidhiṁ akatvā tehi saha madditvā kammaṁ karontānaṁ āpatti alajjitā ca na vigacchatīti veditabbaṁ. ‘‘Eko alajjī alajjīsatampi karotī’’ti (pārā. aṭṭha. 2.585) hi vuttaṁ, teneva vakkhati ‘‘sabbepi lajjino etesu kammādīsu saha vasantī’’tiādi. Ayañcattho upari vitthārato āvi bhavissati.",
  "tika-vin07t2:102": "Tathāti sīmāparicchinnehītiādiṁ parāmasati. Ekato vandanabhuñjanagāmappavesanavattāpaṭivattakaraṇauggahaparipucchāsajjhāyakaraṇādisāmaggikiriyāvasena bhagavatā paññattasikkhāpadasikkhanaṁ samasikkhatā nāma, tañca lajjīheva samaṁ sikkhitabbaṁ, na alajjīhīti dassetuṁ ‘‘paññattaṁ pana…pe… samasikkhatā nāmā’’ti vuttaṁ. Tattha anatikkamanavasena uggahaparipucchādivasena ca lajjīpuggalehi samaṁ ekato sikkhitabbā samasikkhāti sikkhāpadāni vuttāni, tāsaṁ samasikkhanaṁ yathāvuttanayena lajjīhi sikkhitabbabhāvo samasikkhatā nāmāti adhippāyo. Yathāvuttesu ekakammādīsu alajjīnaṁ lajjidhamme anokkante lajjīhi saha saṁvāso natthi, tato bahiyeva te sandissantīti āha sabbepi lajjinotiādi.",
  "tika-vin07t2:103": "56. Yaṁ taṁ vuttanti sambandho. Vatthumeva na hotīti suvaṇṇādīhi kataitthirūpānaṁ aṅgajātesupi nimittavohāradassanato tattha pārājikāsaṅkānivattanatthaṁ vuttaṁ. Teneva vinītavatthūsu lepacittādivatthūsu sañjātakukkuccassa pārājikena anāpatti vuttā.",
  "tika-vin07t2:104": "Paṭhamacatukkavaṇṇanā",
  "tika-vin07t2:105": "57.Assāti ākhyātapadanti tassa atthaṁ dassento ‘‘hotī’’ti āha, bhaveyyāti attho, hotīti vuttaṁ hoti. Dutiye atthavikappe ‘‘hotī’’ti idaṁ vacanaseso.",
  "tika-vin07t2:106": "58.Sādiyantassevāti ettha sādiyanaṁ nāma sevetukāmatācittassa uppādanamevāti āha ‘‘paṭisevanacittasamaṅgissā’’ti. Paṭipakkhanti aniṭṭhaṁ ahitaṁ. ‘‘Bhikkhūnaṁ paccatthikā bhikkhupaccatthikā’’ti vutte upari vuccamānā rājapaccatthikādayopi idheva pavisantīti taṁ nivattanatthaṁ bhikkhū eva paccatthikāti rājapaccatthikānurūpena attho dassito. Tasmiṁ khaṇeti pavesanakkhaṇe. Aggato hi yāva mūlā pavesanakiriyāya vattamānakālo pavesanakkhaṇo nāma. Paviṭṭhakāleti aṅgajātassa yattakaṁ ṭhānaṁ pavesanārahaṁ, tattakaṁ anavasesato paviṭṭhakāle, pavesanakiriyāya niṭṭhitakkhaṇeti attho. Evaṁ paviṭṭhassa uddharaṇārambhato antarā ṭhitakāle ṭhitaṁ aṅgajātaṁ, tassa ṭhiti vā ṭhitaṁ nāma, aṭṭhakathāyaṁ pana mātugāmassa sukkavissaṭṭhiṁ patvā sabbathā vāyāmato oramitvā ṭhitakālaṁ sandhāya ‘‘sukkavissaṭṭhisamaye’’ti vuttaṁ, tadubhayampi ṭhitamevāti gahetabbaṁ. Uddharaṇaṁ nāma yāva aggā nīharaṇakiriyāya vattamānakāloti āha ‘‘nīharaṇakāle paṭisevanacittaṁ upaṭṭhāpetī’’ti.",
  "tika-vin07t2:107": "Ettha ca yasmā parehi upakkamiyamānassa aṅgajātādikāyacalanassa vijjamānattā sevanacitte upaṭṭhitamatte tasmiṁ khaṇe cittajarūpena sañjāyamānaṁ aṅgajātādicalanaṁ iminā sevanacittena uppāditameva hoti. Apica sevanacitte uppanne parehi anupakkamiyamānassāpi aṅgajāte calanaṁ hoteva, tañca tena kataṁ nāma hoti, tasmā kāyacittato samuṭṭhitaṁ pārājikāpattiṁ so āpajjatiyeva ubbhajāṇumaṇḍalikā (pāci. 657-658) viya. Tatthāpi hi ‘‘adhakkhakaṁ ubbhajāṇumaṇḍalaṁ āmasanaṁ vā…pe… paṭipīḷanaṁ vā sādiyeyyā’’ti (pāci. 657) sādiyanamatteyeva āpatti vuttā, bhikkhuno kāyasaṁsagge pana ‘‘kāyasaṁsaggaṁ samāpajjeyyā’’ti (pārā. 270) attano upakkamassa āpattinimittabhāvena vuttattā itthiyā phusiyamānassa kāyasaṁsaggarāge ca itthiyā sañjanitakāyacalane ca vijjamānepi attano payogābhāvena anāpattiyeva vuttāti gahetabbaṁ. Keci pana ‘‘paṭhamasaṅghādisesavisayepi parehi balakkārena hatthādīhi upakkamiyamānassa mocanassādo ca uppajjati, tena ca asucimhi mutte saṅghādiseso, amutte thullaccayaṁ evā’’ti vadanti. Aṅgārakāsunti aṅgārarāsiṁ, aṅgārapuṇṇāvāṭaṁ vā. Itthiyā upakkamiyamāne asādiyanaṁ nāma na sabbesaṁ visayoti āha imañhītiādi. Ekādasahi aggīhīti rāgadosamohajātijarāmaraṇasokaparidevadukkhadomanassupāyāsasaṅkhātehi ekādasaggīhi. Assāti asādiyantassa. Catukkaṁ nīharitvā ṭhapesīti ettha ekapuggalavisayatāya ekopi anāpattivāro pavesanapaviṭṭhaṭhitauddharaṇasaṅkhaātānaṁ catunnaṁ padānaṁ vasena ‘‘catukka’’nti vutto. Paṭhamacatukkakathāti ettha pana anāpattivārena saddhiṁ pañcannaṁ vārānaṁ vuttanayena ‘‘pañca catukkā’’ti vattabbepi ekamaggavisayatāya tesaṁ ekattaṁ āropetvā paṭhamacatukkatā vuttā. Teneva vakkhati tiṇṇaṁ maggānaṁ vasena tīṇi suddhikacatukkānītiādi.",
  "tika-vin07t2:108": "Ekūnasattatidvisatacatukkakathāvaṇṇanā",
  "tika-vin07t2:109": "59-60.Mattanti surādīhi mattaṁ. Akkhāyitanimittā idha uttarapadalopena akkhāyitasaddena vuttāti āha ‘‘akkhāyitanimitta’’nti. Jāgarantintiādi visesanarahitattā ‘‘suddhikacatukkānī’’ti vuttaṁ. Samānācariyakātherāti ekācariyassa uddesantevāsikā. Gaṅgāya aparabhāgo aparagaṅgaṁ. Vatareti garahatthe nipāto. Evaṁ vinayagarukānanti iminā upari upatissattherena vuccamānavinicchayassa garukaraṇīyatāya kāraṇaṁ vuttaṁ. Sabbaṁ pariyādiyitvāti sabbaṁ pārājikakhettaṁ anavasesato gahetvā. Yadi hi sāvasesaṁ katvā paññapeyya, alajjīnaṁ tattha lesena ajjhācārasoto pavattatīti āha ‘‘sotaṁ chinditvā’’ti. Sahaseyyādipaṇṇattivajjasikkhāpadesuyeva (pāci. 49-51) sāvasesaṁ katvāpi paññāpanaṁ sambhavati, na lokavajjesūti āha idañhītiādi. Sahaseyyasikkhāpade hi (pāci. 49 ādayo) kiñcāpi yebhuyyacchanne yebhuyyaparicchanne heṭṭhimaparicchedato pācittiyaṁ dassitaṁ, upaḍḍhacchanne upaḍḍhaparicchanne dukkaṭaṁ, tathāpi sāvasesattā paññattiyā yebhuyyacchannaupaḍḍhaparicchannādīsupi aṭṭhakathāyaṁ pācittiyameva dassitaṁ. Idha pana niravasesattā paññattiyā bhagavatā dassitaṁ yebhuyyena akkhāyitanimittato heṭṭhā pārājikakkhettaṁ natthi, thullaccayādimeva tattha labbhati.",
  "tika-vin07t2:110": "Upatissattherena vuttasseva vinicchayassa aññampi upatthambhakāraṇaṁ dassento apicātiādimāha. Nimitte appamattikāpi maṁsarāji sace avasiṭṭhā hoti, taṁ yebhuyyakkhāyitameva hoti, tato paraṁ pana sabbaso khāyite nimitte dukkaṭamevāti dassento āha ‘‘tato paraṁ thullaccayaṁ natthī’’ti. Keci panettha vaccamaggādiṁ cattāro koṭṭhāse katvā ‘‘tesu dve koṭṭhāse atikkamma yāva tatiyakoṭṭhāsassa pariyosānā khāyitaṁ yebhuyyakkhāyitaṁ nāma, tato paraṁ thullaccayaṁ natthi, yāva catutthakoṭṭhāsassa pariyosānā khāyitaṁ, tampi dukkaṭavatthuyevā’’ti ca vadanti, taṁ na yuttaṁ. Matasarīrasmiṁyeva veditabbanti mataṁ yebhuyyena akkhāyitantiādivacanato vuttaṁ. Yadipi nimittantiādi jīvamānakasarīrameva sandhāya vuttaṁ tasseva adhikatattā. Teneva mātikāṭṭhakathāyaṁ (kaṅkhā. aṭṭha. paṭhamapārājikavaṇṇanā) ‘‘jīvamānakasarīrassa vuttappakāre magge sacepi tacādīni anavasesetvā sabbaso chinne’’tiādi vuttaṁ. Sabbaso khāyitanti nimittamaṁsaṁ sabbaṁ chinnanti attho. Nimittasaṇṭhānanti chinnamaṁsassa anto yāva muttavatthikosā chiddākāro abbhantarachavicammamatto itthinimittākāro, tenāha ‘‘pavesanaṁ jāyatī’’ti. Nimittasaṇṭhānaṁ pana anavasesetvāti pavesanārahachiddākārena ṭhitaabbhantaramaṁsādiṁ anavasesetvā. Etena yāva paveso labbhati, tāva maggoyevāti dasseti. Nimittato patitāya maṁsapesiyāti idaṁ nimittasaṇṭhānavirahitaṁ abbhantaramaṁsakhaṇḍaṁ sandhāya vuttaṁ. Nimittasaṇṭhānaṁ akopetvā samantato chinditvā uddhaṭamaṁsapesiyā pana matasarīre yebhuyyena akkhāyitanimitte viya upakkamantassa pārājikameva.",
  "tika-vin07t2:111": "Evaṁ jīvamānakamanussasarīre labbhamānavisesaṁ dassetvā idāni matasarīre dassetuṁ matasarīre panātiādimāha. Vatthikosesūti purisānaṁ aṅgajātakosacammesu. ‘‘Navadvāro mahāvaṇo’’tiādi (mi. pa. 2.6.1) vacanato manussānaṁ akkhināsādīni vaṇasaṅkhepena thullaccayakkhettānīti tesupi thullaccayaṁ vuttaṁ, evaṁ manussānaṁ matasarīrepi, tenāha mate allasarīretiādi. Tattha allasarīreti akuthitaṁ sandhāya vuttaṁ. Pārājikakkhetteti yebhuyyena akkhāyitampi sandhāya vuttaṁ. Thullaccayakkhetteti upaḍḍhakkhāyitādimpi sandhāya vuttaṁ. Ettha ca akkhināsādithullaccayakkhettesu yebhuyyena akkhāyitesupi thullaccayaṁ, upaḍḍhakkhāyitādīsu dukkaṭanti veditabbaṁ. Sabbesampīti yathāvuttahatthiādīhi aññesaṁ tiracchānānaṁ saṅgaṇhanatthaṁ vuttaṁ. Tiracchānagatānaṁ akkhikaṇṇavaṇesu dukkaṭaṁ pana aṭṭhakathāppamāṇena gahetabbaṁ, ‘‘amaggena amaggaṁ paveseti, āpatti thullaccayassā’’ti (pārā. 66) hi sāmaññato vuttaṁ, na pana manussānanti visesetvā. Yadi hi manussānaññeva vaṇesu thullaccayaṁ siyā, hatthiassādīnaṁ nāsavatthikosesupi paṭaṅgamukhamaṇḍūkassa mukhasaṇṭhānepi ca vaṇasaṅkhepato thullaccayaṁ na vattabbaṁ siyā, vuttañca. Tasmā aṭṭhakathācariyā evettha pamāṇaṁ. Matānaṁ tiracchānagatānanti matakena sambandho.",
  "tika-vin07t2:112": "Methunarāgena vatthikosaṁ pavesentassa thullaccayaṁ vuttanti āha ‘‘vatthikosaṁ appavesento’’ti. Methunarāgo ca nāma kāyasaṁsaggarāgaṁ mocanassādañca muñcitvā visuṁ dvayaṁdvayasamāpattiyā rāgo, so ca purisādīsupi uppajjati, tena ca apārājikakkhette itthisarīrepi upakkamantassa asucimhi muttepi saṅghādiseso na hoti, khettānurūpaṁ thullaccayadukkaṭameva hotīti veditabbaṁ. Appavesentoti iminā tīsu maggesu pavesanādhippāye asatipi methunarāgena bahi ghaṭṭanaṁ sambhavatīti dasseti, teneva thullaccayaṁ vuttaṁ, itarathā pavesanādhippāyena bahi chupantassa methunassa pubbapayogattā dukkaṭameva vattabbaṁ siyā. Nimittena nimittaṁ chupati thullaccayanti idañca ‘‘na ca, bhikkhave, rattacittena aṅgajātaṁ chupitabbaṁ, yo chupeyya, āpatti thullaccayassā’’ti (mahāva. 252) imassa cammakkhandhake āgatassa suttassa vasena vuttaṁ. Tattha ca kesañci aññathāpi atthavikappassa bījaṁ dassento mahāaṭṭhakathāyaṁ panātiādimāha. Mukheneva chupanaṁ sandhāyāti oṭṭhajivhādimukhāvayavena chupanaṁ sandhāya. Oḷārikattāti ajjhācārassa thullattā. Taṁ sandhāyabhāsitanti taṁ yathāvuttasuttaṁ. Suttañhi ajjhācāraṁ sandhāya paṭicca vuttattā ‘‘sandhāyabhāsita’’nti vuccati. Suṭṭhusallakkhetvāti piṭṭhiṁ abhiruhantānaṁ aṅgajātamukheneva nimittachupanassa sambhavaṁ methunarāgīnañca aṅgajātena chupanasseva anurūpatañca sutte ca ‘‘mukhenā’’ti avuttatañca aññañca nayaṁ yathābalaṁ suṭṭhu sallakkhetvāti attho. Saṅghādisesoti manussitthiṁ sandhāya vuttaṁ. Passāvamagganti idaṁ cammakkhandhake nidānavasena vuttaṁ. Itaramaggadvayaṁ pana nimittamukhena chupantassa vaṇasaṅkhepena thullaccayameva. Vuttanayenevāti methunarāgeneva. Nimittamukhena pana vinā methunarāgena manussitthiyā vā tiracchānagatitthiyā vā passāvamaggaṁ pakatimukhena chupantassa dukkaṭameva pakatimukhena pakatimukhachupane viya, itarathā tatthāpi thullaccayena bhavitabbaṁ, tañca na yuttaṁ khandhakasuttepi tathā avuttattā. Kāyasaṁsaggarāgena dukkaṭanti nimittamukhena vā pakatimukhādiṁ itarakāyena vā kāyasaṁsaggarāgena chupantassa dukkaṭameva.",
  "tika-vin07t2:113": "Ettha ca kāyasaṁsaggarāgena bahinimitte upakkamato ajānantasseva aṅgajātaṁ yadi pārājikakkhettaṁ chupati, tattha kiṁ hotīti? Keci tāva ‘‘methunarāgassa abhāvā manussitthiyā saṅghādiseso, sesesu vatthuvasena thullaccayadukkaṭānī’’ti vadanti. Aññe pana ‘‘pavesanakkhaṇe phassassa sādiyanasambhavato balakkārena upakkamanakkhaṇe viya pārājikamevā’’ti vadanti, idameva yuttataraṁ. Maggattayato hi aññasmiṁ padeseyeva kāyasaṁsaggādirāgabhedato āpattibhedo labbhati, na maggattaye. Tattha pana yena kenaci ākārena phassassa sādiyanakkhaṇe pārājikameva, teneva paropakkamena pavesanādīsu rāgabhedaṁ anuddharitvā sādiyanamattena pārājikaṁ vuttaṁ.",
  "tika-vin07t2:114": "Santhatacatukkabhedakathāvaṇṇanā",
  "tika-vin07t2:115": "61-2.Paṭipannakassāti āraddhavipassakassa. Upādinnakanti kāyindriyaṁ sandhāya vuttaṁ. Upādinnakena phusatīti upādinnakasarīrena phusīyatīti kammasādhanena attho daṭṭhabbo. Atha vā evaṁ karonto bhikkhu kiñci upādinnakaṁ upādinnakena na phusatīti attho. Lesaṁ oḍḍessantīti lesaṁ ṭhapessanti, parikappessantīti attho. Santhatādibhedehi bhinditvāti santhatādivisesanehi visesetvā. Santhatāyāti samudāye ekadesavohāro daḍḍhassa paṭassa chiddantiādīsu viya. Yathā hi paṭassa ekadesova vatthato daḍḍhoti vuccati, taṁ ekadesavohāraṁ samudāye paṭe upacārato āropetvā puna taṁ samudāyaṁ daḍḍhappadesasaṅkhātachiddasambandhībhāvena ‘‘daḍḍhassa paṭassa chidda’’nti voharanti, evamidhāpi itthiyā maggappadesavohāraṁ samudāyabhūtāya itthiyā āropetvā puna taṁ itthiṁ santhatamaggasambandhiniṁ katvā santhatāya itthiyā vaccamaggenātiādi vuttaṁ. Sāratthadīpaniyaṁ (sārattha. ṭī. pārājikakaṇḍa 2.61-62) panettha ‘‘ekadese samudāyavohāro’’ti vuttaṁ, taṁ na yuttaṁ avayavavohārena samudāyasseva patīyamānattā. Itarathā hi santhatāya vaccamaggenāti itthiliṅgatā maggasambandhitā ca na siyā, ekadese samudāyopacārassa pana ekadesova attho sākhāya chijjamānāya rukkho chijjatītiādīsu viya.",
  "tika-vin07t2:116": "Vatthādīni maggassa anto appavesetvā bahiyeva veṭhanaṁ sandhāya ‘‘paliveṭhetvā’’ti vuttaṁ. Samudāye avayavūpacāreneva bhikkhupi santhato nāmātiādi vuttaṁ. Yattake paviṭṭheti tilabījamatte paviṭṭhe. Akkhināsādīnaṁ santhatattepi yathāvatthukamevāti āha thullaccayakkhette thullaccayantiādi. Khāṇuṁ ghaṭṭentassa dukkaṭanti itthinimittassa anto khāṇuṁ pavesetvā samatalaṁ, atirittaṁ vā ṭhitaṁ khāṇuṁ sace ghaṭṭeti, ghaṭṭentassa dukkaṭaṁ pavesābhāvato. Sace pana īsakaṁ anto allokāse pavesetvā ṭhitaṁ anupādinnameva khāṇusīsaṁ aṅgajātena chupati, pārājikameva. Tassa talanti veḷunaḷādikassa antotalaṁ. Bahiddhā khāṇuketi anto pavesitaveḷupabbādikassa bahi nikkhantasīsaṁ sandhāya vuttaṁ. Yathā ca itthinimittetiādīsu yathā itthiyā passāvamagge khāṇuṁ katvā ghaṭṭanādikaṁ vuttaṁ, evaṁ sabbattha vaccamaggādīsupi lakkhaṇaṁ veditabbanti attho.",
  "tika-vin07t2:117": "Rājapaccatthikādicatukkabhedakathāvaṇṇanā",
  "tika-vin07t2:118": "65.Kerāṭikāti vañcakā. Paṭhamaṁ itthidhuttameva dassetvā idāni itaradhuttepi saṅgahetvā dassetuṁ ‘‘itthidhuttasurādhuttādayo vā’’ti vuttaṁ.",
  "tika-vin07t2:119": "Āpattānāpattivāravaṇṇanā",
  "tika-vin07t2:120": "66. Paṭiññātakaraṇaṁ natthi sevetukāmatā maggena maggappaṭipattīti dvinnaṁ aṅgānaṁ siddhattā. Dūsitassa pana maggena maggappaṭipatti evamekaṁ aṅgaṁ siddhaṁ, sevetukāmatāsaṅkhātaṁ sādiyanaṁ asiddhaṁ. Tasmā so pucchitvā ‘‘sādiyi’’nti vuttapaṭiññāya nāsetabbo. Tatthevāti vesāliyaṁ mahāvane eva. Sabbaṅgagatanti sabbakāyagataṁ. ‘‘Lohitaṁ viyā’’ti vuttattā kesādīnaṁ vinimuttaṭṭhāne sabbatthāti gahetabbaṁ. Niccameva ummattako hotīti yassa pittakosato pittaṁ calitvā sabbadā bahi nikkhantaṁ hoti, taṁ sandhāya vuttaṁ. Yassa pana pittaṁ calitvā pittakoseyeva ṭhitaṁ hoti, kadāci vā nikkhantaṁ puna nikkhamati, sopi antarantarā saññaṁ paṭilabhati bhesajjena ca pakatiārogyaṁ paṭilabhatīti veditabbaṁ.",
  "tika-vin07t2:121": "Padabhājanīyavaṇṇanānayo niṭṭhito.",
  "tika-vin07t2:122": "Pakiṇṇakakathāvaṇṇanā",
  "tika-vin07t2:123": "Pakiṇṇakanti vomissakanayaṁ. Samuṭṭhānanti uppattikāraṇaṁ. Kiriyātiādi nidassanamattaṁ akiriyādīnampi saṅgahato. Vedanāya saha kusalañca veditabbanti yojetabbaṁ. Sabbasaṅgāhakavasenāti sabbesaṁ sikkhāpadānaṁ saṅgāhakavasena ‘‘kāyo vācā kāyavācā kāyacittaṁ vācācittaṁ kāyavācācitta’’nti evaṁ vuttāni cha āpattisamuṭṭhānāni. Samuṭṭhānādayo hi āpattiyā eva honti, na sikkhāpadassa. Taṁtaṁsikkhāpadassa niyataāpattiyā eva gahaṇatthaṁ pana sikkhāpadasīsena samuṭṭhānādīnaṁ kathanaṁ. Evañhi āpattiviseso paññāyati āpatti-saddassa sabbāpattisādhāraṇattā, imesu pana chasu samuṭṭhānesu purimāni tīṇi acittakāni, pacchimāni sacittakāni. Samāsato taṁ imaṁ pakiṇṇakaṁ viditvā veditabbanti sambandho. Cha samuṭṭhānāni etassāti chasamuṭṭhānaṁ. Evaṁ sesesupi.",
  "tika-vin07t2:124": "Atthi kathinasamuṭṭhānantiādi samuṭṭhānasīsavasena dvisamuṭṭhānaekasamuṭṭhānānaṁ dassanaṁ. Terasa hi samuṭṭhānasīsāni paṭhamapārājikasamuṭṭhānaṁ adinnādānasamuṭṭhānaṁ sañcarittasamuṭṭhānaṁ samanubhāsanasamuṭṭhānaṁ kathinasamuṭṭhānaṁ eḷakalomasamuṭṭhānaṁ padasodhammasamuṭṭhānaṁ addhānasamuṭṭhānaṁ theyyasatthasamuṭṭhānaṁ dhammadesanāsamuṭṭhānaṁ bhūtārocanasamuṭṭhānaṁ corīvuṭṭhāpanasamuṭṭhānaṁ ananuññātasamauṭṭhānanti. Tattha atthi chasamuṭṭhānanti iminā sañcarittasamuṭṭhānaṁ vuttaṁ, pañcasamuṭṭhānassa abhāvato ‘‘atthi pañcasamuṭṭhāna’’nti avatvā ‘‘atthi catusamuṭṭhāna’’nti vuttaṁ, iminā ca addhānasamuṭṭhānaṁ ananuññātasamuṭṭhānañca saṅgahitaṁ. Yañhi paṭhamatatiyacatutthachaṭṭhehi samuṭṭhānehi samuṭṭhāti , idaṁ addhānasamuṭṭhānaṁ. Yaṁ pana dutiyatatiyapañcamachaṭṭhehi samuṭṭhāti, idaṁ ananuññātasamuṭṭhānaṁ. Atthi tisamuṭṭhānanti iminā adinnādānasamuṭṭhānaṁ bhūtārocanasamuṭṭhānañca saṅgahitaṁ. Yañhi sacittakehi tīhi samuṭṭhāti, idaṁ adinnādānasamuṭṭhānaṁ. Yaṁ pana acittakehi tīhi samuṭṭhāti, idaṁ bhūtārocanasamuṭṭhānaṁ. Atthi kathinasamuṭṭhānantiādinā pana avasesasamauṭṭhānasīsavasena dvisamuṭṭhānaṁ ekasamuṭṭhānañca saṅgaṇhāti. Tattha hi yaṁ tatiyachaṭṭhehi samuṭṭhāti, idaṁ kathinasamuṭṭhānaṁ nāma. Yaṁ pana paṭhamacatutthehi samuṭṭhāti, idaṁ eḷakalomasamuṭṭhānaṁ. Yaṁ chaṭṭheneva samuṭṭhāti, idaṁ dhuranikkhepasamuṭṭhānaṁ, ‘‘samanubhāsanasamauṭṭhāna’’ntipi tasseva nāmaṁ. Iti sarūpena aṭṭha āpattisīsāni dassitāni. Ādisaddena panettha avasesāni paṭhamapārājikasamuṭṭhānapadasodhammatheyyasatthadhammadesanācorīvuṭṭhāpanasamuṭṭhānāni pañcapi samuṭṭhānasīsāni saṅgahitāni. Tattha yaṁ kāyacittato samuṭṭhāti, idaṁ paṭhamapārājikasamuṭṭhānaṁ. Yaṁ dutiyapañcamehi samuṭṭhāti, idaṁ padasodhammasamuṭṭhānaṁ. Yaṁ catutthachaṭṭhehi samuṭṭhāti, idaṁ theyyasatthasamuṭṭhānaṁ. Yaṁ pañcameneva samuṭṭhāti, idaṁ dhammadesanāsamauṭṭhānaṁ. Yaṁ pañcamachaṭṭhehi samuṭṭhāti, idaṁ corīvuṭṭhāpanasamuṭṭhānaṁ. Ettha ca pacchimesu tīsu sacittakasamuṭṭhānesu ekekasamuṭṭhānavasena ekasamuṭṭhānāni tividhāni. Dvisamuṭṭhānāni pana paṭhamacatutthehi vā dutiyapañcamehi vā tatiyachaṭṭhehi vā catutthachaṭṭhehi vā pañcamachaṭṭhehi vā samuṭṭhānavasena pañcavidhānīti veditabbāni.",
  "tika-vin07t2:125": "Evaṁ samuṭṭhānavasena sabbasikkhāpadāni terasadhā dassetvā idāni kiriyāvasena pañcadhā dassetuṁ tatrāpītiādi vuttaṁ. Kiñcīti sikkhāpadaṁ. Kiriyatoti pathavīkhaṇanādi (pāci. 84-85) viya kāyavacīviññattijanitakammato. Akiriyatoti paṭhamakathinādi (pārā. 459 ādayo) viya kattabbassa akaraṇeneva. Kiriyākiriyatoti aññātikāya bhikkhuniyā hatthato cīvarapaṭiggahaṇādi (pārā. 508 ādayo) viya. Siyā kiriyato, siyā akiriyato rūpiyapaṭiggahaṇādi (pārā. 582 ādayo) viya, siyā kiriyato, siyā kiriyākiriyato kuṭikārādi (pārā. 342) viya. Vītikkamasaññāya abhāvena vimokkho assāti saññāvimokkhanti majjhepadalopīsamāso daṭṭhabbo. Cittaṅgaṁ labhati sacittakasamuṭṭhāneheva samuṭṭhahanato. Itaranti yassa cittaṅganiyamo natthi, taṁ, anāpattimukhena cetaṁ saññādukaṁ vuttaṁ, āpattimukhena sacittakadukanti ettakameva viseso, atthato samānāva.",
  "tika-vin07t2:126": "Kāyavacīdvārehi āpajjitabbampi kāyakamme vā vacīkamme vā saṅgayhati. Tattha bāhullavuttito adinnādānamusāvādādayo viyāti atthi sikkhāpadaṁ kāyakammantiādinā kāyakammaṁ vacīkammañcāti dukameva vuttaṁ, vibhāgato pana kāyavacīkammena saddhiṁ tikameva hoti. Teneva mātikāṭṭhakathāyaṁ (kaṅkhā. aṭṭha. paṭhamapārājikavaṇṇanā) vuttaṁ ‘‘sabbā ca kāyakammavacīkammatadubhayavasena tividhā hontī’’ti. Tatoyeva idhāpi adinnādānādīsu (pārā. 89) kāyakammavacīkammanti tadubhayavasena dassitaṁ. Atthi pana sikkhāpadaṁ kusalantiādi āpattisamuṭṭhāpakacittavasena kāriye kāraṇopacārena vuttaṁ, na pana āpattiyā kusalādiparamatthadhammatāvasena āpattiyā sammutisabhāvattā. Kusalākusalādiparamatthadhamme upādāya hi bhagavatā āpattisammuti paññattā. Vakkhati hi ‘‘yaṁ kusalacittena āpajjati, taṁ kusala’’ntiādi (pārā. aṭṭha. 1.66 pakaṇṇakakathā). Na hi bhagavato āṇāyattā āpatti kusalādiparamatthasabhāvā hoti anupasampannānaṁ ādikammikānañca āpattippasaṅgato, tassā desanādīhi visuddhiabhāvappasaṅgato ca. Na hi kāraṇabalena uppajjamānā kusalādisabhāvā āpatti anupasampannādīsu nivattati, uppannāya ca tassā kenaci vināso na sambhavati. Sarasavināsato desanādinā ca āpatti vigacchatīti vacanamatthi, na pana tena akusalādi vigacchati. Pitughātādikammena hi pārājikaṁ āpannassa bhikkhuno gihiliṅgaṁ gahetvā bhikkhubhāvapariccāgena pārājikāpatti vigacchati, na pāṇātipātādiakusalaṁ ānantariyādibhāvato. Tasmā dummaṅkūnaṁ niggahādidasaatthavase (pārā. 39; pari. 2) paṭicca bhagavatā yathāpaccayaṁ samuppajjamāne kusalākusalādināmarūpadhamme upādāya paññattā sammutiyeva āpatti, sā ca yathāvidhipaṭikammakaraṇena vigatā nāma hotīti veditabbaṁ, tenāha dvattiṁseva hi āpattisamuṭṭhāpakacittānītiādi. Āpattisamuṭṭhāpakatteneva hettha kusalādīnaṁ āpattito bhedo siddho. Na hi taṁsamuṭṭhitassa tato abhedo yutto samuṭṭhānasamuṭṭhitabhedabyavahārupacchedappasaṅgato. Sāratthadīpaniyaṁ (sārattha. ṭī. pārājikakaṇḍa 2.66 pakiṇṇakakathāvaṇṇanā) pana āpattiyā paramatthato kusalattameva na sambhavati ‘‘āpattādhikaraṇaṁ siyā akusalaṁ, siyā abyākataṁ, natthi āpattādhikaraṇaṁ kusala’’nti vacanato, ‘‘akusalattaṁ pana abyākatattañca āpattiyā sambhavatī’’ti saññāya kusalacittasamuṭṭhānakkhaṇepi rūpābyākatattaṁ āpattiyā samatthetuṁ yaṁ kusalacittena āpajjati, taṁ kusalaṁ, itarehi itaranti (pārā. aṭṭha. 1.66 pakiṇṇakakathā) imaṁ aṭṭhakathāvacanaṁ nissāya vuttaṁ ‘‘yaṁ kusalacittena āpajjatīti yaṁ sikkhāpadasīse gahitaṁ āpattiṁ kusalacittasamaṅgī āpajjati, iminā pana vacanena taṁ kusalanti āpattiyā vuccamāno kusalabhāvo pariyāyato, na paramatthatoti dasseti. Kusalacittena hi āpattiṁ āpajjanto saviññattikaṁ aviññattikaṁ vā sikkhāpadavītikkamākārappavattaṁ rūpakkhandhasaṅkhātaṁ abyākatāpattiṁ āpajjatī’’ti. Tattha yaṁ kusalacittena āpajjatīti imaṁ vacanaṁ uddissa ‘‘iminā pana vacanena taṁ kusalanti āpattiyā vuccamāno kusalabhāvo pariyāyato, na paramatthatoti dassetī’’ti vuttaṁ, evaṁ itarehi itaranti vacanena ‘‘yaṁ akusalacittena āpajjahi, taṁ akusalaṁ, yaṁ abyākatacittena āpajjati, taṁ abyākata’’nti imassa atthassa vuttattā itarehīti vacanaṁ uddissa ‘‘imināpi vacanena itaranti āpattiyā vuccamāno akusalabhāvo abyākatabhāvo ca pariyāyato dassetī’’ti vattabbaṁ. Evaṁ avatvā kusalapakkhe eva kathanassa kāraṇaṁ na passāma. Yaṁ pana āpattādhikaraṇaṁ siyā akusalantiādivacanaṁ kāraṇattena vuttaṁ, tampi akāraṇaṁ yaṁ akusalacittena āpajjati, taṁ akusalantiādinā heṭṭhā vuttanayena akusalādibhāvassa pariyāyadesitattā, āpattiyā kusalavohārassa ayuttatāya natthi āpattādhikaraṇaṁ kusalanti vuttattā ca. Āpattiyā hi kusalacittasamuṭṭhitattepi bhagavatā paṭikkhittabhāvena sāvajjadhammattā kāraṇūpacārenāpi anavajjakusalavohāro na yutto sāvajjānavajjānaṁ aññamaññaviruddhattā. Yathā ākāsādisammutisaccānaṁ uppannatādivohāro viya jātijarābhaṅgānaṁ uppannatādivohāro anavaṭṭhānādidesato ayutto, evamidhāpi kusalavohāro ayutto viruddhattā. Akusalādivohāro pana yutto , kāraṇūpacārena pana akusalādisabhāvatā yathāvuttadosānativattanato. Suttassāpi hi yathā suttasuttānulomādīhi virodho na hoti, tatheva attho gahetabbo.",
  "tika-vin07t2:127": "Yaṁ pana vuttaṁ ‘‘kusalacittena hi āpattiṁ āpajjanto…pe… rūpakkhandhasaṅkhātaṁ abyākatāpattiṁ āpajjatī’’ti, taṁ ayuttameva rūpakkhandhassa khaṇikatāya āpattiyāpi desanādipaṭikammaṁ vināva paṭipassaddhippasaṅgato. Rūpaparamparā āpattīti ce? Tanna, paṭikammenāpi avigamappasaṅgato. Na hi rūpasantatidesanādīhi vigacchati sakāraṇāyattattā, iti sabbathā āpattiyā paramatthatā ayuttā, eteneva yaṁ vuttaṁ ‘‘nipajjitvā nirodhasamāpannassa sahaseyyavasena tathākārappavattarūpadhammasseva āpattibhāvato’’tiādi, tampi paṭisiddhanti veditabbaṁ. Idha pana nirodhasamāpannānaṁ rūpadhammameva paṭicca uppannattā āpatti acittā avedanā, aññattha pana sacittā savedanāva, sabbatthāpi paññattisabhāvāti veditabbā. Teneva duṭṭhadosasikkhāpadaṭṭhakathāyaṁ āpattiyā akusalādisabhāvaṁ paraparikappitaṁ nisedhetuṁ ‘‘ādikammikassa anāpattivacanato…pe… paṇṇattimattameva āpattādhikaraṇanti veditabba’’nti sayameva vakkhati, tasmā ‘‘taṁtaṁkusalādidhammasamuppattiyā bhagavatā paññattā āpattisammuti samuṭṭhitā’’ti ca, ‘‘yāva paṭippassaddhikāraṇā tiṭṭhatī’’ti ca, ‘‘paṭippassaddhikāraṇehi vinassatī’’ti ca voharīyati. Āpattiyā ca sammutisabhāvattepi hi sañcicca taṁ āpajjantassa, paṭikiriyaṁ akarontassa ca anādare akusalarāsi ceva saggamaggantarāyo ca hotīti lajjino yathāvidhiṁ nātikkamanti, anatikkamanappaccayā ca tesaṁ anantappabhedā sīlādayo dhammā parivaḍḍhantīti gahetabbaṁ. Dvattiṁsevāti niyamo āpattinimittānaṁ kāyavacīviññattīnaṁ eteheva samuppajjanato kato, na pana sabbāpattīnampi eteheva samuppajjanato. Nipajjitvā niddāyantānañhi jhānanirodhasamāpannānañca aviññattijanakehi vipākaappanācittehi ceva rūpadhammehi ca sahaseyyādiāpatti sambhavati.",
  "tika-vin07t2:128": "Dasāti kiriyāhetukamanoviññāṇadhātudvayena saha aṭṭha mahākiriyacittāni. Paññattiṁ ajānitvā iddhivikubbanādīsu abhiññānaṁ āpattisamuṭṭhāpakattaṁ veditabbaṁ. Ettha ca kiñci sikkhāpadaṁ akusalacittameva, kiñci kusalābyākatavasena dvicittaṁ, kiñci ticittanti ayameva bhedo labbhati, nāññoti veditabbaṁ. Kiriyāsamuṭṭhānanti parūpakkamena jāyamānaṁ aṅgajātādicalanaṁ sādiyanacittasaṅkhāte sevanacitte uppanne tena cittena samuppāditameva hotīti vuttaṁ itarathā ‘‘siyā kiriyasamuṭṭhānaṁ, siyā akiriyasamuṭṭhāna’’nti vattabbato.",
  "tika-vin07t2:129": "Yaṁ pana sāratthadīpaniyaṁ (sārattha. ṭī. pārājikakaṇḍa 2.66 pakiṇṇakakathāvaṇṇanā) vuttaṁ ‘‘kiriyasamuṭṭhānanti idaṁ yebhuyyavasena vuttaṁ parūpakkame sati sādiyantassa akiriyasamuṭṭhānabhāvato’’tiādi, taṁ na gahetabbaṁ paṭhamapārājikassa akiriyasamuṭṭhānatāya pāḷiaṭṭhakathāsu avuttattā. ‘‘Manodvāre āpatti nāma natthī’’ti (kaṅkhā. aṭṭha. paṭhamapārājikavaṇṇanā; pārā. aṭṭha. 2.583-4) hi vuttaṁ. Kathañhi nāma parūpakkamena methunaṁ sādiyanto attano aṅgajātādikāyacalanaṁ na sādiyeyya, sādiyanacittānuguṇameva pana sakalasarīre cittajarūpasamuppattiyā viññattipi sukhumā samuppannā eva hotīti daṭṭhabbaṁ, tenāha kāyadvāreneva samuṭṭhānato kāyakammantiādi. Cittaṁ panettha aṅgamattaṁ hotīti kāyaviññatti eva kāyakammabhāve kāraṇaṁ, na cittaṁ. Taṁ panettha kāyasaṅkhātāya viññattiyāyeva aṅgamattaṁ, na kāyakammabhāvassa, itarathā methunassa ‘‘manokamma’’nti vattabbato, tenāha ‘‘na tassa vasena kammabhāvo labbhatī’’ti. Kammabhāvoti kāyakammabhāvo. Sabbañcetanti etaṁ samuṭṭhānādikaṁ. Sikkhāpadasīsenāti taṁtaṁsikkhāpadaniyataāpattiyā eva gahaṇatthaṁ sikkhāpadamukhena.",
  "tika-vin07t2:130": "Pakiṇṇakakathāvaṇṇanānayo niṭṭhito.",
  "tika-vin07t2:131": "Vinītavatthuvaṇṇanā",
  "tika-vin07t2:132": "Idaṁkinti kathetukāmatāpucchā. Imātiādi vissajjanaṁ. Vinītāni āpattiṁ tvaṁ bhikkhu āpannotiādinā (pārā. 67) bhagavatā vinicchinitāni vatthūni vinītavatthūni. Taṁ taṁ vatthuṁ uddharitvā dānato dassanato uddānabhūtā gāthā uddānagāthā, saṅgahagāthā, uddesagāthāti vuttaṁ hoti. Vatthu gāthāti tena kho pana samayena aññataro bhikkhūtiādikā vinītavatthupāḷiyeva tesaṁ tesaṁ vinītavatthūnaṁ ganthanato ‘‘vatthugāthā’’ti vuttā , na chandovicitilakkhaṇena. Uddānagāthānaṁ vatthu vatthugāthāti evaṁ vā ettha attho daṭṭhabbo. Etthāti vinītavatthūsu. Dutiyādīnanti dutiyapārājikādīnaṁ. Yaṁ passitvā cittakārādayo sippikā cittakammādīni sikkhanti, taṁ paṭicchannakarūpaṁ, paṭimārūpanti attho.",
  "tika-vin07t2:133": "67.Purimāni dveti makkaṭīvajjiputtakavatthūni dve. Tānipi bhagavatā vinītabhāvena puna vinītavatthūsu pakkhittāni. Tattha tassa kukkuccaṁ ahosītiādi pana kiñcāpi tesaṁ paṭhamaṁ kukkuccaṁ na uppannaṁ, bhikkhūhi pana bhagavatā ca garahitvā vuttavacanaṁ sandhāya pacchā uppannattaṁ sandhāya vuttaṁ. Bhagavato etamatthaṁ ārocesuntiādi ca bhikkhūhi ānandattherena ca paṭhamaṁ bhagavato ārocite, bhagavatā ca tesaṁ pārājikatte pakāsite bhītā te sayampi gantvā attano kukkuccaṁ pacchā ārocenti eva. ‘‘Saccaṁ kira tva’’ntiādinā bhagavatā puṭṭhā pana ‘‘saccaṁ bhagavā’’ti paṭijānanavasenāpi ārocenti. Bhagavāpi āpattiṁ tvantiādinā tesaṁ pārājikattaṁ vinicchinoti eva. Anupaññattikathāyaṁ pana taṁ sabbaṁ avatvā anupaññattiyā anuguṇameva kiñcimattaṁ vuttaṁ, idhāpi tesaṁ vatthūnaṁ bhagavatā vinītabhāvadassanatthaṁ evaṁ vuttanti veditabbaṁ. Keci imaṁ adhippāyaṁ amanasikatvā ‘‘aññānevetāni vatthūnī’’ti vadanti. Kuseti kusatiṇāni. Kesehīti manussakesehi.",
  "tika-vin07t2:134": "68.Vaṇṇapokkharatāyāti ettha pokkhalaṁ nāma samiddhaṁ sundarañca, tassa bhāvo ‘‘pokkharatā’’ti ra-kāraṁ katvā vutto, samiddhatā sundaratāti attho. Padhaṁsesīti abhibhavi. Na limpatīti na allīyati.",
  "tika-vin07t2:135": "69. Evarūpā parivattaliṅgā bhikkhuniyo atthato ekato upasampannāpi ubhatosaṅghe upasampannāsuyeva saṅgayhanti bhikkhūpasampadāya bhikkhunīupasampadatopi ukkaṭṭhattā. Pāḷiyaṁ ‘‘tāhi āpattīhi anāpatti’’nti upayogavacanaṁ katvā anujānāmīti padena sambandhitabbaṁ. Itthiliṅganti thanādikaṁ itthisaṇṭhānaṁ vuttanti āha – ‘‘purisa…pe… itthisaṇṭhānaṁ uppanna’’nti. Taṁ nānantarikato pana ‘‘purisindriyampi antarahitaṁ, itthindriyañca uppanna’’nti vuttameva hoti, evaṁ uparipi liṅgaggahaṇeneva itthindriyādiggahaṇaṁ veditabbaṁ. Tāti āpattiyo, tassa vuṭṭhātunti iminā sambandho, tāhi āpattīhi vuṭṭhāpetunti attho. Kathanti āha tā sabbāpi bhikkhunīhi kātabbantiādi. Tena paṭicchannāyapi appaṭicchannāyapi garukāpattiyā pakkhamānattacaraṇādikaṁ vidhiṁ dasseti.",
  "tika-vin07t2:136": "Okkantikavinicchayoti pasaṅgānuguṇaṁ otaraṇakavinicchayo. Balavaakusalenāti paradārikakammādinā. Dubbalakusalenāti yathāvuttabalavākusalopahatasattinā tato eva dubbalabhūtena kusalena. Dubbalaakusalenāti purisabhāvuppādakabrahmacariyādibalavakusalopahatasattinā tato eva dubbalabhūtena paradārikādiakusalena. Sugatiyaṁ bhāvadvayassa kusalakammajattā akusaleneva vināso kusaleneva uppattīti āha ubhayampītiādi. Duggatiyaṁ pana akusaleneva ubhinnampi uppatti ca vināso ca, tattha dubbalabalavabhāvova viseso.",
  "tika-vin07t2:137": "‘‘Ehi mayaṁ gamissāmā’’ti bhikkhuniyā saddhiṁ saṁvidhāya ekaddhānagamane pācittiyāpattiparihāratthaṁ vuttaṁ ‘‘saṁvidahanaṁ parimocetvā’’ti. Tena ekagāmakkhettepi bahigāmato antaragharaṁ saṁvidhāya gamanampi āpattikaramevāti dasseti. Parimocanavidhiṁ dassento āha mayantiādi. Bahigāmeti gāmantare. Dutiyikā bhikkhunī pakkantā vā hotītiādinā (pāci. 693) vuttaanāpattilakkhaṇaṁ anulometīti vuttaṁ ‘‘gāmantara…pe… anāpattī’’ti. Kopetvāti pariccajitvā. Lajjiniyo…pe… labbhatīti liṅgaparivattanadukkhapīḷitassa saṅgahepi asati hīnāyāvattanampi bhaveyyāti ‘‘āpadāsū’’ti vuttaanāpattianulomena vuttaṁ. Tāya dutiyikaṁ gahetvāva gantabbaṁ. Alajjiniyo…pe… labbhatīti alajjinīhi saddhiṁ ekakammādisaṁvāse āpattisambhavato tā asantapakkhaṁ bhajantīti vuttaṁ, imināpetaṁ veditabbaṁ ‘‘alajjinīhi saddhiṁ paribhogo na vaṭṭatī’’ti. Yadi hi vaṭṭeyya, tatopi dutiyikaṁ vinā gāmantaragamanādīsu āpatti eva siyā saṅgāhikattā tāsaṁ saṅgāhikalajjinigaṇato viya. Ñātikā na honti…pe… vaṭṭatīti vadantīti iminā aṭṭhakathāsu anāgatabhāvaṁ dīpeti. Tatthāpi vissāsikañātikabhikkhuniyo vinā bhikkhunibhāve aramantassa mānapakatikassa āpadāṭṭhānasambhavena taṁ vacanaṁ appaṭikkhittampi tadaññesaṁ na vaṭṭatiyevāti gahetabbaṁ. Bhikkhubhāvepīti bhikkhukālepi . Taṁ nissāyāti taṁ nissayācariyaṁ katvā. Upajjhā gahetabbāti upasampadāgahaṇatthaṁ upajjhā gahetabbā.",
  "tika-vin07t2:138": "Vinayakammanti vikappanaṁ sandhāya vuttaṁ. Puna kātabbanti puna vikappetabbaṁ. Puna paṭiggahetvā sattāhaṁ vaṭṭatīti ‘‘anujānāmi, bhikkhave, bhikkhunīnaṁ sannidhiṁ bhikkhūhi, bhikkhūnaṁ sannidhiṁ bhikkhunīhi ca paṭiggāhāpetvā paribhuñjitu’’nti (cūḷava. 421) vacanato puna paṭiggahetvā paribhuñjituṁ vaṭṭatīti dassanatthaṁ vuttaṁ. Sattame divaseti idañca nissaggiyaṁ anāpajjitvāva punapi sattāhaṁ paribhuñjituṁ vaṭṭatīti dassanatthaṁ vuttaṁ. Pakatattoti aparivattaliṅgo. Rakkhatīti taṁ paṭiggahaṇavijahanato rakkhati, avibhattatāya paṭiggahaṇaṁ na vijahatīti adhippāyo.",
  "tika-vin07t2:139": "Sāmaṁ gahetvāna nikkhipeyyāti sahatthena paṭiggahetvāna nikkhipeyya. Paribhuñjantassa āpattīti liṅgaparivatte jāte puna appaṭiggahetvā paribhuñjantassa āpatti.",
  "tika-vin07t2:140": "Hīnāyāvattanenāti ettha keci ‘‘pakatattassa bhikkhuno sikkhaṁ appaccakkhāya ‘gihī bhavissāmī’ti gihiliṅgaggahaṇaṁ hīnāyāvattana’’nti vadanti, taṁ na yuttaṁ tattakena bhikkhubhāvassa avijahanato. Aññe pana ‘‘pārājikaṁ āpannassa bhikkhupaṭiññaṁ pahāya gihiliṅgabhāvūpagamanampi hīnāyāvattana’’nti vadanti, taṁ yuttameva. Pārājikaṁ āpanno hi taṁ paṭicchādetvā yāva bhikkhupaṭiñño hoti, tāva bhikkhu eva hoti bhikkhūnameva pārājikassa paññattattā. ‘‘Yo pana bhikkhū’’ti hi vuttaṁ. Tathā hi so saṁvāsaṁ sādiyantopi theyyasaṁvāsako na hoti, sahaseyyādiāpattiñca na janeti, attānaṁ omasantassa pācittiyañca janeti. Vuttañhi –",
  "tika-vin07t2:141": "‘‘Asuddho hoti puggalo aññataraṁ pārājikaṁ dhammaṁ ajjhāpanno, tañce suddhadiṭṭhi samāno okāsaṁ kārāpetvā akkosādhippāyo vadeti, āpatti omasavādassā’’ti (pārā. 389).",
  "tika-vin07t2:142": "Eke pana ‘‘pārājikaṁ āpannānaṁ dosaṁ paṭijānitvā gihiliṅgaggahaṇaṁ nāma sikkhāpaccakkhāne samodhānaṁ gacchati tenāpi paṭiññāya bhikkhubhāvassa vijahanato. Teneva vinayavinicchayādīsu hīnāyāvattanaṁ sikkhāpaccakkhāne samodhānetvā visuṁ taṁ na vuttaṁ. Tasmā bhikkhunīnaṁ vibbhamitukāmatāya gihiliṅgaggahaṇaṁ idha hīnāyāvattanaṁ tāsaṁ sikkhāpaccakkhānassa abhāvato. Tāsaṁ paṭiggahaṇavijahanassāpi sabbaso vattabbattā’’ti vadanti, tampi appaṭibāhiyameva. Tasmā pārājikānaṁ bhikkhunīnañca ‘‘uppabbajissāmī’’ti gihiliṅgaggahaṇaṁ hīnāyāvattananti gahetabbaṁ. Vibbhamotipi etasseva nāmaṁ, teneva taṁ khuddasikkhāyaṁ ‘‘acchedavissajjanagāhavibbhamā’’ti adhiṭṭhānavijahane vibbhamanāmena vuttaṁ.",
  "tika-vin07t2:143": "Anapekkhavissajjanenāti aññassa adatvāva anatthikasseva paṭiggahitavatthūnaṁ bahi chaḍḍanena. Keci ‘‘paṭiggahitavatthūsu sāpekkhassa pure paṭiggahitabhāvato parimocanatthaṁ tattha paṭiggahamattassa vissajjanampi anapekkhavissajjanameva cīvarādiadhiṭṭhānapaccuddhāro viyā’’ti vadanti, taṁ na sundaraṁ tathāvacanābhāvā. Yatheva hi cīvarādīsu anapekkhavissajjanena adhiṭṭhānavijahanaṁ vatvāpi visuṁ paccuddhāro ca vutto, evamidhāpi vattabbaṁ, yathā ca cīvarādīsu kāyapaṭibaddhesupi paccuddhārena adhiṭṭhānaṁ vigacchati, na evamidha. Idha pana paṭiggahitavatthusmiṁ anapekkhassāpi kāyato mutteyeva tasmiṁ paṭiggahaṇaṁ vijahati. Tathā hi vuttaṁ ‘‘satakkhattumpi pariccajatu, yāva attano hatthagataṁ paṭiggahitamevā’’ti. Anapekkhavissajjanenāti ettha ca ‘‘anapekkhāyā’’ti ettakameva vattabbaṁ anapekkhataṁ muñcitvā idha visuṁ vissajjanassa abhāvā. Na hettha paccuddhāre viya vissajjanavidhānamatthi. Apica paṭiggahaṇamattavissajjane sati pure paṭiggahitopi āhāro bhuñjitukamyatāya uppannāya paṭiggahaṇamattaṁ vissajjetvā puna paṭiggahetvā yathāsukhaṁ bhuñjitabbo siyāti, tathā ca sannidhikārakasikkhāpade vuttā sabbāpi vinicchayabhedā niratthakā eva siyuṁ. Vuttañhi tattha –",
  "tika-vin07t2:144": "‘‘Gaṇṭhikapattassa vā gaṇṭhikantare sneho paviṭṭho hoti…pe… tādise pattepi punadivase bhuñjantassa pācittiya’’ntiādi (pāci. aṭṭha. 253).",
  "tika-vin07t2:145": "Tattha pana ‘‘paṭiggahaṇaṁ anapekkhacittena vissajjetvā bhuñjitabba’’nti ettakameva vattabbaṁ, na ca vuttaṁ. Katthaci īdisesu ca gaṇṭhikapattādīsu paṭiggahaṇe apekkhā kassacipi nattheva tappahānāya vāyāmato, tathāpi tatthagataāmise paṭiggahaṇaṁ na vigacchati. Kasmā? Bhikkhussa patte puna bhuñjitukāmatāpekkhāya vijjamānattā pattagatike āhārepi tassā vattanato. Na hi pattaṁ avissajjetvā taggatikaṁ āhāraṁ vissajjetuṁ sakkā, nāpi āhāraṁ avissajjetvā taggatikaṁ paṭiggahaṇaṁ vissajjetuṁ. Tasmā vatthuno vissajjanameva anapekkhavissajjanaṁ, na paṭiggahaṇassāti niṭṭhamettha gantabbaṁ. Teneva sannidhisikkhāpadassa anāpattivāre –",
  "tika-vin07t2:146": "‘‘Antosattāhaṁ adhiṭṭheti, vissajjeti, nassati, vinassati, ḍayhati, acchinditvā gaṇhanti, vissāsaṁ gaṇhanti, anupasampannassa cattena vantena muttena anapekkho datvā paṭilabhitvā paribhuñjatī’’ti –",
  "tika-vin07t2:147": "Evaṁ sabbattha vatthuvissajjanameva vuttaṁ. Ettha ca ‘‘antosattāhaṁ adhiṭṭhetī’’ti bāhiraparibhogāya adhiṭṭhānavacanato vatthuṁ avissajjetvāpi kevalaṁ anajjhoharitukāmatāya suddhacittena bāhiraparibhogatthāya niyamanampi visuṁ ekaṁ paṭiggahaṇavijahanakāraṇameva, idañca sandhāya paṭiggahaṇamattavissajjanaṁ vuttaṁ siyā, suvuttameva siyā, tathā ca ‘‘puna paṭiggahetvā paribhuñjissāmī’’ti paṭiggahaṇavissajjanaṁ na vattabbaṁ siyā bāhiraparibhogādhiṭṭhānassa idhādhippetattā.",
  "tika-vin07t2:148": "Sāratthadīpaniyañhi (sārattha. dī. pārājikakaṇḍa 2.69) ‘‘anapekkhavissajjanenāti ettha aññassa adatvāva anatthikatāya ‘natthi iminā kammaṁ na dāni naṁ paribhuñjissāmī’ti vatthūsu vā, ‘puna paṭiggahetvā paṭibhuñjissāmī’ti paṭiggahaṇe vā anapekkhavissajjanenā’’ti evaṁ paribhuñjitukāmasseva paṭiggahaṇamattavissajjanampi paṭiggahaṇavijahanakāraṇaṁ vuttaṁ, taṁ na gahetabbaṁ. Purimameva pana bāhiraparibhogādhiṭṭhānaṁ gahetabbaṁ. Idaṁ pana aṭṭhakathāsu ‘‘anapekkhavissajjanasaṅkhāte vissajjetī’’ti vuttapāḷipadatthe saṅgahetvā visuṁ na vuttaṁ. Nassati, vinassati, ḍayhati, vissāsaṁ vā gaṇhantīti imāni pana padāni acchinditvā gaṇhantīti imasmiṁ pade saṅgahitānīti veditabbaṁ.",
  "tika-vin07t2:149": "Acchinditvā gahaṇenāti anupasampannānaṁ balakkārādinā acchinditvā gahaṇena. Upasampannānañhi acchindanavissāsaggāhesu paṭiggahaṇaṁ na vijahati. Etthāti bhikkhuvihāre. Uparopakāti tena ropitā rukkhagacchā. Terasasusammutīsūti bhattuddesakasenāsanapaññāpakabhaṇḍāgārikacīvarapaṭiggāhakacīvarabhājakayāgubhājakaphalabhājakakhajjabhājakaappamattakavissajjakasādiyagāhāpakapattagāhāpakaārāmikapesakasāmaṇerapesakasammutisaṅkhātāsu terasasu sammutīsu.",
  "tika-vin07t2:150": "Pacchimikāya senāsanaggāhe paṭippassaddhepi appaṭippassaddhepi kathinatthārassa, tammūlakānaṁ pañcānisaṁsānañca abhāvassa samānattā tattha vijjamānampi senāsanaggāhapaṭippassaddhiṁ adassetvā tattha bhikkhūhi kattabbaṁ saṅgahameva dassetuṁ sace pacchimikāyātiādi vuttaṁ. Sace akusalavipāke …pe… chārattaṁ mānattameva dātabbanti idaṁ paṭicchannāya sādhāraṇāpattiyā parivasantassa asamādinnaparivāsassa vā liṅge parivatte pakkhamānattaṁ carantassa vasena vuttaṁ. Sace panassa pakkhamānatte asamādinne eva puna liṅgaṁ parivattati, parivāsaṁ datvā parivutthaparivāsasseva chārattaṁ mānattaṁ dātabbaṁ. Parivāsadānaṁ natthi bhikkhukāle appaṭicchannabhāvato. Sace pana bhikkhukālepi sañcicca nāroceti, āpatti paṭicchannāva hoti, āpattipaṭicchannabhāvato parivāso ca dātabboti vadanti. Pārājikaṁ āpannānaṁ itthipurisānaṁ liṅge parivattepi pārājikattassa ekasmiṁ attabhāve avijahanato puna upasampadā na dātabbāti gahetabbaṁ. Teneva tesaṁ sīsacchinnapurisādayo nidassitā.",
  "tika-vin07t2:151": "71.Tathevāti muccatu vā mā vāti imamatthaṁ atidisati. Aññesanti puthujjane sandhāya vuttaṁ. Tesañhi īdise ṭhāne asādiyanaṁ dukkaraṁ sotāpannādiariyānaṁ tattha dukkarattābhāvā. Na hi ariyā pārājikādilokavajjāpattiṁ āpajjanti.",
  "tika-vin07t2:152": "73.Suphusitāti uparimāya dantapantiyā heṭṭhimā dantapanti āhacca ṭhitā, avivaṭāti attho. Tenāha ‘‘antomukhe okāso natthī’’ti. Uppāṭite pana oṭṭhamaṁse dante suyeva upakkamantassa thullaccayanti nimittena bahinimitte chupanattā vuttaṁ. Bahinikkhantadantajivhāsupi eseva nayo. Nijjhāmataṇhikā nāma lomakūpehi samuṭṭhitaaggijālāhi daḍḍhasarīratāya ativiya tasitarūpā. Ādi-saddena khuppipāsāsurā aṭṭhicammāvasiṭṭhā bhayānakasarīrā petiyo saṅgahitā. Visaññaṁ katvāti yathā so katampi upakkamaṁ na jānāti, evaṁ katvā. Tena ca visaññī ahutvā sādiyantassa pārājikamevāti dasseti. Upahatakāyappasādoti vātapittādidosehi kāyaviññāṇānuppādakabhāvena dūsitakāyappasādo, na pana vinaṭṭhakāyappasādo. Sīse patteti maggena maggappaṭipādane jāte. Appavesetukāmatāya eva nimittena nimittachupane thullaccayaṁ vuttaṁ, sevetukāmassa pana tatthāpi dukkaṭamevāti āha ‘‘dukkhaṭameva sāmanta’’nti.",
  "tika-vin07t2:153": "74. Jāti-saddena sumanapupphapariyāyena tannissayo gumbo adhippetoti āha ‘‘jātipupphagumbāna’’nti. Tena ca jātiyā upalakkhitaṁ vanaṁ jātiyāvananti aluttasamāsoti dasseti. Ekarasanti vīthicittehi asammissaṁ.",
  "tika-vin07t2:154": "77.Uppanne vatthumhīti itthīhi kataajjhācāravatthusmiṁ. Rukkhasūcikaṇṭakadvāranti rukkhasūcidvāraṁ kaṇṭakadvāraṁ, evameva vā pāṭho. Tattha yaṁ ubhosu passesu rukkhathambhe nikhanitvā tattha majjhe vijjhitvā dve tisso rukkhasūciyo pavesetvā karonti, taṁ rukkhasūcidvāraṁ nāma. Pavesananikkhamanakāle pana apanetvā thakanakayoggena kaṇṭakasākhāpaṭalena yuttaṁ dvāraṁ kaṇṭakadvāraṁ nāma. Gāmadvārassa pidhānatthaṁ padarena kaṇṭakasākhādīhi vā katassa kavāṭassa udukkhalapāsarahitatāya ekena saṁvarituṁ vivarituñca asakkuṇeyyassa heṭṭhā ekaṁ cakkaṁ yojenti, yena parivattamānena taṁ kavāṭaṁ sukhathakanaṁ hoti, taṁ sandhāya vuttaṁ ‘‘cakkalakayuttadvāra’’nti. Cakkameva hi lātabbaṭṭhena saṁvaraṇavivaraṇatthāya gahetabbaṭṭhena cakkalakaṁ, tena yuttampi kavāṭaṁ cakkalakaṁ nāma, tena yuttaṁ dvāraṁ cakkalakayuttadvāraṁ. Mahādvāresu pana dve tīṇipi cakkalakāni yojentīti āha phalakesūtiādi. Kiṭikāsūti veḷupesikāhi kaṇṭakasākhādīhi ca katathakanakesu. Saṁsaraṇakiṭikadvāranti cakkalakayantena saṁsaraṇakiṭikāyuttamahādvāraṁ. Gopphetvāti āvuṇitvā, rajjūhi ganthetvā vā. Ekaṁ dussasāṇidvāramevāti ettha kilañjasāṇidvārampi saṅgahaṁ gacchati taggatikattā. Atha bhikkhū…pe… nisinnā hontīti idaṁ bhikkhūnaṁ sannihitabhāvadassanatthaṁ vuttaṁ. Nipannepi ābhogaṁ kātuṁ vaṭṭati, nipajjitvā niddāyante pana ābhogaṁ kātuṁ na vaṭṭati asantapakkhe ṭhitattā. Raho nisajjāya viya dvārasaṁvaraṇaṁ nāma mātugāmānaṁ pavesananivāraṇatthaṁ anuññātanti āha bhikkhuniṁ vātiādi. Nisseṇiṁ āropetvāti idaṁ heṭṭhimatalassa sadvārabandhatāya vuttaṁ. Catūsu disāsu parikkhittassa kuṭṭassa ekābaddhatāya ‘‘ekakuṭṭake’’ti vuttaṁ. Pacchimānaṁ bhāroti pāḷiyā āgacchante sandhāya vuttaṁ. Yena kenaci parikkhitteti ettha parikkhepassa ubbedhato pamāṇaṁ sahaseyyappahonake vuttasadisameva.",
  "tika-vin07t2:155": "Mahāpariveṇanti mahantaṁ aṅgaṇaṁ, tena ca bahujanasañcāraṁ dasseti, tenāha mahābodhītiādi. Aruṇe uggate vuṭṭhahati, anāpatti anāpattikhettabhūtāya rattiyā suddhacittena nipannattā. Pabujjhitvā puna supati āpattīti aruṇe uggate pabujjhitvā aruṇuggamanaṁ ñatvā vā añatvā vā anuṭṭhahitvā sayitasantānena supati uṭṭhahitvā kattabbassa dvārasaṁvaraṇādino akatattā akiriyasamuṭṭhānā āpatti hoti anāpattikhette katanipajjanakiriyāya anaṅgattā. Ayañhi āpatti īdise ṭhāne akiriyā, divā asaṁvaritvā nipajjanakkhaṇe kiriyā ca acittakā cāti veditabbā. Purāruṇā pabujjhitvāpi yāva aruṇuggamanā sayantassāpi purimanayena āpattiyeva. Aruṇe uggate vuṭṭhahissāmīti…pe… āpattiyevāti ettha kadā tassa āpattīti? Vuccate – na tāva rattiyaṁ ‘‘divā āpajjati no ratti’’nti (pari. 323) vuttattā. ‘‘Anādariyadukkaṭā na muccatī’’ti vuttadukkaṭaṁ pana divāsayanadukkaṭameva na hoti anādariyadukkaṭattā. Evaṁ aruṇuggamane pana acittakaṁ akiriyasamuṭṭhānaṁ āpattiṁ āpajjatīti veditabbaṁ. So sace dvāraṁ saṁvaritvā ‘‘aruṇe uggate vuṭṭhahissāmī’’ti nipajjati, dvāre ca aññehi aruṇuggamanakāle vivaṭepi tassa anāpattiyeva dvārapidahanassa rattidivābhāgesu visesābhāvā. Āpattiāpajjanasseva kālaviseso icchitabbo, na tapparihārassāti gahetabbaṁ, ‘‘dvāraṁ asaṁvaritvā rattiṁ nipajjatī’’ti (pārā. aṭṭha. 1.77) hi vuttaṁ. Divā saṁvaritvā nipannassa kenaci vivaṭepi dvāre anāpattiyeva. Attanāpi anuṭṭhahitvāva sati paccaye vivaṭepi anāpattīti vadanti. Yathāparicchedameva ca na vuṭṭhātīti aruṇe uggateyeva uṭṭhāti. Āpattiyevāti mūlāpattiṁyeva sandhāya vuttaṁ, anādariyaāpatti pana purāruṇā uṭṭhitassāpi tassa hoteva ‘‘dukkaṭā na muccatī’’ti vuttattā, dukkaṭā na muccatīti ca purāruṇā uṭṭhahitvā mūlāpattiyā muttopi anādariyadukkaṭā na muccatīti adhippāyo.",
  "tika-vin07t2:156": "Niddāvasena nipajjatīti vohāravasena vuttaṁ, pādānaṁ pana bhūmito amocitattā ayaṁ nipanno nāma na hoti, teneva anāpatti vuttā. Apassāya supantassāti kaṭiṭṭhito uddhaṁ piṭṭhikaṇṭake appamattakampi padesaṁ bhūmiṁ aphusāpetvā thambhādiṁ apassāya supantassa. Kaṭiṭṭhiṁ pana bhūmiṁ phusāpentassa sayanaṁ nāma hoti. Piṭṭhipasāraṇalakkhaṇā hi seyyā. Dīghavandanādīsupi tiriyaṁ piṭṭhikaṇṭakānaṁ pasāritattā nipajjanamevāti āpatti pariharitabbāva ‘‘vandāmīti pādamūle nipajjī’’tiādīsu nipajjanasseva vuttattā. Tassāpi anāpatti patanakkhaṇe avisayattā, visaye jāte sahasā vuṭṭhitattā ca. Yassa pana visaññitāya pacchāpi avisayo, etassa anāpattiyeva patitakkhaṇe viya. Tattheva sayati na vuṭṭhātīti iminā visayepi akaraṇaṁ dasseti, teneva ‘‘tassa āpattī’’ti vuttaṁ.",
  "tika-vin07t2:157": "Ekabhaṅgenāti ubho pāde bhūmito amocetvāva ekapassena sarīraṁ bhañjitvā nipanno. Mahāaṭṭhakathāyaṁ pana mahāpadumattherena vuttanti sambandho, tena ‘‘mahāaṭṭhakathāya likhitamahāpadumattheravādo aya’’nti dasseti. Tattha supantassāpi avisayattamatthīti mahāpadumattherena ‘‘avisayattā pana āpatti na dissatī’’ti vuttaṁ. Ācariyā pana supantassa visaññattābhāvena visayattā anāpattiṁ na kathayanti. Visaññatte sati anāpattiyeva. Dve pana janātiādipi mahāaṭṭhakathāyameva vacanaṁ, tadeva pacchā vuttattā pamāṇaṁ. Yakkhagahitaggahaṇeneva cettha visaññībhūtopi saṅgahito. Ekabhaṅgena nipanno pana anipannattā āpattito muccatiyevāti gahetabbaṁ.",
  "tika-vin07t2:158": "78.Apadeti ākāse. Padanti padavaḷañjaṁ, tenāha ‘‘ākāse pada’’nti. Etadagganti eso aggo. Yadidanti yo ayaṁ. Sesaṁ uttānameva.",
  "tika-vin07t2:159": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t2:160": "Paṭhamapārājikavaṇṇanānayo niṭṭhito.",
  "tika-vin07t2:161": "2. Dutiyapārājikaṁ",
  "tika-vin07t2:162": "Adutiyenāti asadisena jinena yaṁ dutiyaṁ pārājikaṁ pakāsitaṁ, tassa idāni yasmā saṁvaṇṇanākkamo patto, tasmā assa dutiyassa ayaṁ saṁvaṇṇanā hotīti yojanā.",
  "tika-vin07t2:163": "Dhaniyavatthuvaṇṇanā",
  "tika-vin07t2:164": "84. Rājūhi gahitanti rājagahanti āha ‘‘mandhātū’’ti. Rājapurohitena pariggahitampi rājapariggahitamevāti mahāgovindaggahaṇaṁ, nagarasaddāpekkhāya cettha ‘‘rājagaha’’nti napuṁsakaniddeso. Aññepettha pakāreti susaṁvihitārakkhattā rājūnaṁ gahaṁ gehabhūtanti rājagahantiādike pakāre. Vasantavananti kīḷāvanaṁ, vasantakāle kīḷāya yebhuyyattā pana vasantavananti vuttaṁ.",
  "tika-vin07t2:165": "Sadvārabandhāti vassūpagamanayoggatādassanaṁ. Nālakapaṭipadanti suttanipāte (su. ni. 684 ādayo) nālakattherassa desitaṁ moneyyapaṭipadaṁ. Pañcannaṁ chadanānanti tiṇapaṇṇaiṭṭhakasilāsudhāsaṅkhātānaṁ pañcannaṁ. No ce labhati…pe… sāmampi kātabbanti iminā nāvāsatthavaje ṭhapetvā aññattha ‘‘asenāsaniko aha’’nti ālayakaraṇamattena upagamanaṁ na vaṭṭati. Senāsanaṁ pariyesitvā vacībhedaṁ katvā vassaṁ upagantabbamevāti dasseti. ‘‘Na, bhikkhave, asenāsanikenā’’tiādinā (mahāva. 204) hi pāḷiyaṁ ‘‘nālakapaṭipadaṁ paṭipannenāpī’’ti aṭṭhakathāyañca avisesena daḷhaṁ katvā vuttaṁ, nāvāsatthavajesuyeva ca ‘‘anujānāmi, bhikkhave, nāvāya vassaṁ upagantu’’ntiādinā (mahāva. 203) asatipi senāsane ālayakaraṇavasena vassūpagamanaṁ anuññātaṁ, nāññatthāti gahetabbaṁ. Ayamanudhammatāti sāmīcivattaṁ. Katikavattānīti bhassārāmatādiṁ vihāya sabbadā appamattehi bhavitabbantiādikatikavattāni. Khandhakavattānīti ‘‘āgantukādikhandhakavattaṁ pūretabba’’nti evaṁ khandhakavattāni ca adhiṭṭhahitvā.",
  "tika-vin07t2:166": "Vassaṁvutthāti padassa aṭṭhakathāyaṁ ‘‘purimikāya upagatā mahāpavāraṇāya pavāritā pāṭipadadivasato paṭṭhāya ‘vutthavassā’ti vuccantī’’ti vuttattā mahāpavāraṇādivase pavāretvā vā appavāretvā vā aññattha gacchantehi sattāhakaraṇīyanimitte sati eva gantabbaṁ, nāsati, itarathā vassacchedo dukkaṭañca hotīti veditabbaṁ. ‘‘Imaṁ temāsaṁ vassaṁ upemī’’ti hi ‘‘na, bhikkhave, vassaṁ upagantvā purimaṁ vā temāsaṁ pacchimaṁ vā temāsaṁ avasitvā cārikā pakkamitabbā’’ti (mahāva. 185) ca vuttaṁ. Idheva ca vassaṁvutthā temāsaccayena…pe… pakkamiṁsūti vuttaṁ. Pavāraṇādivasopi temāsapariyāpannova. Keci pana ‘‘anujānāmi, bhikkhave, vassaṁvutthānaṁ bhikkhūnaṁ tīhi ṭhānehi pavāretunti (mahāva. 209) pavāraṇākammassa pubbeyeva vassaṁvutthānanti vutthavassatāya vuttattā mahāpavāraṇādivase sattāhakaraṇīyanimittaṁ vināpi yathāsukhaṁ gantuṁ vaṭṭatī’’ti vadanti, taṁ tesaṁ matimattaṁ, vutthavassānañhi pavāraṇānujānanaṁ anupagatachinnavassādīnaṁ nivattanatthaṁ kataṁ, na pana pavāraṇādivase avasitvā pakkamitabbanti dassanatthaṁ tadatthassa idha pasaṅgābhāvā, pavāraṇaṁ kātuṁ anucchavikānaṁ pavāraṇā idha vidhīyati, ye ca vassaṁ upagantvā vassacchedañca akatvā yāva pavāraṇādivasā vasiṁsu, te tattakena pavāraṇākammaṁ pati pariyāyato vutthavassāti vuccanti, appakaṁ ūnamadhikaṁ vā gaṇanūpagaṁ na hotīti ñāyato, na kathinakammaṁ pati temāsassa aparipuṇṇattā, itarathā tasmiṁ mahāpavāraṇādivasepi kathinatthārappasaṅgato. ‘‘Anujānāmi, bhikkhave, vassaṁvutthānaṁ bhikkhūnaṁ kathinaṁ attharitu’’nti (mahāva. 306) idaṁ pana ‘‘na, bhikkhave, vassaṁ upagantvā purimaṁ vā temāsaṁ pacchimaṁ vā temāsaṁ avasitvā cārikā pakkamitabbā’’tiādi (mahāva. 185) ca nippariyāyato mahāpavāraṇāya anantarapāṭipadadivasato paṭṭhāya kathinatthāraṁ pakkamanañca sandhāya vuttaṁ, parivāre ca ‘‘kathinassa atthāramāso jānitabbo’’ti (pari. 412) vatvā ‘‘vassānassa pacchimo māso jānitabbo’’ti (pari. 412) vuttaṁ. Yo hi kathinatthārassa kālo, tato paṭṭhāyeva cārikāpakkamanassāpi kālo, na tato pure vassaṁvutthānaṁyeva kathinatthārārahattā. Yadaggena hi pavāraṇādivase kathinatthāro na vaṭṭati, tadaggena bhikkhūpi vutthavassā na honti pavāraṇādivasassa avutthattā.",
  "tika-vin07t2:167": "Yaṁ pana sāratthadīpaniyaṁ (sārattha. ṭī. pārājikakaṇḍa 2.84) ‘‘ekadesena avutthampi taṁ divasaṁ vutthabhāgāpekkhāya vutthameva hotī’’tiādi vuttaṁ, taṁ na yuttaṁ, taṁdivasapariyosāne aruṇuggamanakāle vasantova hi taṁ divasaṁ vuttho nāma hoti parivāsaaraññavāsādīsu viya, ayañca vicāraṇā upari vassūpanāyikakkhandhake āvi bhavissatīti tattheva taṁ pākaṭaṁ karissāma.",
  "tika-vin07t2:168": "Mahāpavāraṇāyapavāritāti purimikāya vassaṁ upagantvā acchinnavassatādassanaparaṁ etaṁ kenaci antarāyena appavāritānampi vutthavassattā. Na ovassiyatīti anovassakanti kammasādhanaṁ daṭṭhabbaṁ, yathā na temiyati, tathā katvāti attho. Anavayoti ettha anusaddo vicchāyaṁ vattatīti āha anu anu avayotiādi. Ācariyassa kammaṁ ācariyakanti āha ‘‘ācariyakamme’’ti. Kaṭṭhakammaṁ thambhādi. Telatambamattikāyāti telamissāya tambamattikāya.",
  "tika-vin07t2:169": "85.Kuṭikāya karaṇabhāvanti kuṭiyā katabhāvaṁ. Kiṁ-saddappayoge anāgatappaccayavidhānaṁ sandhāya tassa lakkhaṇantiādi vuttaṁ. Kiñcāpi therassa pāṇaghātādhippāyo natthi, anupaparikkhitvā karaṇena pana bahūnaṁ pāṇānaṁ maraṇattā pāṇe byābādhentassātiādi vuttaṁ. Pātabyabhāvanti vināsetabbataṁ. Pāṇātipātaṁ karontānanti therena akatepi pāṇātipāte pāṇakānaṁ maraṇamattena pacchimānaṁ lesena gahaṇākāraṁ dasseti, tena ca ‘‘mama tādisaṁ akusalaṁ natthī’’ti pacchimānaṁ vipallāsalesaggahaṇanimittakiccaṁ na kattabbanti dīpitaṁ hoti. Diṭṭhānugatinti diṭṭhassa kammassa anupagamanaṁ anukiriyaṁ, diṭṭhiyā vā laddhiyā anugamanaṁ gāhaṁ. Ghaṁsitabbeti madditabbe, vināsitabbeti attho. Kataṁ labhitvā tattha vasantānampi dukkaṭamevāti idaṁ bhagavatā kuṭiyā bhedāpanavacanena siddhaṁ, sāpi tiṇadabbasambhārehi tulāthambhādīhi amissā suddhamattikāmayāpi iṭṭhakāhi katā vaṭṭati. Keci hi iṭṭhakāhiyeva thambhe cinitvā tadupari iṭṭhakāhiyeva vitānādisaṇṭhānena tulādidārusambhāravirahitaṁ chadanampi bandhitvā iṭṭhakāmayameva āvasathaṁ karonti, tādisaṁ vaṭṭati. Giñjakāvasathasaṅkhepena katāti ettha giñjakā vuccanti iṭṭhakā, tāhiyeva kato āvasatho giñjakāvasatho. Vayakammampīti mattikuddhāraṇaiṭṭhakadārucchedanādikārakānaṁ dinnabhattavettanādivatthubbayena nipphannakammampi atthi, etena kuṭibhedakānaṁ gīvādibhāvaṁ parisaṅkati. Titthiyadhajoti titthiyānameva saññāṇabhūtattā vuttaṁ. Te hi īdisesu cāṭiādīsu vasanti. Aññānipīti pi-saddena attanā vuttakāraṇadvayampi mahāaṭṭhakathāyameva vuttanti dasseti. Yasmā sabbamattikāmayā kuṭi sītakāle atisītā uṇhakāle ca uṇhā sukarā ca hoti corehi bhindituṁ, tasmā tattha ṭhapitapattacīvarādikaṁ sītuṇhacorādīhi vinassatīti vuttaṁ ‘‘pattacīvaraguttatthāyā’’ti. Chindāpeyya vā bhindāpeyya vā anupavajjoti idaṁ ayaṁ kuṭi viya sabbathā anupayogārahaṁ sandhāya vuttaṁ. Yaṁ pana pañcavaṇṇasuttehi vinaddhachattādikaṁ, tattha akappiyabhāgova chinditabbo, na tadavaseso tassa kappiyattā, taṁ chindanto upavajjova hoti. Teneva vakkhati ‘‘ghaṭakampi vāḷarūpampi bhinditvā dhāretabba’’ntiādi.",
  "tika-vin07t2:170": "Pāḷimuttakavinicchayavaṇṇanā",
  "tika-vin07t2:171": "Chattadaṇḍaggāhakaṁsalākapañjaranti ettha yo pañjarasalākānaṁ majjhaṭṭho bunde puthulo ahicchattakasadiso agge sachiddo yattha daṇḍantaraṁ pavesetvā chattaṁ gaṇhanti, yo vā sayameva dīghatāya gahaṇadaṇḍo hoti, ayaṁ chattadaṇḍo nāma, tassa aparigaḷanatthāya chattasalākānaṁ mūlappadesadaṇḍassa samantato daḷhapañjaraṁ katvā suttehi vinandhanti, so padeso chattadaṇḍagāhakasalākapañjaraṁ nāma, taṁ vinandhituṁ vaṭṭati. Na vaṇṇamaṭṭhatthāyāti iminā thirakaraṇatthameva ekavaṇṇasuttena vinandhiyamānaṁ yadi vaṇṇamaṭṭhaṁ hoti, na tattha dosoti dasseti. Āraggenāti nikhādanamukhena. Daṇḍabundeti daṇḍamūle koṭiyaṁ. Chattamaṇḍalikanti chattapañjare maṇḍalākārena baddhadaṇḍavalayaṁ. Ukkiritvāti ninnaṁ, unnataṁ vā katvā.",
  "tika-vin07t2:172": "Nānāsuttakehīti nānāvaṇṇehi suttehi. Idañca tathā karontānaṁ vasena vuttaṁ, ekavaṇṇasuttakenāpi na vaṭṭatiyeva, ‘‘pakatisūcikammameva vaṭṭatī’’ti hi vuttaṁ. Paṭṭamukheti dvinnaṁ paṭṭānaṁ saṅghaṭitaṭṭhānaṁ sandhāyetaṁ vuttaṁ. Pariyanteti cīvarapariyante, anuvātaṁ sandhāyetaṁ vuttaṁ. Veṇinti varakasīsākārena sibbanaṁ. Saṅkhalikanti diguṇasaṅkhalikākārena sibbanaṁ, veṇiṁ vā saṅkhalikaṁ vā karontīti pakatena sambandho. Agghiyaṁ nāma cetiyasaṇṭhānaṁ, yaṁ agghiyatthambhoti vadanti. Ukkirantīti uṭṭhapenti. Catukoṇameva vaṭṭatīti gaṇṭhikapāsakapaṭṭāni sandhāya vuttaṁ. Koṇasuttapiḷakāti gaṇṭhikapāsakapaṭṭānaṁ koṇehi bahi niggatasuttānaṁ piḷakākārena ṭhapitakoṭiyoti keci vadanti, te piḷake chinditvā duviññeyyā kātabbāti tesaṁ adhippāyo. Keci pana ‘‘koṇasuttā ca piḷakāti dveyevā’’ti vadanti, tesaṁ matena gaṇṭhikapāsakapaṭṭānaṁ koṇato koṇehi nīhatasuttā koṇasuttā nāma. Samantato pana pariyantena katā caturassasuttā piḷakā nāma. Taṁ duvidhampi keci cīvarato visuṁ paññāyanatthāya vikārayuttaṁ karonti, taṁ nisedhāya ‘‘duviññeyyarūpā vaṭṭantī’’ti vuttaṁ, na pana sabbathā acakkhugocarabhāvena sibbanatthāya tathāsibbanassa asakkuṇeyyattā. Yathā pakaticīvarato vikāro na paññāyati, evaṁ sibbitabbanti adhippāyo. Rajanakammato pubbe paññāyamānopi viseso cīvare ratte ekavaṇṇatāya na paññāyatīti āha ‘‘cīvare ratte’’ti. Maṇināti nīlamaṇiādimaṭṭhapāsāṇena, aṁsavaddhakakāyabandhanādikaṁ pana acīvarattā saṅkhādīhi ghaṁsituṁ vaṭṭatīti vadanti. Kaṇṇasuttakanti cīvarassa dīghato tiriyañca sibbitānaṁ catūsu kaṇṇesu koṇesu ca nikkhantānaṁ suttasīsānametaṁ nāmaṁ, taṁ chinditvāva pārupitabbaṁ, tenāha ‘‘rajitakāle chinditabba’’nti. Bhagavatā anuññātaṁ ekaṁ kaṇṇasuttampi atthi, taṁ pana nāmena sadisampi ito aññamevāti dassetuṁ yaṁ panātiādi vuttaṁ. Lagganatthāyāti cīvararajjuyaṁ cīvarabandhanatthāya. Gaṇṭhiketi dantādimaye. Pīḷakāti binduṁ binduṁ katvā uṭṭhāpetabbapīḷakā.",
  "tika-vin07t2:173": "Thālake vāti tambādimaye puggalike tividhepi kappiyathālake. Na vaṭṭatīti maṇivaṇṇakaraṇappayogo na vaṭṭati, telavaṇṇakaraṇatthaṁ pana vaṭṭati. Pattamaṇḍaleti tipusīsādimaye. ‘‘Na, bhikkhave, cittāni pattamaṇḍalāni dhāretabbāni rūpakākiṇṇāni bhittikammakatānī’’ti (cūḷava. 253) vuttattā ‘‘bhittikammaṁ na vaṭṭatī’’ti vuttaṁ. ‘‘Anujānāmi, bhikkhave, makaradantakaṁ chinditu’’nti (cūḷava. 253) vuttattā ‘‘makaradantakaṁ pana vaṭṭatī’’ti vuttaṁ, idaṁ pana pāḷiyā laddhampi idha pāḷiyā muttattā pāḷimuttakanaye vuttaṁ. Evamaññampi īdisaṁ.",
  "tika-vin07t2:174": "Lekhā na vaṭṭatīti āraggena dinnalekhāva na vaṭṭati, jātihiṅgulikādivaṇṇehi katalekhā vaṭṭati. Chattamukhavaṭṭiyanti dhamakaraṇassa hatthena gahaṇachattākārassa mukhavaṭṭiyaṁ, ‘‘parissāvanacoḷabandhanaṭṭhāne’’ti keci.",
  "tika-vin07t2:175": "Deḍḍubhasīsanti udakasappasīsaṁ. Acchīnīti kuñjaracchisaṇṭhānāni. Ekameva vaṭṭatīti ettha ekarajjukaṁ diguṇaṁ tiguṇaṁ katvāpi bandhituṁ na vaṭṭati, ekameva pana satavārampi sarīraṁ parikkhipitvā bandhituṁ vaṭṭati, bahurajjuke ekato katvā ekena nirantaraṁ veṭhetvā kataṁ ‘‘bahurajjuka’’nti na vattabbaṁ ‘‘vaṭṭatī’’ti vuttattā, taṁ murajasaṅkhaṁ na gacchatīti veditabbaṁ. Murajañhi nānāvaṇṇehi suttehi murajavaṭṭisaṇṭhānaṁ veṭhetvā kataṁ, idaṁ pana murajaṁ maddavīṇasaṅkhātaṁ pāmaṅgasaṇṭhānañca dasāsu vaṭṭati ‘‘kāyabandhanassa dasā jīranti; anujānāmi, bhikkhave, murajaṁ maddavīṇa’’nti (cūḷava. 278) vuttattā.",
  "tika-vin07t2:176": "Vidheti dasāpariyosāne thirabhāvāya dantavisāṇasuttādīhi kattabbe vidhe. Aṭṭha maṅgalāni nāma saṅkho cakkaṁ puṇṇakumbho gayā sirīvaccho aṅkuso dhajaṁ sovattikanti vadanti. Macchayugaḷachattanandiyāvaṭṭādivasenapi vadanti. Paricchedalekhāmattanti dantādīhi katavidhassa ubhosu koṭīsu kataparicchedarājimattaṁ.",
  "tika-vin07t2:177": "‘‘Ujukamevā’’ti vuttattā caturassādisaṇṭhānāpi añjanī vaṅkagatikā na vaṭṭati. Sipāṭikāyāti vāsiādibhaṇḍanikkhipanapasibbake. Ārakaṇṭakaṁ nāma potthakādiaasaṅkhāraṇatthaṁ katadīghamukhasatthakanti vadanti. ‘‘Bhamakārānaṁ dāruādilikhanasatthaka’’nti keci. Vaṭṭamaṇikanti vaṭṭaṁ katvā uṭṭhapetabbaṁ pupphuḷakaṁ. Aññanti iminā piḷakādiṁ saṅgaṇhāti. Pipphaliketi yaṁ kiñci chedanake khuddakasatthe. Valitakanti nakhacchedanakāle daḷhaggahaṇatthaṁ valīhi yuttameva karonti. Tasmā taṁ vaṭṭatīti iminā yaṁ aññampi vikāraṁ daḷhīkammādiatthāya karonti, na vaṇṇamaṭṭhatthāya, taṁ vaṭṭatīti dīpitaṁ, tena ca kattaradaṇḍakoṭiyaṁ aññamaññampi ghaṭṭanena saddaniccharaṇatthāya kataṁ ayovalayādikaṁ saṁyuttampi kappiyato upapannaṁ hoti. Maṇḍalanti uttarāraṇiyā pavesanatthaṁ āvāṭamaṇḍalaṁ hoti. Ujukameva bandhitunti sambandho, ubhosu vā passesu ekapasse vāti vacanaseso. Vāsidaṇḍassa ubhosu passesu daṇḍakoṭīnaṁ acalanatthaṁ bandhitunti attho.",
  "tika-vin07t2:178": "Āmaṇḍasāraketi āmalakaphalāni pisitvā tena kakkena katatelabhājane. Tattha kira pakkhittaṁ telaṁ sītalaṁ hoti. Bhūmattharaṇeti kaṭasārādimaye parikammakatāya bhūmiyā attharitabbaattharaṇe. Pānīyaghaṭeti sabbaṁ bhājanavikatiṁ saṅgaṇhāti. Sabbaṁ…pe… vaṭṭatīti yathāvuttesu mañcādīsu itthipurisarūpampi vaṭṭati telabhājanesuyeva itthipurisarūpānaṁ paṭikkhittattā, telabhājanena saha agaṇetvā visuṁ mañcādīnaṁ gahitattā cāti vadanti, kiñcāpi vadanti, etesaṁ pana mañcādīnaṁ hatthena āmasitabbabhaṇḍattā itthirūpamevettha na vaṭṭatīti gahetabbaṁ. Aññesanti sīmasāmikānaṁ. Rājavallabhehīti lajjīpesalādīnaṁ uposathādiantarāyakarā alajjino bhinnaladdhikā ca bhikkhū adhippetā tehi saha uposathādikaraṇāyogā, teneva ‘‘sīmāyā’’ti vuttaṁ. Tesaṁ lajjīparisāti tesaṁ sīmāsāmikānaṁ anubalaṁ dātuṁ samatthā lajjīparisā. Bhikkhūhi katanti yaṁ alajjīnaṁ senāsanabhedanādikaṁ lajjībhikkhūhi kataṁ, sabbañcetaṁ sukatameva alajjīniggahatthāya pavattitabbato.",
  "tika-vin07t2:179": "88.Avajjhāyantīti nīcato cintenti. Ujjhāyanatthoti bhikkhuno theyyakammanindanattho ‘‘kathañhi nāma adinnaṁ ādiyissatī’’ti, na pana dāru-saddavisesanattho tassa bahuvacanattā. Vacanabhedeti ekavacanabahuvacanānaṁ bhede. Sabbāvantanti bhikkhubhikkhunīādisabbāvayavavantaṁ. Bimbisāroti tassa nāmanti ettha bimbīti suvaṇṇaṁ. Tasmā sārasuvaṇṇasadisavaṇṇatāya ‘‘bimbisāro’’ti vuccatīti veditabbaṁ. Porāṇasatthānurūpaṁ uppādito vīsatimāsappamāṇauttamasuvaṇṇagghanako lakkhaṇasampanno nīlakahāpaṇoti veditabbo. Rudradāmena nāma kenaci uppādito rudradāmako. So kira nīlakahāpaṇassa tibhāgaṁ agghati. Yasmiṁ pana dese nīlakahāpaṇā na santi, tatthāpi kāḷakavirahitassa niddhantasuvaṇṇassa pañcamāsagghanakena bhaṇḍena pādaparicchedo kātabbo. Tenāti nīlakahāpaṇassa catutthabhāgabhūtena. Pārājikavatthumhi vātiādi pārājikānaṁ sabbabuddhehi paññattabhāvena vuttaṁ, saṅghādisesādīsu pana itarāpattīsupi tabbatthūsu ca nānattaṁ nattheva, kevalaṁ keci sabbākārena paññapenti, keci ekadesenāti ettakameva viseso. Na hi kadācipi sammāsambuddhā yathāparādhaṁ atikkamma ūnamadhikaṁ vā sikkhāpadaṁ paññapenti.",
  "tika-vin07t2:180": "Padabhājanīyavaṇṇanā",
  "tika-vin07t2:181": "92.Punapi ‘‘āgantukāmā’’ti vuttattā ca sabbathā manussehi anivutthapubbe abhinavamāpite, ‘‘puna na pavisissāmā’’ti nirālayehi pariccatte ca gāme gāmavohārābhāvā gāmappavesanāpucchanādikiccaṁ natthīti veditabbaṁ. Araññaparicchedadassanatthanti gāmagāmūpacāresu dassitesu tadaññaṁ araññanti araññaparicchedo sakkā ñātunti vuttaṁ. Mātikāyaṁ pana gāmaggahaṇeneva gāmūpacāropi gahitoti daṭṭhabbo. Indakhīleti ummāre. Araññasaṅkhepaṁ gacchati tathā abhidhamme vuttattā. Asatipi indakhīle indakhīlaṭṭhāniyattā ‘‘vemajjhameva indakhīloti vuccatī’’ti vuttaṁ. Yattha pana dvārabāhāpi natthi, tattha pākāravemajjhameva indakhīloti gahetabbaṁ. Luṭhitvāti pavaṭṭitvā.",
  "tika-vin07t2:182": "Majjhimassa purisassa suppapāto vātiādi mātugāmassa kākuṭṭhāpanavasena gahetabbaṁ, na baladassanavasena ‘‘mātugāmo bhājanadhovanaudakaṁ chaḍḍetī’’ti (pārā. aṭṭha. 1.92) upari vuccamānattā, teneva ‘‘leḍḍupāto’’ti avatvā suppapātotiādi vuttaṁ. Kurundaṭṭhakathāyaṁ mahāpaccariyañca gharūpacārova gāmoti adhippāyena ‘‘gharūpacāre ṭhitassa leḍḍupāto gāmūpacāro’’ti vuttaṁ. Kataparikkhepoti iminā parikkhepato bahi upacāro na gahetabboti dasseti. Suppamusalapātopi aparikkhittagehasseva, so ca yato pahoti, tattheva gahetabbo, appahonaṭṭhāne pana vijjamānaṭṭhānameva gahetabbaṁ. Yassa pana gharassa samantato pākārādīhi parikkhepo kato hoti, tattha sova parikkhepo gharūpacāroti gahetabbaṁ.",
  "tika-vin07t2:183": "Pubbe vuttanayenāti parikkhittagāme vuttanayena. Saṅkarīyatīti missīyati. Vikāle gāmappavesane ‘‘parikkhittassa gāmassa parikkhepaṁ atikkamantassa āpatti pācittiyassa. Aparikkhittassa gāmassa upacāraṁ okkamantassa āpatti pācittiyassā’’ti (pāci. 513) vuttattā gāmagāmūpacārānaṁ asaṅkaratā icchitabbāti āha asaṅkarato cātiādi. Keci panettha pāḷiyaṁ ‘‘aparikkhittassa gāmassa upacāraṁ okkamantassāti idaṁ parikkhepārahaṭṭhānaṁ sandhāya vuttaṁ, na tato paraṁ ekaleḍḍupātaparicchinnaṁ upacāraṁ . Tasmā parikkhepārahaṭṭhānasaṅkhātaṁ gāmaṁ okkamantasseva āpatti, na upacāra’’nti vadanti, taṁ na gahetabbaṁ ‘‘gharūpacāre ṭhitassa majjhimassa purisassa leḍḍupātabbhantaraṁ gāmo nāma. Tato aññassa leḍḍupātassa abbhantaraṁ gāmūpacāro nāmā’’ti (pārā. aṭṭha. 1.92) idheva aṭṭhakathāyaṁ vuttattā. Vikāle gāmappavesanasikkhāpadaṭṭhakathāyañhi aparikkhittassa gāmassa upacāro adinnādāne vuttanayeneva veditabboti (pāci. aṭṭha. 512) ayameva nayo atidisito. Teneva mātikāṭṭhakathāyampi ‘‘yvāyaṁ aparikkhittassa gāmassa upacāro dassito, tassa vasena vikāle gāmappavesanādīsu āpatti paricchinditabbā’’ti (kaṅkhā. aṭṭha. dutiyapārājikavaṇṇanā) vuttaṁ, tasmā parikkhittassa gāmassa parikkhepaṁ atikkamantassa, aparikkhittassa gāmassa gharūpacārato paṭṭhāya dutiyaleḍḍupātasaṅkhātaṁ gāmūpacāraṁ okkamantassa vikāle gāmappavesanāpatti hoti, mātikāyañca vikāle gāmaṁ paviseyyāti gāmaggahaṇeneva gāmūpacāropi gahitoti veditabbaṁ. Vikāle gāmappavesanādīsūti ādi-saddena gharagharūpacārādīsu ṭhitānaṁ uppannalābhabhājanādiṁ saṅgaṇhāti.",
  "tika-vin07t2:184": "Nikkhamitvā bahi indakhīlāti indakhīlato bahi nikkhamitvā ṭhitaṁ yaṁ ṭhānaṁ sabbametaṁ araññanti yojanā. Ācariyadhanu nāma pakatihatthena navavidatthipamāṇaṁ, jiyāya pana āropitāya sattaṭṭhavidatthimattanti vadanti.",
  "tika-vin07t2:185": "Kappiyanti anurūpavasena vuttaṁ akappiyassāpi appaṭiggahitassa paribhoge pācittiyattā. Pariccāgādimhi akate ‘‘idaṁ mayhaṁ santaka’’nti vatthusāminā aviditampi pariggahitameva bālummattādīnaṁ santakaṁ viya, tādisaṁ avaharantopi ñātakādīhi pacchā ñatvā vatthusāminā ca anubandhitabbato pārājikova hoti. Yassa vasena puriso theno hoti, taṁ theyyanti āha ‘‘avaharaṇacittassetaṁ adhivacana’’nti. Papañcasaṅkhāti taṇhāmānadiṭṭhisaṅkhātā papañcakoṭṭhāsā. Eko cittakoṭṭhāsoti ṭhānācāvanapayogasamuṭṭhāpako eko cittakoṭṭhāsoti attho.",
  "tika-vin07t2:186": "Abhiyogavasenāti aṭṭakaraṇavasena. Saviññāṇakenevāti idaṁ saviññāṇakānaññeva āveṇikavinicchayaṁ sandhāya vuttaṁ. Pāṇo apadantiādīsu hi ‘‘padasā nessāmī’’ti paṭhamaṁ pādaṁ saṅkāmeti, āpatti thullaccayassātiādinā pāḷiyaṁ (pārā. 111), bhikkhu dāsaṁ disvā sukhadukkhaṁ pucchitvā vā apucchitvā vā ‘‘gaccha, palāyitvā sukhaṁ jīvā’’ti vadati, so ce palāyati, dutiyapadavāre pārājikantiādinā (pārā. aṭṭha. 1.114) aṭṭhakathāyañca yo saviññāṇakānaññeva āveṇiko vinicchayo vutto, so ārāmādiaviññāṇakesu na labbhatīti tādisaṁ sandhāya ‘‘saviññāṇakenevā’’ti vuttaṁ. Yo pana vinicchayo ārāmādiaviññāṇakesu labbhati, so yasmā saviññāṇakesu alabbhanako nāma natthi, tasmā vuttaṁ ‘‘nānābhaṇḍavasena saviññāṇakāviññāṇakamissakenā’’ti. Saviññāṇakena ca aviññāṇakena cāti attho. Yasmā cettha aviññāṇakeneva ādiyanādīni chapi padāni na sakkā yojetuṁ iriyāpathavikopanassa saviññāṇakavaseneva yojetabbato, tasmā ‘‘aviññāṇakenevā’’ti tatiyaṁ pakāraṁ na vuttanti daṭṭhabbaṁ.",
  "tika-vin07t2:187": "Ārāmanti idaṁ upalakkhaṇamattaṁ dāsādisaviññāṇakassāpi idha saṅgahetabbato, nānābhaṇḍavasena hettha yojanā dassiyati. Parikappitaṭṭhānanti parikappitokāsaṁ. Suṅkaghātanti ettha maggaṁ gacchantehi satthikehi attanā nīyamānabhaṇḍato rañño dātabbabhāgo suṅko nāma, so ettha haññati adatvā gacchantehi avaharīyati, taṁ vā hanti ettha rājapurisā adadantānaṁ santakaṁ balakkārenāti suṅkaghāto, ‘‘ettha paviṭṭhehi suṅko dātabbo’’ti rukkhapabbatādisaññāṇena niyamitappadesassetaṁ adhivacanaṁ.",
  "tika-vin07t2:188": "Pañcavīsatiavahārakathāvaṇṇanā",
  "tika-vin07t2:189": "Katthacīti ekissā aṭṭhakathāyaṁ. Ekaṁ pañcakaṁ dassitanti ‘‘parapariggahitañca hoti, parapariggahitasaññī ca, garuko ca hoti parikkhāro pañcamāsako vā atirekapañcamāsako vā, theyyacittañca paccupaṭṭhitaṁ hoti, ṭhānā cāvetī’’ti (pārā. 122) vuttapañcaavahāraṅgāni ekaṁ pañcakanti dassitaṁ. Dve pañcakāni dassitānīti ‘‘chahi ākārehi adinnaṁ ādiyantassa āpatti pārājikassa. Na ca sakasaññī, na ca vissāsaggāhī, na ca tāvakālikaṁ, garuko ca hoti parikkhāro pañcamāsako vā atirekapañcamāsako vā, theyyacittañca paccupaṭṭhitaṁ hoti, ṭhānā cāveti, āpatti pārājikassā’’ti (pārā. 125) evaṁ vuttesu chasu padesu ekaṁ apanetvā sesāni pañca padāni ekaṁ pañcakaṁ katvā heṭṭhā vuttapañcakañca gahetvā dve pañcakāni dassitāni. Ettha panāti pañcahākārehītiādīsu. Sabbehipi padehīti parapariggahitañca hotītiādīhi sabbehi pañcahi padehi.",
  "tika-vin07t2:190": "Pañcannaṁ avahārānaṁ samūho pañcakaṁ. Sako hattho sahattho, tena nibbatto, tassa vā sambandhīti sāhatthiko, avahāro. Sāhatthikādi pañcakaṁ sāhatthikapañcakantiādipadavasena nāmalābho daṭṭhabbo. Evaṁ sesesupi. Tatiyapañcamesu pañcakesūti sāhatthikapañcakatheyyāvahārapañcakesu. Labbhamānapadavasenāti sāhatthikapañcake labbhamānassa nissaggiyāvahārapadassa vasena, theyyāvahārapañcake labbhamānassa parikappāvahārapadassa ca vasena yojetabbanti attho.",
  "tika-vin07t2:191": "Nissaggiyo nāma…pe… pārājikassāti iminā bahisuṅkaghātapātanaṁ nissaggiyapayogoti dasseti. ‘‘Hatthe bhāraṁ theyyacitto bhūmiyaṁ nikkhipati, āpatti pārājikassā’’ti (pārā. 101) vuttattā pana suddhacittena gahitaparabhaṇḍassa theyyacittena gumbādipaṭicchannaṭṭhāne khipanampi imasmiṁ nissaggiyapayoge saṅgayhatīti daṭṭhabbaṁ. Kiriyāsiddhito puretarameva pārājikāpattisaṅkhātaṁ atthaṁ sādhetīti atthasādhako. Atha vā attano vattamānakkhaṇe avijjamānampi kiriyāsiddhisaṅkhātaṁ atthaṁ avassaṁ āpattiṁ sādhetītipi atthasādhako. Asukaṁ nāma bhaṇḍaṁ yadā sakkosīti idaṁ nidassanamattaṁ parassa telakumbhiyā upāhanādīnaṁ nikkhepapayogassāpi atthasādhakattā. Tathā hi vuttaṁ mātikāṭṭhakathāyaṁ –",
  "tika-vin07t2:192": "‘‘Atthasādhako nāma ‘asukassa bhaṇḍaṁ yadā sakkoti, tadā taṁ avaharā’ti aññaṁ āṇāpeti. Tattha sace paro anantarāyiko hutvā taṁ avaharati, āṇāpakassa āṇattikkhaṇeyeva pārājikaṁ. Parassa vā pana telakumbhiyā pādagghanakatelaṁ avassaṁ pivanakāni upāhanādīni pakkhipati, hatthato muttamatteyeva pārājika’’nti (kaṅkhā. aṭṭha. dutiyapārājikavaṇṇanā).",
  "tika-vin07t2:193": "Imassa atthasādhakassa āṇattiyā ca ko visesoti? Taṅkhaṇaññeva gahaṇe niyuñjanaṁ āṇattikapayogo, kālantarena gahaṇatthaṁ niyogo atthasādhakoti ayaṁ nesaṁ viseso. Tenevāha ‘‘asukaṁ nāma bhaṇḍaṁ yadā sakkosī’’tiādi. Dhuranikkhepo pana upanikkhittabhaṇḍavasena veditabboti idaṁ nidassanamattaṁ, ārāmābhiyuñjanādīsupi tāvakālikabhaṇḍadeyyānaṁ adānepi eseva nayo. Bhaṇḍaggahaṇappayogato āṇattiyā pubbattā āha ‘‘āṇattivasena pubbapayogo veditabbo’’ti. Payogena saha vattamāno avahāro sahapayogoti āha ‘‘ṭhānācāvanavasenā’’ti, idañca nidassanamattaṁ khīlasaṅkamanādīsupi asati ṭhānācāvane sahapayogattā. Vuttañhi mātikāṭṭhakathāyaṁ ‘‘ṭhānācāvanavasena khīlādīni saṅkāmetvā khettādiggahaṇavasena ca sahapayogo veditabbo’’ti (kaṅkhā. aṭṭha. dutiyapārājikavaṇṇanā).",
  "tika-vin07t2:194": "Tulayitvāti upaparikkhitvā. Sāmīcīti vattaṁ. Sakasaññāya adentassa āpatti natthīti vadanti. Sammaddoti nividdhatāsaṅkhobho. Bhaṭṭhe janakāyeti apagate janasamūhe. Attano santakaṁ katvā etasseva bhikkhuno dehīti idaṁ ubhinnampi kukkuccavinodanatthaṁ vuttaṁ. Avahārakassa hi ‘‘mayā sahatthena na dinnaṁ, bhaṇḍadeyyaṁ eta’’nti kukkuccaṁ uppajjeyya, itarassa ca ‘‘mayā paṭhamaṁ dhuranikkhepaṁ katvā pacchā adinnaṁ gahita’’nti kukkuccaṁ uppajjeyyāti.",
  "tika-vin07t2:195": "Samagghanti appagghaṁ. Dāruatthaṁ pharatīti dārūhi kattabbakiccaṁ sādheti. Ekadivasaṁ dantakaṭṭhacchedanādinā yā ayaṁ agghahāni vuttā, sā sabbā bhaṇḍasāminā kiṇitvā gahitameva sandhāya vuttā. Sabbaṁ panetaṁ aṭṭhakathācariyappamāṇena veditabbaṁ. Pāsāṇañca sakkharañca pāsāṇasakkharaṁ.",
  "tika-vin07t2:196": "Akkhadassāti ettha akkha-saddena kira vinicchayasālā vuccati, tattha nisīditvā vajjāvajjaṁ nirūpayantīti ‘‘akkhadassā’’ti vuccanti dhammavinicchanakā. Hananaṁ nāma hatthapādādīhi pothanañceva hatthanāsādicchedanañca hotīti āha ‘‘haneyyunti potheyyuñceva chindeyyuñcā’’ti.",
  "tika-vin07t2:197": "Padabhājanīyañca ‘‘hatthena vā pādena vā kasāya vā vettena vā aḍḍhadaṇḍakena vā chajjāya vā haneyyu’’nti (pārā. 92) vuttaṁ. Tattha aḍḍhadaṇḍakenāti dvihatthappamāṇena rassamuggarena, veḷupesikāya vā. Chejjāya vāti hatthādīnaṁ chedanena. Chindanti etāya hatthapādādīnīti chejjā, satthaṁ, tena satthenātipi attho. Nīhareyyunti raṭṭhato nīhareyyuṁ. ‘‘Corosi…pe… thenosī’’ti ettha paribhāseyyunti padaṁ ajjhāharitvā attho veditabboti āha ‘‘corosi…pe… paribhāseyyu’’nti. Yaṁ taṁ bhaṇḍaṁ dassitanti sambandho.",
  "tika-vin07t2:198": "93.Yattha yattha ṭhitanti bhūmiyādīsu yattha yattha ṭhitaṁ. Yathā yathā ādānaṁ gacchatīti yena yena ākārena gahaṇaṁ upagacchati.",
  "tika-vin07t2:199": "Bhūmaṭṭhakathāvaṇṇanā",
  "tika-vin07t2:200": "94.Vācāyavācāyāti ekekatthadīpikāya vācāya vācāya. Upaladdhoti ñāto. Pāḷiyaṁ sesaaṭṭhakathāsu ca kudālaṁ vā piṭakaṁ vāti idameva dvayaṁ vatvā vāsipharasūnaṁ avuttattā tesampi saṅkhepaṭṭhakathādīsu āgatabhāvaṁ dassetuṁ saṅkhepaṭṭhakathāyantiādi vuttaṁ. Theyyacittena katattā ‘‘dukkaṭehi saddhiṁ pācittiyānī’’ti vuttaṁ.",
  "tika-vin07t2:201": "Aṭṭhavidhaṁ hetantiādīsu etaṁ dukkaṭaṁ nāma therehi dhammasaṅgāhakehi imasmiṁ ṭhāne samodhānetvā aṭṭhavidhanti dassitanti yojanā. Sabbesampi dukkaṭānaṁ imesuyeva aṭṭhasu saṅgahetabbabhāvato pana itarehi sattahi dukkaṭehi vinimuttaṁ vinayadukkaṭeyeva saṅgahetabbaṁ. Dasavidhaṁ ratananti ‘‘muttā maṇi veḷuriyo saṅkho silā pavāḷaṁ rajataṁ jātarūpaṁ lohitako masāragalla’’nti evamāgataṁ dasavidhaṁ ratanaṁ.",
  "tika-vin07t2:202": "‘‘Muttā maṇi veḷuriyo ca saṅkho,",
  "tika-vin07t2:203": "Silā pavāḷaṁ rajatañca hemaṁ;",
  "tika-vin07t2:204": "Lohitakañca masāragallaṁ,",
  "tika-vin07t2:205": "Dasete dhīro ratanāni jaññā’’ti. –",
  "tika-vin07t2:206": "Hi vuttaṁ. Sattavidhaṁ dhaññanti sāli vīhi yavo kaṅgu kudrūsaṁ varako godhumoti imaṁ sattavidhaṁ dhaññaṁ. Āvudhabhaṇḍādinti ādi-saddena turiyabhaṇḍaitthirūpādiṁ saṅgaṇhāti. Anāmasitabbe vatthumhi dukkaṭaṁ anāmāsadukkaṭaṁ. Durūpaciṇṇadukkaṭanti ‘‘akattabba’’nti vāritassa katattā duṭṭhu upaciṇṇaṁ caritanti durūpaciṇṇaṁ, tasmiṁ dukkaṭaṁ durūpaciṇṇadukkaṭaṁ. Vinaye paññattaṁ avasesaṁ dukkaṭaṁ vinayadukkaṭaṁ. Ekādasa samanubhāsanā nāma bhikkhupātimokkhe cattāro yāvatatiyakā saṅghādisesā ariṭṭhasikkhāpadanti pañca, bhikkhunīpātimokkhe ekaṁ yāvatatiyakapārājikaṁ cattāro saṅghādisesā caṇḍakāḷīsikkhāpadanti cha.",
  "tika-vin07t2:207": "Sahapayogato paṭṭhāya cettha purimapurimā āpattiyo paṭippassambhantīti āha atha dhuranikkhepaṁ akatvātiādi. ‘‘Dhuranikkhepaṁ akatvā’’ti vuttattā dhuranikkhepaṁ katvā puna khaṇantassa purimāpattiyo na paṭippassambhantīti vadanti. ‘‘Chedanapaccayā dukkaṭaṁ desetvā muccatī’’ti vatvā pubbapayoge āpattīnaṁ desetabbatāya avuttattā sahapayoge patte pubbapayoge āpattiyo paṭippassambhantīti veditabbaṁ.",
  "tika-vin07t2:208": "Aparaddhaṁ viraddhaṁ khalitanti sabbametaṁ yañca dukkaṭanti ettha vuttassa dukkaṭassa pariyāyavacanaṁ, yaṁ manusso karetiādi panettha opammanidassanaṁ. Saṁyogabhāvoti dvittaṁ sandhāya vuttaṁ, tena rassattassāpi nimittaṁ dassitanti veditabbaṁ. Ekassa mūleti ekassa santike. Sabbatthāpi āmasane dukkaṭaṁ, phandāpane thullaccayañca visuṁ visuṁ āmasanaphandāpanapayogaṁ karontasseva hoti, ekapayogena gaṇhantassa pana uddhāre pārājikameva, na dukkaṭathullaccayānīti vadanti, ekapayogena gaṇhantassāpi āmasanaphandāpanānampi labbhamānattā taṁ na gahetabbaṁ. Na hi sakkā anāmasitvā aphandāpetvā ca kiñci gahetuṁ. ‘‘Ekameva desetvā muccatī’’ti paṁsukhaṇanādisamānapayogepi purimā āpatti uttaramuttaraṁ āpattiṁ patvā paṭippassambhantīti saññāya kurundaṭṭhakathāyaṁ vuttaṁ, itaraṭṭhakathāsu pana khaṇanapayogabhedehi payoge payoge āpannā āpattiyo uttaramuttaraṁ patvā na paṭippassambhanti aññamaññaṁ sadisattā viyūhanaṁ patvā tā sabbāpi paṭippassambhanti visadisapayogattāti iminā adhippāyena paṭippassaddhividhānaṁ vuttanti veditabbaṁ. Iminā hi avahārakassa āsannaṁ orimantaṁ parāmasati.",
  "tika-vin07t2:209": "Tatthevāti mukhavaṭṭiyameva. Bundenāti kumbhiyā heṭṭhimatalena. Ekaṭṭhāne ṭhitāya kumbhiyā ṭhānā cāvanaṁ chahi ākārehi veditabbanti sambandho. Ekaṭṭhāneti ca saṅkhalikabaddhabhāvena ekasmiṁ patiṭṭhitokāsaṭṭhāneti attho. Khāṇukaṁ kesaggamattampi ṭhānā cāvetīti khāṇukaṁ attano patiṭṭhitaṭṭhānato pañcahi ākārehi ṭhānā cāveti. Chinnamatte pārājikanti avassaṁ ce patati, chinnamatte pārājikaṁ. Paricchedoti pañcamāsakādigarubhāvaparicchedo. Apabyūhantoti ṭhitaṭṭhānato apanayanavasena viyūhanto rāsiṁ karonto. Evaṁ katvāti bhājanamukhavaṭṭiyā kumbhigatena bhājanagatassa ekābaddhabhāvaṁ viyojetvāti attho. Upaḍḍhakumbhīyanti upaḍḍhapuṇṇāya kumbhiyā. Vinayadhammatāti adhikakāraṇālābhe vinayavinicchayadhammatāti adhippāyo. Na kevalañcettha garukatāva, suttānugamanampi atthīti dassento apicātiādimāha. Kaṇṭhena pana paricchinnakāleti mukhagataṁ ajjhohaṭakāleti attho. Ajjhoharaṇameva hettha paricchindanaṁ, na kaṇṭhapidahanaṁ. Cikkananti thaddhaṁ, bahalaṁ ghananti attho.",
  "tika-vin07t2:210": "Yopi theyyacittena parassa kumbhiyā pādagghanakaṁ sappiṁ vā telaṁ vā avassaṁ pivanakaṁ yaṁ kiñci dukūlasāṭakaṁ vā cammakhaṇḍādīnaṁ vā aññataraṁ pakkhipati, hatthato muttamatte pārājikanti ettha avahāro vīmaṁsitabbo. Yadi ca dukūlādīsu sappitelānaṁ pavisanaṁ sandhāya pārājikaṁ bhaveyya, tattha paviṭṭhatelādino kumbhigatena ekābaddhatāya na tāva avahāro bhājanantaraṁ pavesetvā gahaṇakāle viya. Tathā hi vuttaṁ – ‘‘bhājanaṁ pana nimujjāpetvā gaṇhantassa yāva ekābaddhaṁ hoti, tāva rakkhatī’’tiādi. Atha telādivināsena pārājikaṁ bhaveyya, tadāpi tiṇajjhāpanādīsu viya avahāro natthi, dukkaṭena saddhiṁ bhaṇḍadeyyameva hoti, tathā ca pādagghanakaṁ telādiṁ pītaṁ dukūlādiṁ uddharantassāpi pārājikaṁ na siyā tattha paviṭṭhassa telādino vinaṭṭhaṭṭhena gahaṇakkhaṇe avijjamānattā, vijjamānattena ca uddhāreyeva pārājikaṁ vattabbaṁ, na hatthato muttamatteti. Sabbaaṭṭhakathāsu ca dukūlādīnaṁ pakkhipane hatthato muttamatte pārājikassa vuttattā na taṁ paṭikkhipituṁ sakkā. Aṭṭhakathāppamāṇena panetaṁ gahetabbaṁ, yutti panettha paṇḍitehi pubbāparaṁ saṁsanditvā uddhāretabbā.",
  "tika-vin07t2:211": "Palibujjhissatīti nivāressati. Vuttanayena pārājikanti hatthato muttamatteyeva pārājikaṁ. Neva avahāro, na gīvāti attano bhājanattā vuttaṁ, anāpattimattameva vuttaṁ, na pana evaṁ vicāritanti adhippāyo. Bahigataṁ nāma hotīti tato paṭṭhāya telassa aṭṭhānato adhomukhabhāvato ca bahigataṁ nāma hoti. Anto paṭṭhāya chidde kariyamāne telassa nikkhamitvā gatagataṭṭhānaṁ bhājanasaṅkhyameva gacchatīti āha ‘‘bāhirantato pādagghanake gaḷite pārājika’’nti. Yathā tathā vā katassāti bāhirantato vā abbhantarantato vā paṭṭhāya katassa. Majjhe ṭhapetvā katachiddeti majjhe thokaṁ kapālaṁ ṭhapetvā pacchā taṁ chindantena katachidde.",
  "tika-vin07t2:212": "Patthīnassa khādanaṁ itarassa pānañca sappiādīnaṁ paribhogoti āha ‘‘akhāditabbaṁ vā apātabbaṁ vā karotī’’ti. Kasmā panettha dukkaṭaṁ vuttanti āha ‘‘ṭhānācāvanassa natthitāya dukkaṭa’’nti. Purimadvayanti bhedanaṁ chaḍḍanañca. Kumbhijajjarakaraṇenāti puṇṇakumbhiyā jajjarakaraṇena. Mātikāujukaraṇenāti udakapuṇṇāya mātikāya ujukaraṇena. Ekalakkhaṇanti bhedanaṁ kumbhiyā jajjarakaraṇena, chaḍḍanaṁ mātikāya ujukaraṇena ca saddhiṁ ekasabhāvaṁ. Pacchimaṁ pana dvayanti jhāpanaṁ aparibhogakaraṇañca. Ettha evaṁ vinicchayaṁ vadantīti etasmiṁ mahāaṭṭhakathāyaṁ vutte atthe eke ācariyā evaṁ vinicchayaṁ vadanti. Pacchimadvayaṁ sandhāya vuttanti ettha purimapadadvaye vinicchayo heṭṭhā vuttānusārena sakkā viññātunti tattha kiñci avatvā pacchimapadadvayaṁ sandhāya ‘‘ṭhānācāvanassa natthitāya dukkaṭa’’nti idaṁ vuttanti adhippāyo . Theyyacittenāti attano vā parassa vā kātukāmatāvasena uppannatheyyacittena. Vināsetukāmatāyāti hatthapādādīni chindanto viya kevalaṁ vināsetukāmatāya. Vuttanayena bhindantassa vā chaḍḍentassa vāti muggarena pothetvā bhindantassa vā udakaṁ vā vālikaṁ vā ākiritvā uttarāpentassa vāti attho. Ayuttanti ceti pāḷiyaṁ purimadvayepi dukkaṭasseva vuttattā ‘‘purimadvaye pārājika’’nti idaṁ ayuttanti yadi tumhākaṁ siyāti attho. Nāti ayuttabhāvaṁ nisedhetvā tattha kāraṇamāha ‘‘aññathā gahetabbatthato’’ti.",
  "tika-vin07t2:213": "Evameke vadantīti heṭṭhā vuttassa atthanayassa attanā anabhimatabhāvaṁ dassetvā sayaṁ aññathāpi pāḷiṁ aṭṭhakathañca saṁsanditvā atthaṁ dassetukāmo ayaṁ panettha sārotiādimāha. Acāvetukāmovāti theyyacittena ṭhānā acāvetukāmova. Achaḍḍetukāmoyevāti etthāpi theyyacittenāti sambandhitabbaṁ. Idañhi theyyacittapakkhaṁ sandhāya vuttaṁ nāsetukāmatāpakkhassa vakkhamānattā. Tenevāha nāsetukāmatāpakkhe panātiādi. Itarathāpi yujjatīti theyyacittābhāvā ṭhānā cāvetukāmassāpi dukkaṭaṁ yujjatīti vuttaṁ hoti.",
  "tika-vin07t2:214": "Bhūmaṭṭhakathāvaṇṇanānayo niṭṭhito.",
  "tika-vin07t2:215": "Ākāsaṭṭhakathāvaṇṇanā",
  "tika-vin07t2:216": "96. Ākāsaṭṭhakathāyaṁ antovatthumhīti parikkhittassa vatthussa anto. Antogāmeti parikkhittassa gāmassa anto. Aparikkhitte pana vatthumhi gāme vā ṭhitaṭṭhānameva ṭhānaṁ. Aṭavimukhaṁ karoti…pe… rakkhatīti tena payogena tassa icchitaṭṭhānaṁ āgatattā rakkhati. Gāmato nikkhantassāti parikkhittagāmato nikkhantassa. Kapiñjaro nāma aññamaññaṁ yujjhāpanatthāya bālajanehi posāvaniyapakkhijāti.",
  "tika-vin07t2:217": "Vehāsaṭṭhakathāvaṇṇanā",
  "tika-vin07t2:218": "97. Vehāsaṭṭhakathāyaṁ chinnamatte muttamatteti yathā chinnaṁ muttañca pakatiṭṭhāne na tiṭṭhati, tathā chedanaṁ mocanañca sandhāya vuttaṁ.",
  "tika-vin07t2:219": "Udakaṭṭhakathāvaṇṇanā",
  "tika-vin07t2:220": "98. Udakaṭṭhakathāyaṁ sandamānaudake nikkhittaṁ na tiṭṭhatīti āha ‘‘asandanake udake’’ti. Anāpattīti hatthavārapadavāresu dukkaṭāpattiyā abhāvaṁ sandhāya vuttaṁ. Kaḍḍhatīti heṭṭhato osāreti. Sakalamudakanti daṇḍena phuṭṭhokāsagataṁ sakalamudakaṁ. Na udakaṁ ṭhānanti attanā kataṭṭhānassa aṭṭhānattā. Paduminiyanti padumagacche. Kalāpabandhanti hatthakavasena khuddakaṁ katvā baddhaṁ kalāpabaddhaṁ. Bhārabaddhaṁ nāma sīsabhārādivasena baddhaṁ. Muḷālanti kandaṁ. Pattaṁ vā pupphaṁ vāti idaṁ kaddamassa anto pavisitvā ṭhitaṁ sandhāya vuttaṁ. Niddhamanatumbanti vāpiyā udakassa nikkhamananāḷaṁ. Udakavāhakanti mahāmātikaṁ. Avahārena so na kāretabboti iminā pāṇaṁ jīvitā voropane āpattiyā sabbattha na muccatīti dīpeti. Mātikaṁ āropetvāti khuddakamātikaṁ āropetvā. Maritvā…pe… tiṭṭhantīti ettha matamacchānaṁyeva tesaṁ santakattā amate gaṇhantassa natthi avahāro.",
  "tika-vin07t2:221": "Nāvaṭṭhakathāvaṇṇanā",
  "tika-vin07t2:222": "99. Nāvaṭṭhakathāyaṁ thullaccayampi pārājikampi hotīti ettha paṭhamaṁ ṭhānā acāvetvā mutte thullaccayaṁ, paṭhamaṁ pana ṭhānā cāvetvā mutte pārājikanti veditabbaṁ. Pāse baddhasūkaro viyātiādinā vuttaṁ sandhāyāha ‘‘tattha yutti pubbe vuttāevā’’ti. Vipannaṭṭhanāvāti visamavātehi desantaraṁ palātā, bhijjitvā vā vināsaṁ patvā udake nimujjitvā heṭṭhā bhūmitalaṁ appatvā sāmikehi ca apariccattālayā vuccati. Balavā ca vāto āgammāti iminā asati vāte ayaṁ payogo katoti dasseti. Puggalassa natthi avahāroti sukkhamātikāyaṁ ujukaraṇanayena vuttaṁ. Taṁ attano pādena anakkamitvā hatthena ca anukkhipitvā aññasmiṁ daṇḍādīsu bandhitvā ṭhapite yujjati, attano pādena akkamitvā hatthena ca ukkhipitvā ṭhitassa pana balavavātena chattacīvarādīsu pahaṭesu pakatiṁ vijahitvā daḷhataraṁ akkamanagahaṇādipayogo abhinavo kātabbo siyā. Itarathā chattacīvarādīni vā vigacchanti, avahārako vā sayaṁ patissati, nāvā ca tadā na gamissati. Tasmā īdise abhinavappayoge sati avahārena bhavitabbaṁ. Sukkhamātikāyaṁ ujukatāya udakāgamanakāle kātabbakiccaṁ natthīti taṁ idha nidassanaṁ na hoti. Dāsaṁ pana pakatiyā palāyantaṁ ‘‘sīghaṁ yāhī’’ti vatvā pakatigamanato turitagamanuppādanādinā idha nidassanena bhavitabbanti amhākaṁ khanti , vīmaṁsitvā gahetabbaṁ. Vāte āgatepi yattha atilahukattā nāvāya kañci payogaṁ akatvā pakatiyā avahārako tiṭṭhati, tatthidaṁ aṭṭhakathāyaṁ vuttanti gahetabbaṁ.",
  "tika-vin07t2:223": "Yānaṭṭhakathāvaṇṇanā",
  "tika-vin07t2:224": "100. Yānaṭṭhakathāyaṁ ubhosu passesūti catunnaṁ thambhānaṁ upari caturassaṁ dārusaṅghāṭaṁ āropetvā tassa vāmadakkhiṇapassesu ubhosu vātātapādiparissayavinodanatthaṁ garuḷapakkhino ubho pakkhā viya katā sandamānikā. Dukayuttassāti dvīhi goṇehi yuttassa. Ayuttakanti goṇehi ayuttaṁ. Kappakatāti dvinnaṁ sikhānaṁ sandhiṭṭhāne gosiṅgāni viya dve koṭiyo ṭhapetvā upatthambhanī kappakatā nāma, sā dvīhipi koṭīhi bhūmiyaṁ patiṭṭhāti, tenāha ‘‘cha ṭhānānī’’ti. Tīṇi vā cattāri vā ṭhānānīti akappakatāya upatthambhaniyā ca dvinnaṁ cakkānañca vasena tīṇi ṭhānāni, kappakatāya vasena cattāri ṭhānāni, tathā pathaviyaṁ ṭhapitassa tīṇi ṭhānānīti sambandho. Akkhasīsehīti akkhadāruno dvīhi koṭīhi. Akkhuddhīhīti akkhadārunā sampaṭicchakā heṭṭhimabhāge kappakatā dve dārukhaṇḍā akkhuddhiyo nāma, tāsaṁ kappakatānaṁ dvinnaṁ kappasīsāni cattāri idha ‘‘akkhuddhiyo’’ti vuccanti, tenāha ‘‘catūhi ca akkhuddhīhī’’ti. Tāhi patiṭṭhitāhi patiṭṭhitaṭṭhānāni cattāri dhurena patiṭṭhitaṭṭhānaṁ ekanti pañca ṭhānāni honti. Uddhiyova ‘‘uddhikhāṇukā’’ti vuttā, uddhikhāṇukānaṁ abhāve akkhasīsānaṁ patiṭṭhānokāsaṁ dassento āha samameva bāhaṁ katvātiādi. Tattha samamevāti uddhiyo heṭṭhā anolambetvā bāhuno heṭṭhimabhāgaṁ samaṁ katvā dvinnaṁ bāhudārūnaṁ majjhe akkhasīsappamāṇena chiddaṁ katvā tattha akkhasīsāni pavesitāni honti, tena bāhānaṁ heṭṭhābhāgaṁ sabbaṁ bhūmiṁ phusitvā tiṭṭhati, tenāha ‘‘sabbaṁ pathaviṁ phusitvā tiṭṭhatī’’ti. Sesaṁ nāvāyaṁ vuttasadisanti iminā yadi pana taṁ evaṁ gacchantaṁ pakatigamanaṁ pacchinditvā aññaṁ disābhāgaṁ neti, pārājikaṁ. Sayameva yaṁ kiñci ṭhānaṁ sampattaṁ ṭhānā acālentova vikkiṇitvā gacchati, nevatthi avahāro, bhaṇḍadeyyaṁ pana hotīti imaṁ nayaṁ atidisati.",
  "tika-vin07t2:225": "Bhāraṭṭhakathāvaṇṇanā",
  "tika-vin07t2:226": "101. Bhāraṭṭhakathāyaṁ bhāraṭṭhanti mātikāpadassa bhāro nāmāti idaṁ atthadassananti āha ‘‘bhāroyeva bhāraṭṭha’’nti. Purimagaleti galassa purimabhāge. Galavāṭakoti gīvāya uparimagalavāṭako. Uraparicchedamajjheti urapariyantassa majjhe. Sāmikehi anāṇattoti idaṁ yadi sāmikehi ‘‘imaṁ bhāraṁ netvā asukaṭṭhāne dehī’’ti āṇatto bhaveyya, tadā tena gahitabhaṇḍaṁ upanikkhittaṁ siyā, tañca theyyacittena sīsādito oropentassāpi avahāro na siyā, sāmikānaṁ pana dhuranikkhepe eva siyāti tato upanikkhittabhaṇḍabhāvato viyojetuṁ vuttaṁ, teneva vakkhati ‘‘tehi pana anāṇattattā pārājika’’nti. Ghaṁsantoti sīsato anukkhipanto, yadi ukkhipeyya, ukkhittamatte pārājikaṁ, tenāha sīsato kesaggamattampītiādi. Yo cāyanti yo ayaṁ vinicchayo.",
  "tika-vin07t2:227": "Ārāmaṭṭhakathāvaṇṇanā",
  "tika-vin07t2:228": "102. Ārāmaṭṭhakathāyaṁ ārāmaṁ abhiyuñjatīti idaṁ abhiyogakaraṇaṁ paresaṁ bhūmaṭṭhabhaṇḍādīsupi kātuṁ vaṭṭatiyeva. Ārāmādithāvaresu pana yebhuyyena abhiyogavaseneva gahaṇasambhavato ettheva pāḷiyaṁ abhiyogo vutto, iti iminā nayena sabbatthāpi sakkā ñātunti gahetabbaṁ. Adinnādānassa payogattāti sahapayogamāha. Vatthumhiyeva katapayogattā sahapayogavasena hetaṁ dukkaṭaṁ. Sayampīti abhiyuñjakopi. ‘‘Kiṁ karomi kiṁ karomī’’ti evaṁ kiṅkārameva paṭissuṇanto viya caratīti kiṅkārapaṭissāvī, tassa bhāvo kiṅkārapaṭissāvibhāvo, tasmiṁ, attano vasavattibhāveti vuttaṁ hoti. Ukkocanti lañjaṁ. Sabbesaṁ pārājikanti kūṭavinicchayikādīnaṁ. Ayaṁ vatthusāmītiādikassa ubhinnaṁ dhuranikkhepakaraṇahetuno payogassa karaṇakkhaṇeva pārājikaṁ hotīti veditabbaṁ. Sace pana sāmikassa vimati ca dhuranikkhepo ca kamena uppajjanti, payogasamuṭṭhāpakacittakkhaṇe pārājikameva hoti, na thullaccayaṁ. Yadi vimatiyeva uppajjati, tadā thullaccayamevāti veditabbaṁ, ayaṁ nayo sabbattha yathānurūpaṁ gahetabbo. Dhuranikkhepavaseneva parājayoti sāmiko ‘‘ahaṁ na muccāmī’’ti dhuraṁ anikkhipanto aṭṭo parājito nāma na hotīti dasseti.",
  "tika-vin07t2:229": "Vihāraṭṭhakathāvaṇṇanā",
  "tika-vin07t2:230": "103. Vihāraṭṭhakathāyaṁ vihāranti upacārasīmāsaṅkhātaṁ sakalaṁ vihāraṁ. Pariveṇanti tassa vihārassa abbhantare visuṁ visuṁ pākārādiparicchinnaṭṭhānaṁ. Āvāsanti ekaṁ āvasathamattaṁ. Gaṇasantake paricchinnasāmikattā sakkā dhuraṁ nikkhipāpetunti āha ‘‘dīghabhāṇakādibhedassa pana gaṇassā’’ti. Idhāpi sace ekopi dhuraṁ na nikkhipati, rakkhatiyeva. Esa nayo bahūnaṁ santake sabbattha.",
  "tika-vin07t2:231": "Khettaṭṭhakathāvaṇṇanā",
  "tika-vin07t2:232": "104. Khettaṭṭhakathāyaṁ nirumbhitvā vātiādīsu gaṇhantassāti paccekaṁ yojetabbaṁ, tattha nirumbhitvā gahaṇaṁ nāma vīhisīsaṁ acchinditvā yathāṭhitameva hatthena gahetvā ākaḍḍhitvā bījamattasseva gahaṇaṁ. Ekamekanti ekaṁ vīhisīsaṁ. Yasmiṁ bīje vātiādi nirumbhitvā gahaṇādīsu yathākkamaṁ yojetabbaṁ. ‘‘Tasmiṁ bandhanā mocitamatte’’ti vacanato tasmiṁ bījādimhi bandhanā mutte sati tato anapanītepi ṭhānantarassa abhāvā pārājikameva. Yassa pana sīsādikassa santarādinā saha saṁsibbanaṁ vā ekābaddhatā vā hoti, tassa bandhanā mocite thullaccayaṁ, itaraṭṭhānato mocite pārājikanti gahetabbaṁ, tenāha vīhināḷantiādi. Sabhusanti palālasahitaṁ. Khīlenāti khāṇukena. Ettha ca khīlasaṅkamanādīsu sahapayogo dhuranikkhepo cāti ubhayaṁ sambhavati. Khīlasaṅkamanādi ettha sahapayogo. Tasmiñca kate yadi sāmikā dhuraṁ na nikkhipanti puna gaṇhitukāmāva honti, na tāva avahāro, ‘‘khīlaṁ saṅkāmetvā khettādiṁ asuko rājavallabho bhikkhu gaṇhitukāmo’’ti ñatvā tassa balaṁ kakkhaḷādibhāvañca nissāya khīlasaṅkamanādikiriyāniṭṭhānato paṭhamameva sāmikā dhuraṁ nikkhipanti, na avahāro etassa payoganiṭṭhānato puretarameva dhurassa nikkhittattā. Yadā pana khīlasaṅkamanādipayogeneva dhuranikkhepo hoti, tadāyeva avahāro, tenevettha ‘‘tañca kho sāmikānaṁ dhuranikkhepenā’’ti vuttaṁ. Khīlādīnaṁ saṅkamitabhāvaṁ ajānitvā sāmikānaṁ sampaṭicchanampettha dhuranikkhepoti veditabbo. Evaṁ sabbatthāti yathāvuttamatthaṁ rajjusaṅkamanādīsupi atidisati. Yaṭṭhinti mānadaṇḍaṁ. Ekasmiṁ anāgate thullaccayaṁ, tasmiṁ āgate pārājikanti sace dārūni nikhaṇitvā tattakeneva gaṇhitukāmo hoti, avasāne dārumhi pārājikaṁ. Sace tattha kaṇṭakasākhādīhi pādānaṁ antaraṁ paṭicchādetvā kassaci appavesārahaṁ katvā gahetukāmo hoti, avasānasākhāya pārājikaṁ, tenāha ‘‘sākhāparivāreneva attano kātuṁ sakkotī’’ti, dārūni ca nikhaṇitvā sākhāparivārañca katvā eva attano santakaṁ kātuṁ sakkotīti attho. Khettamariyādanti vuttamevatthaṁ vibhāvetuṁ ‘‘kedārapāḷi’’nti vuttaṁ. Idañca khīlasaṅkamanādinā gahaṇaṁ ārāmādīsupi labbhateva.",
  "tika-vin07t2:233": "Vatthuṭṭhakathāvaṇṇanā",
  "tika-vin07t2:234": "105. Vatthuṭṭhakathāyaṁ tiṇṇaṁ pākārānanti iṭṭhakasilādārūnaṁ vasena tiṇṇaṁ pākārānaṁ.",
  "tika-vin07t2:235": "106. Gāmaṭṭhakathāyaṁ ‘‘gāmo nāmā’’ti pāḷiyaṁ na vuttaṁ sabbaso gāmalakkhaṇassa pubbe vuttattā.",
  "tika-vin07t2:236": "Araññaṭṭhakathāvaṇṇanā",
  "tika-vin07t2:237": "107. Araññaṭṭhakathāyaṁ vinivijjhitvāti ujukameva vinivijjhitvā. Lakkhaṇacchinnassāti araññasāmikānaṁ hatthato kiṇitvā gaṇhantehi kataakkharādisaññāṇassa. Challiyā pariyonaddhanti iminā sāmikānaṁ nirāpekkhatāya cirachaḍḍitabhāvaṁ dīpeti, tenāha ‘‘gahetuṁ vaṭṭatī’’ti. Yadi sāmikānaṁ sāpekkhatā atthi, na vaṭṭati. Tāni katāni ajjhāvutthāni ca hontīti tāni gehādīni katāni pariniṭṭhitāni manussehi ca ajjhāvutthāni ca honti. Dārūnīti gehādīnaṁ katattā avasiṭṭhadārūni. Gahetuṁ vaṭṭatīti sāmikānaṁ anālayattā vuttaṁ, te ca yadi gahaṇakāle disvā sālayā hutvā vārenti, gahetuṁ na vaṭṭatiyeva. ‘‘Dehī’’ti vutte dātabbamevāti ‘‘dehī’’ti vutte ‘‘dassāmī’’ti ābhogaṁ katvā gacchantassa ‘‘dehī’’ti avutte adatvā gamane āpatti natthi. Pacchāpi tehi codite dātabbameva.",
  "tika-vin07t2:238": "Adisvā gacchati, bhaṇḍadeyyanti suddhacittena gatassa bhaṇḍadeyyaṁ. Ārakkhaṭṭhānampi suddhacittena atikkamitvā theyyacitte uppannepi avahāro natthi ārakkhaṭṭhānassa atikkantattā. Keci pana ‘‘yattha katthaci nītānampi dārūnaṁ araññasāmikānaññeva santakattā puna theyyacittaṁ uppādetvā gacchati, pārājikamevā’’ti vadanti, taṁ na yuttaṁ ‘‘ārakkhaṭṭhānaṁ patvā…pe… assatiyā atikkamatī’’ti, sahasā taṁ ṭhānaṁ atikkamatītiādinā (pārā. aṭṭha. 1.107) ca ārakkhaṭṭhānātikkameyeva āpattiyā vuccamānattā, ārakkhaṭṭhānātikkamameva sandhāya ‘‘idaṁ pana theyyacittena pariharantassa ākāsena gacchatopi pārājikamevā’’ti vuttaṁ. Yañca ‘‘yattha katthaci nītānampi dārūnaṁ araññasāmikānaññeva santakattā’’ti kāraṇaṁ vuttaṁ, tampi ārakkhaṭṭhānato bahi pārājikāpajjanassa kāraṇaṁ na hoti bhaṇḍadeyyabhāvasseva kāraṇattā. Tesaṁ santakatteneva hi bahi katassāpi bhaṇḍadeyyaṁ jātaṁ, itarathā ca bhaṇḍadeyyampi na siyā suṅkaghātātikkame viya. Addhikehi dinnameva suṅkikānaṁ santakaṁ hoti, nādinnaṁ, tena taṁ ṭhānaṁ yato kutoci paccayato suddhacittena atikkantassa bhaṇḍadeyyampi na hoti. Idha pana araññasāmikānaṁ santakattā sabbatthāpi bhaṇḍadeyyameva hoti, tenevetaṁ araññe ārakkhaṭṭhānaṁ suṅkaghātatopi garutaraṁ jātaṁ. Yadi hi ārakkhaṭṭhānato bahipi theyyacitte sati avahāro bhaveyya, ārakkhaṭṭhānaṁ patvātiādinā ṭhānaniyamo niratthako siyā yattha katthaci theyyacitte uppanne pārājikanti vattabbato. Tasmā ārakkhaṭṭhānato bahi theyyacittena gacchantassa avahāro na bhavati evāti niṭṭhamettha gantabbaṁ. Idaṁ pana theyyacittena pariharantassāti yasmiṁ padese atikkante tesaṁ araññaṁ ārakkhaṭṭhānañca atikkanto nāma hoti, taṁ padesaṁ ākāsenāpi atikkamanavasena gacchantassāpīti attho.",
  "tika-vin07t2:239": "Udakakathāvaṇṇanā",
  "tika-vin07t2:240": "108. Udakakathāyaṁ mahākucchikā udakacāṭi udakamaṇiko, ‘‘samekhalā cāṭi udakamaṇiko’’tipi vadanti. Tatthāti tesu bhājanesu. Bhūtagāmena saddhimpīti pi-saddena akappiyapathavimpi saṅgaṇhāti. Taḷākarakkhaṇatthāyāti ‘‘mahodakaṁ āgantvā taḷākamariyādaṁ mā chindī’’ti taḷākarakkhaṇatthaṁ. Nibbahanaudakanti ettha taḷākassa ekena unnatena passena adhikajalaṁ nibbahati nigacchati etenāti ‘‘nibbahana’’nti adhikajalanikkhamanamātikā vuccati. Tattha gacchamānaṁ udakaṁ nibbahanaudakaṁ nāma. Niddhamanatumbanti sassādīnaṁ atthāya iṭṭhakādīhi kataṁ udakanikkhamanapanāḷi. Mariyādaṁ dubbalaṁ katvāti ettha dubbalaṁ akatvāpi yathāvuttappayoge kate mariyādaṁ chinditvā nikkhantaudakagghānurūpena avahārena kattabbameva. Yattakaṁ tappaccayā sassaṁ uppajjatīti bījakasikammādibbayaṁ ṭhapetvā yaṁ adhikalābhaṁ uppajjati, taṁ sandhāya vuttaṁ. Na hi tehi kātabbaṁ vayakaraṇampi etassa dātabbaṁ. Idañca taruṇasasse jāte udakaṁ vināsentassa yujjati, sasse pana sabbathā akateyeva udakaṁ vināsentena ca udakagghameva dātabbaṁ, na tappaccayā sakalaṁ sassaṁ tena vināsitabhaṇḍasseva bhaṇḍadeyyattā, itarathā vāṇijjādiatthāya parehi ṭhapitabhaṇḍaṁ avaharantassa tadubhayampi gahetvā bhaṇḍagghaṁ kātabbaṁ siyā, tañca na yuttanti amhākaṁ khanti. Sāmikānaṁ dhuranikkhepenāti ettha ekassa santake taḷāke khette ca jāte tasseva dhuranikkhepena pārājikaṁ, yadi pana taṁ taḷākaṁ sabbasādhāraṇaṁ, khettāni pāṭipuggalikāni, tassa tassa puggalasseva dhuranikkhepe avahāro, atha khettānipi sabbasādhāraṇāni, sabbesaṁ dhuranikkhepeyeva pārājikaṁ, nāsatīti daṭṭhabbaṁ.",
  "tika-vin07t2:241": "Aniggateti anikkhante, taḷākeyeva ṭhiteti attho. Paresaṁ mātikāmukhanti khuddakamātikāmukhaṁ. Asampattevāti taḷākato nikkhamitvā mahāmātikāyaṁ eva ṭhite. Anikkhante baddhā subaddhāti taḷākato anikkhante bhaṇḍadeyyampi na hoti sabbasādhāraṇattā udakassāti adhippāyo. Nikkhante pana pāṭipuggalikaṁ hotīti āha ‘‘nikkhante baddhā bhaṇḍadeyya’’nti. Idha pana khuddakamātikāyaṁ appaviṭṭhattā avahāro na jāto, ‘‘taḷākato aniggate paresaṁ mātikāmukhaṁ asampattevā’’ti heṭṭhā vuttassa vikappadvayassa ‘‘anikkhante baddhā subaddhā, nikkhante baddhā bhaṇḍadeyya’’nti idaṁ dvayaṁ yathākkamena yojanatthaṁ vuttaṁ. Natthi avahāroti ettha ‘‘avahāro natthi, bhaṇḍadeyyaṁ pana hotī’’ti keci vadanti, taṁ na yuttaṁ. Vatthuṁ…pe… na sametīti ettha taḷākagataudakassa sabbasādhāraṇattā parasantakavatthu na hotīti adhippāyo.",
  "tika-vin07t2:242": "Dantaponakathāvaṇṇanā",
  "tika-vin07t2:243": "109. Dantakaṭṭhakathāyaṁ tato paṭṭhāya avahāro natthīti ‘‘yathāsukhaṁ bhikkhusaṅgho paribhuñjatū’’ti abhājetvāva yāvadicchakaṁ gahaṇatthameva ṭhapitattā arakkhitattā sabbasādhāraṇattā ca aññaṁ saṅghikaṁ viya na hotīti theyyacittena gaṇhantassāpi natthi avahāro. Khādantu, puna sāmaṇerā āharissantīti keci therā vadeyyunti yojetabbaṁ.",
  "tika-vin07t2:244": "Vanappatikathāvaṇṇanā",
  "tika-vin07t2:245": "110. Vanappatikathāyaṁ sandhāritattāti chinnassa rukkhassa patituṁ āraddhassa sandhāraṇamattena vuttaṁ, na pana maricavalliādīhi pubbe veṭhetvā ṭhitabhāvena. Tādise hi chinnepi avahāro natthi araññaṭṭhakathāyaṁ veṭhitavalliyaṁ viya. Ujukameva tiṭṭhatīti iminā sabbaso chindanameva valliādīhi asambaddhassa rukkhassa ṭhānācāvanaṁ pubbe viya ākāsādīsu phuṭṭhasakalapadesato mocananti āveṇikamidha ṭhānācāvanaṁ dasseti. Keci pana ‘‘rukkhabhārena kiñcideva bhassitvā ṭhitattā hotiyeva ṭhānācāvana’’nti vadanti, tanna, rukkhena phuṭṭhassa sakalassa ākāsapadesassa pañcahi chahi vā ākārehi anatikkamitattā. Vātamukhaṁ sodhetīti yathā vāto āgantvā rukkhaṁ pāteti, evaṁ vātassa āgamanamaggaṁ rundhitvā ṭhitāni sākhāgumbādīni chinditvā apanento sodheti. Maṇḍūkakaṇṭakaṁ vāti maṇḍūkānaṁ naṅguṭṭhe aggakoṭiyaṁ ṭhitakaṇṭakanti vadanti, eke ‘‘visamacchakaṇṭaka’’ntipi vadanti.",
  "tika-vin07t2:246": "Haraṇakakathāvaṇṇanā",
  "tika-vin07t2:247": "111. Haraṇakakathāyaṁ haraṇakanti vatthusāminā hariyamānaṁ. So ca pādaṁ agghati, pārājikamevāti ‘‘antaṁ na gaṇhissāmī’’ti asallakkhitattā sāmaññato ‘‘gaṇhissāmi eta’’nti sallakkhitasseva paṭassa ekadesatāya tampi gaṇhitukāmovāti pārājikaṁ vuttaṁ. Sabhaṇḍahārakanti sahabhaṇḍahārakaṁ, sakārādesassa vikappattā saha saddova ṭhito, bhaṇḍahārakena saha taṁ bhaṇḍanti attho. Sāsaṅkoti ‘‘yadi upasaṅkamitvā bhaṇḍaṁ gaṇhissāmi, āvudhena maṁ pahareyyā’’ti bhayena sañjātāsaṅko. Ekamantaṁ paṭikkammāti bhayeneva anupagantvā maggato sayaṁ paṭikkamma. Santajjetvāti pharusavācāya ceva āvudhaparivattanādikāyavikārena ca santajjetvā. Anajjhāvutthakanti apariggahitakaṁ. Ālayena anadhimuttampi bhaṇḍaṁ anajjhāvutthakaṁ nāma hotīti āha ‘‘āharāpente dātabba’’nti, iminā paṭhamaṁ pariccattālayānampi yadi pacchāpi sakasaññā uppajjati, tesaññeva taṁ bhaṇḍaṁ hoti, balakkārenāpi sakasaññāya tassa gahaṇe doso natthi, adadantasseva avahāroti dasseti. Yadi pana sāmino ‘‘pariccattaṁ mayā paṭhamaṁ, idāni mama santakaṁ vā etaṁ, no’’ti āsaṅkā hoti, balakkārena gahetuṁ na vaṭṭati sakasaññābaleneva puna gahetabbabhāvassa āpannattā. ‘‘Adentassa pārājika’’nti vacanato corassa sakasaññāya vijjamānāyapi sāmikesu sālayesu adātuṁ na vaṭṭatīti dīpitaṁ hoti. Aññesūti mahāpaccariyādīsu. Vicāraṇāyeva natthīti iminā tatthāpi paṭikkhepābhāvato ayameva atthoti dasseti.",
  "tika-vin07t2:248": "Upanidhikathāvaṇṇanā",
  "tika-vin07t2:249": "112. Upanidhikathāyaṁ saṅgopanatthāya attano hatthe nikkhittassa bhaṇḍassa guttaṭṭhāne paṭisāmanappayogaṁ vinā nāhaṁ gaṇhāmītiādinā aññasmiṁ payoge akate rajjasaṅkhobhādikāle ‘‘na dāni tassa dassāmi, na mayhaṁ dāni dassatī’’ti ubhohipi sakasakaṭṭhāne nisīditvā dhuranikkhepe katepi avahāro natthi. Keci panettha ‘‘pārājikameva paṭisāmanappayogassa katattā’’ti vadanti, taṁ tesaṁ matimattaṁ, na sārato paccetabbaṁ. Paṭisāmanakāle hissa theyyacittaṁ natthi, ‘‘na dāni tassa dassāmī’’ti theyyacittuppattikkhaṇe pana sāmino dhuranikkhepacittuppattiyā hetubhūto kāyavacīpayogo natthi, yena so āpattiṁ āpajjeyya. Na hi akiriyasamuṭṭhānāyaṁ āpattīti. Dāne saussāho, rakkhati tāvāti avahāraṁ sandhāya avuttattā nāhaṁ gaṇhāmītiādinā musāvādakaraṇe pācittiyameva hoti, na dukkaṭaṁ theyyacittābhāvena sahapayogassāpi abhāvatoti gahetabbaṁ. Yadipi mukhena dassāmīti vadati…pe… pārājikanti ettha katarapayogena āpatti, na tāva paṭhamena bhaṇḍapaṭisāmanappayogena tadā theyyacittābhāvā, nāpi ‘‘dassāmī’’ti kathanappayogena tadā theyyacitte vijjamānepi payogassa kappiyattāti? Vuccate – sāminā ‘‘dehī’’ti bahuso yāciyamānopi adatvā yena payogena attano adātukāmataṁ sāmikassa ñāpeti, yena ca so ‘‘adātukāmo ayaṁ vikkhipatī’’ti ñatvā dhuraṁ nikkhipati, teneva payogenassa āpatti. Na hettha upanikkhittabhaṇḍe pariyāyena mutti atthi. Adātukāmatāya hi kadā te dinnaṁ, kattha te dinnantiādipariyāyavacanenāpi sāmikassa dhure nikkhipāpite āpattiyeva. Teneva aṭṭhakathāyaṁ vuttaṁ – ‘‘kiṁ tumhe bhaṇatha…pe… evaṁ ubhinnaṁ dhuranikkhepena bhikkhuno pārājika’’nti (pārā. aṭṭha. 1.111). Parasantakassa parehi gaṇhāpane eva pariyāyato mutti, na sabbatthāti gahetabbaṁ. Attano hatthe nikkhittattāti ettha attano hatthe sāminā dinnatāya bhaṇḍāgārikaṭṭhāne ṭhitattā ca ṭhānācāvanepi natthi avahāro, theyyacittena pana gahaṇe dukkaṭato na muccatīti veditabbaṁ.",
  "tika-vin07t2:250": "Eseva nayoti uddhāreyeva corassa pārājikaṁ, kasmā? Aññehi sādhāraṇassa abhiññāṇassa vuttattā. Aññaṁ tādisameva gaṇhante yujjatīti saññāṇato okāsato ca tena sadisameva aññaṁ gaṇhante yujjati, corena sallakkhitappadesato taṁ apanetvā kehici tattha tādise aññasmiṁ patte ṭhapite taṁ gaṇhanteyeva yujjatīti adhippāyo, tena corena divā sallakkhitapattaṁ aññattha apanetvā tadaññe tādise patte tattha ṭhapitepi corassa pacchā rattibhāge uppajjamānaṁ theyyacittaṁ divā sallakkhitappadese ṭhapitaṁ aññaṁ tādisaṁ pattameva ālambitvā uppajjatīti dassitaṁ hoti. Padavārenāti therena nīharitvā dinnaṁ pattaṁ gahetvā gacchato corassa padavārena. Atādisameva gaṇhante yujjatīti atādisassa therena gahaṇakkhaṇe avahārābhāvato pacchā hatthapattaṁ ‘‘ta’’nti vā ‘‘añña’’nti vā saññāya ‘‘idaṁ gahetvā gacchāmī’’ti gamane padavāreneva avahāro yujjatīti adhippāyo.",
  "tika-vin07t2:251": "Pārājikaṁ natthīti padavārepi pārājikaṁ natthi upanidhibhaṇḍe viyāti gahetabbaṁ. Gāmadvāranti bahigāme vihārassa patiṭṭhitattā gāmappavesassa ārambhappadesadassanavasena vuttaṁ, antogāmanti attho. Dvinnampi uddhāreyevapārājikanti therassa abhaṇḍāgārikattā vuttaṁ. Yadi hi so bhaṇḍāgāriko bhaveyya, sabbampi upanikkhittameva siyā, upanikkhittabhaṇḍe ca theyyacittena gaṇhatopi na tāva therassa avahāro hoti, corasseva avahāro. Ubhinnampi dukkaṭanti therassa attano santakatāya corassa sāmikena dinnattā avahāro na jāto, ubhinnampi asuddhacittena gahitattā dukkaṭanti attho.",
  "tika-vin07t2:252": "Āṇattiyā gahitattāti ‘‘pattacīvaraṁ gaṇhā’’ti evaṁ therena kataāṇattiyā gahitattā. Aṭaviṁ pavisati, padavārena kāretabboti ‘‘pattacīvaraṁ gaṇha, asukaṁ nāma gāmaṁ gantvā piṇḍāya carissāmā’’ti therena vihārato paṭṭhāya gāmamaggepi sakalepi gāme vicaraṇassa niyamitattā maggato okkamma gacchantasseva padavārena āpatti vuttā. Vihārassa hi parabhāge upacārato paṭṭhāya yāva tassa gāmassa parato upacāro, tāva sabbaṁ daharassa therāṇattiyā sañcaraṇūpacārova hoti, na pana tato paraṁ. Teneva ‘‘upacārātikkame pārājikaṁ. Gāmūpacārātikkame pārājika’’nti ca vuttaṁ. Paṭinivattane cīvaradhovanādiatthāya pesanepi eseva nayo. Aṭṭhatvā anisīditvāti ettha vihāraṁ pavisitvā sīsādīsu bhāraṁ bhūmiyaṁ anikkhipitvā tiṭṭhanto vā nisīdanto vā vissamitvā theyyacitte vūpasante puna theyyacittaṁ uppādetvā gacchati ce, pāduddhārena kāretabbo. Sace bhūmiyaṁ nikkhipitvā puna taṁ gahetvā gacchati, uddhārena kāretabbo. Kasmā? Āṇāpakassa āṇattiyā yaṁ kattabbaṁ, tassa tāvatā pariniṭṭhitattā. ‘‘Asukaṁ nāma gāma’’nti aniyametvā ‘‘antogāmaṁ gamissāmā’’ti avisesena vutte vihārasāmantā pubbe piṇḍāya paviṭṭhapubbā sabbe gocaragāmāpi khettamevāti vadanti. Sesanti maggukkamanavihārābhimukhagamanādi sabbaṁ. Purimasadisamevāti anāṇattiyā gahitepi sāmikassa kathetvā gahitattā heṭṭhā vuttavihārūpacārādi sabbaṁ khettamevāti katvā vuttaṁ. Eseva nayoti antarāmagge theyyacittaṁ uppādetvātiādinā (pārā. aṭṭha. 1.112) vuttaṁ nayaṁ atidisati.",
  "tika-vin07t2:253": "Nimitte vā kateti cīvaraṁ me kiliṭṭhaṁ, ko nu kho rajitvā dassatītiādinā nimitte kate. Vuttanayenevāti anāṇattassa therena saddhiṁ pattacīvaraṁ gahetvā gamanavāre vuttanayeneva. Ekapasseti vihārassa mahantatāya attānaṁ adassetvā ekasmiṁ passe. Theyyacittena paribhuñjanto jīrāpetīti theyyacitte uppanne ṭhānācāvanaṁ akatvā nivatthapārutanīhāreneva paribhuñjanto jīrāpeti, ṭhānā cāventassa pana theyyacitte sati pārājikameva sīse bhāraṁ khandhe karaṇādīsu viya (pārā. 101). Yathā vā tathā vā nassatīti aggiādinā nassati, añño vā kocīti iminā yena ṭhapitaṁ, sopi saṅgahitoti veditabbaṁ.",
  "tika-vin07t2:254": "Itarassāti corassa. Itaraṁ gaṇhato uddhāre pārājikanti ettha ‘‘pavisitvā tava sāṭakaṁ gaṇhāhī’’ti imināva upanidhibhāvato mocitattā, sāmikassa itaraṁ gaṇhato attano sāṭake ālayassa sabbhāvato ca ‘‘uddhāre pārājika’’nti vuttaṁ. Sāmiko ce ‘‘mama santakaṁ idaṁ vā hotu, aññaṁ vā, kiṁ tena, alaṁ mayhaṁ iminā’’ti evaṁ suṭṭhu nirālayo hoti, corassa pārājikaṁ natthīti gahetabbaṁ. Na jānantīti tena vuttavacanaṁ asuṇantā na jānanti. Eseva nayoti ettha sace jānitvāpi cittena na sampaṭicchanti, eseva nayoti daṭṭhabbaṁ. Paṭikkhipantīti ettha cittena paṭikkhepopi saṅgahitovāti veditabbaṁ. Upacāre vijjamāneti bhaṇḍāgārassa samīpe uccārapassāvaṭṭhāne vijjamāne. Mayi ca mate saṅghassa ca senāsane vinaṭṭheti ettha ‘‘taṁ māressāmā’’ti ettake vuttepi vivarituṁ vaṭṭati gilānapakkhe ṭhitattā avisayoti vuttattā. Maraṇato hi paraṁ gelaññaṁ avisayattañca natthi. ‘‘Dvāraṁ chinditvā parikkhāraṁ harissāmā’’ti ettake vuttepi vivarituṁ vaṭṭatiyeva. Sahāyehi bhavitabbanti tehipi bhikkhācārādīhi pariyesitvā attano santakepi kiñci kiñci dātabbanti vuttaṁ hoti. Ayaṁ sāmīcīti bhaṇḍāgāre vasantānaṁ idaṁ vattaṁ.",
  "tika-vin07t2:255": "Lolamahātheroti mando momūho ākiṇṇavihārī. Itarehīti tasmiṁyeva gabbhe vasantehi itarabhikkhūhi. Vihārarakkhaṇavāre niyutto vihāravāriko, vuḍḍhapaṭipāṭiyā attano vāre vihārarakkhaṇako. Nivāpanti bhattavetanaṁ. Corānaṁ paṭipathaṁ gatesūti corānaṁ āgamanaṁ ñatvā ‘‘paṭhamataraññeva gantvā saddaṁ karissāmā’’ti corānaṁ abhimukhaṁ gatesu, ‘‘corehi haṭabhaṇḍaṁ āharissāmā’’ti tadanupathaṁ gatesupi eseva nayo. Nibaddhaṁ katvāti ‘‘asukakule yāgubhattaṁ vihāravārikānaññevā’’ti evaṁ niyamanaṁ katvā. Dve tisso yāgusalākā cattāri pañca salākabhattāni ca labhamānovāti idaṁ nidassanamattaṁ, tato ūnaṁ vā hotu adhikaṁ vā attano veyyāvaccakarassa ca yāpanamattaṁ labhanameva pamāṇanti gahetabbaṁ. Nissitake jaggentīti tehi vihāraṁ jaggāpentīti attho. Asahāyakassāti sahāyarahitassa. Attadutiyassāti appicchassa attā sarīrameva dutiyo assa nāññoti attadutiyo. Tadubhayassāpi atthassa vibhāvanaṁ yassātiādi, etena sabbena ekekassa vāro na pāpetabboti dassitanti veditabbaṁ. Pākavattatthāyāti niccaṁ pacitabbayāgubhattasaṅkhātavattatthāya. Ṭhapentīti dāyakā ṭhapenti. Taṁ gahetvāti taṁ ārāmikādīhi diyyamānaṁ bhāgaṁ gahetvā. Na gāhāpetabboti ettha abbhokāsikassāpi attano adhikaparikkhāro vā ṭhapito atthi, cīvarādisaṅghikabhāgepi ālayo vā atthi, sopi gāhāpetabbova. Diguṇanti aññehi labbhamānato diguṇaṁ. Pakkhavārenāti aḍḍhamāsavārena.",
  "tika-vin07t2:256": "Suṅkaghātakathāvaṇṇanā",
  "tika-vin07t2:257": "113. Suṅkaghātakathāyaṁ suṅkaṁ yattha rājapurisā hananti adadantānaṁ santakaṁ acchinditvāpi gaṇhanti, taṁ ṭhānaṁ suṅkaghātanti evampi attho daṭṭhabbo. Vuttamevatthaṁ pākaṭaṁ kātuṁ tañhītiādi vuttaṁ. Dutiyaṁ pādaṁ atikkāmetīti ettha paṭhamapādaṁ paricchedato bahi ṭhapetvā dutiyapāde uddhaṭamatte pārājikaṁ. Uddharitvā bahi aṭṭhapitepi bahi ṭhito eva nāma hotīti katvā evaṁ sabbattha padavāresupīti daṭṭhabbaṁ. Parivattitvā abbhantarimaṁ bahi ṭhapeti, pārājikanti idaṁ sayaṁ bahi ṭhatvā paṭhamaṁ abbhantarimaṁ ukkhipitvā vā samakaṁ ukkhipitvā vā parivattanaṁ sandhāya vuttaṁ. Bahi ṭhatvā ukkhittamatte hi sabbaṁ bahigatameva hotīti. Sace pana so bahi ṭhatvāpi bāhirapuṭakaṁ paṭhamaṁ anto ṭhapetvā pacchā abbhantarimaṁ ukkhipitvā bahi ṭhapeti, tadāpi ekābaddhatāya avijahitattā avahāro na dissati. Keci pana ‘‘bhūmiyaṁ patitvā vattantaṁ puna anto pavisati, pārājikamevāti (pārā. aṭṭha. 1.113) vuttattā bāhirapuṭake antopaviṭṭhepi bahigatabhāvato na muccati, antogataṁ pana puṭakaṁ paṭhamaṁ, pacchā eva vā bahi ṭhapitamatte vā pārājikamevā’’ti vadanti, taṁ na yuttaṁ. Bahi bhūmiyaṁ pātitassa kenaci saddhiṁ ekābaddhatāya abhāvena antopaviṭṭhepi pārājikamevāti vattuṁ yuttaṁ, idaṁ pana ekābaddhattā tena saddhiṁ na sameti. Tasmā yathā antobhūmigatena ekābaddhatā na hoti, evaṁ ubhayassāpi bahigatabhāve sādhiteyeva avahāroti viññāyati, vīmaṁsitvā gahetabbaṁ. Ye pana parivattitvāti imassa nivattitvāti atthaṁ vadanti, tehi pana abbhantarimaṁ bahi ṭhapetīti ayamattho gahito hotīti tattha saṅkāyeva natthi. Ekābaddhanti kājakoṭiyaṁ rajjuyā bandhanaṁ sandhāya vuttaṁ. Abandhitvā kājakoṭiyaṁ ṭhapitamattameva hoti, pārājikanti bahi gahitakājakoṭiyaṁ ṭhapitaṁ yadi pādaṁ agghati, pārājikameva, antoṭhapitena ekābaddhatāya abhāvāti adhippāyo. Gacchante yāne vā…pe… ṭhapetīti suṅkaghātaṁ pavisitvā appavisitvā vā ṭhapeti. Suṅkaṭṭhānassa bahi ṭhitanti yānādīhi nīhaṭattā bahi ṭhitaṁ. Keci pana ‘‘bahi ṭhapita’’nti pāṭhaṁ vikappetvā suṅkaṭṭhānato pubbeva bahi ṭhapitanti atthaṁ vadanti, taṁ na sundaraṁ; suṅkaṭṭhāne pavisitvā yāne ṭhapitepi pavattitvā gate viya dosābhāvato. Yo pana suṅkaṭṭhānassa antova pavisitvā ‘‘suṅkaṭṭhāna’’nti ñatvā theyyacittena āgatamaggena paṭinivattitvā gacchati, tassāpi yadi tena disābhāgena gacchantānampi hatthato suṅkaṁ gaṇhanti, pārājikameva. Imasmiṁ ṭhāneti yānādīhi nīharaṇe. Tatrāti tasmiṁ eḷakalomasikkhāpade (pārā. 571 ādayo).",
  "tika-vin07t2:258": "Pāṇakathāvaṇṇanā",
  "tika-vin07t2:259": "114. Pāṇakathāyaṁ āṭhapitoti mātāpitūhi iṇaṁ gaṇhantehi ‘‘yāva iṇadānā ayaṁ tumhākaṁ santike hotū’’ti iṇadāyakānaṁ niyyātito. Avahāro natthīti mātāpitūhi puttassa apariccattattā mātāpitūnañca asantakattā avahāro natthi. Dhanaṁ pana gataṭṭhāne vaḍḍhatīti iminā āṭhapetvā gahitadhanaṁ vaḍḍhiyā saha āṭhapitaputtahārakassa gīvāti dassitanti vadanti. Dāsassa jātoti ukkaṭṭhalakkhaṇaṁ dassetuṁ vuttaṁ. Dāsikucchiyaṁ pana adāsassa jātopi ettheva saṅgahito . Paradesato paharitvāti paradesavilumpakehi rājacorādīhi paharitvā. Sukhaṁ jīvāti vadatīti theyyacittena sāmikānaṁ santikato palāpetukāmatāya vadati, tathā pana acintetvā kāruññena ‘‘sukhaṁ gantvā jīvā’’ti vadantassa natthi avahāro, gīvā pana hoti. Dutiyapadavāreti yadi dutiyapadaṁ avassaṁ uddharissati, bhikkhussa ‘‘palāyitvā sukhaṁ jīvā’’ti vacanakkhaṇeyeva pārājikaṁ. Anāpatti pārājikassāti tassa vacanena vegavaḍḍhane akatepi dukkaṭā na muccatīti dasseti. ‘‘Adinnaṁ theyyasaṅkhātaṁ ādiyeyyā’’ti (pārā. 89, 91) ādānasseva vuttattā vuttapariyāyena muccatīti.",
  "tika-vin07t2:260": "Catuppadakathāvaṇṇanā",
  "tika-vin07t2:261": "117. Catuppadakathāyaṁ pāḷiyaṁ āgatāvasesāti pāḷiyaṁ āgatehi hatthi ādīhi aññe pasu-saddassa sabbasādhāraṇattā. Bhiṅkacchāpanti ‘‘bhiṅkā bhiṅkā’’ti saddāyanato evaṁ laddhanāmaṁ hatthipotakaṁ. Antovatthumhīti parikkhitte. Bahinagare ṭhitassāti parikkhittanagaraṁ sandhāya vuttaṁ, aparikkhittanagare pana antonagare ṭhitassāpi ṭhitaṭṭhānameva ṭhānaṁ. Khaṇḍadvāranti attanā khaṇḍitadvāraṁ. Eko nipannoti etthāpi bandhoti ānetvā sambandhitabbaṁ, tenāha ‘‘nipannassa dve’’ti. Ghātetīti ettha theyyacittena vināsentassa sahapayogattā dukkaṭamevāti vadanti.",
  "tika-vin07t2:262": "Ocarakakathāvaṇṇanā",
  "tika-vin07t2:263": "118. Ocarakakathāyaṁ pariyāyena hi adinnādānato muccatīti idaṁ āṇattikapayogaṁ sandhāya vuttaṁ, sayameva pana abhiyuñjanādīsu pariyāyenapi mokkho natthi.",
  "tika-vin07t2:264": "Oṇirakkhakathāvaṇṇanā",
  "tika-vin07t2:265": "Oṇirakkhakathāyaṁ oṇinti oṇītaṁ, ānītanti attho. Oṇirakkhassa santike ṭhapitabhaṇḍaṁ upanidhi (pārā. 112) viya guttaṭṭhāne ṭhapetvā saṅgopanatthāya anikkhipitvā yathāṭhapitaṭṭhāne eva muhuttamattaṁ olokanatthāya ṭhapitattā tassa bhaṇḍassa ṭhānācāvanamattena oṇirakkhakassa pārājikaṁ hoti.",
  "tika-vin07t2:266": "Saṁvidāvahārakathāvaṇṇanā",
  "tika-vin07t2:267": "Saṁvidāvahārakathāyaṁ saṁvidhāyāti saṁvidahitvā. Tena nesaṁ dukkaṭāpattiyoti āṇattivasena pārājikāpattiyā asambhave satīti vuttaṁ. Yadi hi tena āṇattā yathāṇattivasena haranti, āṇattikkhaṇe eva pārājikāpattiṁ āpajjanti. Pāḷiyaṁ ‘‘sambahulā saṁvidahitvā eko bhaṇḍaṁ avaharati, āpatti sabbesaṁ pārājikassā’’ti (pārā. 118) etthāpi āṇāpakānaṁ āṇattikkhaṇeyeva āpatti, avahārakassa uddhāreti gahetabbo. Sambahulā bhikkhū ekaṁ āṇāpenti ‘gacchetaṁ āharā’ti, tassuddhāre sabbesaṁ pārājikantiādīsupi evameva attho gahetabbo. Sāhatthikaṁ vā āṇattikassa āṇattikaṁ vā sāhatthikassa aṅgaṁ na hotīti bhinnakālikattā aññamaññassa aṅgaṁ na hoti. Tathā hi sahatthā avaharantassa ṭhānācāvanakkhaṇe āpatti, āṇattiyā pana āṇattikkhaṇeyevāti bhinnakālikattā āpattiyoti.",
  "tika-vin07t2:268": "Saṅketakammakathāvaṇṇanā",
  "tika-vin07t2:269": "119. Saṅketakammakathāyaṁ ocarake vuttanayenevāti ettha avassaṁ hāriye bhaṇḍetiādinā (pārā. aṭṭha. 1.118) vuttanayeneva. Pāḷiyaṁ ‘‘taṁ saṅketaṁ pure vā pacchā vā’’ti tassa saṅketassa pure vā pacchā vāti attho. ‘‘Taṁ nimittaṁ pure vā pacchā vā’’ti etthāpi eseva nayo.",
  "tika-vin07t2:270": "Nimittakammakathāvaṇṇanā",
  "tika-vin07t2:271": "120. Nimittakammakathāyaṁ akkhinikhaṇanādinimittakammaṁ pana lahukaṁ ittarakālaṁ, tasmā taṅkhaṇeyeva taṁ bhaṇḍaṁ avaharituṁ na sakkā. Nimittakammānantarameva gaṇhituṁ āraddhattā teneva nimittena avaharatīti vuccati. Yadi evaṁ purebhattappayogova esoti vādo pamāṇabhāvaṁ āpajjatīti? Nāpajjati. Na hi saṅketakammaṁ (pārā. 119) viya nimittakammaṁ kālaparicchedayuttaṁ. Kālavasena hi saṅketakammaṁ vuttaṁ, kiriyāvasena nimittakammanti ayameva tesaṁ viseso. ‘‘Taṁ nimittaṁ pure vā pacchā vā taṁ bhaṇḍaṁ avaharati, mūlaṭṭhassa anāpattī’’ti idaṁ pana nimittakaraṇato pure gaṇhantassa ceva nimittakamme ca katepi gaṇhituṁ anārabhitvā pacchā sayameva gaṇhantassa ca vasena vuttaṁ.",
  "tika-vin07t2:272": "Āṇattikathāvaṇṇanā",
  "tika-vin07t2:273": "121. Āṇattikathāyaṁ asammohatthanti yasmā saṅketakammanimittakammāni karonto na kevalaṁ purebhattādikālasaṅketakammaṁ akkhinikhaṇanādinimittakammameva vā karoti, atha kho evaṁvaṇṇasaṇṭhānabhaṇḍaṁ gaṇhāti, bhaṇḍaniyamampi karoti, tvaṁ itthannāmassa pāvada, so aññassa pāvadatūtiādinā puggalapaṭipāṭiyā ca āṇāpeti, tasmā pubbaṇhādikālavasena akkhinikhaṇanādikiriyāvasena bhaṇḍapuggalapaṭipāṭivasena ca āṇatte etesu saṅketakammanimittakammesu visaṅketā visaṅketabhāve sammoho jāyati, tadapagamena asammohatthaṁ. Yaṁ āṇāpakena nimittasaññaṁ katvā vuttanti pubbaṇhādīsu akkhinikhaṇanādīsu vā gahaṇatthaṁ āṇāpentena īdisavaṇṇasaṇṭhānādiyuttaṁ gaṇhāti evaṁ gahaṇassa nimittabhūtasaññāṇaṁ katvā yaṁ bhaṇḍaṁ vuttaṁ. Ayaṁ yutti sabbatthāti heṭṭhā vuttesu upari vakkhamānesu ca sabbattha āṇattippasaṅgesu āṇattikkhaṇeyeva pārājikādīnaṁ bhāvasaṅkhātā vinayayutti, sā ca āṇattassa kiriyāniṭṭhāpanakkhaṇe āṇāpakassa payoge theyyacittānaṁ abhāvā āṇattikkhaṇe ekā eva āpatti hotīti evaṁ upapattiyā pavattattā yuttīti vuttā. ‘‘Mūlaṭṭhassa thullaccaya’’nti vuttattā saṅgharakkhitena paṭiggahitepi buddharakkhitadhammarakkhitānaṁ dukkaṭameva, kasmā panettha ācariyassa thullaccayanti āha ‘‘mahājano hī’’tiādi. Mahājanoti ca buddharakkhitadhammarakkhitasaṅgharakkhite sandhāya vuttaṁ. Mūlaṭṭhasseva dukkaṭanti buddharakkhitassa dukkaṭaṁ. Idañca mūlaṭṭhassa thullaccayābhāvadassanatthaṁ paṭhamaṁ āṇattikkhaṇe dukkaṭaṁ sandhāya vuttaṁ, na pana saṅgharakkhitassa paṭiggahaṇapaccayā puna dukkaṭasambhavaṁ sandhāya. Na hi so ekapayogena dukkaṭadvayaṁ āpajjati. Keci pana ‘‘visaṅketattā pāḷiyaṁ ‘mūlaṭṭhassā’ti avatvā ‘paṭiggaṇhāti, āpatti dukkaṭassā’ti sāmaññena vuttattā idaṁ saṅgharakkhitassa dukkaṭaṁ sandhāya vutta’’nti vadanti, taṁ kiñcāpi aṭṭhakathāya na sameti, pāḷito pana yuttaṁ viya dissati. Na hi tassa paṭiggahaṇappayoge anāpatti hotīti. Imināva heṭṭhā āgatavāresupi paṭiggaṇhantānaṁ dukkaṭaṁ veditabbaṁ. ‘‘Paṇṇe vā silādīsu vā ‘coriyaṁ kātabba’nti likhitvā ṭhapite pārājikamevā’’ti keci vadanti, taṁ pana ‘‘asukassa gehe bhaṇḍa’’nti evaṁ niyametvā likhite yujjati, na aniyametvā likhiteti vīmaṁsitabbaṁ. Maggānantaraphalasadisāti iminā yathā ariyapuggalānaṁ maggānantare phale uppanne kilesapaṭippassaddhipariyosānaṁ bhāvanākiccaṁ nipphannaṁ nāma hoti, evametissā atthasādhakacetanāya uppannāya āṇattikiccaṁ nipphannamevāti dasseti, tenāha ‘‘tasmā ayaṁ āṇattikkhaṇeyeva pārājiko’’ti, āṇattivacīpayogasamuṭṭhāpakacetanākkhaṇeyeva pārājiko hotīti attho.",
  "tika-vin07t2:274": "Āṇattikathāvaṇṇanānayo niṭṭhito.",
  "tika-vin07t2:275": "Āpattibhedavaṇṇanā",
  "tika-vin07t2:276": "122.Tattha tatthāti bhūmaṭṭhathalaṭṭhādīsu. Pāḷiyaṁ manussapariggahitaṁ sandhāya ‘‘parapariggahita’’nti vuttaṁ. Āmasati phandāpeti ṭhānā cāvetīti imehi tīhi padehi pubbapayogasahitaṁ pañcamaṁ avahāraṅgaṁ vuttaṁ, ṭhānā cāvetīti ca idaṁ upalakkhaṇamattaṁ. Āṇattikādayo sabbepi payogā dhuranikkhepo ca idha saṅgahetabbāvāti daṭṭhabbaṁ.",
  "tika-vin07t2:277": "125.Ṭhānācāvananti idaṁ pāḷianusārato vuttaṁ dhuranikkhepassāpi saṅgahetabbato. Esa nayo uparipi sabbattha. Tattha hi na ca sakasaññīti iminā parapariggahitatā vuttā, na ca vissāsaggāhī na ca tāvakālikanti imehi parapariggahitasaññitā, tīhi vā etehi parapariggahitatā parapariggahitasaññitā ca vuttāti veditabbā. Anajjhāvutthakanti ‘‘mameda’’nti pariggahavasena anajjhāvutthakaṁ araññe dārutiṇapaṇṇādi. Chaḍḍitanti paṭhamaṁ pariggahetvā pacchā anatthikatāya chaḍḍitaṁ yaṁ kiñci. Chinnamūlakanti naṭṭhaṁ pariyesitvā ālayasaṅkhātassa mūlassa chinnattā chinnamūlakaṁ. Assāmikanti anajjhāvutthakādīhi tīhi ākārehi dassitaṁ assāmikavatthu. Ubhayampīti assāmikaṁ attano santakañca.",
  "tika-vin07t2:278": "Anāpattibhedavaṇṇanā",
  "tika-vin07t2:279": "131.Tasmiṁyevaattabhāve nibbattāti tasmiṁyeva matasarīre petattabhāvena nibbattā. Rukkhādīsu laggitasāṭake vattabbameva natthīti manussehi agopitaṁ sandhāya vuttaṁ, sace panetaṁ devālayacetiyarukkhādīsu niyuttehi purisehi rakkhitagopitaṁ hoti, gahetuṁ na vaṭṭati. Thoke khāyite…pe… gahetuṁ vaṭṭatīti idaṁ adinnādānābhāvaṁ sandhāya vuttaṁ. Jighacchitapāṇinā khādiyamānamaṁsassa acchinditvā khādanaṁ nāma kāruññahānito lolabhāvato ca asāruppameva. Teneva hi ariyavaṁsikā attano patte bhattaṁ khādantampi sunakhādiṁ tajjetvā na vārenti, tiracchānānaṁ āmisadāne kusalaṁ viya tesaṁ āmisassa acchindanepi akusalamevāti gahetabbaṁ, teneva vakkhati ‘‘parānuddayatāya ca na gahetabba’’nti (pārā. aṭṭha. 1.140).",
  "tika-vin07t2:280": "Pakiṇṇakakathāvaṇṇanā",
  "tika-vin07t2:281": "Bahu ekato dāruādibhāriyassa ekassa bhaṇḍassa ukkhipanakāle ‘‘gaṇhatha ukkhipathā’’ti vacīpayogena saddhiṁ kāyapayogasabbhāvaṭṭhānaṁ sandhāya ‘‘sāhatthikāṇattika’’nti vuttaṁ. ‘‘Tvaṁ etaṁ vatthuṁ gaṇha, ahaṁ añña’’nti evaṁ pavatte pana avahāre attanā gahitaṁ sāhatthikameva, parena gāhāpitaṁ āṇattikameva, teneva tadubhayagghena pañcamāsepi pārājikaṁ na hoti, ekekabhaṇḍagghavasena thullaccayādimeva hoti. Vuttañhi ‘‘sāhatthikaṁ vā āṇattikassa aṅgaṁ na hotī’’tiādi. Upanikkhittabhaṇḍaṁ bhaṇḍadeyyañca adātukāmatāya ‘‘demi dammī’’ti vikkhipanto tuṇhībhāvena viheṭhentopi tena tena kāyavikārādikiriyāya parassa dhuraṁ nikkhipāpesīti ‘‘kiriyāsamuṭṭhānañcā’’ti vuttaṁ.",
  "tika-vin07t2:282": "Padabhājanīyavaṇṇanānayo niṭṭhito.",
  "tika-vin07t2:283": "Vinītavatthuvaṇṇanā",
  "tika-vin07t2:284": "135. Vinītavatthūsu niruttiyeva taṁtaṁatthaggahaṇassa upāyatāya pathoti niruttipatho, tenevāha ‘‘vohāravacanamatte’’ti. Yathākammaṁ gatoti tato petattabhāvato matabhāvaṁ dasseti. Abbhuṇheti āsannamaraṇatāya sarīrassa uṇhasamaṅgitaṁ dasseti, tenevāha ‘‘allasarīre’’ti. Kuṇapabhāvaṁ upagatampi bhinnameva allabhāvato bhinnattā. Visabhāgasarīreti itthisarīre. Sīse vātiādi adhakkhake ubbhajāṇumaṇḍale padese cittavikārappattiṁ sandhāya vuttaṁ, yattha katthaci anāmasantena kataṁ sukatameva. Matasarīrampi hi yena kenaci ākārena sañcicca phusantassa anāmāsadukkaṭamevāti vadanti, taṁ yuttameva. Na hi apārājikavatthukepi cittādiitthirūpe bhavantaṁ dukkaṭaṁ pārājikavatthubhūte matitthisarīre nivattati.",
  "tika-vin07t2:285": "Kusasaṅkāmanavatthukathāvaṇṇanā",
  "tika-vin07t2:286": "138.Balasāti balena. Sāṭako bhavissati, gaṇhissāmīti anāgatavacanaṁ pasibbakaggahaṇato puretaraṁ samuppannaparikappadassanavasena vuttaṁ. Gahaṇakkhaṇe pana ‘‘sāṭako ce, gaṇhāmī’’ti pasibbakaṁ gaṇhātīti evamettha adhippāyo gahetabbo, na pana bahi nīharitvā sāṭakabhāvaṁ ñatvā gahessāmīti, tenāha ‘‘uddhāreyeva pārājika’’nti. Itarathā ‘‘idāni na gaṇhāmi, pacchā andhakāre jāte vijānanakāle vā gaṇhissāmi, idāni olokento viya hatthagataṁ karomī’’ti gaṇhantassāpi gahaṇakkhaṇe avahāro bhaveyya, na ca taṁ yuttaṁ tadā gahaṇe sanniṭṭhānābhāvā. Sanniṭṭhāpakacetanāya eva hi pāṇātipātādiakusalaṁ viya. Na hi ‘‘pacchā vadhissāmī’’ti pāṇaṁ gaṇhantassa tadeva tasmiṁ matepi pāṇātipāto hoti vadhakacetanāya payogassa akatattā, evamidhāpi atthaṅgate sūriye avaharissāmītiādinā kālaparikappanavasena ṭhānā cāvitepi tadāpi avahāro na hoti okāsaparikappe (pārā. aṭṭha. 1.138) viya, tasmiṁ pana yathāparikappitaṭṭhāne kāle āgate bhaṇḍaṁ bhūmiyaṁ anikkhipitvāpi theyyacittena gacchato padavārena avahāroti khāyati. Tasmā bhaṇḍaparikappo okāsaparikappo kālaparikappoti tividhopi parikappo gahetabbo. Aṭṭhakathāyaṁ pana okāsaparikappe samodhānetvā kālaparikappo visuṁ na vuttoti amhākaṁ khanti, vīmaṁsitvā gahetabbaṁ. Padavārena kāretabboti bhūmiyaṁ anikkhipitvā vīmaṁsitattā vuttaṁ. Pariyuṭṭhitoti anubaddho.",
  "tika-vin07t2:287": "Parikappo dissatīti gahaṇakkhaṇe parikappo dissati, na tadā tesaṁ matena avahāroti dasseti. Disvā haṭattā parikappāvahāro na dissatīti pacchā pana bahi vīmaṁsitvā sāṭakabhāvaṁ ñatvā tato pacchā theyyacittena haṭattā pubbe katassa parikappassa avahārānaṅgattā ‘‘sutta’’nti ñatvā haraṇe viya theyyāvahāro eva siyā. Tasmā parikappāvahāro na dissati. Sāṭako ce bhavissatītiādikassa parikappassa tadā avijjamānattā kevalaṁ avahāro eva, na parikappāvahāroti adhippāyo, tena bhaṇḍaparikappāvahārassa ‘‘sāṭako ce bhavissati, gahessāmī’’ti evaṁ bhaṇḍasanniṭṭhānābhāvakkhaṇeyeva pavattiṁ dasseti, tenāha ‘‘yaṁ parikappitaṁ, taṁ adiṭṭhaṁ parikappitabhāve ṭhitaṁyeva uddharantassa avahāro’’ti. Yadi evaṁ kasmā okāsapaappāvahāro bhaṇḍaṁ disvā avaharantassa parikappāvahāro siyāti? Nāyaṁ doso abhaṇḍavisayattā tassa parikappassa, pubbeva disvā ñātabhaṇḍasseva hi okāsaparikappo vutto. Taṁ maññamāno taṁ avaharīti idaṁ suttaṁ kiñcāpi ‘‘taññeveta’’nti niyametvā gaṇhantassa vasena vuttaṁ, tathāpi ‘‘tañce gaṇhissāmī’’ti evaṁ pavatte imasmiṁ parikappepi ‘‘gaṇhissāmī’’ti gahaṇe niyamasabbhāvā avahāratthasādhakaṁ hotīti uddhaṭaṁ, teneva ‘‘sametī’’ti vuttaṁ.",
  "tika-vin07t2:288": "Kecīti mahāaṭṭhakathāyameva ekacce ācariyā. Mahāpaccariyaṁ panātiādināpi kecivādo gārayho, mahāaṭṭhakathāvādova yuttataroti dasseti.",
  "tika-vin07t2:289": "Alaṅkārabhaṇḍanti aṅgulimuddikādi. Kusaṁ pātetvāti vilīvamayaṁ vā tālapaṇṇādimayaṁ vā katasaññāṇaṁ pātetvā. Parakoṭṭhāsato kuse uddhaṭepi na tāva kusassa parivattanaṁ jātanti vuttaṁ ‘‘uddhāre rakkhatī’’ti. Hatthato muttamatte pārājikanti iminā ṭhānācāvanaṁ dhuranikkhepañca vinā kusasaṅkāmanaṁ nāma visuṁ ekoyaṁ avahāroti dasseti. Sabbepi hi avahārā sāhatthikāṇattikādhippāyayogehi nipphādiyamānā atthato ṭhānācāvanadhuranikkhepakusasaṅkāmanesu tīsu samosarantīti daṭṭhabbaṁ. Itaro tassa bhāgaṁ uddharati, uddhāre pārājikanti purimassa attano koṭṭhāse ālayassa avigatattā vuttaṁ, ālaye pana sabbathā asati avahāro na hoti, tenāha ‘‘vicinitāvasesaṁ gaṇhantassāpi avahāro natthevā’’ti.",
  "tika-vin07t2:290": "Nāyaṁ mamāti jānantopīti ettha pi-saddena tattha vematikopi hutvā theyyacittena gaṇhantopi saṅgayhati. Siveyyakanti siviraṭṭhe jātaṁ.",
  "tika-vin07t2:291": "140-1.Kappiyaṁ kārāpetvāti pacāpetvā. Tasmiṁ pācittiyanti adinnādānabhāvena sahapayogassāpi abhāvā dukkaṭaṁ na vuttanti veditabbaṁ. Āṇattehīti sammatena āṇattehi. Āṇattenāti sāmikehi āṇattena. Bhaṇḍadeyyanti sammatādīhi dinnattā na parājikaṁ jātaṁ, asantaṁ puggalaṁ vatvā gahitattā pana bhaṇḍadeyyaṁ vuttaṁ. Aññena diyyamānanti sammatādīhi catūhi aññena diyyamānaṁ. Gaṇhantoti ‘‘aparassa bhāgaṁ dehī’’ti vatvā gaṇhanto. Aparassāti asantaṁ puggalaṁ adassetvā pana ‘‘aparaṁ bhāgaṁ dehī’’ti vā kūṭavassāni gaṇetvā vā gaṇhato gihisantake sāminā ca ‘‘imassa dehī’’ti evaṁ āṇattena ca dinne bhaṇḍadeyyampi na hoti, saṅghasantake pana hotīti imaṁ visesaṁ dassetuṁ asammatena vā anāṇattena vātiādi puna vuttaṁ. Itarehi diyyamānanti sammatena āṇattena vā diyyamānaṁ. Evaṁ gaṇhatoti ‘‘aparampi bhāgaṁ dehī’’ti vatvā kūṭavassāni gaṇetvā vā gaṇhato. Sāmikena panāti ettha pana-saddo visesatthajotako, tena ‘‘aparampi bhāgaṁ dehī’’ti vā kūṭavassāni gaṇetvā vā gaṇhante sāmikena sayaṁ dente vā dāpente vā viseso atthīti vuttaṁ hoti. Sudinnanti bhaṇḍadeyyaṁ na hotīti adhippāyo. Heṭṭhā pana sāmikena tena āṇattena vā diyyamānaṁ gihisantakaṁ ‘‘aparassa bhāgaṁ dehī’’ti vatvā gaṇhato aparassa abhāvato sāmisantakameva hotīti bhaṇḍadeyyaṁ jātaṁ, idha pana tehiyeva diyyamānaṁ ‘‘aparampi bhāgaṁ dehī’’ti vatvā vā kūṭavassāni gaṇetvā vā gaṇhato ‘‘dehī’’ti vuttattā aññātakaviññattimattaṁ ṭhapetvā bhaṇḍadeyyaṁ na hotīti sudinnamevāti vuttaṁ. Assāmikena pana āṇattena dinnaṁ bhaṇḍaṁ gaṇhato bhaṇḍadeyyamevāti vadanti, pattacatukke viya avahāratāvettha yuttā, saṅghasantake pana ‘‘dehī’’ti vuttepi sāmikassa kassaci abhāvā sammatena dinnepi bhaṇḍadeyyaṁ vuttanti gahetabbaṁ.",
  "tika-vin07t2:292": "146-9.Āharāpentesu bhaṇḍadeyyanti ‘‘gahite attamano hotī’’ti vacanato anattamanassa santakaṁ gahitampi puna dātabbamevāti vuttaṁ. ‘‘Sammukhībhūtehi bhājetabba’’nti vacanato bhājanīyabhaṇḍaṁ upacārasīmaṭṭhānameva pāpuṇātīti āha ‘‘antoupacārasīmāyaṁ ṭhitasseva gahetuṁ vaṭṭatī’’ti. Bhaṇḍadeyyanti ubhinnaṁ sālayabhāvepi corassa adatvā sāmikasseva dātabbaṁ corenāpi sāmikasseva dātabbato. Eseva nayoti paṁsukūlasaññāya gahite bhaṇḍadeyyaṁ, theyyacittena pārājikanti attho.",
  "tika-vin07t2:293": "Vuṭṭhahantesūti gāmaṁ chaḍḍetvā palāyantesu. Avisesenāti saussāhatādivisesaṁ aparāmasitvā sāmaññato. Saussāhamattameva āpattibhāvassa pamāṇaṁ sāmikānaṁ paricchinnabhāvato. Tatoti gaṇasantakādito. Kulasaṅgahaṇatthāya detīti paṁsukūlavissāsikādisaññāya gahetvā deti, tadā kulasaṅgahapaccayā ca dukkaṭaṁ bhaṇḍadeyyañca, theyyacitte pana sati kulasaṅgahaṇatthāya gaṇhatopi pārājikameva. Ūnapañcamāsakādīsu kuladūsakadukkaṭena saddhiṁ thullaccayadukkaṭāni. Senāsanatthāya niyamitanti idaṁ issaravatāya dadato thullaccayadassanatthaṁ vuttaṁ. Itarapaccayatthāya dinnampi atheyyacittena issaravatāya kulasaṅgahaṇatthāya vā ñātakādīnaṁ vā dadato dukkaṭaṁ bhaṇḍadeyyañca hoteva. Issaravatāyāti ‘‘mayi dente ko nivāressati, ahamevettha pamāṇa’’nti evaṁ attano issariyabhāvena. Thullaccayanti kulasaṅgahaṇatthāya vā aññathā vā kāraṇena dadato senāsanatthāya niyamitassa garubhaṇḍatāya thullaccayaṁ bhaṇḍadeyyañca. Gīvāti ettha senāsanatthāya niyamite thullaccayena saddhiṁ gīvā, itarasmiṁ dukkaṭena saddhinti veditabbaṁ. Sukhāditamevāti antoupacārasīmāyaṁ ṭhatvā bhājetvā attano santakaṁ katvā khāditattā vuttaṁ. Saṅghikañhi vihārapaṭibaddhaṁ vebhaṅgiyaṁ bahiupacārasīmaṭṭhaṁ bhaṇḍaṁ antoupacāraṭṭhehi bhikkhūhi eva bhājetabbaṁ, na bahi ṭhitehi upacārasīmāya bhājetabbanti.",
  "tika-vin07t2:294": "150. ‘‘Vutto vajjemī’’ti vuttabhikkhusmiṁ ‘‘vutto vajjehī’’ti vuttassa pacchā uppajjanakapārājikādidosāropanato, gahaṭṭhānaṁ vā ‘‘bhadantā aparicchedaṁ katvā vadantī’’ti evaṁ dosāropanato.",
  "tika-vin07t2:295": "153-5.Chātajjhattanti tena chātena jighacchāya udaragginā jhattaṁ, daḍḍhaṁ pīḷitanti attho. Dhanukanti khuddakadhanusaṇṭhānaṁ lagganakadaṇḍaṁ. Maddanto gacchati, bhaṇḍadeyyanti ettha ekasūkaragghanakabhaṇḍaṁ dātabbaṁ ekasmiṁ bandhe aññesaṁ tattha abajjhanato. Adūhalanti yantapāsāṇo, yena ajjhotthaṭattā migā palāyituṁ na sakkonti. Pacchā gacchatīti tena katapayogena agantvā pacchā sayameva gacchati, heṭṭhā vuttesupi īdisesu ṭhānesu eseva nayo. Rakkhaṁ yācitvāti rājapurisānaṁ santikaṁ gantvā anuddissa rakkhaṁ yācitvā. Kumīnamukhanti kumīnassa anto macchānaṁ pavisanamukhaṁ.",
  "tika-vin07t2:296": "156.Therānanti āgantukattherānaṁ. Tesampīti āvāsikabhikkhūnampi. Paribhogatthāyāti saṅghike kattabbavidhiṁ katvā paribhuñjanatthāya. Gahaṇeti pāṭhaseso daṭṭhabbo. Yatthāti yasmiṁ āvāse. Aññesanti aññesaṁ āgantukānaṁ. Tesupi āgantukā anissarāti senāsane nirantaraṁ vasantānaṁ cīvaratthāya dāyakehi bhikkhūhi vā niyametvā dinnattā bhājetvā khādituṁ anissarā, āgantukehipi icchantehi tasmiṁ vihāre vassānādīsu pavisitvā cīvaratthāya gahetabbaṁ. Tesaṁ katikāya ṭhātabbanti sabbāni phalāphalāni abhājetvā ‘‘ettakesu rukkhesu phalāni bhājetvā paribhuñjissāma, aññesu phalāphalehi senāsanāni paṭijaggissāmā’’ti vā, ‘‘piṇḍapātādipaccayaṁ sampādessāmā’’ti vā, ‘‘kiñcipi abhājetvā catupaccayatthāyeva upanemā’’ti vā evaṁ sammā upanentānaṁ āvāsikānaṁ katikāya āgantukehi ṭhātabbaṁ. Mahāaṭṭhakathāyaṁ ‘‘anissarā’’ti vacanena dīpito eva attho, mahāpaccariyaṁ catunnaṁ paccayānantiādinā vitthāretvā dassito. Paribhogavasenevāti ettha eva-saddo aṭṭhānappayutto, paribhogavasena tameva bhājetvāti yojetabbaṁ. Etthāti etasmiṁ vihāre, raṭṭhe vā.",
  "tika-vin07t2:297": "Senāsanapaccayanti senāsanañca tadatthāya niyametvā ṭhapitañca. Ekaṁ vā dve vā varasenāsanāni ṭhapetvāti vuttamevatthaṁ puna byatirekamukhena dassetuṁ ‘‘mūlavatthucchedaṁ pana katvā na upanetabba’’nti vuttaṁ, senāsanasaṅkhātavatthuno mūlacchedaṁ katvā sabbāni senāsanāni na vissajjetabbānīti attho. Keci panettha ‘‘ekaṁ vā dve vā varasenāsanāni ṭhapetvā lāmakato paṭṭhāya vissajjentehipi senāsanabhūmiyo na vissajjetabbāti ayamattho vutto’’ti vadanti, tampi yuttameva imassāpi atthassa avassaṁ vattabbato, itarathā keci saha vatthunāpi vissajjetabbaṁ maññeyyuṁ.",
  "tika-vin07t2:298": "Paṇṇaṁ āropetvāti ‘‘ettake rukkhe rakkhitvā tato ettakaṁ gahetabba’’nti paṇṇaṁ āropetvā. Nimittasaññaṁ katvāti saṅketaṁ katvā. Dārakāti tesaṁ puttanattādayo ye keci gopenti, te sabbepi idha ‘‘dārakā’’ti vuttā. Tatoti yathāvuttadārusambhārato. Āpucchitvāti kārakasaṅghaṁ āpucchitvā. Taṁ sabbampi āharitvāti anāpucchitvāpi tāvakālikaṁ āharitvā. Ayameva bhikkhu issarotiādito paṭṭhāya attano santakehi dārusambhārādīhi ca kārāpitattā paṭijaggitattā ca saṅghikasenāsane bhāgitāya ca ayameva issaro, na ca so tato vuṭṭhāpetabboti vuttaṁ hoti. Udakapūjanti cetiyaṅgaṇe siñcanādipūjaṁ. Vattasīsenāti kevalaṁ saddhāya, na vetanādiatthāya. Savatthukanti saha bhūmiyā. Kuṭṭanti gehabhittiṁ. Pākāranti parikkhepapākāraṁ. Tatoti chaḍḍitavihārato. Tato āharitvā senāsanaṁ kataṁ hotīti sāmantagāmavāsīhi bhikkhūhi chaḍḍitavihārato dārusambhārādiṁ āharitvā senāsanaṁ kataṁ hoti.",
  "tika-vin07t2:299": "157. ‘‘Puggalikaparibhogena paribhuñjatī’’ti vuttamatthaṁyeva pākaṭaṁ kātuṁ ‘‘āgatāgatānaṁ vuḍḍhatarānaṁ na detī’’ti vuttaṁ. Catubhāgaudakasambhinneti catutthabhāgena sambhinne. Pāḷiyaṁ ‘‘anāpatti, bhikkhave, pārājikassā’’ti (pārā. 157) sāmikehi thullanandaṁ uddissa etissā hatthe dinnattā, atheyyacittena paribhuñjitattā ca vuttaṁ. Theyyacittena paribhuttepi cassā bhaṇḍadeyyameva upanikkhittabhaṇḍaṭṭhāniyattā. Odanabhājanīyavatthusminti ‘‘aparassa bhāgaṁ dehī’’ti āgatavatthusmiṁ (pārā. 141).",
  "tika-vin07t2:300": "159.Tassakulassa anukampāya pasādānurakkhaṇatthāyātiādinā kulasaṅgahatthaṁ nākāsīti dasseti. ‘‘Yāva dārakā pāsādaṁ ārohanti, tāva pāsādo tesaṁ santike hotū’’ti pubbe kālaparicchedaṁ katvā adhiṭṭhitattā eva yathākālaparicchedameva tattha tiṭṭhati, tato paraṁ pāsādo sayameva yathāṭhānaṁ gacchati, tathāgamanañca iddhivissajjanena sañjātaṁ viya hotīti vuttaṁ ‘‘thero iddhiṁ paṭisaṁharī’’ti. Yasmā evaṁ iddhividhañāṇena karontassa kāyavacīpayogā na santi theyyacittañca natthi pāsādasseva vicāritattā, tasmā ‘‘ettha avahāro natthī’’ti thero evamakāsīti daṭṭhabbaṁ. Atha vā dārakesu anukampāya ānayanatthameva pāsāde upanīte pāse baddhasūkarādīnaṁ āmisaṁ dassetvā ṭhānācāvanaṁ viya karamarānītesu dārakesu pāsādaṁ āruḷhesupi puna paṭisaṁharaṇe ca idha avahāro natthi kāruññādhippāyattā, bhaṇḍadeyyampi na hoti kāyavacīpayogābhāvā. Kāyavacīpayoge satiyeva hi āpatti bhaṇḍadeyyaṁ vā hoti, teneva bhagavā ‘‘anāpatti, bhikkhave, atheyyacittassā’’tiādiṁ avatvā ‘‘anāpatti, bhikkhave, iddhimassa iddhivisaye’’ti (pārā. 159) ettakameva avoca. Iddhivisayeti cettha parabhaṇḍādāyakakāyavacīpayogāsamuṭṭhāpakassa kevalaṁ manodvārikassa atheyyacittabhūtassa iddhicittassa visaye āpatti nāma natthīti adhippāyo gahetabbo. Kiṁ pana paṭikkhittaṁ iddhipāṭihāriyaṁ kātuṁ vaṭṭatīti codanaṁ sandhāyāha ‘‘īdisāya adhiṭṭhāniddhiyā anāpattī’’ti. ‘‘Anāpatti, bhikkhave, iddhimassa iddhivisaye’’ti hi imināyeva suttena adhiṭṭhāniddhiyā appaṭikkhittabhāvo sijjhati. Attano pakativaṇṇaṁ avijahitvā bahiddhā hatthiādidassanaṁ, ‘‘ekopi hutvā bahudhā hotī’’ti (dī. ni. 1.238, 239; ma. ni. 1.147; paṭi. ma. 1.102) āgatañca adhiṭṭhānavasena nipphannattā adhiṭṭhāniddhi nāma, ‘‘so pakativaṇṇaṁ vijahitvā kumārakavaṇṇaṁ vā dasseti, nāgavaṇṇaṁ…pe… vividhampi senābyūhaṁ dassetī’’ti (paṭi. ma. 3.13) evaṁ āgatā iddhi pakativaṇṇavijahanavikāravasena pavattattā vikubbaniddhi nāma. Attano pana pakatirūpaṁ yathāsabhāvena ṭhapetvāva bahi hatthiādidassanaṁ vikubbaniddhi nāma na hoti, attano rūpameva hatthiādirūpena nimmānaṁ vikubbaniddhīti veditabbaṁ.",
  "tika-vin07t2:301": "Parājitakilesenāti vijitakilesena, nikkilesenāti attho. Idhāti imasmiṁ sāsane, tena dutiyapārājikasikkhāpadena samaṁ aññaṁ anekanayavokiṇṇaṁ gambhīratthavinicchayaṁ kiñci sikkhāpadaṁ na vijjatīti yojanā. Tattha attho nāma pāḷiattho, vinicchayo pāḷimuttakavinicchayo, te gambhīrā yasmiṁ, taṁ gambhīratthavinicchayaṁ. Vatthumhi otiṇṇeti codanāvasena vā attanāva attano vītikkamārocanavasena vā saṅghamajjhe adinnādānavatthusmiṁ otiṇṇe. Etthāti otiṇṇavatthumhi. Vinicchayoti āpattānāpattiniyamanaṁ. Kappiyepi ca vatthusminti attanā gahetuṁ yutte mātāpitādīnaṁ santakepi.",
  "tika-vin07t2:302": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t2:303": "Dutiyapārājikavaṇṇanānayo niṭṭhito.",
  "tika-vin07t2:304": "3. Tatiyapārājikaṁ",
  "tika-vin07t2:305": "Tīhīti kāyavacīmanodvārehi.",
  "tika-vin07t2:306": "Paṭhamapaññattinidānavaṇṇanā",
  "tika-vin07t2:307": "162. Yā ayaṁ heṭṭhā taṁ panetaṁ buddhakāle ca cakkavattikāle ca nagaraṁ hotītiādinā (pārā. aṭṭha. 1.84) rājagahassa buddhuppādeyeva vepullappatti vuttā, sā etthāpi samānāti dassetuṁ ‘‘idampi ca nagara’’nti vuttaṁ, tena ca na kevalaṁ rājagahādayo evāti dasseti. Mahāvanaṁ nāmātiādi majjhimabhāṇakasaṁyuttabhāṇakānaṁ matena vuttaṁ, dīghabhāṇakā pana ‘‘himavantena saddhiṁ ekābaddhaṁ hutvā ṭhitaṁ mahāvana’’nti vadanti. Haṁsavaṭṭakacchadanenāti haṁsavaṭṭakapaṭicchannena, haṁsamaṇḍalākārenāti attho. Kāyavicchandaniyakathanti karajakāye virāguppādanakathaṁ. Chandoti dubbalarāgo. Rāgoti balavarāgo. ‘‘Kesalomādi’’nti saṅkhepato vuttamatthaṁ vibhāgena dassetuṁ yepi hītiādi vuttaṁ. Pañcapañcappabhedenāti ettha pañca pañca pabhedā etassa pariyāyassāti pañcapañcappabhedo , tena pañcapañcappabhedenāti evaṁ bāhiratthasamāsavasena pariyāyavisesanatā daṭṭhabbā.",
  "tika-vin07t2:308": "Asubhāyāti asubhamātikāya. Vaṇṇetabbamātikañhi apekkhitvā itthiliṅge sāmivacanaṁ, tenāha mātikaṁ nikkhipitvātiādi. Taṁ vibhajantoti mātikaṁ vibhajanto. Phātikammanti nipphattikaraṇaṁ. Pañcaṅgavippahīnanti kāmacchandādipañcanīvaraṇaṅgavigamena pañcaṅgavippahīnatā, appanāppattavitakkādijjhānaṅgānaṁ uppattivasena pañcaṅgasamannāgatatā ca veditabbā. Tividhakalyāṇaṁ dasalakkhaṇasampannanti ettha pana jhānassa ādimajjhapariyosānānaṁ vasena tividhakalyāṇatā, tesaṁyeva ādimajjhapariyosānānaṁ lakkhaṇavasena dasalakkhaṇasampannatā ca veditabbā. Aṭṭhakathāyaṁ pana ‘‘dasalakkhaṇavibhāvaneneva tannissayabhūtā tividhakalyāṇatāpi jhānassa pākaṭā hotīti tatrimānītiādi vuttaṁ.",
  "tika-vin07t2:309": "Tatrāyaṁpāḷīti tasmiṁ dasalakkhaṇavibhāvanavisaye ayaṁ pāḷi. Paṭipadāvisuddhīti gotrabhupariyosānāya pubbabhāgapaṭipadāya jhānassa nīvaraṇādiparibandhato visuddhi, sāyaṁ yasmā upekkhānubrūhanādīnampi paccayattena padhānā purimakāraṇasiddhā ca, tasmā vuttaṁ ‘‘paṭipadāvisuddhi ādī’’ti. Upekkhānubrūhanāti visodhetabbatādīnaṁ abhāvato tatramajjhattupekkhāya kiccanipphattiyā anubrūhanā, sā pana paribandhavisuddhisamakālavibhāvinīpi tabbisuddhiyāva nipphannāti dīpanatthamāha ‘‘upekkhānubrūhanā majjhe’’ti. Sampahaṁsanāti vatthudhammādīnaṁ anativattanādisādhakassa ñāṇassa kiccanipphattivasena pariyodapanā, sā pana yasmā kattabbassa sabbakiccassa nipphattiyāva siddhā nāma hoti, tasmā vuttaṁ ‘‘sampahaṁsanā pariyosāna’’nti. Tīṇipi cetāni kalyāṇāni ekakkhaṇe labbhamānānipi paccayapaccayuppannatādivasena pavattantīti dassanatthaṁ ādimajjhapariyosānabhāvena vuttāni, na pana jhānassa uppādādikkhaṇattaye yathākkamaṁ labbhamānattāti daṭṭhabbaṁ. Majjhimaṁ samādhinimittaṁ paṭipajjatītiādīsu majjhimaṁ samādhinimittaṁ nāma samappavatto appanāsamādhiyeva. So hi līnuddhaccasaṅkhātānaṁ ubhinnaṁ antānaṁ anupagamanena majjhimo, savisesaṁ cittassa ekattārammaṇe ṭhapanato samādhiyeva uparivisesānaṁ kāraṇabhāvato ‘‘samādhinimitta’’nti vuccati, taṁ paṭipajjati paṭilabbhatīti attho. Evaṁ paṭipannattā majjhimena samādhinimittena tattha ekattārammaṇe appanāgocare pakkhandati upatiṭṭhati, evaṁ visuddhassa pana tassa cittassa puna visodhetabbābhāvato visodhane byāpāraṁ akaronto puggalo visuddhaṁ cittaṁ ajjhupekkhati nāma. Samathabhāvūpagamanena samathapaṭipannassa puna samādhāne byāpāraṁ akaronto samathapaṭipannaṁ ajjhupekkhati, samathapaṭipannabhāvato evamassa kilesasaṁsaggaṁ pahāya ekattena upaṭṭhitassa puna ekattupaṭṭhāne byāpāraṁ akaronto ekattupaṭṭhānaṁ ajjhupekkhati nāma.",
  "tika-vin07t2:310": "Tattha jātānantiādīsu ye pana te evaṁ upekkhānubrūhite tasmiṁ jhānacitte jātā samādhipaññāsaṅkhātā yuganaddhadhammā, tesaṁ aññamaññaṁ anativattanasabhāvena sampahaṁsanā visodhanā pariyodapanā ca, saddhādīnaṁ indriyānaṁ kilesehi vimuttattā vimuttirasena ekarasatāya sampahaṁsanā ca, yañcetaṁ tadupagaṁ tesaṁ anativattanaekarasabhāvānaṁ anucchavikaṁ vīriyaṁ, tassa tadupagavīriyassa vāhanaṭṭhena pavattanaṭṭhena sampahaṁsanā ca, tasmiṁ khaṇe yathāvuttadhammānaṁ āsevanaṭṭhena sampahaṁsanā ca, pariyodapanā ca pariyodapanakassa ñāṇassa kiccanipphattivaseneva ijjhatīti veditabbaṁ. Evaṁ tividhattagataṁ cittantiādīni tasseva cittassa thomanavacanāni. Vitakkasampannanti vitakkaṅgena sundarabhāvamupagataṁ. Cittassa adhiṭṭhānasampannanti tasmiññeva ārammaṇe cittassa nirantarappavattisaṅkhātena samādhinā sampannaṁ, idaṁ jhānaṅgavasena vuttaṁ. Samādhisampannanti idaṁ pana indriyavasenāti veditabbaṁ.",
  "tika-vin07t2:311": "Paṭikuṭatīti saṅkucati. Paṭivaṭṭatīti paṭinivaṭṭati. Nhārudaddulanti nhārukhaṇḍaṁ. Payuttavācanti paccayapariyesane niyuttavācaṁ. Daṇḍavāgurāhīti daṇḍapaṭibaddhāhi dīghajālasaṅkhātāhi vāgurāhi.",
  "tika-vin07t2:312": "Samaṇakuttakoti kāsāyanivāsanādisamaṇakiccako. Vaggumudāti ettha ‘‘vaggumatā’’ti vattabbe lokikā ‘‘mudā’’ti vohariṁsūti dassento āha ‘‘vaggumatā’’ti. ‘‘Vaggū’’ti matā, suddhasammatāti attho, tenāha ‘‘puññasammatā’’ti. Sattānaṁ pāpunanena sodhanena sā puññasammatā.",
  "tika-vin07t2:313": "163. Mārassa dheyyaṁ ṭhānaṁ, vatthu vā nivāso māradheyyaṁ, so atthato tebhūmakadhammā eva, idha pana pañca kāmaguṇā adhippetā, taṁ māradheyyaṁ. ‘‘Ayaṁ samaṇakuttako yathāsamuppannasaṁvegamūlakena samaṇabhāvūpagamanena atikkamituṁ sakkhissatī’’ti cintetvā avoca, na pana ‘‘arahattappattiyā tīsu bhavesu appaṭisandhikatāya taṁ atikkamituṁ sakkhissatī’’ti maraṇeneva sattānaṁ saṁsāramocanaladdhikattā devatāya. Na hi matānaṁ katthaci paṭisandhi gacchati. Iminā atthena evameva bhavitabbanti iminā paresaṁ jīvitā voropanatthena evameva saṁsāramocanasabhāveneva bhavitabbaṁ. ‘‘Attanāpi attānaṁ jīvitā voropenti, aññamaññampi jīvitā voropentī’’ti (pārā. 162) vuttattā sabbānipi tāni pañcabhikkhusatāni jīvitā voropesīti idaṁ yebhuyyavasena vuttanti gahetabbaṁ. Tasmā ye attanāpi attānaṁ aññamaññañca jīvitā voropesuṁ, te puthujjanabhikkhū ṭhapetvā tadavasese ca puthujjanabhikkhū, sabbe ca ariye ayaṁ jīvitā voropesīti veditabbaṁ.",
  "tika-vin07t2:314": "164.Ekībhāvatoti pavivekato. Uddesaṁ paripucchaṁ gaṇhantīti attano attano ācariyānaṁ santike gaṇhanti, gahetvā ca ācariyehi saddhiṁ bhagavantaṁ upaṭṭhahanti. Tadā pana uddesādidāyakā tanubhūtehi bhikkhūhi bhagavantaṁ upagatā, taṁ sandhāya bhagavā pucchati.",
  "tika-vin07t2:315": "Ānāpānassatisamādhikathāvaṇṇanā",
  "tika-vin07t2:316": "165. Dasānussatīsu antogadhāpi ānāpānassati tadā bhikkhūnaṁ bahūnaṁ sappāyataṁ dassetuṁ puna gahitā. Tathā hi taṁ bhagavā tesaṁ desesi. Āhāre paṭikkūlasaññā asubhakammaṭṭhānasadisā, cattāro pana āruppā ādikammikānaṁ ananurūpāti tesaṁ idha aggahaṇaṁ daṭṭhabbaṁ. Aññaṁ pariyāyanti arahattādhigamatthāya aññaṁ kāraṇaṁ. Atthayojanākkamanti atthañca yojanākkamañca. Assāsavasenāti assāsaṁ ārammaṇaṁ katvāti vuttaṁ hoti. Upaṭṭhānaṁ satīti appamussanatāya tameva assāsaṁ passāsañca upagantvā ṭhānaṁ, tathā tiṭṭhanakadhammo sati nāmāti attho. Idāni sativaseneva puggalaṁ niddisitukāmena yo assasatītiādi vuttaṁ. Tattha yo assasati, tassa sati assāsaṁ upagantvā tiṭṭhatītiādinā attho gahetabbo. Akosallasambhūteti avijjāsambhūte . Khaṇenevāti attano pavattikkhaṇeneva. Ariyamaggassa pādakabhūto ayaṁ samādhi anukkamena vaḍḍhitvā ariyamaggabhāvaṁ upagato viya hotīti āha ‘‘ariyamaggavuḍḍhippatto’’ti. Opammanidassananti ettha upamāva opammaṁ, tassa nidassanaṁ.",
  "tika-vin07t2:317": "Bāhirakā ānāpānassatiṁ jānantā ādito catuppakārameva jānanti, na sabbaṁ soḷasappakāranti āha sabbappakāraiccādi. Evamassetaṁ senāsananti ettha evanti bhāvanāsatiyā yathāvuttanayena ārammaṇe cittassa nibandhane satiyeva, nāsatīti attho, tena muṭṭhassatissa araññavāso niratthako ananurūpoti dasseti. Avasesasattavidhasenāsananti ‘‘pabbataṁ kandaraṁ giriguhaṁ susānaṁ vanapatthaṁ abbhokāsaṁ palālapuñja’’nti (vibha. 508) evaṁ vuttaṁ. Ututtayānukūlaṁ dhātucariyānukūlanti gimhānādiututtayassa semhādidhātuttayassa mohādicariyattayassa ca anukūlaṁ. Nisajjāya daḷhabhāvaṁ pallaṅkābhujanena, assāsapassāsānaṁ pavattanasukhataṁ uparimakāyassa ujukaṁ ṭhapanena, ārammaṇapariggahūpāyaṁ parimukhaṁ satiyā ṭhapanena upadisanto. Na paṇamantīti na oṇamanti. Pariggahitaniyyānaṁ satinti sabbathā gahitaṁ sammosapaṭipakkhato niggamanasaṅkhātaṁ satiṁ katvā, paramaṁ satinepakkaṁ upaṭṭhapetvāti attho.",
  "tika-vin07t2:318": "Satovāti satiyā samannāgato eva. Bāttiṁsāya ākārehīti catūsu catukkesu āgatāni dīgharassādīni soḷasa padāni assāsapassāsavasena dvidhā vibhajitvā vuttehi dvattiṁsākārehi. Dīghaṁassāsavasenāti dīghaassāsavasena, vibhattialopaṁ katvā niddeso, dīghanti vā bhagavatā vuttaassāsavasena. Cittassa ekaggataṁ avikkhepanti vikkhepapaṭipakkhabhāvato ‘‘avikkhepo’’ti laddhanāmaṁ cittassa ekaggabhāvaṁ pajānato. Paṭinissaggānupassī assāsavasenāti paṭinissaggānupassī hutvā assāsavasena, ‘‘paṭinissaggānupassiassāsanavasenā’’ti vā pāṭho, tassa paṭinissaggānupassino assāsavasenāti attho. Ā paṭhamaṁ bahimukhaṁ sasanaṁ assāso, tato antomukhaṁ paṭisasanaṁ passāsoti āha assāsoti bahinikkhamanavātotiādi, suttantaṭṭhakathāsu pana ākaḍḍhanavasena anto sasanaṁ assāso, bahi paṭisasanaṁ passāsoti katvā uppaṭipāṭiyā vuttaṁ.",
  "tika-vin07t2:319": "Tatthāti bahinikkhamanaantopavisanavātesu, tassa ca paṭhamaṁ abbhantaravāto nikkhamatīti iminā sambandho. ‘‘Sabbesampi gabbhaseyyakānantiādinā dārakānaṁ pavattikkamena assāso bahinikkhamanavātoti gahetabbanti dīpetī’’ti keci vadanti. Suttanayo eva cettha ‘‘assāsādimajjhapariyosānaṁ satiyā anugacchato ajjhattaṁ vikkhepagatena cittena kāyopi cittampi sāraddhā ca honti iñjitā ca phanditā ca passāsādimajjhapariyosānaṁ satiyā anugacchato bahiddhā vikkhepagatena cittena kāyopi cittampi sāraddhā ca honti iñjitā ca phanditā cā’’ti imāya pāḷiyā sametīti gahetabbaṁ. Addhānavasenāti kāladdhānavasena. Ayañhi addhāna-saddo kālassa desassa ca vācako. Tattha yathā hītiādinā desaddhānaṁ upamāvasena dassitaṁ. Idāni tabbisiṭṭhakāladdhānavasena assāsapassāsānaṁ dīgharassataṁ upameyyavasena vibhāvetuṁ evantiādi vuttaṁ. Cuṇṇavicuṇṇā anekakalāpabhāvena. Ettha ca hatthiādisarīre sunakhādisarīre ca assāsapassāsānaṁ desaddhānavisiṭṭhakāladdhānavaseneva dīgharassatā vuttāti veditabbā attabhāvasaṅkhātaṁ dīghaṁ addhānaṁ saṇikaṁ pūretvātiādivacanato. Tesanti sattānaṁ. Teti assāsapassāsā. Ittaramaddhānanti appakaṁ kālaṁ. Navahākārehīti bhāvanamanuyuñjantassa pubbenāparaṁ aladdhavisesassa kevalaṁ addhānavasena ādito vuttā tayo ākārā, te ca kassaci assāsova, kassaci passāsova, kassaci tadubhayampi upaṭṭhātīti tiṇṇaṁ puggalānaṁ vasena vuttā, tathā chandavasena tayo, tathā pāmojjavasenāti imehi navahi ākārehi. Ekenākārenāti dīghaṁ assāsādīsu ekenākārena.",
  "tika-vin07t2:320": "Addhānasaṅkhāteti dīghe okāsaddhānasaṅkhāte attabhāve kāladdhānepi vā, evaṁ upari ittarasaṅkhāteti etthāpi. Chando uppajjatīti bhāvanāya pubbenāparaṁ visesaṁ āvahantiyā laddhassādattā tattha sātisayo kattukāmatālakkhaṇo kusalacchando uppajjati. Chandavasenāti tathāpavattachandassa vasena. Pāmojjaṁ uppajjatīti assāsapassāsānaṁ sukhumatarabhāve ārammaṇassa santataratāya, kammaṭṭhānassa ca vīthipaṭipannatāya bhāvanācittasahagato pamodo khuddakādibhedā taruṇā pīti uppajjati. Cittaṁ vivattatīti paṭibhāganimitte uppanne pakatiassāsapassāsato cittaṁ nivattati. Upekkhā saṇṭhātīti tasmiṁ paṭibhāganimitte upacārappanābhede samādhimhi uppanne puna jhānanibbattanatthaṁ byāpārābhāvato ajjhupekkhanaṁ hoti, sā panāyaṁ upekkhā tatramajjhattupekkhāti veditabbā. Anupassanāñāṇanti samathavasena nimittassa anupassanā, vipassanāvasena assāsapassāsamukhena tannissayanāmarūpassa anupassanā ca ñāṇaṁ. Kāyo upaṭṭhānanti assāsapassāsasaṅkhāto kāyo upagantvā tiṭṭhati ettha satīti upaṭṭhānaṁ, no sati, sati pana sarasato upatiṭṭhanaṭṭhena saraṇaṭṭhena ca upaṭṭhānañceva sati ca. Tena vuccatītiādīsu yā ayaṁ yathāvuttaassāsapassāsakāye, tannissayabhūte karajakāye ca kāyasseva anupassanā niccādibhāvaṁ vā itthipurisasattajīvādibhāvaṁ vā ananupassitvā assāsapassāsakāyamattasseva aniccādibhāvassa ca anupassanā, tāya kāyānupassanāya satisaṅkhātassa paṭṭhānassa bhāvanā vaḍḍhanā kāye kāyānupassanā satipaṭṭhānabhāvanāti ayaṁ saṅkhepattho.",
  "tika-vin07t2:321": "Ittaravasenāti parittakālavasena. Tādisoti dīgho rasso ca. Vaṇṇāti dīghādiākārā. Nāsikaggeva bhikkhunoti nāsikagge vā, vā-saddena uttaroṭṭhe vāti attho. Tasmāti yasmā ‘‘ādimajjhapariyosānavasena sabbaṁ assāsapassāsakāyaṁ viditaṁ pākaṭaṁ karissāmī’’ti pubbe pavattaābhogavasena pacchā tathā samuppannena ñāṇasampayuttacittena taṁ assāsapassāsakāyaṁ evaṁ viditaṁ pākaṭaṁ karonto assasati ceva passasati ca, tasmā evaṁbhūto sabbakāyapaṭisaṁvedī assasissāmi passasissāmīti sikkhati nāma, na pana ‘‘anāgate evaṁ karissāmī’’ti cintanamattena so evaṁ vuccatīti adhippāyo. Tathābhūtassāti ādimajjhapariyosānaṁ viditaṁ karontassa. Saṁvaroti sati vīriyampi vā. Na aññaṁ kiñcīti sabbakāyaṁ viditaṁ karissāmītiādikaṁ pubbābhogaṁ sandhāya vadati. Ñāṇuppādanādīsūti ādi-saddena kāyasaṅkhārapassambhanapītipaṭisaṁvedanādiṁ saṅgaṇhāti. Kāyasaṅkhāranti assāsapassāsaṁ. So hi cittasamuṭṭhānopi samāno karajakāyapaṭibaddhavuttitāya tena saṅkharīyatīti kāyasaṅkhāroti vuccati. Apariggahitakāleti kammaṭṭhānassa anāraddhakāle, tadārambhatthāya kāyacittānampi apariggahitakāleti attho. Nisīdati pallaṅkaṁ ābhujitvā ujuṁ kāyaṁ paṇidhāyāti hi iminā kāyapariggaho, parimukhaṁ satiṁ upaṭṭhapetvāti iminā cittapariggaho vutto. Adhimattanti balavaṁ oḷārikaṁ, liṅgavipallāsena vuttaṁ. Kāyasaṅkhāro hi adhippeto. Adhimattaṁ hutvā pavattatīti kiriyāvisesanaṁ vā etaṁ. Sabbesaṁyevāti ubhayesampi.",
  "tika-vin07t2:322": "Mahābhūtapariggahe sukhumoti catudhātumukhena vipassanābhinivesaṁ sandhāya vuttaṁ. Lakkhaṇārammaṇikavipassanāyāti kalāpasammasanamāha. Nibbidānupassanato paṭṭhāya balavavipassanā, tato oraṁ dubbalavipassanā. Pubbe vuttanayenāti apariggahitakāletiādinā samathanaye vuttanayena.",
  "tika-vin07t2:323": "Codanāsodhanāhīti anuyogaparihārehi. Kathantiādi paṭisambhidāpāḷi, tattha kathaṁ sikkhatīti sambandho. Iti kirātiādi codakavacanaṁ. Iti kirāti evañceti attho. Assāsapassāso sabbathā abhāvaṁ upaneti ceti codakassa adhippāyo. Vātūpaladdhiyāti assāsapassāsavātassa abhāvena tabbisayāya upaladdhiyā bhāvanācittassa uppādo vaḍḍhi ca na hotīti attho. Na ca nanti ettha nanti nipātamattaṁ. Puna iti kirātiādi yathāvuttāya codanāya vissajjanā, tattha iti kira sikkhatīti mayā vuttākārena yadi sikkhatīti attho. Pabhāvanā hotīti yadipi oḷārikā kāyasaṅkhārā paṭippassambhanti, sukhumā pana atthevāti bhāvanāyapi vaḍḍhi hotevāti adhippāyo. Kaṁseti kaṁsabhājane. Nimittanti nimittassa, tesaṁ saddānaṁ pavattiākārassāti attho. Sukhumakā saddāti anurave āha. Sukhumasaddanimittārammaṇatāpīti sukhumo saddova nimittaṁ tadārammaṇatāyapi.",
  "tika-vin07t2:324": "Ābhisamācārikasīlanti ettha abhisamācāroti uttamasamācāro, tadeva ābhisamācārikaṁ sīlaṁ, khandhakavattapariyāpannassa sīlassetaṁ adhivacanaṁ. Ahaṁ sīlaṁ rakkhāmīti ubhatovibhaṅgapariyāpannaṁ sīlaṁ sandhāya vuttaṁ. Āvāsoti āvāsapalibodho. Kulantiādīsupi eseva nayo. Kammanti navakammaṁ. Iddhīti pothujjanikā iddhi, sā vipassanāya palibodho. So upacchinditabboti visuddhimagge (visuddhi. 1.41) vuttena tassa tassa palibodhassa upacchedappakārena upacchinditabbo. Yogānuyogoti yogassa bhāvanāya anuyuñjanaṁ. Aṭṭhatiṁsārammaṇesūti ālokākāsakasiṇadvayaṁ vajjetvā pāḷiyaṁ āgatānaṁ aṭṭhannaṁ kasiṇānaṁ vasena vuttaṁ, cattārīsaññeva pana kammaṭṭhānāni. Yathāvutteneva nayenāti yogānuyogakammassa padaṭṭhānattāti imamatthaṁ atidisati. Imināva kammaṭṭhānenāti iminā ānāpānassatikammaṭṭhānena. Mahāhatthipathaṁ nīharanto viyāti kammaṭṭhānavīthiṁ mahāhatthimaggaṁ katvā dassento viya.",
  "tika-vin07t2:325": "Vuttappakāramācariyanti ‘‘imināva kammaṭṭhānena catutthajjhānaṁ nibbattetvā vipassanaṁ vaḍḍhetvā arahattaṁ pattassā’’tiādinā heṭṭhā vuttappakāraṁ ācariyaṁ. ‘‘Piyo garu bhāvanīyo’’tiādinā (a. ni. 7.37; netti. 113; mi. pa. 6.1.10) visuddhimagge (visuddhi. 1.42) vuttappakāramācariyantipi vadanti. Pañcasandhikanti pañcapabbaṁ, pañcabhāganti attho. Kammaṭṭhānassa uggaṇhananti kammaṭṭhānaganthassa uggaṇhanaṁ. Tadatthaparipucchā kammaṭṭhānassa paripucchā, tattha saṁsayaparipucchā vā. Kammaṭṭhānassa upaṭṭhānanti evaṁ bhāvanamanuyuñjantassa evamidha nimittaṁ upatiṭṭhatīti upadhāraṇaṁ. Tathā kammaṭṭhānappanā evaṁ jhānamappetīti. Kammaṭṭhānassa lakkhaṇanti gaṇanānubandhanāphusanānaṁ vasena bhāvanaṁ ussukkāpetvā ṭhapanāvasena matthakappatti idha bhāvanāti kammaṭṭhānasabhāvassa sallakkhaṇaṁ, tenāha ‘‘kammaṭṭhānasabhāvūpadhāraṇanti vuttaṁ hotī’’ti.",
  "tika-vin07t2:326": "Aṭṭhārasasenāsanadosavivajjitanti mahattaṁ navattaṁ jiṇṇattaṁ panthanissitattaṁ soṇḍipaṇṇapupphaphalayuttatā patthanīyatā nagaradārukhettasannissitatā visabhāgānaṁ puggalānaṁ atthitā paṭṭanasannissitatā paccantasannissitatā rajjasīmasannissitatā asappāyatā kalyāṇamittānaṁ alābhoti imehi aṭṭhārasahi senāsanadosehi vivajjitaṁ. Pañcasenāsanaṅgasamannāgatanti –",
  "tika-vin07t2:327": "‘‘Idha, bhikkhave, senāsanaṁ nātidūraṁ hoti nāccāsannaṁ gamanāgamanasampannaṁ divā appākiṇṇaṁ rattiṁ appasaddaṁ appanigghosaṁ appaḍaṁsamakasavātātapasarīsapasamphassaṁ, tasmiṁ kho pana senāsane viharantassa appakasirena uppajjanti cīvarapiṇḍapātasenāsanagilānapaccayabhesajjaparikkhārā, tasmiṁ kho pana senāsane therā bhikkhū viharanti …pe… evaṁ kho, bhikkhave, senāsanaṁ pañcaṅgasamannāgataṁ hotī’’ti (a. ni. 10.11) –",
  "tika-vin07t2:328": "Evaṁ bhagavatā vuttehi pañcahi senāsanaṅgehi samannāgataṁ, ettha ca nātidūratādi ekaṁ, divā appākiṇṇatādi ekaṁ, appaḍaṁsāditā ekaṁ, cīvarādilābho ekaṁ, therānaṁ bhikkhūnaṁ nivāso ekanti evaṁ pañcaṅgāni veditabbāni.",
  "tika-vin07t2:329": "Upacchinnakhuddakapalibodhenāti dīghānaṁ kesādīnaṁ haraṇena pattacīvarādīnaṁ pacanatunnakaraṇarajanādikaraṇehi ca upacchinnā khuddakā palibodhā yena, tena. Bhattasammadanti bhojananimittaṁ parissamaṁ. Ācariyato uggaho ācariyuggaho, sabbopi kammaṭṭhānavidhi, na pubbe vuttauggahamattaṁ, tato. Ekapadampīti ekakoṭṭhāsampi.",
  "tika-vin07t2:330": "Anuvahanāti assāsapassāsānaṁ anugamanavasena satiyā nirantaraṁ anuppavattanā. Yasmā pana gaṇanādivasena viya phusanāvasena visuṁ manasikāro natthi, phuṭṭhaphuṭṭhaṭṭhāne eva gaṇanādi kātabbanti dassetuṁ idha phusanāgahaṇanti dīpento ‘‘phusanāti phuṭṭhaṭṭhāna’’nti āha. Ṭhapanāti samādhānaṁ, samādhippadhānā pana appanāti āha ‘‘ṭhapanāti appanā’’ti. Aniccatādīnaṁ lakkhaṇato sallakkhaṇā vipassanā. Pavattato nimittato ca vinivaṭṭanato vinivaṭṭanā maggo. Kilesapaṭippassaddhibhāvato pārisuddhi phalaṁ. Tesanti vinivaṭṭanāpārisuddhīnaṁ. Khaṇḍanti ‘‘ekaṁ tīṇi pañcā’’ti ekantarikādibhāvena gaṇanāya khaṇḍanaṁ. Atha vā khaṇḍanti antarantarā katipayakālaṁ agaṇetvā puna gaṇanavasena antarā odhiparicchedo na dassetabbo. Tathā khaṇḍaṁ dassentassa hi ‘‘kammaṭṭhānaninnaṁ pavattati nu kho me cittaṁ, no’’ti vīmaṁsuppattiyā vikkhepo hoti, tenāha sikhāppattaṁ nu kho metiādi, idañca evaṁ khaṇḍaṁ dassetvā cirataraṁ gaṇanāya manasikarontassa vasena vuttaṁ. So hi tathā laddhaṁ avikkhepamattaṁ nissāya evaṁ maññeyya. Yo upaṭṭhāti, taṁ gahetvāti idaṁ assāsapassāsesu yassa ekova paṭhamaṁ upaṭṭhāti, taṁ sandhāya vuttaṁ, yassa pana ubhopi upaṭṭhahanti, tena ubhayampi gahetvā gaṇitabbaṁ. Yo upaṭṭhātīti imināva dvīsu nāsāpuṭavātesu yo pākaṭo hoti, so gahetabboti ayampi attho dīpitoti gahetabbaṁ. Paṭhamaṁ ekekasmiṁ upaṭṭhitepi upalakkhetvā gaṇantasseva kamena ubhopi pākaṭā hontīti āha ‘‘assāsapassāsā pākaṭā hontī’’ti. Evaṁ sīghaṁ sīghaṁ gaṇetabbamevāti sambandho. Evaṁ sīghagaṇanārambhassa okāsaṁ dassetuṁ imassāpi purimanayena gaṇayatotiādi vuttaṁ. Tattha purimanayenāti dandhagaṇanāya, pākaṭā hutvāti iminā dandhagaṇanāya āraddhakāle cittassa avisadatāya sukhumassāsādīnaṁ apākaṭataṁ, pacchā visadakāle pākaṭatañca tesu ca pākaṭesu dandhagaṇanaṁ pahāya sīghagaṇanā kātabbāti dasseti. Sīghagaṇanāya nippariyāyato nirantarappavatti appanāvīthiyameva, na kāmāvacare bhavaṅgantarikattāti āha ‘‘nirantarappavattaṁ viyā’’ti. Purimanayenevāti sīghagaṇanāya. Anto pavisantaṁ vātaṁ manasikaronto anto cittaṁ paveseti nāma.",
  "tika-vin07t2:331": "Etanti etaṁ assāsapassāsajātaṁ. Anugamananti phuṭṭhaṭṭhāne manasikaraṇameva, na assāsapassāsānaṁ anuvattanaṁ, tenāha – ‘‘tañca kho na ādimajjhapariyosānānugamanavasenā’’ti. Phusanāṭhapanāvasena visuṁ manasikāro natthīti iminā yathā gaṇanāya phusanāya ca manasikaroti, evaṁ anubandhanaṁ vinā kevalaṁ ṭhapanāya ca phusanāya ca manasikāropi natthīti dassentena gaṇanaṁ paṭisaṁharitvā yāva appanā uppajjati, tāva anubandhanāya ca phusanāya ca manasikaroti, appanāya pana uppannāya anubandhanāya ṭhapanāya ca manasikaroti nāmāti dīpitaṁ hoti, aṭṭhakathāyaṁ pana anubandhanāya vinā ṭhapanāya manasikāro natthīti dassanatthaṁ ‘‘anubandhanāya ca phusanāya ca ṭhapanāya ca manasikarotīti vuccatī’’ti ettakameva vuttanti gahetabbaṁ . Yā accantāya na minoti na vinicchanati, sā mānassa samīpeti upamānaṁ siddhasādisena sādhyasādhanaṁ yathā go viya gavayoti. Paṅguḷoti pīṭhasappī. Dolāti peṅkholo. Kīḷatanti kīḷantānaṁ. Upanibandhanatthambhamūleti nāsikaggaṁ mukhanimittañca sandhāya vuttaṁ. Ādito pabhutīti upameyyatthadassanato paṭṭhāya. Nimittanti upanibandhananimittaṁ nāsikaggaṁ, mukhanimittaṁ vā. Anārammaṇamekacittassāti assāsapassāsānaṁ ekakkhaṇe appavattanato ekassa cittassa tayopi ārammaṇaṁ na honti, nimittena saha assāso passāso vāti dveyeva ekakkhaṇe ārammaṇaṁ hontīti attho. Ajānato ca tayo dhammeti nimittaṁ assāso passāsoti ime tayo dhamme ārammaṇakaraṇavasena avindantassa, ca-saddo byatireko, tena evañca sati ayaṁ aniṭṭhappasaṅgoti byatirekaṁ dasseti. Bhāvanāti ānāpānassatibhāvanā.",
  "tika-vin07t2:332": "Kathaṁ ime…pe… visesamadhigacchatīti idaṁ parihāragāthāya vuttamevatthaṁ kakacopamāya (ma. ni. 1.222 ādayo) vivarituṁ pucchāṭhapanaṁ. Tattha kathaṁ-saddo paccekaṁ yojetabbo ‘‘kathamime aviditā…pe… kathaṁ visesamadhigacchatī’’ti. Padhānanti bhāvanānipphādakaṁ vīriyaṁ. Payoganti nīvaraṇavikkhambhakaṁ bhāvanānuyogaṁ. Visesanti arahattapariyosānavisesaṁ. Padhānanti rukkhassa chedanavīriyaṁ. Payoganti tasseva chedanakakiriyaṁ. Kiñcāpettha ‘‘visesamadhigacchatī’’ti upamāyaṁ na vuttaṁ, tathāpi atthato yojetabbameva. Yathā rukkhotiādi upamāsaṁsandanaṁ. Nāsikagge vā mukhanimitte vāti dīghanāsiko nāsikagge, itaro mukhaṁ nimiyati chādiyati etenāti mukhanimittanti laddhanāme uttaroṭṭhe.",
  "tika-vin07t2:333": "Idaṁ padhānanti yena vīriyārambhena kāyopi cittampi bhāvanākammassa arahaṁ idha padhānanti phalena hetuṁ dasseti. Upakkilesāti nīvaraṇā. Vitakkāti kāmavitakkādimicchāvitakkā, nīvaraṇappahānena vā paṭhamajjhānādhigamaṁ dassetvā vitakkūpasamāpadesena dutiyajjhānādīnamadhigamamāha. Ayaṁ payogoti ayaṁ jhānādhigamassa hetubhūto kammaṭṭhānānuyogasaṅkhāto payogo. Saṁyojanā pahīyantīti dasapi saṁyojanāni maggapaapāṭiyā samucchedavasena pahīyanti. Byantī hontīti tathā sattapi anusayā bhaṅgamattassapi anavasesato vigatantā honti. Ayaṁ visesoti imaṁ samādhiṁ nissāya anukkamena labbhamāno ayaṁ saṁyojanappahānādiko imassa samādhissa visesoti attho. Evaṁ ime tayo dhammātiādi nigamanavacanaṁ. Paripuṇṇāti soḷasannaṁ vatthūnaṁ pāripūriyā sabbaso puṇṇā. Anupubbanti anukkamena. Paricitāti pariciṇṇā. Imaṁ lokanti khandhādilokaṁ paññāpabhāsena pabhāseti.",
  "tika-vin07t2:334": "Idhāti imasmiṁ ṭhāne. Assāti upamābhūtassa kakacassa. Ānayane payojananti yojetabbaṁ. Nimittanti paṭibhāganimittaṁ. Avasesajhānaṅgapaṭimaṇḍitāti vitakkādiavasesajhānaṅgapaṭimaṇḍitāti vadanti. Vicārādīhīti pana vattabbaṁ nippariyāyena vitakkassa appanābhāvato. So hi ‘‘appanā byappanā’’ti niddiṭṭho. Evañhi sati avasesa-saddo upapanno hoti, vitakkasampayogato vā jhānaṅgesu padhānabhūto samādhi appanāti katvā ‘‘avasesajhānaṅgapaṭimaṇḍitā appanāsaṅkhātā ṭhapanā ca sampajjatī’’ti vuttaṁ. Kassaci pana gaṇanāvaseneva manasikārakālato pabhutīti ettha ‘‘anukkamato…pe… pattaṁ viya hotī’’ti upari vakkhamāno gantho purāṇapotthakesu dissati, tasmā ayaṁ pāṭho etthāpi likhitabbo, lekhakānaṁ pana dosena gaḷitoti veditabbo.",
  "tika-vin07t2:335": "Oḷārike assāsapassāse niruddhetiādi heṭṭhā vuttanayampi vicetabbākārappattassa kāyasaṅkhārassa vicayanavidhiṁ dassetuṁ ānītaṁ. Desatoti pubbe phusanavasena gahitaṭṭhānato. Nimittaṁ paṭṭhapetabbanti pubbe gahitākāranimittaggāhikā saññā phusanaṭṭhāne paṭṭhapetabbā. Imameva hi atthavasanti imaṁ anupaṭṭhahantassa ārammaṇassa upaṭṭhānavidhisaṅkhātaṁ kāraṇaṁ paṭicca. Itoti ānāpānakammaṭṭhānato. Garukatā ca bhāvanādukkaratāyāti āha ‘‘garukabhāvana’’nti. Caritvāti gocaraṁ gahetvā. Nimittanti uggahanimittaṁ, paṭibhāganimittaṁ vā. Ubhayampi hi idha ekajjhaṁ vuttaṁ. Tathā hi tūlapicuādiupamattayaṁ uggahe yujjati, sesaṁ ubhayattha.",
  "tika-vin07t2:336": "Tārakarūpaṁ viyāti tārakāya sarūpaṁ viya. Saññānānatāyāti nimittupaṭṭhānato pubbe pavattasaññānaṁ nānatāya. Saññajanti bhāvanāsaññāya parikappitaṁ, na uppāditaṁ avijjamānattā, tenāha ‘‘nānato upaṭṭhātī’’ti. Evaṁ hotīti bhāvanamanuyuttassa evaṁ upaṭṭhāti. Evanti evaṁ sati, yathāvuttanayena nimitte eva cittassa ṭhapane satīti attho. Ito pabhutīti ito paṭibhāganimittuppattito paṭṭhāya. Nimitteti paṭibhāganimitte. Ṭhapayanti ṭhapanāvasena cittaṁ ṭhapanto. Nānākāranti ‘‘cattāro vaṇṇā’’ti evaṁ vuttaṁ nānākāraṁ. Vibhāvayanti vibhāvento antaradhāpento. Nimittuppattito paṭṭhāya hi te ākārā amanasikaroto antarahitā viya honti. Assāsapassāseti assāse passāse ca yo nānākāro, taṁ vibhāvayaṁ assāsapassāsasambhūte vā nimitte cittaṁ ṭhapayaṁ sakaṁ cittaṁ nibandhati nāmāti yojanā. Keci pana vibhāvayanti etassa vibhāvento viditaṁ pākaṭaṁ karontoti atthaṁ vadanti, taṁ pubbabhāgavasena yujjeyya. Ayañhettha attho – assāsapassāse nānākāraṁ vibhāvento pajānanto tattha yaṁ laddhaṁ nimittaṁ, tasmiṁ cittaṁ ṭhapento anukkamena sakaṁ cittaṁ nibandhati appetīti.",
  "tika-vin07t2:337": "Kilesāti avasesakilesā. Sannisinnāyevāti aladdhanīvaraṇasahāyā olīnāyeva. Upacārabhūmiyanti upacārāvatthāyaṁ. Lakkhaṇatoti vikkhambhanādisabhāvato vā aniccādisabhāvato vā. Gocaroti bhikkhācāragāmo. Yattha dullabhā sappāyabhikkhā, so asappāyo, itaro sappāyo. Bhassanti dasakathāvatthunissitaṁ bhassaṁ, taṁ sappāyaṁ, itaramasappāyaṁ. Sesesu āvāsādīsu yattha yattha asamāhitaṁ cittaṁ samādhiyati, taṁ taṁ sappāyaṁ, itaramasappāyanti gahetabbaṁ. Yassa pana evaṁ sattavidhaṁ asappāyaṁ vajjetvā sappāyameva sevantassapi appanā na hoti, tena sampādetabbaṁ dasavidhaṁ appanākosallaṁ dassento vatthuvisadakiriyātiādimāha. Tattha vatthuvisadakiriyā nāma kesanakhacchedanādīhi ajjhattikassa sarīravatthussa, cīvarasenāsanādidhovanaparikammādīhi bāhiravatthussa ca visadabhāvakaraṇaṁ. Evañhi ñāṇampi visadakiccanipphattikaraṁ hoti. Indriyasamattapaṭipādanatā nāma saddhādīnaṁ indriyānaṁ samabhāvakaraṇaṁ. Nimittakusalatā nāma bhāvanāya laddhanimittassa rakkhaṇakosallaṁ. Yasmiṁ samaye cittaṁ niggahetabbantiādīsu yasmiṁ samaye cittaṁ accāraddhatādīhi kāraṇehi uddhatatāya niggahetabbaṁ, tadā dhammavicayasambojjhaṅgādayo tayo abhāvetvā passaddhādīnaṁ tiṇṇaṁ bhāvanena cittassa niggaṇhanā hoti. Yadāssa cittaṁ atisithilavīriyatādīhi līnatāya paggahetabbaṁ, tadā passaddhisambojjhaṅgādayo tayo abhāvetvā dhammavicayādīnaṁ tiṇṇaṁ bhāvanena cittassa paggaṇhanaṁ hoti. Yadāssa paññāpayogamandatādīhi nirassādaṁ cittaṁ hoti, tadā tassa cittassa aṭṭhasaṁvegavatthupaccavekkhaṇādinā (a. ni. aṭṭha. 1.1.418) sampahaṁsanasaṅkhātā saṁvejanā hoti. Yadā panassa evaṁ paṭipajjanato alīnaṁ anuddhataṁ anirassādaṁ ārammaṇe samappavattaṁ samathavīthipaṭipannañca cittaṁ hoti, tadā tassa paggahaniggahasampahaṁsanesu abyāpāratāsamāpajjanena ajjhupekkhanā hoti.",
  "tika-vin07t2:338": "Tadadhimuttatā nāma samādhiadhimuttatā, samādhininnapoṇapabbhāratāti attho. Etthāti etissaṁ kāyānupassanāyaṁ.",
  "tika-vin07t2:339": "Pārisuddhiṁ pattukāmoti phalaṁ adhigantukāmo samāpajjitukāmo ca. Tattha sallakkhaṇāvivaṭṭanāvasena paṭhamaṁ maggānantaraphalaṁ adhigantukāmo. Tato paraṁ sallakkhaṇavasena phalasamāpattiṁ samāpajjitukāmopīti evamattho gahetabbo. Āvajjanasamāpajjana…pe… vasippattanti ettha paṭiladdhajhānato vuṭṭhāya vitakkādīsu jhānaṅgesu ekekaṁ āvajjayato bhavaṅgaṁ upacchinditvā uppannāvajjanānantaraṁ vitakkādīsu yathāvajjitajhānaṅgārammaṇāni kāmāvacarajavanāni bhavaṅgantaritāni yadā nirantaraṁ pavattanti, athassa āvajjanavasī siddhā hoti. Taṁ pana jhānaṁ samāpajjitukāmatānantaraṁ sīghaṁ samāpajjanasamatthatā samāpajjanavasī nāma. Accharāmattaṁ vā dasaccharāmattaṁ vā khaṇaṁ jhānaṁ ṭhapetuṁ samatthatā adhiṭṭhānavasī nāma. Tatheva lahuṁ khaṇaṁ jhānasamaṅgī hutvā jhānato bhavaṅguppattivasena vuṭṭhātuṁ samatthatā vuṭṭhānavasī nāma. ‘‘Ettakameva khaṇaṁ samāpajjissāmī’’ti, ‘‘ettakameva khaṇaṁ jhānasamaṅgī hutvā jhānato vuṭṭhahissāmī’’ti ca pavattapubbaparikammabhedenettha adhiṭṭhānavuṭṭhānavasiyo bhinnā, na sarūpabhedena, yā ‘‘samāpattikusalatā, vuṭṭhānakusalatā’’ti vuccanti. Paccavekkhaṇavasī pana āvajjanavasiyā eva vuttā. Paccavekkhaṇavīthiyañhi sīghaṁ āvajjanuppattiyā āvajjanavasī tadanantarānaṁ javanānaṁ samuppattiyā paccavekkhaṇavasīti āvajjanavasīsiddhiyāva paccavekkhaṇavasī siddhā eva hotīti veditabbā. Jhānaṅgāni pariggahetvāti jhānacittasampayuttāni jhānaṅgāni lakkhaṇādivasena pariggahetvā. Tesañca nissayanti tesaṁ vatthunissayānaṁ bhūtānaṁ nissayaṁ. Idañca karajakāyassa vatthudasakassa bhūtanissayattā suttantanayena vuttaṁ, na paṭṭhānanayena. Na hi kalāpantaragatāni bhūtāni kalāpantaragatānaṁ bhūtānaṁ nissayapaccayā honti, suttantanayena pana upanissayapaccayoti veditabbāni. Paṭṭhāne hi asaṅgahitā sabbe paccayā suttantikanayena upanissayapaccaye saṅgayhantīti veditabbaṁ. Taṁnissitarūpānīti upādārūpāni. Yathāpariggahitarūpavatthudvārārammaṇaṁ vāti ettha yathāpariggahitakesādirūpārammaṇaṁ tato pubbe vuttanayavatthārammaṇañca tannissayakarajakāyapaaggahamukhena upaṭṭhitacakkhādidvārañca sasampayuttadhammaviññāṇaṁ vāti yojetabbaṁ. Kammāragaggarīti kammārānaṁ aggidhamanabhastā. Tajjanti tadanurūpaṁ. Tassāti nāmarūpassa. Taṁ disvāti avijjātaṇhādipaccayaṁ disvā. Kaṅkhaṁ vitaratīti ahosiṁ nu kho ahaṁ atītamaddhānantiādinayappavattaṁ (ma. ni. 1.18; saṁ. ni. 2.20) soḷasavatthukaṁ vicikicchaṁ atikkamati. Kalāpasammasanavasenāti yaṁ kiñci rūpaṁ atītānāgatapaccuppannantiādinā (ma. ni. 1.361; 3.86, 89; a. ni. 4.181) pañcasu khandhesu atītādikoṭṭhāsaṁ ekekakalāpato gahetvā aniccādivasena sammasanaṁ kalāpasammasanaṁ, tassa vasena. Pubbabhāgeti paṭipadāñāṇadassanavisuddhipariyāpannāya udayabbayānupassanāya pubbabhāge. Obhāsādayoti obhāso ñāṇaṁ pīti passaddhi sukhaṁ adhimokkho paggaho upekkhā upaṭṭhānaṁ nikanti ca. Tattha adhimokkhoti saddhā. Upaṭṭhānanti sati. Upekkhāti tatramajjhattatā. Ettha ca obhāsādayo nava nikantisaṅkhātataṇhupakkilesavatthutāya upakkilesā vuttā , nikanti pana upakkilesatāya tabbatthutāya ca. Nibbindanto ādīnavānupassanāpubbaṅgamāya nibbidānupassanāya nibbindanto. Muñcitukamyatāpaṭisaṅkhānupassanāsaṅkhārupekkhānulomañāṇānaṁ ciṇṇapariyante uppannagotrabhuñāṇānantaraṁ uppannena maggañāṇena sabbasaṅkhāresu virajjanto vimuccanto. Phalakkhaṇe hi vimutto nāma vuccati, maggakkhaṇe vimuccantoti. Ekūnavīsatibhedassāti catunnaṁ maggavīthīnaṁ anantaraṁ paccekaṁ uppajjantassa maggaphalanibbānapahīnāvasiṭṭhakilesānaṁ pañcannaṁ paccavekkhitabbānaṁ vasena ekūnavīsatibhedassa. Arahato hi avasiṭṭhakilesābhāvena ekūnavīsatitā. Assāti ānāpānakammaṭṭhānikassa.",
  "tika-vin07t2:340": "Sappītike dve jhāneti pītisahagatāni catukkanaye dve paṭhamadutiyajjhānāni. Tassāti tena yoginā. Samāpattikkhaṇeti samāpannakkhaṇe. Ārammaṇatoti paṭibhāgārammaṇaggahaṇamukhena pīti paṭisaṁviditā hoti, ārammaṇassa paṭisaṁviditattā. Ārammaṇe hi vidite tabbisayā cittacetasikā dhammā sayaṁ attano paṭisaṁviditā nāma hoti salakkhaṇato sāmaññalakkhaṇato ca pacchā gahaṇe sandehābhāvato. Vipassanākkhaṇeti vipassanāpaññāya visayato dassanakkhaṇe. Evaṁ pītiṁ aniccādivasena gahaṇameva asammohato pītipaṭisaṁvedanaṁ nāma.",
  "tika-vin07t2:341": "Dīghaṁassāsavasenāti dīghassa assāsassa ārammaṇabhūtassa vasena, pajānato sā pīti paṭisaṁviditā hotīti sambandho. Cittassa ekaggataṁ avikkhepaṁ pajānatoti jhānapariyāpannaṁ avikkhepāpannaṁ nāma cittassekaggataṁ taṁsampayuttāya paññāya pajānato. Yatheva hi ārammaṇamukhena pīti paṭisaṁviditā hoti, evaṁ taṁsampayuttadhammāpi paṭisaṁviditā eva hontīti. Sati upaṭṭhitā hotīti dīghaṁ assāsavasena jhānasampayuttā sati tassa ārammaṇe upaṭṭhitā tadārammaṇajjhānepi upaṭṭhitā nāma hotīti. Dīghaṁ passāsavasenātiādīsupi imināva nayena attho veditabbo. Evaṁ dassitaṁ pītipaṭisaṁvedanaṁ ārammaṇato asammohato ca vibhāgato dassetuṁ āvajjatotiādi vuttaṁ. Tattha āvajjatoti jhānaṁ āvajjantassa. Sā pītīti sā jhānapariyāpannā pīti. Jānatoti samāpannakkhaṇe ārammaṇamukhena jānato, tassa sā pīti paṭisaṁviditā hotīti sambandho. Passatoti dassanabhūtena ñāṇena jhānato vuṭṭhāya passantassa. Paccavekkhatoti jhānaṁ paccavekkhantassa. Cittaṁ adhiṭṭhahatoti ‘‘ettakaṁ velaṁ jhānasamaṅgī bhavissāmī’’ti jhānacittaṁ adhiṭṭhahantassa. Evaṁ pañcannaṁ vasibhāvānaṁ vasena jhānassa pajānanamukhena ārammaṇato pītiyā paṭisaṁvedanā dassitā. Adhimuccatoti saddahantassa, samathavipassanāvasenāti adhippāyo. Vīriyaṁ paggaṇhatotiādīsupi eseva nayo. Abhiññeyyanti visiṭṭhāya paññāya jānitabbaṁ catusaccaṁ vipassanāpaññāpubbaṅgamāya maggapaññāya abhijānatotiādi yojanā. Evaṁ pariññeyyantiādīsupi parijānatotiādinā yojanā veditabbā. Tattha pariññeyyanti dukkhasaccaṁ. Avasesapadānīti sukhapaṭisaṁvedī cittasaṅkhārapaṭisaṁvedīti padāni.",
  "tika-vin07t2:342": "Vedanādayoti ādi-saddena saññā gahitā, tenāha ‘‘dve khandhā’’ti. Vipassanābhūmidassanatthanti kāyikasukhādisīsena pakiṇṇakasaṅkhāradassanato vuttaṁ samathe kāyikasukhābhāvato. Soti passambhanapariyāyena vutto nirodho. Vuttanayenāti imassa hi bhikkhuno pubbe apariggahitakāletiādinā (pārā. aṭṭha. 2.165) kāyasaṅkhāre vuttanayena. Pītisīsena vedanā vuttāti pītiapadesena vedanā vuttā, sukhaggahaṇato vedanānupassanāpasaṅgatoti adhippāyo. Dvīsu cittasaṅkhārapadesūti ‘‘cittasaṅkhārapaṭisaṁvedī passambhayaṁ cittasaṅkhāra’’nti imesu dvīsu koṭṭhāsesu. Saññāsampayuttā vedanāti vedanānupassanābhāvato vuttaṁ. Cittapaṭisaṁveditā veditabbāti ārammaṇato asammohatotiādinā vuttanayaṁ sandhāya vuttaṁ. Cittanti jhānasampayuttaṁ vipassanāsampayuttañca cittaṁ. Āmodetīti sampayuttāya pītiyā jhānavisayāya modeti. Vipassanākkhaṇetiādinā vuttabhaṅgānupassanakkhaṇe.",
  "tika-vin07t2:343": "Ānāpānassatisamādhikathāvaṇṇanānayo niṭṭhito.",
  "tika-vin07t2:344": "167. Yadipi ariyā neva attanāva attānaṁ aññamaññaṁ vā jīvitā voropenti, nāpi parehi samādapenti, tathāpi yathāvuttehi tīhi pakārehi matānaṁ puthujjanānaṁ antare migalaṇḍikena māritānaṁ ariyapuggalānampi atthitāya ‘‘ariyapuggalamissakattā’’ti vuttaṁ. Atha vā puthujjanakāle attanāva attānaṁ ghātetvā maraṇasamaye vipassanaṁ vaḍḍhetvā ariyamaggaṁ paṭilabhitvā matānampi sabbhāvato evaṁ vuttanti gahetabbaṁ.",
  "tika-vin07t2:345": "Padabhājanīyavaṇṇanā",
  "tika-vin07t2:346": "172.Byañjane ādaraṁ akatvāti jānitvā sañjānitvātiādinā byañjanānurūpaṁ avuttattā vuttaṁ. Pāṇoti jānantoti idaṁ manussoti ajānitvāpi kevalaṁ sattasaññāya eva pārājikabhāvadassanatthaṁ vuttaṁ. Vadhakacetanāvasena cetetvāti ‘‘imaṁ māremī’’ti vadhakacetanāya cintetvā. Pakappetvāti ‘‘vadhāmi na’’nti evaṁ cittena paricchinditvā. Abhivitaritvāti sanniṭṭhānaṁ katvā, tenāha ‘‘nirāsaṅkacittaṁ pesetvā’’ti. Sikhāppatto atthoti sañciccāti pubbakālakiriyāvasena vuttassapi vītikkamabhūtassa aparakālakiriyāyuttadassanena koṭippatto attho. Jātiuṇṇā nāma tadahujātaeḷakassa lomaṁ. Evaṁ vaṇṇappaṭibhāganti evaṁ vaṇṇasaṇṭhānaṁ. Tato vā uddhanti dutiyasattāhādīsu abbudādibhāvappattaṁ sandhāya vuttaṁ. Parihīnavegassa santānassa paccayo hotīti sahakārīpaccayo hoti, na janako. Kammameva hi khaṇe khaṇe uppajjamānānaṁ kammajarūpānaṁ janakapaccayo, tañca pavattiyaṁ pubbe uppajjitvā ṭhitaṁ anupahataṁ catusantatirūpaṁ sahakārīpaccayaṁ labhitvāva kātuṁ sakkoti, na aññathā, yena kenaci virodhipaccayena niruddhacakkhādippasādānaṁ puggalānaṁ vijjamānampi kammaṁ cakkhādikaṁ janetuṁ na sakkotīti siddhameva hoti.",
  "tika-vin07t2:347": "Atipātentoti atipātento vināsento. Vuttapakāramevāti jīvitindriyātipātanavidhānaṁ vuttappakārameva. Saraseneva patanasabhāvassa saṇikaṁ patituṁ adatvā atīva pātanaṁ sīghapātanaṁ atipāto, pāṇassa atipāto pāṇātipāto. Āthabbaṇikāti athabbaṇavedino. Athabbaṇanti athabbaṇavedavihitaṁ. Mantaṁ payojentīti aloṇabhojanadabbasayanasusānagamanādīhi payogehi mantaṁ parivattenti, tena yathicchitapāṇavadhādiphalaṁ upapajjati, tasmā taṁ kāyavacīkammesu paviṭṭhaṁ. Ītinti pīḷaṁ. Upaddavanti tato adhikataraṁ pīḷaṁ. Pajjarakanti visamajjaraṁ. Sūcikanti sūcīhi viya vijjhamānaṁ sūlaṁ. Visūcikanti sasūlaṁ āmātisāraṁ. Pakkhandiyanti rattātisāraṁ. Vijjaṁ parivattetvāti gandhāravijjādikaṁ attano vijjaṁ katūpacāraṁ mantapaṭhanakkamena parijappitvā. Tehīti tehi vatthūhi. Payojananti pavattanaṁ. Aho vatāyanti ayaṁ taṁ kucchigataṁ. Gabbhanti idaṁ kucchigataṁ gabbhaṁ. Kulumbassāti gabbhassa, kulasseva vā, kuṭumbassāti vuttaṁ hoti. Bhāvanāmayiddhiyāti adhiṭṭhāniddhiṁ sandhāya vuttaṁ. Taṁ tesaṁ icchāmattanti suttatthato na sametīti adhippāyo. Athabbaṇiddhivaseneva hi sutte ‘‘iddhimā cetovasippatto’’ti vuttaṁ, na bhāvanāmayiddhivasenāti daṭṭhabbaṁ.",
  "tika-vin07t2:348": "Itarathāti pariyeseyyāti padassa gavesanamattameva yathārutavasena attho siyā, tadā pariyiṭṭhamattena pariyesitvā satthādīnaṁ laddhamattenāti attho. Sasanti hiṁsanti etenāti satthanti vadhopakaraṇassa pāsāṇarajjuādino sabbassāpi nāmanti āha laguḷātiādi. Laguḷanti muggarassetaṁ adhivacanaṁ. Satthasaṅgahoti mātikāyaṁ satthahārakanti ettha vuttasatthasaṅgaho. Parato vuttanayattāti parato nigamanavasena vuttassa dutiyapadassa padabhājane vuttanayattā. Cittasaddassa atthadīpanatthaṁ vuttoti citta-saddassa vicittādianekatthavisayattā itarehi nivattetvā viññāṇatthaṁ niyametuṁ vutto.",
  "tika-vin07t2:349": "174.Kammunābajjhatīti pāṇātipātakammunā bajjhati, taṁ kammamassa siddhanti attho. Ubhayathāpīti uddisakānuddisakavasena. Pacchā vā tena rogenāti etena anāgatampi jīvitindriyaṁ ārabbha pāṇātipātassa pavattiṁ dasseti. Evañca ‘‘yadā sakkoti, tadā taṁ jīvitā voropehī’’ti āṇattiyā cirena samiddhiyampi āṇattikkhaṇeyeva pāṇātipāto. Opātakhaṇanādithāvarapayogesu payogakaraṇato pacchā gahitapaṭisandhikassāpi sattassa maraṇe pāṇātipāto ca anāgatārammaṇo upapanno hoti. Yaṁ pana sikkhāpadavibhaṅge ‘‘pañca sikkhāpadāni paccuppannārammaṇāyevā’’ti vuttaṁ, taṁ pāṇātipātādito viratiṁ sandhāya vuttaṁ, na pāṇātipātādinti gahetabbaṁ. Aññacittenāti amāretukāmatācittena. Dutiyappahārena maratīti paṭhamappahāraṁ vinā dutiyeneva maratīti attho. Paṭhamappahārenevāti paṭhamappahārasamuṭṭhāpakacetanākkhaṇeyevāti attho. Kiñcāpi paṭhamappahāro sayameva na sakkoti māretuṁ, dutiyaṁ pana labhitvā sakkonto jīvitavināsahetu hoti, tasmā paṭhamappahāraṁ vinā maraṇassa asiddhattā ‘‘payogo tena ca maraṇa’’nti iminā saṁsandanato paṭhamappahāreneva kammabaddho yutto, na dutiyena tassa aññacittena dinnattā. Yathā cettha, evaṁ aññena puggalena dutiyappahāradānādīsu viya. Yadi pana dutiyappahāradāyakassāpi puggalassa vadhakacetanā atthi, tassāpi attano payogenāpi matattā payogakkhaṇe pāṇātipātoti veditabbaṁ.",
  "tika-vin07t2:350": "Kammāpattibyattibhāvatthanti ānantariyādikammavibhāgassa pārājikādiāpattivibhāgassa ca pākaṭabhāvatthaṁ. ‘‘Eḷakaṁ māremī’’ti viparītaggahaṇepi ‘‘ima’’nti yathānipannasseva paramatthato gahitattā yathāvatthukaṁ kammabaddho hotiyevāti āha imaṁ vatthuntiādi. Ghātako ca hotīti pāṇātipātakammena baddhoti attho. Mātādiguṇamahante ārabbha pavattavadhakacetanāya mahāsāvajjatāya vuttaṁ ‘‘idha pana cetanā dāruṇā hotī’’ti.",
  "tika-vin07t2:351": "Lohitakanti lohitamakkhitaṁ. Kammaṁ karonteti yuddhakammaṁ karonte. Yathādhippāyaṁ gateti yodhaṁ vijjhitvā pitari viddhe, yodhaṁ pana avijjhitvā kevalaṁ pitari viddhepi visaṅketo natthiyeva pitaripi vadhakacittassa atthitāya, kevalaṁ yodhe viddhepi eseva nayo. Ānantariyaṁ pana natthīti pituvisayaṁ pāṇātipātakammaṁ natthīti attho.",
  "tika-vin07t2:352": "Evaṁ vijjhāti evaṁ pādehi bhūmiyaṁ ṭhatvā evaṁ dhanuṁ gahetvā ākaḍḍhitvātiādinā vijjhanappakārasikkhāpanamukhena āṇāpetīti attho. Evaṁ paharāti daḷhaṁ asiṁ gahetvā evaṁ pahara. Evaṁ ghātehīti evaṁ kammakāraṇaṁ katvā mārehi. Tattakā ubhinnaṁ pāṇātipātāti anuddisitvā yesaṁ kesañci māraṇatthāya ubhohi payogassa katattā vuttaṁ. Sace hi āṇāpako ‘‘evaṁ viddhe asuko evaṁ maratī’’ti saññāya ‘‘evaṁ vijjhā’’ti āṇāpeti, niyamitasseva maraṇe āṇāpakassa kammabaddhoti vadanti. Sace āṇatto ‘‘asuka’’nti niyametvā uddissa saraṁ khipati, āṇāpako aniyametvā āṇāpeti, āṇāpakassa yesaṁ kesañci maraṇepi kammabaddho, āṇattassa pana niyamitamaraṇeyevāti veditabbaṁ. Majjheti hatthino piṭṭhino majjhe. Etenāti adhiṭṭhahitvā āṇāpetītiādipāḷivacanena. Tatthāti āṇattikapayoge.",
  "tika-vin07t2:353": "Kiñcāpi kiriyāviseso aṭṭhakathāsu anāgato, pāḷiyaṁ pana ‘‘evaṁ vijjha, evaṁ pahara, evaṁ ghātehī’’ti (pārā. 174) kiriyāvisesassa parāmaṭṭhattā ācariyaparamparā āgataṁ kiriyāvisesampi pāḷisaṁsandanato gahetvā dassento aparo nayotiādimāha. Vijjhananti ususattiādīhi vijjhanaṁ. Chedananti asiādīhi hatthapādādicchedanaṁ. Bhedananti muggarādīhi sīsādibhedanaṁ dvidhākaraṇaṁ. Saṅkhamuṇḍakanti sīsakaṭāhe cammaṁ saha kesehi uppāṭetvā thūlasakkharāhi sīsakaṭāhaṁ ghaṁsitvā saṅkhavaṇṇakaraṇavasena saṅkhamuṇḍakammakaraṇaṁ. Evamādīti ādi-saddena biḷaṅgathālikādiṁ saṅgaṇhāti. Ure paharitvā piṭṭhiyaṁ paharitvā gīvāyaṁ paharitvātiādinā sarīrāvayavappadesesu paharaṇavijjhanādiniyamopi kiriyāviseseyeva saṅgayhati aṭṭhakathāsu saṅkhamuṇḍakādisarīrappadesavisayāyapi ghātanāya tattha pavesitattā, yaṁ pana sāratthadīpaniyaṁ (sārattha. ṭī. pārājikakaṇḍa 2.174 payogakathāvaṇṇanā) purato paharitvā mārehītiādikassa aṭṭhakathāpāṭhassa ‘‘purimapassādīnampi vatthusabhāgato vatthuggahaṇeneva gahaṇanti āha purato paharitvātiādī’’ti evamadhippāyakathanaṁ, taṁ saṅkhamuṇḍakādikassa sarīrappadese kammakāraṇākaraṇassa aṭṭhakathāya kiriyāvisesavisaye vuttattā na yujjati. Yathāṇattaṁ muñcitvā puggalantaramāraṇameva hi vatthuvisaṁvādo, na paharituṁ āṇattaṁ sarīrappadesavisaṁvādanaṁ, tenāha ‘‘vatthuṁ visaṁ vādetvā…pe… tato aññaṁ māreti. Purato paharitvā mārehīti vā…pe… natthi kammabaddho’’ti, idaṁ pana yathāṇattavatthusmimpi kiriyāvisesavisaṅketena kammabaddhābhāvaṁ dassetuṁ vuttanti paññāyati. Tena ‘‘vatthuṁ avisaṁvādetvā mārentī’’ti ettakameva avatvā ‘‘yathāṇattiyā’’ti kiriyāvisesaniyamopi dassito, itarathā yathāṇattiyāti vacanassa niratthakatāpattito. Vatthuniddese ca ‘‘vatthūti māretabbo satto’’ti (pārā. aṭṭha. 2.174) ettakameva vuttaṁ, na pana ‘‘yathāṇattassa paharitabbasarīrappadesopī’’ti vuttaṁ. Tasmā purato paharaṇādipi kiriyāvisese eva saṅgayhatīti amhākaṁ khanti, vīmaṁsitvā gahetabbaṁ. Vatthuvisesenāti mātuādimatasattavisesena. Kammavisesoti ānantariyādikammaviseso. Āpattivisesoti pārājikādiāpattiviseso.",
  "tika-vin07t2:354": "Yadā kadāci pubbaṇheti āṇattadivasato aññassapi yassa kassaci divasassa pubbaṇhe. Etaṁ gāme ṭhitanti gāmo puggalaniyamanatthaṁ vutto, na okāsaniyamanatthaṁ, tasmā ‘‘yattha katthaci māreti, natthi visaṅketo’’ti vuttaṁ, etena kālokāsaāvudhaiayāpathakiriyāvisesānaṁ niyamicchāya asati yena kenaci pakārena maraṇameva icchantassa āṇāpakassa mukhāruḷhavasena vuttassa desakālādiniyamassa visaṅketepi kammabaddhoyevāti ñāpitaṁ hoti. Yo pana cittena yattha katthaci yadā kadāci yena kenaci pakārena maraṇameva icchantopi kālādivisaṅketena akusalato codanato vā muccitukāmo lesena kālādiniyamaṁ karoti, tassa manussaviggahapārājikato pariyāyena amuccanato kālādivisaṅketepi kammabaddhovāti gahetvā vicāraṇato gahetabbaṁ, keci panetaṁ na icchanti, vīmaṁsitabbaṁ. Tuṇḍenāti aggakoṭiyā. Tharunāti khaggamuṭṭhinā. Etaṁ gacchantanti gamanena puggalova niyamito, na iriyāpatho, tenāha ‘‘natthi visaṅketa’’nti.",
  "tika-vin07t2:355": "‘‘Dīghaṁ mārehī’’ti vuttepi dīghasaṇṭhānānaṁ bahubhāvato ‘‘itthannāmaṁ evarūpañca dīgha’’nti aññesaṁ asādhāraṇalakkhaṇena aniddiṭṭhattā ‘‘aniyametvā āṇāpetī’’ti vuttaṁ, tenevāha ‘‘yaṁ kiñci tādisaṁ māremī’’ti. Ettha ca cittena bahūsu dīghasaṇṭhānesu ekaṁ niyametvā vuttepi vācāya aniyamitattā aññasmiṁ tādise mārite natthi visaṅketoti vadanti. Attānaṁ muñcitvā parapāṇimhi pāṇasaññitālakkhaṇassa aṅgassa abhāvato nevatthi pāṇātipātoti āha ‘‘āṇāpako muccatī’’ti. Attānaṁ uddissa ‘‘asukaṭṭhāne nisinna’’nti okāsaniyame tasmiṁ padese nisinnassa yassa kassaci jīvitindriyaṁ ārabbha vadhakacittaṁ uppajjatīti vuttaṁ ‘‘neva vadhako muccati na āṇāpako’’ti. Okāsañhi niyametvā niddisanto tasmiṁ okāse nisinnaṁ māretukāmo hoti, sayaṁ pana tadā tattha natthi, tasmā okāsena saha tattha nisinnasseva jīvitindriyaṁ ārammaṇaṁ hoti, na attanoti gahetabbaṁ. Sace pana sayaṁ tattheva nisīditvā attano nisinnaṭṭhānameva niyametvā ‘‘mārehī’’ti vuttepi añño tattha nisinno māriyati, tassāpi attanopi jīvitaṁ ārabbha vadhakacetanā pavattati, parasmiṁ tattha mārite āṇāpakassa kammabaddhoti gahetabbaṁ. Evarūpe ṭhāne cittappavattiniyamo buddhavisayo, na aññesaṁ visayoti āha ‘‘tasmā ettha na anādariyaṁ kātabba’’nti.",
  "tika-vin07t2:356": "Evaṁāṇāpentassa ācariyassa tāva dukkaṭanti sace āṇattiko yathādhippāyaṁ na gacchati, ācariyassa āṇattikkhaṇe dukkaṭaṁ. Sace pana so yathādhippāyaṁ gacchati, yaṁ parato thullaccayaṁ vuttaṁ, āṇattikkhaṇe tadeva hoti. Atha so avassaṁ ghāteti, yaṁ parato ‘‘āpatti sabbesaṁ pārājikassā’’ti (pārā. 174) vuttaṁ, tato imassa āṇattikkhaṇeyeva pārājikaṁ hoti, na dukkaṭathullaccayānīti gahetabbaṁ. Tesampi dukkaṭanti buddharakkhitādīnampi ārocanapaccayā dukkaṭaṁ, idañca yathāṇattivasena saṅgharakkhitassa jīvitā voropane asati yujjati, voropane sati tesampi ārocanakkhaṇeyeva pārājikaṁ. Paṭiggahitamatteti idaṁ avassaṁ paṭiggahaṇasabhāvadīpanatthaṁ vuttaṁ, na paṭiggahitakkhaṇeyeva thullaccayanti dassanatthaṁ. Sace hi so avassaṁ paṭiggahessati, kammaṁ pana na nipphādessati, tadā ācariyassa āṇattikkhaṇeyeva thullaccayaṁ hotīti daṭṭhabbaṁ.",
  "tika-vin07t2:357": "Mūlaṭṭhasseva dukkaṭanti idaṁ mahāaṭṭhakathāyaṁ āgatanayadassanamattaṁ, na panetaṁ attanā adhippetaṁ, tenāha evaṁ santetiādi, evaṁ mahāaṭṭhakathāyaṁ vuttanayena atthe satīti attho. Paṭiggahaṇe āpattiyeva na siyāti vadhakassa ‘‘sādhu suṭṭhū’’ti maraṇapaṭiggahaṇe dukkaṭāpatti neva siyā, evaṁ anoḷārikavisayepi tāva dukkaṭaṁ, kimaṅgaṁ pana maraṇapaṭiggahaṇeti dassanatthaṁ sañcarittapaṭiggahaṇādi nidassitaṁ. ‘‘Aho vata itthannāmo hato assā’’ti evaṁ maraṇābhinandanadassanatthaṁ sañcarittapaṭiggahaṇādibhinandane dukkaṭe sati pageva ‘‘ahaṁ taṁ māressāmī’’ti maraṇapaṭiggahaṇeti adhippāyo. Paṭiggaṇhantassevetaṁ dukkaṭanti avadhāraṇena saṅgharakkhitassa paṭiggahaṇapaccayā mūlaṭṭhassa nattheva āpattīti dasseti, visaṅketattā paṭhamaṁ āṇattadukkaṭamevassa hoti. Keci pana ‘‘mūlaṭṭhassāpi dukkaṭamevā’’ti vadanti, taṁ na yuttaṁ ekena payogena dvinnaṁ dukkaṭānaṁ asambhavā. Purimanayeti samanantarātīte avisakkiyadūtaniddese. Etanti dukkaṭaṁ. Okāsābhāvenāti mūlaṭṭhassa thullaccayassa vuccamānattā paṭiggaṇhantassa dukkaṭaṁ na vuttaṁ okāsābhāvena, na pana āpattiabhāvatoti adhippāyo.",
  "tika-vin07t2:358": "175. Sayaṁ saṅghattherattā ‘‘upaṭṭhānakāle’’ti vuttaṁ. Vācāya vācāya dukkaṭanti ‘‘yo koci mama vacanaṁ sutvā imaṁ māretū’’ti iminā adhippāyena avatvā kevalaṁ maraṇābhinandanavaseneva vuttattā corāpi nāma taṁ na hanantītiādivācāyapi dukkaṭameva vuttaṁ. Dvinnaṁ uddissāti dve uddissa, dvinnaṁ vā maraṇaṁ uddissa. Ubho uddissa maraṇaṁ saṁvaṇṇentassa payogasamuṭṭhāpikāya cetanāya ekattepi ‘‘dve pāṇātipātā’’ti vattabbatāsaṅkhātaṁ balavabhāvaṁ āpajjitvā paṭisandhipavattīsu mahāvipākattā ‘‘akusalarāsī’’ti vuttaṁ, bahū uddissa maraṇasaṁvaṇṇanepi eseva nayo. Tattakā pāṇātipātāti yattakā saṁvaṇṇanaṁ sutvā marissanti, tattakānampi vattamānaṁ anāgatañca jīvitindriyaṁ sabbaṁ ālambitvāva cetanāya pavattanato tattakā pāṇātipātā honti, tattakāhi cetanāhi dātabbaṁ pavattivipākaṁ ekāva sā cetanā dātuṁ sakkotīti attho, paṭisandhivipākaṁ pana sayañca pubbāparacetanā ca ekekameva dātuṁ sakkotīti gahetabbaṁ.",
  "tika-vin07t2:359": "176.Yesaṁ hatthatoti yesaṁ ñātakapavāritādīnaṁ hatthato, idañca bhikkhuno rūpiyamūlassa abhāvaṁ sandhāya vuttaṁ, attanova dhanañce, sayameva mūlaṁ gahetvā muñcati, mūlaṁ pana aggahetvāpi potthakassa potthakasāmino santakattāpādanamevettha pamāṇanti gahetabbaṁ. Lekhādassanakotūhalakāti sundarakkharaṁ disvā vā ‘‘kīdisaṁ nu kho potthaka’’nti vā oloketukāmā.",
  "tika-vin07t2:360": "Pāṇātipātassa payogattāti sarīrato pāṇaviyojanassa niṭṭhāpakapayogattā. Opātakhaṇanatthaṁ pana kudālādiatthāya ayobījasamuṭṭhāpanatthaṁ akappiyapathaviṁ vā kudāladaṇḍādīnaṁ atthāya bhūtagāmaṁ vikopentassa pācittiyameva. Pāṇātipātapayogattābhāvā adinnādānapubbapayaoge viya dutiyapariyesanādīsupi ettha dukkaṭaṭṭhāne dukkaṭaṁ, musāvādādipācittiyaṭṭhāne pācittiyamevāti gahetabbaṁ. Pamāṇeti attanā sallakkhite pamāṇe. Tacchetvāti unnatappadesaṁ tacchetvā. Paṁsupacchinti sabbantimaṁ paṁsupacchiṁ. Ettakaṁ alanti niṭṭhāpetukāmatāya sabbantimapayaogasādhikā cetanā sanniṭṭhāpakacetanā, mahāaṭṭhakathāyaṁ ‘‘ekasmiṁ divase avūpasanteneva payogena khaṇitvā niṭṭhāpentaṁ sandhāya sabbantimā sanniṭṭhāpakacetanā vuttā, itarāsu pana aṭṭhakathāsu ‘‘imasmiṁ patitvā marantū’’ti adhippāyena ekasmiṁ divase kiñci khaṇitvā aparasmimpi divase tato kiñci kiñci khaṇitvā niṭṭhāpentaṁ sandhāya vuttanti evaṁ aṭṭhakathānaṁ aññamaññavirodho ñātabbo. Attano dhammatāyāti ajānitvā, pakkhalitvā vā. Arahantāpi saṅgahaṁ gacchantīti aññehi pātiyamānānaṁ amaritukāmānampi arahantānaṁ maraṇaṁ sambhavatīti vuttaṁ. Purimanayeti ‘‘maritukāmā idha marissantī’’ti vuttanaye. Visaṅketoti maritukāmānaṁ māretukāmānañca uddissa khatattā amaritukāmānaṁ maraṇe kammabaddho natthīti attho.",
  "tika-vin07t2:361": "Tatthapatitaṁ bahi nīharitvāti idaṁ tattha patanapaccayā maraṇassa pavattattā vuttaṁ. Āvāṭe patitvā thokaṁ cirāyitvā gacchantaṁ gahetvā mārite tattha patitarogena pīḷitassa gacchato pakkhalitvā pāsāṇādīsu patanenāpi maraṇepi opātakhaṇako na muccatīti veditabbaṁ. Amaritukāmā vāti adhippāyassa sambhavato opapātike uttarituṁ asakkuṇitvā matepi pārājikaṁ vuttaṁ. ‘‘Nibbattitvā’’ti vuttattā patanaṁ na dissatīti ce? Tatthassa nibbattiyeva patananti natthi virodho. Yasmā mātuyā patitvā parivattitaliṅgāya matāya so mātughātako hoti, na kevalaṁ manussapurisaghātako, tasmā patitasseva vasena āpattīti adhippāyena ‘‘patanarūpaṁ pamāṇa’’nti vuttaṁ, idaṁ pana akāraṇaṁ ‘‘liṅge parivattepi ekasantānattassa avigatattā. Manussabhūtaṁ mātaraṁ vā pitaraṁ vā api parivattaliṅgaṁ jīvitā voropentassa kammaṁ ānantariya’’nti hi aṭṭhakathāyaṁ vuttaṁ. Yena pana sabhāvena sattā jāyanti, teneva maranti, sova tesaṁ rūpantaraggahaṇepi sabhāvoti ‘‘maraṇarūpameva pamāṇaṁ, tasmā pācittiya’’nti vutto. Pacchimo vādo pamāṇaṁ, evaṁ sante pāḷiyaṁ ‘‘yakkho vā peto vā tiracchānagatamanussaviggaho vā tasmiṁ patati, āpatti dukkaṭassa. Patite dukkhā vedanā uppajjati, āpatti dukkaṭassa. Marati, āpatti thullaccayassā’’ti kasmā vuttanti ce? Nāyaṁ doso. ‘‘Yakkho vā peto vā’’ti hi paṭhamaṁ sakarūpaṁ dassetvā rūpantaraṁ gahetvāpi ṭhiteyeva yakkhapete dassetuṁ ‘‘tiracchānagatamanussaviggaho vā’’ti vuttaṁ. Tasmā tiracchānagataviggaho manussaviggaho vā yakkho vā peto vāti evamettha yojanā kātabbā. Keci pana ‘‘manussaviggahena ṭhitatiracchānagatānaṁ āveṇikaṁ katvā thullaccayaṁ vuttaṁ viya dissatī’’ti vadanti, taṁ na yuttaṁ tiracchāno vā manussaviggahoti vattabbato, aṭṭhakathāsu ca imassa visesassa avuttattā. Yakkhapetarūpena matepi eseva nayoti iminā maraṇarūpasseva pamāṇattā thullaccayaṁ atidisati.",
  "tika-vin07t2:362": "Mudhāti amūlena. So niddosoti tena tattha katapayogassa abhāvato, yadi pana sopi tattha kiñci karoti, na muccati evāti dassento evaṁ patitātiādimāha. Tattha evanti evaṁ mayā kateti attho . Na nassissantīti adassanaṁ na gamissanti, na palāyissantīti adhippāyo. Suuddharā vā bhavissantīti idaṁ gambhīrassa opātassa pūraṇe payojanadassanaṁ. Uttāne kate opāte sīghaṁ amhehi gahetvā māretuṁ suuddharā bhavissantīti adhippāyo. Vippaṭisāre uppanneti mūlaṭṭhaṁ sandhāya vuttaṁ. Yadi pana pacchimopi labhitvā tattha vuttappakāraṁ kiñci katvā puna vippaṭisāre uppanne evaṁ karoti, tassāpi eseva nayo. Jātapathavī jātāti īdise puna aññena opāte khate tadā muccatīti dassanatthaṁ vuttaṁ, jātapathavīsadisaṁ katvā puna suṭṭhu koṭṭetvā daḷhataraṁ pūritepi muccatiyevāti gahetabbaṁ.",
  "tika-vin07t2:363": "Thaddhataranti thirakaraṇatthaṁ aparāparāya pāsayaṭṭhiyā saddhiṁ bandhitvā vā tameva vā sithilabhūtapāsaṁ thaddhataraṁ bandhitvā ṭhapeti. Khāṇukanti pāsayaṭṭhibandhanakhāṇukaṁ. Tatthajātakayaṭṭhiṁ chinditvā muccatīti idaṁ araññe yathāṭhitameva daṇḍaṁ mūle acchinditvā pāsabandhanayoggaṁ katvā ṭhapitattā tattha aññopi koci pāsaṁ bandheyya, mūlaṭṭho na muccati, taṁ pana mūlepi chinditvā khaṇḍākhaṇḍaṁ katvā muccatīti dassanatthaṁ vuttaṁ. Rajjuketi vākehi ekavāraṁ vaṭṭitarajjuke. Sayaṁ vaṭṭitanti tanukavaṭṭitaṁ diguṇatiguṇatāpādanena attanā vaṭṭitaṁ. Ubbaṭṭetvāti pākatikaṁ katvā. Gopentopīti hīraṁ hīraṁ katvā gopentopi.",
  "tika-vin07t2:364": "177.Ālambanarukkho vāti tatthajātakaṁ sandhāya vuttaṁ. Tadatthameva katvāti māraṇatthameva ayobījasamuṭṭhāpanādinā vāsiādiṁ satthaṁ kāretvā. Pākatikanti aññehi kataṁ pakatisatthameva labhitvā mūlaṭṭhena ṭhapitaṁ hotīti attho. Muccatīti mūlaṭṭho muccati. Visamaṇḍalanti mañcapīṭhādīsu ālittaṁ visamaṇḍalaṁ.",
  "tika-vin07t2:365": "Vatvā asiṁ upanikkhipatīti ettha mukhena avatvā manasāva cintetvā upanikkhipanepi eseva nayo. Purimanayenāti yesaṁ hatthato mūlaṁ gahitantiādinā. Visabhāgarogo nāma kuṭṭhādivirūpabhāvato, gaṇḍapīḷakādi vā jīvitappavattiyā paccanīkattā.",
  "tika-vin07t2:366": "178.Manāpiyepi eseva nayoti etena manāpiyaṁ rūpaṁ upasaṁharatīti ettha yaṁ vā manāparūpaṁ, tassa samīpe ṭhapeti, attanā vā manāpiyena rūpena samannāgato tiṭṭhatītiādi yojetabbanti dasseti. Alaṅkaritvā upasaṁharatīti ‘‘alābhakena sussitvā maratū’’ti iminā adhippāyena upasaṁharati, teneva ‘‘sace uttasitvā marati, visaṅketo’’ti vuttaṁ. Alābhakena sussitvā maratīti ettha pārājikoti pāṭhaseso daṭṭhabbo. Mahākacchu nāma valliphalaviseso, yassa majjārapādasseva saṇṭhānaṁ dukkhasamphassāni sukhumalomāni ca honti. Haṁsapupphanti haṁsādīnaṁ pakkhalomaṁ sandhāya vadanti. Attano dhammatāya marati, anāpattīti pārājikaṁ sandhāya vuttaṁ dukkaṭā na muccanato.",
  "tika-vin07t2:367": "179. Asañciccāti idaṁ maraṇasaṁvattanikaupakkamassa asallakkhaṇaṁ sandhāya vuttanti āha iminā upakkamenātiādi. Ajānantassāti idaṁ pana maraṇasaṁvattanikavisādiupakkamakaraṇassa ajānanaṁ sandhāya vuttanti āha iminā ayaṁ marissatītiādi. Na maraṇādhippāyassāti idaṁ dukkhuppādakaṁ upakkamanti jānantassāpi maraṇādhippāyassa abhāvaṁ sandhāya vuttanti āha maraṇaṁ anicchantassātiādi. Anuppabandhābhāvāti domanassavīthīnaṁ nirantarappavattiabhāvā.",
  "tika-vin07t2:368": "Padabhājanīyavaṇṇanānayo niṭṭhito.",
  "tika-vin07t2:369": "Vinītavatthuvaṇṇanā",
  "tika-vin07t2:370": "180.Vohāravasenāti pubbabhāgavohāravasena, maraṇādhippāyassa sanniṭṭhāpakacetanākkhaṇe karuṇāya abhāvato kāruññena pāse baddhasūkaramocanaṁ (pārā. 153) viya na hotīti adhippāyo. ‘‘Yathāyunā’’ti vuttamevatthaṁ ‘‘yathānusandhinā’’ti pariyāyantarena vuttaṁ. Heṭṭhā kismiñci vijjamāne sāṭakaṁ valiṁ gaṇhātīti āha ‘‘yasmiṁ vali na paññāyatī’’ti. Paṭivekkhaṇañcetaṁ gihīnaṁ santake evāti daṭṭhabbaṁ. Pāḷiyaṁ musale ussiteti aññamaññaṁ upatthambhetvā dvīsu musalesu bhittiṁ apassāya ṭhapitesūti attho. Udukkhalabhaṇḍikanti udukkhalatthāya ānītaṁ dārubhaṇḍaṁ. Paribandhanti bhojanaparibandhaṁ, bhojanantarāyanti vuttaṁ hoti.",
  "tika-vin07t2:371": "181. Aggakārikanti ettha kārika-saddassa bhāvavacanattā ‘‘aggakiriya’’nti atthaṁ vatvāpi yasmā kiriyaṁ dātuṁ na sakkā, tasmā dānasaṅkhātāya aggakiriyāya yuttapiṇḍapātameva idha upacārayuttiyā aggakiriyāti gahetabbanti āha paṭhamaṁ laddhapiṇḍapātantiādi.",
  "tika-vin07t2:372": "182-3.Daṇḍamuggaranikhādanavemādīnaṁ vasenāti ettha daṇḍo nāma dīghadaṇḍo. Muggaro nāma rasso. Vemaṁ nāma tantavāyānaṁ vatthavāyanaupakaraṇaṁ, yena vītaṁ tantaṁ ghaṭṭenti. Vibhattibyattayenāti vibhattivipariṇāmena. Visesādhigamoti samādhi vipassanā ca. Visesādhigamanti lokuttaradhammapaṭilābhaṁ. Byākaritvāti ārocetvā, idañca visesassa adhigatabhāvadassanatthaṁ vuttaṁ. Adhigatavisesā hi diṭṭhānugatiāpajjanatthaṁ lajjībhikkhūnaṁ avassaṁ adhigamaṁ byākaronti, adhigatavisesena pana abyākaritvāpi āhāraṁ upacchindituṁ na vaṭṭati, adhigamantarāyavinodanatthameva āhārūpacchedassa anuññātattā tadadhigame so na kātabbova. Kiṁ panādhigamaṁ ārocetuṁ vaṭṭatīti āha sabhāgānantiādi. Bhaṇḍakaṁ vā dhovantāti cīvaraṁ vā dhovantā. Dhovanadaṇḍakanti cīvaradhovanadaṇḍaṁ.",
  "tika-vin07t2:373": "185.Maddāpetvā pāteti, visaṅketoti yathāṇattiyā akatattā vuttaṁ, yadi pana āṇāpako maddanampi maddāpanampi sandhāya vohāravasena ‘‘madditvā pātehī’’ti vadati, visaṅketo natthīti veditabbaṁ. ‘‘Maraṇavaṇṇaṁ vā saṁvaṇṇeyyā’’ti (pārā. 171) vuttattā āha ‘‘pariyāyo nāma natthī’’ti, pariyāyena āpattimokkho na hotīti adhippāyo. Avijāyanatthāya gabbhaggahaṇato puretarameva bhesajjaṁ dentassa kucchiyaṁ uppajjitvā gabbho vinassatīti iminā adhippāyena dinne tathāmarantānaṁ vasena kammabaddho, kucchiyaṁ na uppajjissatīti iminā adhippāyena dinne uppajjitvā maratu vā mā vā, nevatthi kammabaddho.",
  "tika-vin07t2:374": "Sahadhammikānanti ekassa satthu sāsane sahasikkhamānadhammānaṁ, sahadhamme vā sikkhāpade sikkhanabhāvena niyuttānaṁ. Samasīlasaddhānantiādinā dussīlānaṁ bhinnaladdhikānañca akātumpi labbhatīti dasseti. Ñātakapavāritaṭṭhānatoti attano tesaṁ vā ñātakapavāritaṭṭhānato. Ariyehi akatā ayuttavasena akatapubbā viññatti akataviññatti.",
  "tika-vin07t2:375": "Paṭiyādiyatīti sampādiyati. Akātuṁ na vaṭṭatīti ettha dukkaṭaṁ vadanti, ayuttatāvaseneva panettha akaraṇapaṭikkhepo yutto, na āpattivasenāti gahetabbaṁ. Yāva ñātakā passantīti yāva tassa ñātakā passanti.",
  "tika-vin07t2:376": "Pitubhaginī pitucchā. Mātubhātā mātulo. Nappahontīti kātuṁ na sakkonti. Na yācantīti lajjāya na yācanti. ‘‘Ābhogaṁ katvā’’ti vuttattā aññathā dentassa āpattiyeva. Keci pana ‘‘ābhogaṁ akatvāpi dātuṁ vaṭṭatī’’ti vadanti, taṁ na yuttaṁ bhesajjakaraṇassa pāḷiyaṁ ‘‘anāpatti bhikkhu pārājikassa, āpatti dukkaṭassā’’ti (pārā. 187) evaṁ antarāpattidassanavasena sāmaññato paṭikkhittattā, aṭṭhakathāyaṁ avuttappakārena karontassa sutteneva āpatti siddhāti daṭṭhabbā, teneva aṭṭhakathāyampi ‘‘tesaññeva santaka’’ntiādi vuttaṁ. Aññesanti asālohitānaṁ, tenāha etesaṁ puttaparamparāyātiādi. Kulaparivaṭṭoti kulasmiṁ ñātiparamparā. Bhesajjaṁ karontassāti yathāvuttavidhinā karontassa, ‘‘tāvakālikaṁ dassāmī’’ti ābhogaṁ akatvā dentassāpi pana antarāpatti dukkaṭaṁ vinā micchājīvaṁ vā kuladūsanaṁ vā na hotiyeva, tenāha – ‘‘vejjakammaṁ vā kuladūsakāpatti vā na hotī’’ti. Ñātakānañhi santakaṁ yācitvāpi gahetuṁ vaṭṭati, tasmā tattha kuladūsanādi na siyā. Sabbapadesūti ‘‘cūḷamātuyā’’tiādīsu sabbapadesu.",
  "tika-vin07t2:377": "Upajjhāyassaāharāmāti idaṁ upajjhāyena ‘‘mama ñātakānaṁ bhesajjaṁ āharathā’’ti āṇattehi kattabbavidhidassanatthaṁ vuttaṁ, iminā ca sāmaṇerādīnaṁ apaccāsāyapi parajanassa bhesajjakaraṇaṁ na vaṭṭatīti dasseti. Vuttanayena pariyesitvāti iminā ‘‘bhikkhācāravattena vā’’ti iminā, ‘‘ñātisāmaṇerehī’’ti iminā ca vuttamatthaṁ atidisati. Apaccāsīsantenāti āgantukacorādīnaṁ karontenāpi ‘‘manussā nāma upakārakā hontī’’ti attano tehi lābhaṁ apatthayantena. Paccāsāya karontassa pana vejjakammakuladūsanādidoso hotīti adhippāyo. ‘‘Evaṁ upakāre kate sāsanaguṇaṁ ñatvā pasīdanti, saṅghassa vā upakārakā hontī’’ti karaṇe pana doso natthi. Keci pana ‘‘apaccāsīsantena āgantukādīnaṁ paṭikkhittapuggalādīnampi dātuṁ vaṭṭatī’’ti vadanti, taṁ na yuttaṁ kattabbākattabbaṭṭhānavibhāgassaniratthakattappasaṅgato ‘‘apaccāsīsantena sabbesaṁ dātuṁ kātuñca vaṭṭatī’’ti ettakamattasseva vattabbato. Apaccāsīsanañca micchājīvakuladūsanādidosanisedhanatthameva vuttaṁ bhesajjakaraṇasaṅkhatāya imissā antarāpattiyā muccanatthaṁ āgantukacorādīnaṁ anuññātānaṁ dāneneva tāya āpattiyā muccanatoti gahetabbaṁ. Teneva apaccāsīsantenāpi akātabbaṭṭhānaṁ dassetuṁ saddhaṁ kulantiādi vuttaṁ. Pucchantīti iminā diṭṭhadiṭṭharogīnaṁ pariyāyenāpi vatvā vicaraṇaṁ ayuttanti dasseti. Pucchitassāpi pana paccāsīsantassa pariyāyakathāpi na vaṭṭatīti vadanti.",
  "tika-vin07t2:378": "Samullapesīti apaccāsīsanto evaṁ aññamaññaṁ kathaṁ samuṭṭhāpesi. Ācariyabhāgoti vinayācāraṁ akopetvā bhesajjācikkhaṇena vejjācariyabhāgoti attho. Pupphapūjanatthāya sampaṭicchiyamānaṁ rūpiyaṁ attano santakattabhajanena nissaggiyamevāti āha ‘‘kappiyavasena gāhāpetvā’’ti, ‘‘amhākaṁ rūpiyaṁ na vaṭṭati, pupphapūjanatthaṁ pupphaṁ vaṭṭatī’’tiādinā paṭikkhipitvā kappiyena kammena gāhāpetvāti attho.",
  "tika-vin07t2:379": "Yadi ‘‘parittaṁ karothā’’ti vutte karonti, bhesajjakaraṇaṁ viya gihikammaṁ viya hotīti ‘‘na kātabba’’nti vuttaṁ. ‘‘Parittaṁ bhaṇathā’’ti vutte pana dhammajjhesanattā anajjhiṭṭhenapi bhaṇitabbo dhammo, pageva ajjhiṭṭhenāpīti ‘‘kātabba’’nti vuttaṁ. Cāletvā suttaṁ parimajjitvāti idaṁ ‘‘parittāṇaṁ ettha pavesemī’’ti cittena evaṁ kate parittāṇā tattha pavesitā nāma hotīti vuttaṁ. Vihārato…pe… dukkaṭanti idaṁ aññātakagahaṭṭhe sandhāya vuttanti vadanti. Pādesu udakaṁ ākiritvāti idaṁ tasmiṁ dese cārittavasena vuttaṁ. Vuttañhi ‘‘tattha pāḷiyā nisinnānaṁ bhikkhūnaṁ pādesu rogavūpasamanādiatthāya udakaṁ siñcitvā parittaṁ kātuṁ suttañca ṭhapetvā ‘parittaṁ bhaṇathā’ti vatvā gacchanti. Evañhi kariyamāne yadi pāde apanenti, manussā taṁ avamaṅgalanti maññanti, rogo vā na vūpasamissatī’’ti. Tenāha ‘‘na pādā apanetabbā’’ti. Matasarīradassane viya kevalaṁ susānadassanepi ‘‘idaṁ jātānaṁ sattānaṁ khayagamanaṭṭhāna’’nti maraṇasaññā uppajjatīti āha ‘‘sīvathikadassane…pe… ‘maraṇassatiṁ paṭilabhissāmā’ti kammaṭṭhānasīsena gantuṁ vaṭṭatī’’ti. Lesakappaṁ akatvā samuppannasuddhacittena ‘‘parivāratthāya āgacchantū’’ti vuttepi gantuṁ vaṭṭati.",
  "tika-vin07t2:380": "Anāmaṭṭhapiṇḍapātoti aggahitaaggo, aparibhuttoti attho. Kahāpaṇagghanako hotīti iminā dāyakehi bahubyañjanena sampādetvā sakkaccaṁ dinnabhāvaṁ dīpeti. Thālaketi saṅghike kaṁsādimaye thālake, pattopi ettha saṅgayhati. Na vaṭṭatīti iminā dukkaṭanti dasseti. Dāmarikacorassāti rajjaṁ patthentassa pākaṭacorassa. Adīyamānepi ‘‘na dentī’’ti kujjhantīti sambandho. Āmisassa dhammassa ca alābhena attano parassa ca antare sambhavantassa chiddassa ca vivarassa paṭisantharaṇaṁ pidahanaṁ paṭisanthāro, so pana dhammāmisavasena duvidho. Tattha āmisapaṭisanthāraṁ sandhāya ‘‘kassa kātabbo, kassa na kātabbo’’ti vuttaṁ. ‘‘Āgantukassa vā…pe… kattabbo yevā’’ti saṅkhepato vuttamatthaṁ pākaṭaṁ kātuṁ āgantukaṁ tāvātiādimāha. Khīṇaparibbayanti iminā agatibhāvaṁ kāruññabhājanatañca dasseti, tena ca tabbidhurānaṁ samiddhānaṁ dāyakādīnaṁ āgantukattepi dātuṁ na vaṭṭatīti siddhaṁ hoti. Taṇḍulādimhi dātabbe sati ‘‘avelāyaṁ…pe… na vattabbo’’ti vuttaṁ. ‘‘Apaccāsīsantenā’’ti vatvā paccāsīsanappakāraṁ dassetuṁ manussā nāmātiādi vuttaṁ. Ananuññātānaṁ pana apaccāsīsantenāpi dātuṁ na vaṭṭati saddhādeyyavinipātattā, paccāsīsāya pana sati kuladūsanampi hoti.",
  "tika-vin07t2:381": "Ubbāsetvāti samantato tiyojanaṁ vilumpante manusse palāpetvā. Varapotthakacittattharaṇanti anekappakāraitthipurisādiuttamarūpavicittaṁ attharaṇaṁ.",
  "tika-vin07t2:382": "187. Sattarasavaggiyesu pubbe ekassa aṅgulipatodakena māritattā sesesu soḷasajanesu udaraṁ āruhitvā nisinnamekaṁ ṭhapetvā ‘‘sesāpi pannarasa janā’’ti vuttaṁ. Adūhalapāsāṇā viyāti adūhale āropitapāsāṇā viya. Kammādhippāyāti tajjanīyādikammakaraṇādhippāyā.",
  "tika-vin07t2:383": "Āvāhetvāti āvisāpetvā. Rūpaṁ katvā hatthapādādīni chindantīti tasmiṁ piṭṭhādimaye rūpe amanussaṁ āvāhetvā tassa hatthapādādīni chindanti. Sakkaṁ devarājānaṁ māreyyāti idaṁ sambhāvanavasena vuttaṁ. Na hi tādisā mahānubhāvā yakkhā satthaghātārahā honti devāsurayuddhepi tesaṁ satthappahārena maraṇābhāvā.",
  "tika-vin07t2:384": "188. Pahāro na dātabboti sambandho. Amanussaṁ kodhacittena paharantassa dukkaṭameva. Cikicchādhippāyena paharantassa anācāroti gahetabbo. Tālapaṇṇaṁ…pe… bandhitabbanti amanussā tālapaṇṇabandhanena palāyantīti katvā vuttaṁ, idañca gihīnaṁ vejjakammavasena kātuṁ na vaṭṭati.",
  "tika-vin07t2:385": "189.Yo rukkhena otthatopi na maratītiādīsu yaṁ vattabbaṁ, taṁ bhūtagāmasikkhāpadaṭṭhakathāyaṁ sayameva vakkhati, taṁ tattheva gahetabbaṁ.",
  "tika-vin07t2:386": "190.Dabbūpakaraṇānīti kehici chinditvā ṭhapitāni sapariggahitāni sandhāya vuttaṁ. Tattha hi ṭhānācāvanābhāvena vināsādhippāyassa dukkaṭaṁ vuttaṁ. Khiḍḍādhippāyenāpi dukkaṭanti sukkhatiṇādīsu aggikaraṇaṁ sandhāya vuttaṁ, allesu pana kīḷādhippāyenapi karontassa pācittiyameva. Paṭipakkhabhūto, paṭimukhaṁ gacchanto vā aggi paṭaggi, tassa allatiṇādīsupi dānaṁ anuññātaṁ, taṁ dentena dūrato āgacchantaṁ dāvaggiṁ disvā vihārassa samantato ekakkhaṇe adatvā ekadesato paṭṭhāya vihārassa samantato saṇikaṁ jhāpetvā yathā mahantopi aggi vihāraṁ pāpuṇituṁ na sakkoti, evaṁ vihārassa samantā abbhokāsaṁ katvā paṭaggi dātabbo, so dāvaggino paṭipathaṁ gantvā ekato hutvā tena saha nibbāti. Parittakaraṇanti samantā rukkhatiṇādicchedanaparikhākhaṇanādiārakkhakaraṇaṁ, tenāha tiṇakuṭikānaṁ samantā bhūmitacchanantiādi.",
  "tika-vin07t2:387": "191.Khettameva otiṇṇattā pārājikanti dvīsu ekassāpi antogadhattā ‘‘dvīhī’’ti vuttakhette ekassāpi otiṇṇattā pārājikaṁ, ‘‘dvīhi eva mārehi na ekenā’’ti niyamite pana ekeneva mārite natthi pārājikanti vadanti, evaṁ dve eva purisātiādīsupi. Pubbe katasīsacchedapayogato añño payogo jīvitindriyupacchedako na upalabbhati, paṭhamena payogenassa jīvitindriyaṁ upacchijjatīti ‘‘sīsacchedakassā’’ti vuttaṁ, yaṁ pana sāratthadīpaniyaṁ ‘‘jīvitindriyassa avijjamānattā’’ti kāraṇaṁ vuttaṁ, taṁ akāraṇaṁ jīvitindriyasannissitacittasantatiṁ vinā ukkhipanasannirujjhanādivasappavattassa gamanassa asambhavato. Na hi vāyuvegena paṇṇapaṭādayo viya kāyo gacchati, na ca ukkhipane pavattāva cittajaviññattiādayova nikkhipanādinopi hetubhūtāti sakkā vattuṁ vicchinditvā pavattanato. Pubbe anāhitavegāpi hi kāci sarīsapajāti dvidhā chinnā chedanamattā dvīhi vibhāgehi katipayakkhaṇaṁ dvīsu disāsu gacchati, tattha ca yasmiṁ bhāge hadayavatthu tiṭṭhati, tatraṭṭhaṁ pañcadvārāvajjanacittaṁ dvīsupi bhāgesu kāyappasāde ghaṭṭitaṁ phoṭṭhabbaṁ ālambitvā uppajjati, tato tadārammaṇameva yathārahamekasmiṁ bhāge ekadā aññasmiṁ aññadāti evaṁ pariyāyena kāyaviññāṇaṁ uppajjati, tato hadayavatthusmiṁyeva sampaṭicchanādivīthicittāni bhavaṅgantaritāni manodvāravīthiviññāṇāni ca viññattijanakāni uppajjanti, ye hi ubhayabhāgā gacchanti vā calanti vā phandanti vā. Cittassa pana lahuparivattiyā ekakkhaṇe ubhayabhāgāpi calantā viya upaṭṭhahanti, seyyathāpi nāma kukkuḷādinarakesu nimuggasakalasarīrassa sattassa ekasmiṁ khaṇe sakalasarīrepi kāyaviññāṇadukkhaṁ uppajjamānaṁ viya upaṭṭhāti, evaṁsampadamidaṁ daṭṭhabbaṁ, tato pana yasmiṁ bhāge jīvitindriyaṁ sasesakammajarūpaṁ nirujjhati, tattha kāyaviññāṇaṁ nappavattati, hadayavatthusahitabhāgeyeva yāva jīvitindriyanirodhā pavattati.",
  "tika-vin07t2:388": "Nanu narakādīsu ekābaddhe sarīre sabbattha pariyāyena kāyaviññāṇasamuppatti yuttā hotu, dvidhā hutvā vicchinne pana bhāgadvaye kathanti? Nāyaṁ doso. Sarīre hi ekābaddhatā nāma paramatthadhammabyatirittā kāci natthi paravādīnaṁ avayavīādi viya, kammādiekakāraṇapuñjāyattatāya bahūnaṁ sahuppattiyeva ekābaddhatā. Tattha ca satthappahārādiviruddhapaccayopanipātena vibhinnānampi kammādiekakāraṇānaṁ puñjāyattatā na vigacchati, yāva sā na vigacchati, tāva avicchinnāva tattha viññāṇappavatti. Vibhinnānaṁ pana kammajarūpānaṁ aññesañca sesatisantatirūpānañca upatthambhanabhāvena ciraṁ pavattituṁ na sakkonti, yāva ca dharanti, tāva viññāṇapaccayā honti, viññāṇena ca tesaṁ calanagamanādidesantaruppatti. Tasmā kabandhassapi dhāvakkhaṇe saviññāṇajīvitindriyaṁ attheva, tañca sīsacchedakappayogeneva sīghaṁ patati, tato aññappayogassa sarīre visesuppādanato puretarameva paṭhameneva kiccanipphattito sīsacchedakasseva kammabaddhoti gahetabbo. Evarūpānīti kabandhavatthusadisāni. Imassa vatthussāti āghātanavatthussa. Atthadīpaneti ekena purisena payogena vā māritatāsaṅkhātassa atthassa dīpane.",
  "tika-vin07t2:389": "192. Pānaparibhogena vaṭṭatīti sambandho. Evaṁ pana vuttattā ‘‘loṇasovīrakaṁ yāmakālika’’nti keci vadanti, keci pana ‘‘gilānānaṁ pākatikameva, agilānānaṁ pana udakasambhinna’’nti vuttattā ‘‘guḷaṁ viya sattāhakālika’’nti.",
  "tika-vin07t2:390": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t2:391": "Tatiyapārājikavaṇṇanānayo niṭṭhito.",
  "tika-vin07t2:392": "4. Catutthapārājikaṁ",
  "tika-vin07t2:393": "Vaggumudātīriyabhikkhuvatthuvaṇṇanā",
  "tika-vin07t2:394": "193.Adhiṭṭhemāti saṁvidahāma. Iriyāpathaṁ saṇṭhapetvāti padhānānurūpaṁ katvā. Anāgatasambandhe pana asatīti bhāsito bhavissatīti pāṭhasesaṁ katvā anāgatasambandhe asati. Bhāsitoti atītavacanaṁ kathaṁ anāgatavacanena sambandhamupagacchatīti āha lakkhaṇaṁ panātiādi. Īdise hi ṭhāne dhātusambandhe paccayāti iminā lakkhaṇena dhātvatthasambandhe sati ayathākālavihitāpi paccayā sādhavo bhavantīti saddasatthavidū vadanti.",
  "tika-vin07t2:395": "194.Vaṇṇavāti iminā abhinavuppannavaṇṇatā vuttā. Pasannamukhavaṇṇāti iminā mukhavaṇṇassa atipaṇītatā vuttā. Vippasannacchavivaṇṇāti iminā pakatisarīravaṇṇasseva yathāvuttanayena vippasannatā vuttā. Yasmā indriyānaṁ upādārūpattā nissayavaseneva pīṇananti āha ‘‘abhiniviṭṭhokāsassa paripuṇṇattā’’ti. Pañcappasādānaṁ viya hadayarūpassāpi paripuṇṇatā vuttāyevāti āha ‘‘manacchaṭṭhānaṁ indriyāna’’nti. Uddesaṁ paripucchaṁ anuyuñjantā imaṁ sarīrasobhaṁ neva pāpuṇiṁsūti sambandho. Yathā tanti ettha tanti nipātamattaṁ. Catucakkanti ettha pavattanaṭṭhena iriyāpathova cakkanti vutto.",
  "tika-vin07t2:396": "195.Upalabbhantīti dissanti, ñāyantīti attho. Pacantoti pīḷento, gehādīni vā sayaṁ ḍahanto, aññehi vā pācento. Uddhateti uddhaccapakatike. Unnaḷeti uggatanaḷasadisena uggatatucchamānena sahite. Capaleti pattacīvaramaṇḍanādinā cāpallena yutte. Mukhareti kharavacane. Pākatindriyeti asaṁvutattā gihikāle viya pakatiyaṁ ṭhitindriye. Iriyāpathasaṇṭhapanādīnīti ādi-saddena paccayapaṭisevanasāmantajappānaṁ gahaṇaṁ veditabbaṁ. Paramasallekhavuttīhi mahāariyavaṁsehi bhikkhūhi nivutthasenāsanāni lokasammatasenāsanāni nāma. Paripācetunti vimhāpanavasena pariṇāmetuṁ. Bhikkhācāre asampajjamāneti idaṁ janapadacārikaṁcarantīti iminā sambandhitabbaṁ, na pana pāḷiṁ vācentotiādīhi, tāni pana padāni attano nirantaravāsaṭṭhānepi janapadesupi kattabbakiccadassanavasena vuttāni, tāni ca te vattasīsena karonti, na lābhanimittaṁ, tenāha tantītiādi. Kicchenāti imasseva vevacanaṁ kasirenāti. Tadubhayampi pāramīpūraṇavāyāmaṁ sandhāya vuttaṁ. Sādhāraṇaparikkhārabhāvenāti saṅghikaparikkhārabhāvena. Tathābhāvato thenetvāti avissajjiyaavebhaṅgiyabhāvato thenetvā, na ṭhānācāvanavasenāti adhippāyo, tenāha ‘‘kuladūsakadukkaṭaṁ āpajjatī’’ti. Asantanti imassa abhūtanti idaṁ kāraṇavacanaṁ, anuppannattā avijjamānanti attho. Kitavassevāti kitavassa sakuṇagahaṇamiva. Kerāṭikassāti saṭhassa. Samaṇoti gottamattaṁ anubhonti dhārentīti gotrabhuno, nāmamattasamaṇāti attho. Dujjānaparicchedanti anantadukkhattā ‘‘ettakaṁ dukkha’’nti saṅkhyāvasena paricchinditvā ñātuṁ sabbaññutaññāṇenāpi dukkaraṁ, na pana sarūpavasena ñātuṁ buddhañāṇassa avisayabhāvā.",
  "tika-vin07t2:397": "Adhimānavatthuvaṇṇanā",
  "tika-vin07t2:398": "196.Arahatteti aggaphale. Ñāṇacakkhunāti paccavekkhaṇañāṇasaṅkhātena cakkhunā, atha vā phalacittasampayutteneva ñāṇacakkhunā. Attanā sampayuttenāpi hi ñāṇena asammohato sayaṁ diṭṭhaṁ nāma hoti, tathā tasmiṁ adiṭṭheti attho. Sabbesaṁ kilesānaṁ pahāyakavasena ājānāti, samantato sabbena vā pakārena jānātīti ‘‘aññā’’ti aggamaggo vuccati, tadupacārena pana tapphalampīti āha ‘‘aññaṁ byākariṁsūti arahattaṁ byākariṁsū’’ti. Antarā ṭhapetīti sekhabhūmiyaṁ adhimāno ṭhapeti. Kilesasamudācāraṁ apassantoti purimamaggattayavajjhānaṁyeva kilesānaṁ vasena vuttaṁ, na bhavarāgādīnaṁ.",
  "tika-vin07t2:399": "Savibhaṅgasikkhāpadavaṇṇanā",
  "tika-vin07t2:400": "197. Pakatimanussehi uttaritarānaṁ buddhādiuttamapurisānaṁ adhigamadhammo uttarimanussadhammoti āha uttarimanussānantiādi. Pāḷiyaṁ (pārā. 198) ‘‘atthi ca me ete dhammā mayī’’ti ettha meti idaṁ padapūraṇamattaṁ. Adhigantabbato adhigamasaṅkhātassa jhānādino pucchā adhigamapucchā, sā ca jhānādīsu sāmaññato pavattāti idāni tattha paṭhamajjhānaṁ vā dutiyādīsu aññataraṁ vā tatthāpi kasiṇādiārammaṇesu kataramārammaṇaṁ jhānaṁ vā lokuttaresu ca sotāpattimaggaṁ vā sakadāgāmimaggādīsu aññataraṁ vā tatthāpi suññatavimokkhaṁ vā appaṇihitavimokkhādīsu aññataraṁ vāti evaṁ paccekaṁ bhedaniddhāraṇavasena pucchanākāraṁ dassetuṁ pāḷiyaṁ (pārā. 198) ‘‘puna katamesaṁ tvaṁ dhammānaṁ lābhī’’ti ayaṁ pucchā dassitāti daṭṭhabbā, tenāha paṭhamamaggādīsūtiādi. Yāya anukkamapaṭipattiyā lokuttaro adhigamo āgacchati, sā pubbabhāgapaṭipatti āgamanapaṭipadā. Na sujjhatīti pucchiyamāno paṭipattikkamaṁ ullaṅghitvā katheti. Apanetabboti tayā vuttakkamenāyaṁ na sakkā adhigantunti adhigatamānato apanetabbo. Sannihitesu kappiyesupi catūsu paccayesu alaggattā ‘‘ākāse pāṇisamena cetasā’’ti vuttaṁ. Vuttasadisaṁ byākaraṇaṁ hotīti yojanā. Khīṇāsavapaṭipattisadisā paṭipadā hoti suvikkhambhitakilesattā. Idañca arahattaṁ paṭijānantassa vasena vuttaṁ, tenāha khīṇāsavassa nāmātiādi. Evaṁ suvikkhambhitakilesassa vattanasekkhadhammapaṭijānanaṁ iminā bhayuppādanena, ambilādidassane kheḷuppādādinā ca na sakkā vīmaṁsituṁ, tasmā tassa vacaneneva taṁ saddhātabbaṁ. Ayaṁ bhikkhu sampannabyākaraṇoti idaṁ na kevalaṁ abhāyanakameva sandhāya vuttaṁ ekaccassa sūrajātikassa puthujjanassāpi abhāyanato, rajjanīyārammaṇānaṁ badarasāḷavādiambilamaddanādīnaṁ upanayanepi kheḷuppādāditaṇhāpavattarahitaṁ sabbathā susodhitameva sandhāya vuttanti gahetabbaṁ.",
  "tika-vin07t2:401": "Asantaguṇasambhāvanalakkhaṇā pāpicchāti āha yā sā idhekaccotiādi. Ādi-saddena assaddhotiādipāṭhaṁ saṅgaṇhāti. Sāmaññaṁ dupparāmaṭṭhanti samaṇadhammasaṅkhātaṁ sāmaññaṁ khaṇḍasīlāditāya dupparāmaṭṭhaṁ duṭṭhu gahitaṁ nirayāya nirayadukkhāya taṁ puggalaṁ tattha niraye upakaḍḍhati nibbattāpetīti attho. Sithiloti olīyitvā karaṇena sithilagāhena kato, sathena vā sāṭheyyena ādiṇṇo sithilo. Paribbajoti samaṇabhāvo. Bhiyyoti pubbe vijjamānānaṁ rāgarajādīnaṁ upari aparampi rajaṁ ākiratīti attho. Bhikkhubhāvoti adhammikapaṭiññāmattasiddho bhikkhubhāvo. Ajānamevāti ettha eva-saddo avadhāraṇe ajānanto evāti, ‘‘ajānameva’’ntipi pāṭho, tattha pana evaṁ jānāmi evaṁ passāmīti yojetabbaṁ.",
  "tika-vin07t2:402": "Padabhājanīyavaṇṇanā",
  "tika-vin07t2:403": "199.Evanti ca paṭhamajjhānādiparāmasanaṁ paṭhamajjhānaṁ jānāmi dutiyādijhānanti. Asubhajjhānādīnīti ādi-saddena kāyagatāsatijjhānaṁ kasiṇajjhānaṁ kasiṇamūlakāni āruppajjhānāni ca saṅgaṇhāti. Vimokkhoti catubbidho maggo, tassa saguṇato suññatādināmaṁ dassento āha so panāyantiādi. Maggo hi nāma pañcahi kāraṇehi nāmaṁ labhati sarasena vā paccanīkena vā saguṇena vā ārammaṇena vā āgamanena vā. Sace hi saṅkhārupekkhā aniccato saṅkhāre sammasitvā vuṭṭhāti, maggo animittavimokkhena vimuccati. Sace dukkhato sammasitvā vuṭṭhāti, appaṇihitavimokkhena vimuccati. Sace anattato sammasitvā vuṭṭhāti, suññatavimokkhena vimuccati, idaṁ sarasato nāmaṁ nāma. Yasmā panesa saṅkhāresu aniccānupassanāya niccanimittaṁ pajahanto āgato, tasmā animitto. Dukkhānupassanāya sukhasaññaṁ paṇidhiṁ patthanaṁ pahāya āgatattā appaṇihito. Anattānupassanāya attasaññaṁ pahāya attasuññatādassanavasena suññatā hoti, idaṁ paccanīkato nāmaṁ nāma. Rāgādīhi panesa suññatattā suññato, rūpanimittādīnaṁ, rāganimittādīnaṁ eva vā abhāvena animitto, rāgapaṇidhiādīnaṁ abhāvato appaṇihitoti vuccati, idaṁ assa saguṇato nāmaṁ. Rāgādisuññaṁ animittaṁ appaṇihitañca nibbānaṁ ārammaṇaṁ karotīti suññato animitto appaṇihitoti vuccati, idamassa ārammaṇato nāmaṁ. Āgamanaṁ pana duvidhaṁ vipassanāgamanaṁ maggāgamanañca. Tattha magge vipassanāgamanameva, phale pana maggānantare maggāgamanaṁ, phalasamāpattiyaṁ vipassanāgamanampi. Anattānupassanāvasena maggo suññato aniccadukkhānupassanāhi animitto appaṇihitoti evaṁ vipassanā attano nāmaṁ maggassa deti, maggo phalassāti idaṁ āgamanato nāmaṁ.",
  "tika-vin07t2:404": "Suññattāti vivittattā. Rāgādayova patiṭṭhānaṭṭhena paṇidhīti āha ‘‘rāgadosamohapaṇidhīna’’nti. Imissā vijjāyāti dibbacakkhuvijjāyātiādinā ekekavijjaṁ sandhāya vadanti. Evaṁ ekissāpi nāmaṁ aggahetvāpi tā eva sandhāya ‘‘vijjānaṁ lābhimhī’’ti bhaṇantopi pārājiko hotīti saṅkhepaṭṭhakathāyaṁ adhippāyo. Vatthuvijjādīni pana sandhāya vadanto na hoti. Ekekakoṭṭhāsavasenāti mahāaṭṭhakathāyaṁ vuttanayena lokuttaravisesaṁ akatvā kevalaṁ ‘‘satipaṭṭhānānaṁ lābhī’’ti ekekakoṭṭhāsavasenāti adhippāyo. Tatthāti tesu koṭṭhāsesu. Kilesānaṁ pahānaṁ nāma abhāvamattampi lokuttarakiccattā lokuttaranti samatthetuṁ taṁ panātiādi vuttaṁ. Rāgā cittaṁ vinīvaraṇatāti rāgato cittassa vinīvaraṇatā, tato rāgato vimuttattā eva vītarāganīvaraṇatāti attho, yā ca pañca vijjāti yojetabbaṁ. Na āgatāti idha padabhājane ‘‘ñāṇanti tisso vijjā’’ti (pārā. 199) vuttattā sesā pañca vijjā na āgatāti attho. Nibbattitalokuttarattāti lokiyadhammasādhāraṇasaṅkhatassāpi abhāvā lokiyehi sabbathā asammissalokuttarattā. Aññanti saṅkhepaṭṭhakathādiṁ vadanti, tampi tattheva paṭikkhittanti sambandho.",
  "tika-vin07t2:405": "200.Punaānetvā paṭhamajjhānādīhi na yojitanti ettha ‘‘paṭhamajjhānenāti pāṭho’’ti keci vadanti, taṁ yuttameva ādi-saddena gahetabbassa jhānassa abhāvā. Paṭhamajjhānamūlakañhi ekameva khaṇḍacakkaṁ. Kattusādhanopi bhaṇita-saddo hotīti āha atha vātiādi. Yena cittena musā bhaṇati, teneva cittena na sakkā ‘‘musā bhaṇāmī’’ti jānituṁ, antarantarā pana aññāhi manodvāravīthīhi ‘‘musā bhaṇāmī’’ti jānātīti vuttaṁ ‘‘bhaṇantassa hoti musā bhaṇāmī’’ti. Ayamettha attho dassitoti tīhi aṅgehi samannāgato musāvādoti ayamattho dassito. Davāti sahasā. Ravāti aññaṁ vattukāmassa khalitvā aññabhaṇanaṁ. Taṁ jānātīti taṁñāṇaṁ, tassa bhāvo taṁñāṇatā, ñāṇassa visayavisayībhāvena attasaṁvedananti attho. Ñāṇasamodhānanti bahūnaṁ ñāṇānaṁ ekasmiṁ khaṇe samodhānaṁ, sahuppattīti attho. Yena cittena ‘‘musā bhaṇissa’’nti jānātīti idaṁ pubbabhāgacetanañca sanniṭṭhānacetanañca ekato katvā vuttaṁ. Yena cittena pubbabhāgacetanābhūtena sanniṭṭhānacetanābhūtena ca visaṁvāditabbasattasaṅkhāre jānāti, yena cittena musā bhaṇissanti attho. Teneva…pe… pariccajitabbāti teneva cittena ‘‘evaṁ ahaṁ musā bhaṇāmī’’ti vā ‘‘bhaṇita’’nti vā tadeva musāvādacittamārammaṇaṁ katvā bhikkhu jānātīti evaṁ pubbāparasanniṭṭhānacetanākkhaṇesu tīsu ekeneva cittena ñāṇavisayañca ñāṇañcāti ubhayampi ekakkhaṇe puggalo jānātīti ayaṁ taṁñāṇatā pariccajitabbā visayasseva tadā pakāsanatoti adhippāyo, tenāha na hītiādi. Yadi ñāṇassa attano sarūpaṁ na ñāyati, kathaṁ pacchimaṁ cittaṁ jānātīti āha purimaṁ purimantiādi. Tattha bhaṇissāmītiādinā tīsu kālesu uppannaṁ purimapurimacittaṁ attānaṁ visayaṁ katvā uppajjamānassa pacchimassa pacchimassa cittassa tathā uppattiyā paccayo hotīti attho. Tenāti yena kāraṇena tīsu khaṇesu cittāni tadaññeheva cittehi jānitabbāni, tāni ca purimapurimacitteneva avassaṁ uppajjanti, tena kāraṇenāti attho. Tasmiṁ satīti bhaṇissāmīti pubbabhāge sati. Sesadvayanti bhaṇāmi, bhaṇitanti idaṁ dvayaṁ na hessatīti etaṁ natthīti yojanā hotiyevāti attho. Ekaṁ viya pakāsatīti bhinnakkhaṇānampi nirantaruppattiyā ‘‘tadeveda’’nti gahetabbataṁ sandhāya vadati.",
  "tika-vin07t2:406": "Balavadhammavinidhānavasenāti balavagāhassa vinidhānavasena. Dubbaladubbalānanti dubbaladubbalānaṁ gāhānaṁ. Sakabhāvapariccajanavasenāti attano santakabhāvassa pariccajanavasena.",
  "tika-vin07t2:407": "207.Uttāsitattāti bhayaṁ janetvā viya palāpitattā. Evaṁ palāpito na puna taṁ ṭhānaṁ āgacchatīti āha ‘‘puna anallīyanabhāvadassanavasenā’’ti. Kheṭa-saddaṁ saddatthavidū uttāsatthe paṭhantīti āha svāyamatthotiādi. Aṇu eva aṇusahagataṁ, aṇuttena vā yuttanti attho.",
  "tika-vin07t2:408": "Vattukāmavārakathāvaṇṇanā",
  "tika-vin07t2:409": "215.Kevalañhiyanti kevalañhi ayaṁ vāroti ajjhāharitabbaṁ. Taṅkhaṇaññeva jānātīti pakatiyā vacanānantaraṁ vijānanaṁ sandhāya vuttaṁ. Evaṁ pana vacībhedaṁ akatvā ‘‘yo imamhā āvāsā paṭhamaṁ pakkamissati, naṁ mayaṁ ‘arahā’ti jānissāmā’’ti evaṁ katasaṅketā vihārā paṭhamaṁ pakkamanena tasmiṁ khaṇe avītivattepi nikkhantamattepi pārājikaṁ aññataro bhikkhu ‘‘maṁ ‘arahā’ti jānantū’’ti tamhā āvāsā paṭhamaṁ pakkāmīti āgatavatthumhi (pārā. 227) viya. Viññattipatheti kāyavacīviññattīnaṁ gahaṇayogge padese, tena viññattipathaṁ atikkamitvā ṭhito koci dibbena cakkhunā kāyavikāraṁ disvā dibbāya sotadhātuyā vacībhedañca sutvā jānāti, na pārājikanti dīpeti. Pāḷiyaṁ ‘‘paṭivijānantassa āpatti pārājikassā’’ti (pārā. 215) imasmiṁ paṭivijānanavāre yasmiṁ akkhare vā uccārite kāyappayoge vā kateyeva ayaṁ paṭhamajjhānaṁ samāpannotiādiatthaṁ paro vijānāti, tato purimesu akkharuccāraṇādippayogesu thullaccayaṁ āpajjitvā pacchimeva paṭivijānanapayogakkhaṇe pārājikaṁ āpajjatīti veditabbaṁ thullaccayassevettha sāmantattā, teneva buddhadattācariyena –",
  "tika-vin07t2:410": "‘‘Dukkaṭaṁ paṭhamasseva, sāmantamiti vaṇṇitaṁ;",
  "tika-vin07t2:411": "Sesānaṁ pana tiṇṇampi, thullaccayamudīrita’’nti –",
  "tika-vin07t2:412": "Vuttaṁ , ayañcattho ‘‘na paṭivijānantassa āpatti thullaccayassā’’ti iminā suttena saṅgahitoti daṭṭhabbo. Uggahaparipucchādivasenātiādinā jhānasamādhiādisaddānamatthesu pubbe akataparicayattā sutvā ‘‘atthaṁ īdisa’’nti ajānitvā kevalaṁ ‘‘visiṭṭho koci samaṇaguṇo anena laddho’’ti parena ñātepi pārājikamevāti dasseti.",
  "tika-vin07t2:413": "Anāpattibhedakathāvaṇṇanā",
  "tika-vin07t2:414": "220.Anullapanādhippāyassāti ‘‘evaṁ vutte uttarimanussadhammo mayā pakāsito hotī’’ti amanasikatvā ‘‘nāhaṁ, āvuso, maccuno bhāyāmī’’tiādikaṁ kathentassa. Evaṁ kathento ca vohārato aññaṁ byākaronto nāma hotīti vuttaṁ ‘‘aññaṁ byākarontassā’’ti. Bhāyantoti ‘‘ñatvā garahanti nu kho’’ti bhāyanto.",
  "tika-vin07t2:415": "Padabhājanīyavaṇṇanānayo niṭṭhito.",
  "tika-vin07t2:416": "Vinītavatthuvaṇṇanā",
  "tika-vin07t2:417": "223.Sekkhabhūmiyanti iminā jhānabhūmimpi saṅgaṇhāti. Tiṇṇaṁ vivekānanti kāyacittaupadhivivekānaṁ. Piṇḍāya caraṇassa bhojanapariyosānatāya vuttaṁ ‘‘yāva bhojanapaayosāna’’nti. Antaraghare bhutvā āgacchantassāpi vuttanayeneva sambhāvanicchāya cīvarasaṇṭhāpanādīni karontassa dukkaṭameva, pāḷiyaṁ pana dukkarādivatthūsu ‘‘anāpatti anullapanādhippāyassā’’ti idaṁ thullaccayenāpi anāpattidassanatthaṁ vuttaṁ. Ullapanādhippāyassāpi hi ‘‘nāvuso, dukkaraṁ aññaṁ byākātu’’nti vutte thullaccayameva attupanāyikattābhāvatoti daṭṭhabbaṁ.",
  "tika-vin07t2:418": "227.Na dānāhaṁ tattha gamissāmīti puna tattha vasitaṭṭhāne na gamissāmi, evaṁ sati paṭhamaṁ gato ayaṁ puna ca nāgato, tasmā arahāti maññissantīti adhippāyo. Taṁ ṭhānanti āvāsaṁ vātiādinā pubbe paricchinnaṭṭhānaṁ. Padasā gamanaṁ sandhāya katikāya katattā yānenātiādi vuttaṁ. Vijjāmayiddhiṁ sandhāya ‘‘iddhiyā’’ti vuttaṁ ullapanādhippāyassa abhiññiddhiyā asambhavato. Aññamaññaṁ rakkhantīti ullapanādhippāye satipi ekassāpi paṭhamagamanābhāvā rakkhanti. Sace pana katikaṁ katvā nisinnesu ekaṁ dve ṭhapetvā avasesā ullapanādhippāyena ekato gacchanti, gatānaṁ sabbesaṁ pārājikameva. Tesu yassa ullapanādhippāyo natthi, tassa anāpatti. Etanti heṭṭhā vuttaṁ sabbaṁ katikavattaṁ. Nānāverajjakāti nānājanapadavāsino. Saṅghalābhoti yathāvuḍḍhaṁ pāpuṇanakakoṭṭhāso. Ayañca paṭikkhepo avisesetvā karaṇaṁ sandhāya kato, visesetvā pana ‘‘ettako asukassā’’ti paricchinditvā apaloketvā dātuṁ vaṭṭati.",
  "tika-vin07t2:419": "228.Dhammadhātūti sabbaññutaññāṇaṁ, dhammānaṁ sabhāvo vā. Upapattīti attabhāvaṁ sandhāya vadati. Dussaddhāpayā hontīti puthujjane sandhāya vuttaṁ, na lakkhaṇattherādike ariyapuggale . Vituḍentīti vinivijjhitvā ḍenti gacchanti, phāsuḷantarikāyo chiddāvachiddaṁ katvā tāhi gacchantīti nissakkavasena attho. Vitudentīti pāṭhe phāsuḷantarikāhīti ādhāratthe nissakkavacanaṁ. Lohatuṇḍehīti kāḷalohamayehi tuṇḍehi. Acchariyaṁ vatāti garahitabbatāya accharaṁ paharituṁ yuttarūpaṁ. Cakkhubhūtāti lokassa cakkhu viya bhūtā sañjātā, cakkhusadisātipi attho. Tasseva kammassāti yena goghātakakammeneva niraye nibbatto, tassevāti atthe gayhamāne ekāya cetanāya bahupaṭisandhiyo hontīti āpajjati, na cetaṁ yuttaṁ ekassa ambādibījassa anekaṅkuruppatti viyāti taṁ pariharanto āha tassa nānācetanāhi āyūhitassātiādi, tena goghātakakammakkhaṇe pubbacetanā aparacetanā sanniṭṭhāpakacetanāti ekasmimpi pāṇātipāte bahū cetanā honti, nānāpāṇātipātesu vattabbameva natthi. Tattha ekāya cetanāya narake pacitvā tadaññacetanāsu ekāya aparāpariyacetanāya imasmiṁ petattabhāve nibbattoti dasseti, tenāha ‘‘avasesakammaṁ vā kammanimittaṁ vā’’ti. Ettha ca kammasarikkhavipākuppattiṁ sandhāya kammakammanimittānameva gahaṇaṁ kataṁ, na gatinimittassa, tenāha ‘‘aṭṭhirāsiyeva nimittaṁ ahosī’’ti. Pāḷiyaṁ vitacchentīti tuṇḍehi tacchento viya luñcanti. Virājentīti vilikhanti.",
  "tika-vin07t2:420": "229.Vallūravikkayenāti sukkhāpitamaṁsavikkayena. Nippakkhacammeti vigatapakkhalomacamme. Ekaṁ miganti dīpakamigaṁ. Kāraṇāhīti ghātanāhi. Ñatvāti kammaṭṭhānaṁ ñatvā.",
  "tika-vin07t2:421": "230. Maṅganavasena ulatīti maṅguli, virūpabībhacchabhāvena pavattatīti attho. Cittakeḷinti cittaruciyaṁ anācārakīḷaṁ.",
  "tika-vin07t2:422": "231.Nissevālapaṇakakaddamoti tilabījakādisevālena nīlamaṇḍūkapiṭṭhivaṇṇena udakapiṭṭhe udakaṁ nīlavaṇṇaṁ kurumānena paṇakena kaddamena ca virahito. Uṇhabhāvena tapanato tapaṁ udakaṁ assāti tapodakāti vattabbe ka-kāralopaṁ katvā ‘‘tapodā’’ti vuccati. Petalokoti pakaṭṭhena akusalakammena sugatito duggatiṁ itānaṁ gatānaṁ loko samūho, nivāsaṭṭhānaṁ vā. Katahatthāti dhanusippe suṭṭhu sikkhitahatthā, avirajjhanalakkhavedhāti attho. Sippadassanavasena rājakulādīsu rājasamūhaṁ upecca kataṁ asanaṁ sarakkhepo etesanti katupāsanā, sabbattha dassitasippāti attho. Pabhaggoti pabhañjito, parājitoti attho.",
  "tika-vin07t2:423": "232.Āneñjasamādhinti arūpasamāpattiyaṁ niruddhe satipi saddakaṇṭakena uṭṭhānāraho rūpāvacarasamādhiyeva idha vattabboti āha anejaṁ acalantiādi. Samādhiparipanthaketi vitakkādike sandhāya vadati, idaṁ pana paṭhamabodhiyaṁ uppannampi vatthuṁ anācāramattavasena bhikkhūhi coditepi bhagavatā ‘‘anāpatti, bhikkhave, moggallānassā’’ti (pārā. 228) evaṁ āyatiṁ attanā paññapiyamānapārājikānuguṇaṁ tadā eva vinītanti dhammasaṅgāhakattherehi pacchā paññattassa imassa sikkhāpadassa vinītavatthubhāvena saṅgahamāropitanti daṭṭhabbaṁ. Sāvakānaṁ uppaṭipāṭiyā anussaraṇābhāvaṁ dassetuṁ ‘‘na uppaṭipāṭiyā’’ti vuttaṁ. Dukkaraṁ katanti anantare pañcakappasatike kāle viññāṇasantatiṁ adisvāpi asammuyhitvā parato tatiyattabhāve diṭṭhacuticittena saddhiṁ vattamānabhavapaṭisandhiyā anumānenāpi kāriyakāraṇābhāvagahaṇaṁ nāma sāvakānaṁ dukkarattā vuttaṁ. Paṭividdhāti paṭividdhasadisā. Yathā nāma sattadhā phālitassa cāmaravālalomassa ekāya aggakoṭiyā aparassa vālalomaṁsuno koṭiṁ dūre ṭhatvā vijjheyya āvunanto viya paṭipādeyya, evameva imināpi dukkaraṁ katanti vuttaṁ hoti. Etadagganti eso aggo. Yadidanti yo ayaṁ.",
  "tika-vin07t2:424": "Nigamanavaṇṇanā",
  "tika-vin07t2:425": "233.Idhāti bhikkhuvibhaṅge. Uddiṭṭhapārājikaparidīpananti sikkhāpadesu pātimokkhuddesavasena uddiṭṭhapārājikaparidīpanaṁ, na pana sabbasmiṁ pārājikavibhaṅge āgataāpattiparidīpanaṁ tattha thullaccayādīnampi āgatattā teneva uddiṭṭha-saddena vuttavibhaṅgassa niddesattā. Bhikkhunīnaṁ asādhāraṇāni cattārīti ubbhajāṇumaṇḍalikā (pāci. 658) vajjappaṭicchādikā (pāci. 665) ukkhittānuvattikā (pāci. 669) aṭṭhavatthukāti (pāci. 675) imāni bhikkhūhi asādhāraṇāni bhikkhunīnaṁ eva paññattāni pārājikānīti attho. Vatthuvipannāti pabbajjupasampadānaṁ vatthubhāvo vatthu nāma, tena vatthumattena vipannā, vipannavatthukāti attho. Ahetukapaṭisandhikāti maggānuppattikāraṇamāha. Kiñcāpi duhetukānampi maggo nuppajjati, te pana pabbajjupasampadāsu ṭhatvā āyatiṁ maggahetuṁ sampādetuṁ sakkonti, ahetukā pana parisuddhe catupārisuddhisīle ṭhatvā sampādetuṁ na sakkonti, tasmā te tampi paṭicca vatthuvipannāvāti veditabbā. Pārājikāti kammavipattiyā paṭisandhikkhaṇeyeva parājayaṁ āpannā. Theyyasaṁvāsakādīnaṁ gihibhāve ṭhatvā vipassanāya vāyamantānampi tasmiṁ attabhāve magguppattiabhāvato ‘‘maggo pana vārito’’ti vuttaṁ. Dīghatāya lambamānaṁ aṅgajātaṁ lambaṁ nāma, taṁ yassa atthi so lambī. So ettāvatā na pārājiko, taṁ pana dīghaṁ aṅgajātaṁ attano mukhe vā vaccamagge vā sevanādhippāyena pavesentova pārājiko, idha pana vaccamagge pavesentova adhippeto mudupiṭṭhikeneva mukhe pavesanassa vuttattā. Sopi hi kataparikammatāya mudubhūtāya piṭṭhiyā onamitvā attano aṅgajātaṁ mukhena gaṇhantova pārājiko hoti, na kevalo. Yo pana mukhena attano vaccamaggaṁ vā paresaṁ vaccamaggamukhaṁ vā itthīnaṁ passāvamaggaṁ vā gaṇhāti, tassa ca purisanimittena purisanimittaṁ chupantassa ca maggena maggapaṭipādanepi pārājikaṁ na hoti purisanimittena taditaramaggasampaṭipādaneneva methunadhammavohārato . Parassa aṅgajāte abhinisīdatīti parassa uttānaṁ sayantassa kammaniye aṅgajāte attano vaccamaggaṁ pavesento tassūpari nisīdati, idañca upalakkhaṇamattaṁ paresaṁ aṅgajātaṁ vaccamagge pavesento sādiyantopi pārājikova, balakkārena pana vaccamagge vā mukhe vā parena pavesiyamāno yadi na sādiyati, anāpattikova. Ettha asādiyanaṁ nāma dukkaraṁ virajjitabbato. Ettha ca anupasampannabhāve ṭhatvā mātupituarahantesu aññataraṁ ghātento bhikkhuniṁ dūsento ca sāmaṇerapabbajjampi na labhatīti dassanatthaṁ visuṁ gahitattā mātughātakādīnaṁ catunnaṁ tatiyapaṭhamapārājikesu antogadhatā veditabbā. Yathā ettha, evaṁ gihibhāve ṭhatvā lohituppādaṁ karonto lohituppādakovāti gahetabbaṁ. Etena pariyāyenāti ubhinnaṁ rāgapariyuṭṭhānasaṅkhātena pariyāyena. Dutiyavikappe kacci atthāti padacchedo veditabbo.",
  "tika-vin07t2:426": "Iti samantapāsādikāya vinayaṭṭhakathāya vimativinodaniyaṁ",
  "tika-vin07t2:427": "Catutthapārājikavaṇṇanānayo niṭṭhito.",
  "tika-vin07t2:428": "Niṭṭhito ca pārājikakaṇḍavaṇṇanānayo."
}