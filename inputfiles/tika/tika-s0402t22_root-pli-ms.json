{
  "tika-s0402t22:0": "5. Cūḷavaggo",
  "tika-s0402t22:1": "1. Sammukhībhāvasuttavaṇṇanā",
  "tika-s0402t22:2": "41. Pañcamassa paṭhame sammukho bhavati yena so sammukhībhāvo, purato vijjamānatā, tasmā sammukhībhāvā. Puññakammanti dānasaṅkhātaṁ puññakammaṁ. Dve dhammā sulabhā bāhirattā yathāsakaṁ paccayasamavāyena labbhanato. Saddhā pana dullabhā pacurajanassa anavaṭṭhitakiccattā. Tenevāha ‘‘puthujjanassā’’tiādi.",
  "tika-s0402t22:3": "Sammukhībhāvasuttavaṇṇanā niṭṭhitā.",
  "tika-s0402t22:4": "2. Tiṭhānasuttavaṇṇanā",
  "tika-s0402t22:5": "42. Dutiye macchariyameva malaṁ macchariyamalaṁ, cittassa malīnasabhāvāpādanato vigataṁ macchariyamalaṁ etthāti vigatamacchariyamalaṁ. Gedhābhāvena koci kiñci dentopi tattha āsattiṁ na vissajjeti, ayaṁ pana na tādisoti āha ‘‘vissaṭṭhacāgo’’ti. Malīnahatthova cittavisuddhiyā abhāvato. Dhotahatthova dhotahatthena kātabbakiccasādhanato. Tena vuttaṁ – ‘‘citte suddhe visujjhanti, iti vuttaṁ mahesinā’’ti. Yācituṁ yutto yācakānaṁ manorathapūraṇato. Yācayogo payogāsahehi yācakehi suṭṭhu yuttabhāvato. Taṁsamaṅgī eva tattha rato nāma, na cittamattenevāti āha ‘‘dānaṁ…pe… rato nāma hotī’’ti.",
  "tika-s0402t22:6": "‘‘Uccā, bhante’’ti vatvā ayaṁ maṁ uccato vadatīti cinteyyāti puna ‘‘nātiuccā tumhe’’ti āha, sarīrenāti adhippāyo. Mecakavaṇṇassāti nīlobhāsassa. Pucchīti bhikkhū pucchi. Bhūmiyaṁ lekhaṁ likhanto acchīti paṭhamaṁ mañce nipajjitvā uṭṭhāya bhūmiyaṁ lekhaṁ likhanto acchi ‘‘akhīṇāsavoti maññanā hotū’’ti. Tathā hi rājā khīṇāsavassa nāma…pe… nivatti. Dhajapaggahitāvāti paggahitadhajāva. Silācetiyaṭṭhānanti thūpārāmassa ca mahācetiyassa ca antare silāya katacetiyaṭṭhānaṁ. Cetiyaṁ…pe… aṭṭhāsi sāvakassa taṁ kūṭāgāranti katvā.",
  "tika-s0402t22:7": "Pacchābhāgenāti dhammakathikassa therassa piṭṭhipassena. Gonasoti maṇḍalasappo. Dhammassavanantarāya bahūnaṁ saggamaggappaṭilābhantarāyo bhaveyyāti adhippāyena ‘‘dhammassavanantarāyaṁ na karissāmī’’ti cintesi. Visaṁ vikkhambhetvāti vipassanātejena visavegaṁ vikkhambhetvā. Gāthāsahassanti gāthāsahassavantaṁ. Paṭṭhānagāthāyāti paṭṭhāpanagāthāya, ādigāthāyāti attho. Paṭṭhāna…pe… avasānagāthaṁ eva vavatthapesi, na dvinnaṁ antare vuttaṁ kilantakāyattā. Sarabhāṇaṁ sāyanhadhammakathā. Paggaṇhātīti paccakkhaṁ karontī gaṇhāti, sakkaccaṁ suṇātīti attho. Dhammakathanadivase dhammakathikānaṁ akilamanatthaṁ saddhā upāsakā siniddhabhojanaṁ madhupānakañca denti sarassa madhurabhāvāya sappimadhukatelādiñca bhesajjaṁ. Tenāha ‘‘ariyavaṁsaṁ kathessāmī’’tiādi. Catūhi dāṭhāhi ḍaṁsitvāti daḷhadaṭṭhabhāvadassanaṁ. Carissāmīti sammānessāmi, sakkaccaṁ suṇissāmīti attho. Nimmathetvāti nimmadditvā, apanetvāti attho.",
  "tika-s0402t22:8": "Tiṭhānasuttavaṇṇanā niṭṭhitā.",
  "tika-s0402t22:9": "3. Atthavasasuttavaṇṇanā",
  "tika-s0402t22:10": "43. Tatiye attho nāma phalaṁ, taṁ etassa vasoti atthavaso. Hetu, attho etassa atthīti attho, so evāti āha ‘‘tayo atthe tīṇi kāraṇānī’’ti. Dhammadesanā nāma ukkaṭṭhaniddesena catunnaṁ ariyasaccānaṁ pakāsanāti āha ‘‘catusaccadhammaṁ pakāsetī’’ti. Aṭṭhakathaṁ ñāṇena paṭisaṁvedīti pāḷipadānaṁ atthaṁ vivaraṇañāṇena paṭi paṭi saṁvedanasīlo ‘‘ayaṁ imassa bhāsitassa attho’’ti. Etena atthapaṭisambhidābyāpāramāha. Pāḷidhammaṁ paṭisaṁvedīti pāḷigatiṁ pāḷiṁ padavivaraṇaṁ paṭi paṭi saṁvedanasīlo. Etena dhammapaṭisambhidābyāpāramāha.",
  "tika-s0402t22:11": "Atthavasasuttavaṇṇanā niṭṭhitā.",
  "tika-s0402t22:12": "4. Kathāpavattisuttavaṇṇanā",
  "tika-s0402t22:13": "44. Catutthe pavattinīti yāva adhippetatthanigamanā avicchedena pavattinī. Paṭighātābhāvena appaṭihatā. Niyyānikā sappāṭihīrakā.",
  "tika-s0402t22:14": "Kathāpavattisuttavaṇṇanā niṭṭhitā.",
  "tika-s0402t22:15": "5. Paṇḍitasuttavaṇṇanā",
  "tika-s0402t22:16": "45. Pañcame paṇḍitapaññattānīti paṇḍitehi paṭhamaṁ paññattāni. Kathitānīti seyyaso kathitāni. Mahāpurisehīti buddhabodhisattehi. Karuṇāti karuṇācetovimutti vuttā. Pubbabhāgoti tassa upacāro. Damoti indriyasaṁvaro ‘‘manacchaṭṭhānaṁ indriyānaṁ damana’’nti katvā. Attadamananti cittadamanaṁ. Puṇṇovāde (ma. ni. 3.396) ‘‘sakkhissasi kho, tvaṁ puṇṇa, iminā damūpasamenā’’ti āgatattā damoti vuttā khantipi. Āḷavake āḷavakasutte (saṁ. ni. 1.246; su. ni. 190) ‘‘saccā damā cāgā’’ti evaṁ vuttā paññāpi imasmiṁ sutte ‘‘damo’’ti vattuṁ vaṭṭati. Rakkhanaṁ gopanaṁ paṭijaggananti mātāpitūnaṁ manussāmanussakatūpaddavato rakkhanaṁ, byādhiādianatthato gopanaṁ, ghāsacchādanādīhi veyyāvaccakaraṇena paṭijagganaṁ. Santo nāma sabbakilesadarathapariḷāhūpasamena upasantakāyavacīsamācāratāya ca. Uttamaṭṭhena santānanti matteyyatādīhi seṭṭhaṭṭhena santānaṁ.",
  "tika-s0402t22:17": "Idha imesaṁyeva tiṇṇaṁ ṭhānānaṁ karaṇenāti imasmiṁ sutte āgatānaṁ tiṇṇaṁ ṭhānānaṁ karaṇena nibbattanena. Etāni…pe… kāraṇānīti mātupaṭṭhānaṁ pitupaṭṭhānanti etāni dve uttamapurisānaṁ kāraṇāni. Uttamakiccakaraṇena hi mātāpituupaṭṭhākā ‘‘uttamapurisā’’ti vuttā. Tenāha ‘‘mātāpitu…pe… vutto’’ti. Anupaddavabhāvena khemaṁ.",
  "tika-s0402t22:18": "Paṇḍitasuttavaṇṇanā niṭṭhitā.",
  "tika-s0402t22:19": "6. Sīlavantasuttavaṇṇanā",
  "tika-s0402t22:20": "46. Chaṭṭhe lokiyalokuttaramissakanti ettha ‘‘manussā puññaṁ pasavantī’’ti avisesena vuttattā bhāvanāmayassapi puññassa saṅgaṇhanato lokuttarassapi sambhavo daṭṭhabbo.",
  "tika-s0402t22:21": "Sīlavantasuttavaṇṇanā niṭṭhitā.",
  "tika-s0402t22:22": "7. Saṅkhatalakkhaṇasuttavaṇṇanā",
  "tika-s0402t22:23": "47. Sattame samecca sambhūya paccayehi kataṁ saṅkhataṁ. Nimittānīti sañjānanassa nimittāni. Hetupaccayasamavāye uppajjanaṁ uppādo, attalābho. Vayoti bhaṅgo. Ṭhitassāti uppādakkhaṇato uddhaṁ ṭhitikkhaṇapattassa. Sā panassa avatthā uppādāvatthāya bhinnāti katvā aññathattaṁ jarāti ca vuttā. Yasmā dhammo uppajjamāno eva bhijjati, tathā sati uppādabhaṅgā samānakkhaṇā siyuṁ, na ca taṁ yujjati, tasmā uppādāvatthāya bhinnā bhaṅgābhimukhāvatthā jarāti veditabbā. Ye pana ‘‘saṅkhārānaṁ ṭhiti natthī’’ti vadanti, tesaṁ taṁ micchā. Yathā hi tasseva dhammassa uppādāvatthāya bhinnā bhaṅgāvatthā icchitā, aññathā ‘‘aññaṁ uppajjati, aññaṁ nirujjhatī’’ti āpajjati, evaṁ uppajjamānassa bhaṅgābhimukhā dhammā icchitabbā. Sā ca ṭhitikkhaṇo. Na hi uppajjamāno bhijjatīti sakkā viññātunti.",
  "tika-s0402t22:24": "Saṅkhatanti tebhūmakā dhammā paccayasamuppannattā. Yadi evaṁ maggaphaladhammā kathanti āha ‘‘maggaphalāni panā’’tiādi. Lakkhaṇakathā hi yāvadeva sammasanatthā. Uppādakkhaṇe uppādo, na ṭhānabhaṅgakkhaṇesu. Kasmā? Uppādauppādakkhaṇānaṁ aññamaññaṁ paricchinnattā. Yathā hi uppādasaṅkhātena vikārena uppādakkhaṇo paricchinno, evaṁ uppādakkhaṇenapi uppādo paricchinno. Sesadvayepi eseva nayo. Dhammappavattimattatāyapi kālassa lokasamaññāvaseneva vuttaṁ. Lakkhaṇaṁ na saṅkhataṁ, saṅkhataṁ na lakkhaṇanti nesaṁ bhedadassanaṁ. Avatthāvato hi avatthā bhinnāvāti . Paricchinnanti ettha uppādavayehi tāva saṅkhataṁ paricchinnaṁ hotu, jarāya pana taṁ kathaṁ paricchinnanti vuccati? Na vuccati paricchedo pubbantāparantamattena, atha kho sabhāvabhedenāti nāyaṁ doso. Saṅkhataṁ dhammajātaṁ paricchinnaṁ tabbantaṁ dhammajātaṁ saṅkhatanti paññāyati evaṁ tesaṁ abhāvena nibbānametanti lakkhitabbato sañjānitabbato. Idāni ‘‘yathā hī’’tiādinā yathāvuttamattaṁ upamāhi vibhāveti.",
  "tika-s0402t22:25": "Saṅkhatalakkhaṇasuttavaṇṇanā niṭṭhitā.",
  "tika-s0402t22:26": "8. Asaṅkhatalakkhaṇasuttavaṇṇanā",
  "tika-s0402t22:27": "48. Aṭṭhame asaṅkhatassāti vuttanayena na saṅkhatassa. Tenāha ‘‘paccayehī’’tiādi. Yathā uppādādīnaṁ bhāvena saṅkhatadhammajātaṁ saṅkhatanti paññāyati, evaṁ tesaṁ abhāvena nibbānaṁ asaṅkhatanti paññāyati.",
  "tika-s0402t22:28": "Asaṅkhatalakkhaṇasuttavaṇṇanā niṭṭhitā.",
  "tika-s0402t22:29": "9. Pabbatarājasuttavaṇṇanā",
  "tika-s0402t22:30": "49. Navame idha sāla-saddo rukkhasāmaññapariyāyo, na rukkhavisesapariyāyoti āha ‘‘mahāsālāti mahārukkhā’’ti. Kulajeṭṭhakanti tasmiṁ kule jeṭṭhabhūtaṁ sāmibhūtaṁ. Silāmayo na paṁsumayo missako ca. Gāmaṁ gāmūpacārañca ṭhapetvā sabbaṁ araññanti āha ‘‘araññasminti agāmakaṭṭhāne’’ti. Mahanto pabbato seloti yojanā.",
  "tika-s0402t22:31": "Pabbatarājasuttavaṇṇanā niṭṭhitā.",
  "tika-s0402t22:32": "10. Ātappakaraṇīyasuttavaṇṇanā",
  "tika-s0402t22:33": "50. Dasame sarīrasambhavānanti sarīre sambhūtānaṁ. Dukkhānanti aniṭṭhānaṁ. Bahalānanti nirantarappavattiyā aviraḷānaṁ. Tāpanavasenāti dukkhāpanavasena. Tibbānanti kurūrānaṁ. Tāsaṁ yathāvuttānaṁ adhivāsanāya pahātabbadukkhavedanānaṁ pajahanaṁ nāma khamanamevāti āha ‘‘khamanatthāyā’’ti . Āṇāpetvāti ‘‘ātappaṁ karaṇīya’’nti buddhāṇaṁ vidhāya. Lokiyalokuttaramissakā kathitā sasambhārānaṁ maggadhammānaṁ kathitattā.",
  "tika-s0402t22:34": "Ātappakaraṇīyasuttavaṇṇanā niṭṭhitā.",
  "tika-s0402t22:35": "11. Mahācorasuttavaṇṇanā",
  "tika-s0402t22:36": "51. Ekādasame mahābalavacoro mahācoroti āha ‘‘mahanto balavacoro’’ti. Balavacoroti ca mahāthāmatāya mahāparivāratāya mahācoriyakammasamatthatāya ca veditabbo. Mahataṁ gāmanigamānaṁ viluppanaṁ mahāvilopo. Taṁ taṁ kāraṇaṁ pakkhipitvāti taṁ taṁ akaraṇameva kāraṇaṁ katvā tappaṭibaddhāya kathāya pakkhipitvā. Atthaṁ kathayissantīti tassa tassa atthañca kathayissanti. Harantāti apanentā pariharantā. Dasavatthukāyāti ‘‘sassato loko’’ti (ma. ni. 1.269) ādidasavatthusannissitāya. Antaṁ gahetvā ṭhitadiṭṭhiyāti tameva sassatādiantaṁ gahetvā avissajjetvā ṭhitadiṭṭhiyā.",
  "tika-s0402t22:37": "Mahācorasuttavaṇṇanā niṭṭhitā.",
  "tika-s0402t22:38": "Cūḷavaggavaṇṇanā niṭṭhitā.",
  "tika-s0402t22:39": "Paṭhamapaṇṇāsakaṁ niṭṭhitaṁ.",
  "tika-s0402t22:40": "2. Dutiyapaṇṇāsakaṁ"
}