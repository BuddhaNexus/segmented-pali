{
  "tika-abh08t15:0": "16. Soḷasamo paricchedo",
  "tika-abh08t15:1": "Abhiññāniddesavaṇṇanā",
  "tika-abh08t15:2": "1045.Satāti satisampannena. Anuyoganti vīriyaṁ.",
  "tika-abh08t15:3": "1047. Yogāvacarabhikkhunā nibbattitāsu abhiññāsu assa yogāvacarassa bhikkhuno samādhibhāvanā niṭṭhaṁ pariyosānaṁ gatā siyā.",
  "tika-abh08t15:4": "1050.Danteti dante ṭhite. Acaleti acale ṭhite.",
  "tika-abh08t15:5": "1052-4. Abhiññāya pādakaṁ kāraṇaṁ abhiññāpādakaṁ yogī sataṁ vāpi sahassaṁ vāpi yadi sace icchati, abhiññāpādakaṁ jhānaṁ samāpajjitvā tato abhiññāpādakajhānato vuṭṭhāya vuṭṭhahitvā ‘‘sataṁ homi, sataṁ homi’’ iti evaṁ kāmāvacaraparikammamānasaṁ katvā abhiññāya pādakaṁ kāraṇabhūtaṁ jhānaṁ punādhiṭṭhāti puna āpajjitvā tato jhānato vuṭṭhāya puna adhiṭṭhāti , sahādhiṭṭhānena cetasā adhiṭṭhānasaṅkhātena catutthajjhānacittena saha so yogī sataṁ hoti. Iddhividhañāṇaṁ.",
  "tika-abh08t15:6": "1067-8.Eso adhigatābhiñño yogī pādakārammaṇena catutthajjhānassa paṭibhāganimittasaṅkhātena ārammaṇena phuṭṭhe okāse gate pavatte pana sadde suṇāti. Dibbasotañāṇaṁ.",
  "tika-abh08t15:7": "1069. Parassa cittaṁ pariyati paricchijjatīti cetopariyaṁ, tameva mānasaṁ cetopariyamānasaṁ.",
  "tika-abh08t15:8": "1070.Hadayaṁ pana nissāyāti hadayavatthuṁ nissāya pavattamānalohitaṁ, hadayakose pavattaṁ ruhiranti attho.",
  "tika-abh08t15:9": "1075.Kāmāvacaracittañcāti kāmāvacarasattānaṁ kāmāvacaracittañca. Rūpārūpesu rūpabhavārūpabhavesu sattānaṁ mānasañca. Kiṁ bhūtaṁ? Sarāgādippabhedakaṁ mānasaṁ sabbaṁ cetopariyañāṇaṁ jānāti. Cetopariyañāṇaṁ.",
  "tika-abh08t15:10": "1077-82.Nisajjā sabbapacchimāti sabbesaṁ iriyāpathānaṁ pacchā jātā nisajjā bhikkhunā āvajjitabbā. Tato pabhuti tato sabbapacchimato nisajjāto pabhuti taṁ sabbaṁ pacchimanisajjaṁ ādiṁ katvā paṭilomakkamā paṭilomakkamena sabbaṁ attanā kataṁ āvajjitabbaṁ. Asmiṁ bhave yāva yattakaṁ kālaṁ sandhi paṭisandhi hoti, tāva tattakaṁ kālaṁ kataṁ kiriyaṁ tena bhikkhunā āvajjitabbaṁ. Purimasmiṁ bhavepi cutikkhaṇepi nibbattaṁ nāmarūpañca sādhukaṁ āvajjitabbaṁ. Cutikkhaṇe nibbatte tasmiṁ nāmarūpe evaṁ bhikkhunā āvajjitabbe yadā tadeva tameva nāmarūpaṁ ārammaṇaṁ katvā cutikkhaṇe manodvāre manakkāro manodvārāvajjanacittaṁ uppajjati. Pubbenivāsānussatiñāṇaṁ.",
  "tika-abh08t15:11": "1086-96. Abhiññāpādakaṁ kasiṇārammaṇaṁ jhānaṁ abhinīhārakkhamaṁ katvā imesu tīsu kasiṇesu katapuññehi. Tasmā tamitaraṁ vāpīti ālokakasiṇaṁ vā itaraṁ vāpi kasiṇadvayaṁ yathākkamaṁ uppādetvā upacārabhūmiyaṁyeva ṭhatvā taṁ ālokakasiṇaṁ ṭhapetabbaṁ. Appanaṁ paṇḍito na uppādeyya, sace uppādeti, taṁ ālokakasiṇaṁ pādakajjhānanissitaṁ pādakajjhānassa ārammaṇaṁ hoti. Vaḍḍhitassa jhānassa antogadhaṁ rūpaṁ tena yoginā passitabbaṁ bhave bhaveyya. Taṁ rūpaṁ passato passantassa tassa yogino parikammassa vāro atikkamati, tāvade tasmiṁyeva khaṇe ālokopi tassa yogino ālokopi khippaṁ antaradhāyati. Tasmiṁ āloke antarahite rūpagataṁ rūpaṁ na dissati. Divasampi nisīditvā passato rūpadassanaṁ hoti.",
  "tika-abh08t15:12": "1100-1.Taṁcittasaṁyutanti tena catutthajjhānena yuttaṁ cittaṁ. Anāgataṁsañāṇassa parikammaṁ, yathākammūpagassa ñāṇassa ca parikammaṁ. Dibbacakkhuñāṇaṁ.",
  "tika-abh08t15:13": "1103. Yo bhikkhu idha imasmiṁ sāsane imaṁ pana ganthaṁ suṇāti, citte karoti ca, so bhikkhu anena tarena iminā ganthena taritvā abhidhammamahaṇṇavapāraṁ yāti pāpuṇāti, jānātīti attho.",
  "tika-abh08t15:14": "Iti abhidhammāvatāraṭīkāya",
  "tika-abh08t15:15": "Abhiññāniddesavaṇṇanā niṭṭhitā.",
  "tika-abh08t15:16": "Soḷasamo paricchedo."
}