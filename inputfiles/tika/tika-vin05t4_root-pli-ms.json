{
  "tika-vin05t4:0": "4. Viññattivinicchayakathā",
  "tika-vin05t4:1": "21.Viññattīti yācanā. Tatrāyaṁ vinicchayo (pārā. aṭṭha. 2.342) – mūlacchejjāya purisaṁ yācituṁ na vaṭṭati, ‘‘sahāyatthāya kammakaraṇatthāya purisaṁ dethā’’ti yācituṁ vaṭṭati, purisena kattabbaṁ hatthakammasaṅkhātaṁ purisattakaraṁ yācituṁ vaṭṭatiyeva. Hatthakammañhi kiñci vatthu na hoti, tasmā taṁ ṭhapetvā migaluddakamacchabandhanakādīnaṁ sakakammaṁ avasesaṁ sabbaṁ kappiyaṁ. ‘‘Kiṁ, bhante, āgatāttha kena kammenā’’ti pucchite vā apucchite vā yācituṁ vaṭṭati, viññattipaccayā doso natthi. Migaluddakādayo pana sakakammaṁ na yācitabbā, ‘‘hatthakammaṁ dethā’’ti aniyametvāpi na yācitabbā. Evaṁ yācitā hi te ‘‘sādhu, bhante’’ti bhikkhū uyyojetvā migepi māretvā āhareyyuṁ. Niyametvā pana ‘‘vihāre kiñci kattabbaṁ atthi, tattha hatthakammaṁ dethā’’ti yācitabbā, phālanaṅgalādīni upakaraṇāni gahetvā kasituṁ vā vapituṁ vā lāyituṁ vā gacchantaṁ sakakiccapasutampi kassakaṁ vā aññaṁ vā kiñci hatthakammaṁ yācituṁ vaṭṭateva. Yo pana vighāsādo vā añño vā koci nikkammo niratthakakathaṁ kathento niddāyanto vā viharati, evarūpaṁ ayācitvāpi ‘‘ehi re idaṁ vā idaṁ vā karohī’’ti yadicchakaṁ kārāpetuṁ vaṭṭati.",
  "tika-vin05t4:2": "Hatthakammassa pana sabbakappiyabhāvadīpanatthaṁ imaṁ nayaṁ kathenti. Sace hi bhikkhu pāsādaṁ kāretukāmo hoti, thambhatthāya pāsāṇakoṭṭakānaṁ gharaṁ gantvā vattabbaṁ ‘‘hatthakammaṁ laddhuṁ vaṭṭati upāsakā’’ti. ‘‘Kiṁ kātabbaṁ, bhante’’ti? ‘‘Pāsāṇatthambhā uddharitvā dātabbā’’ti. Sace te uddharitvā vā denti, uddharitvā nikkhitte attano thambhe vā denti, vaṭṭati. Athāpi vadanti ‘‘amhākaṁ, bhante, hatthakammaṁ kātuṁ khaṇo natthi, aññaṁ uddharāpetha, tassa mūlaṁ dassāmā’’ti, uddharāpetvā ‘‘pāsāṇatthambhe uddhaṭamanussānaṁ mūlaṁ dethā’’ti vattuṁ vaṭṭati. Eteneva upāyena pāsādadārūnaṁ atthāya vaḍḍhakīnaṁ santikaṁ, iṭṭhakatthāya iṭṭhakavaḍḍhakīnaṁ, chadanatthāya gehacchādakānaṁ, cittakammatthāya cittakārānanti yena yena attho hoti, tassa tassa atthāya tesaṁ tesaṁ sippakārakānaṁ santikaṁ gantvā hatthakammaṁ yācituṁ vaṭṭati, hatthakammayācanavasena ca mūlacchejjāya vā bhattavetanānuppadānena vā laddhampi sabbaṁ gahetuṁ vaṭṭati. Araññato āharāpentena ca sabbaṁ anajjhāvutthakaṁ āharāpetabbaṁ.",
  "tika-vin05t4:3": "22. Na kevalañca pāsādaṁ kāretukāmena, mañcapīṭhapattaparissāvanadhamakaraṇacīvarādīni kārāpetukāmenapi dārulohasuttādīni labhitvā te te sippakārake upasaṅkamitvā vuttanayeneva hatthakammaṁ yācitabbaṁ. Hatthakammayācanavasena ca mūlacchejjāya vā bhattavetanānuppadānena vā laddhampi sabbaṁ gahetabbaṁ. Sace pana kātuṁ na icchanti, bhattavetanaṁ paccāsīsanti, akappiyakahāpaṇādi na dātabbaṁ, bhikkhācāravattena taṇḍulādīni pariyesitvā dātuṁ vaṭṭati. Hatthakammavasena pattaṁ kāretvā tatheva pācetvā navapakkassa pattassa puñchanatelatthāya antogāmaṁ paviṭṭhena ‘‘bhikkhāya āgato’’ti sallakkhetvā yāguyā vā bhatte vā ānīte hatthena patto pidhātabbo. Sace upāsikā ‘‘kiṁ, bhante’’ti pucchati, ‘‘navapakko patto, puñchanatelena attho’’ti vattabbaṁ. Sace sā ‘‘dehi, bhante’’ti pattaṁ gahetvā telena puñchitvā yāguyā vā bhattassa vā pūretvā deti, viññatti nāma na hoti, gahetuṁ vaṭṭati.",
  "tika-vin05t4:4": "23. Bhikkhū pageva piṇḍāya caritvā āsanasālaṁ gantvā āsanaṁ apassantā tiṭṭhanti. Tatra ce upāsakā bhikkhū ṭhite disvā sayameva āsanāni āharāpenti, nisīditvā gacchantehi āpucchitvā gantabbaṁ, anāpucchā gatānampi naṭṭhaṁ gīvā na hoti, āpucchitvā gamanaṁ pana vattaṁ. Sace bhikkhūhi ‘‘āsanāni āharathā’’ti vuttehi āhaṭāni honti, āpucchitvāva gantabbaṁ, anāpucchā gatānaṁ vattabhedo ca naṭṭhañca gīvā. Attharaṇakojavakādīsupi eseva nayo.",
  "tika-vin05t4:5": "Makkhikā bahukā honti, ‘‘makkhikabījaniṁ āharathā’’ti vattabbaṁ, pucimandasākhādīni āharanti, kappiyaṁ kārāpetvā paṭiggahetabbāni. Āsanasālāyaṁ udakabhājanaṁ rittaṁ hoti, ‘‘dhamakaraṇaṁ gaṇhāhī’’ti na vattabbaṁ. Dhamakaraṇañhi rittabhājane pakkhipanto bhindeyya, ‘‘nadiṁ vā taḷākaṁ vā gantvā udakaṁ āharā’’ti pana vattuṁ vaṭṭati, ‘‘gehato āharā’’ti neva vattuṁ vaṭṭati, na āhaṭaṁ paribhuñjituṁ. Āsanasālāya vā araññe vā bhattakiccaṁ karontehi tattha jātakaṁ anajjhāvutthakaṁ yaṁ kiñci uttaribhaṅgārahaṁ pattaṁ vā phalaṁ vā sace kiñci kammaṁ karontaṁ āharāpeti, hatthakammavasena āharāpetvā paribhuñjituṁ vaṭṭati, alajjīhi pana bhikkhūhi vā sāmaṇerehi vā hatthakammaṁ na kāretabbaṁ. Ayaṁ tāva purisattakare nayo.",
  "tika-vin05t4:6": "24. Goṇaṁ pana aññātakaappavāritaṭṭhānato āharāpetuṁ na vaṭṭati, āharāpentassa dukkaṭaṁ. Ñātakapavāritaṭṭhānatopi mūlacchejjāya yācituṁ na vaṭṭati, tāvakālikanayena sabbattha vaṭṭati. Evaṁ āharāpitañca goṇaṁ rakkhitvā jaggitvā sāmikā paṭicchāpetabbā. Sacassa pādo vā siṅgaṁ vā bhijjati vā nassati vā, sāmikā ce sampaṭicchanti, iccetaṁ kusalaṁ. No ce sampaṭicchanti, gīvā hoti. Sace ‘‘tumhākaṁyeva demā’’ti vadanti, na sampaṭicchitabbaṁ. ‘‘Vihārassa demā’’ti vutte pana ‘‘ārāmikānaṁ ācikkhatha jagganatthāyā’’ti vattabbā.",
  "tika-vin05t4:7": "25. ‘‘Sakaṭaṁ dethā’’tipi aññātakaappavārite vattuṁ na vaṭṭati, viññatti eva hoti, dukkaṭaṁ āpajjati. Ñātakapavāritaṭṭhāne pana vaṭṭati, tāvakālikaṁ vaṭṭati, kammaṁ pana katvā puna dātabbaṁ. Sace nemiādīni bhijjanti, pākatikāni katvā dātabbaṁ, naṭṭhe gīvā hoti. ‘‘Tumhākameva demā’’ti vutte dārubhaṇḍaṁ nāma sampaṭicchituṁ vaṭṭati. Esa nayo vāsipharasukuṭhārīkudālanikhādanesu valliādīsu ca parapariggahitesu. Garubhaṇḍappahonakesuyeva valliādīsu viññatti hoti, na tato oraṁ.",
  "tika-vin05t4:8": "26. Anajjhāvutthakaṁ pana yaṁ kiñci āharāpetuṁ vaṭṭati. Rakkhitagopitaṭṭhāneyeva hi viññatti nāma vuccati. Sā dvīsu paccayesu sabbena sabbaṁ na vaṭṭati. Senāsanapaccaye pana ‘‘āhara dehī’’ti viññattimattameva na vaṭṭati, parikathobhāsanimittakammāni vaṭṭanti. Tattha uposathāgāraṁ vā bhojanasālaṁ vā aññaṁ vā kiñci senāsanaṁ icchato ‘‘imasmiṁ vata okāse evarūpaṁ senāsanaṁ kātuṁ vaṭṭatī’’ti vā ‘‘yutta’’nti vā ‘‘anurūpa’’nti vātiādinā nayena vacanaṁ parikathā nāma. Upāsakā tumhe kuhiṁ vasathāti. Pāsāde, bhanteti. ‘‘Kiṁ bhikkhūnaṁ pana upāsakā pāsādo na vaṭṭatī’’ti evamādivacanaṁ obhāso nāma. Manusse disvā rajjuṁ pasāreti, khīle ākoṭāpeti, ‘‘kiṁ idaṁ, bhante’’ti vutte ‘‘idha āvāsaṁ karissāmā’’ti evamādikaraṇaṁ pana nimittakammaṁ nāma. Gilānapaccaye pana viññattipi vaṭṭati, pageva parikathādīni.",
  "tika-vin05t4:9": "Iti pāḷimuttakavinayavinicchayasaṅgahe",
  "tika-vin05t4:10": "Viññattivinicchayakathā samattā."
}