{
  "tika-vin07t52:0": "Kathinabhedaṁ",
  "tika-vin07t52:1": "Kathinaatthatādivaṇṇanā",
  "tika-vin07t52:2": "404. Kathine anāgatavasenāti udakāharaṇādipayoge uppanne pacchā dhovanādipubbakaraṇassa uppattito tappayogassa anāgatavaseneva anantarapaccayo. Paccayattañcassa kāriyabhūtassa yasmā nipphādetabbataṁ nissāya paccayā pavattā, na vinā tena, tasmā tena pariyāyena vuttaṁ, na sabhāvato sabbattha. Tenāha ‘‘payogassa hī’’tiādi. Tattha payogassa sattavidhampi pubbakaraṇaṁ paccayo hotīti sambandho. Kāraṇamāha ‘‘yasmā’’tiādi. Pubbakaraṇassatthāyāti pubbakaraṇassa nipphādanatthāya. Purejātapaccayeti purejātapaccayassa visaye. Esāti payogo. Dhovanādidhammesu ekampi attano purejātapaccayabhūtaṁ dhammaṁ na labhati, attano uppattito purejātassa pubbakaraṇassa abhāvāti attho. Labhatīti pacchājātapaccayaṁ pubbakaraṇaṁ labhati, pacchājātapaccayo hotīti attho.",
  "tika-vin07t52:3": "Pāḷiyaṁ pannarasa dhammā sahajātapaccayena paccayoti ettha pubbakaraṇassāti vā payogassāti vā aññassa kassaci paccayuppannassa aparāmaṭṭhattā pannarasa dhammā sayaṁ aññamaññasahajātapaccayena paccayoti evamattho gahetabbo, tehi saha uppajjanakassa aññassa abhāvā. Evaṁ upari sabbattha. Tenāha ‘‘sahajātapaccayaṁ panā’’tiādi. Mātikā ca palibodhā cāti ettha ca-saddena pañcānisaṁsāni gahitānīti daṭṭhabbaṁ. Evaṁ mātikānañca palibodhānañcāti etthāpi. Tehipi attho anantarameva mātikādīhi saha jāyanti. Teneva ‘‘pannarasa dhammā sahajātapaccayena paccayo’’ti vuttā. Āsāti cīvarāsā. Vatthūti āsāya nimittabhūtaṁ anuppannacīvaraṁ. ‘‘Dassāma karissāmā’’ti hi dāyakehi paṭiññātacīvaraṁ nissāya anantaraṁ uppajjamānā cīvarāsā anantarapaccayādibhāvena vuttā. Āsānañca anāsānañcāti labbhamānakacīvare uppajjanakacīvarāsānañceva alabbhamāne cīvare uppajjanakaanāsānañca, āsānaṁ, tabbigamānañcāti attho. Khaṇe khaṇe uppattibhedaṁ sandhāya ‘‘āsāna’’nti bahuvacanaṁ kataṁ, āsāya , anāsāya cāti attho. Tenāha ‘‘āsā ca anāsā cā’’ti.",
  "tika-vin07t52:4": "Kathinaatthatādivaṇṇanā niṭṭhitā.",
  "tika-vin07t52:5": "Pubbakaraṇanidānādivibhāgavaṇṇanā",
  "tika-vin07t52:6": "406-7.Cha cīvarānīti khomādīsu chasu aññataraṁ sandhāya vuttaṁ. Sabbasaṅgāhikavasena pana ‘‘cīvarānī’’ti bahuvacanaṁ kataṁ. Pāḷiyaṁ panettha vatthu, āsā ca anāsā cātiādīsu atthate kathine ānisaṁsavasena uppajjanakapaccāsācīvaraṁ ‘‘vatthū’’ti vuttaṁ. Kathinacīvaraṁ hetupaccaya-saddehi vuttanti veditabbaṁ.",
  "tika-vin07t52:7": "408.Paccuddhāro tīhi dhammehītiādi kathinatthāratthāya ticīvarato aññaṁ vassikasāṭikādiṁ paccuddharituṁ, adhiṭṭhahitvā attharituñca na vaṭṭatīti dassanatthaṁ vuttaṁ. ‘‘Vacībhedenā’’ti etena kevalaṁ kāyena kathinatthāro na ruhatīti dasseti.",
  "tika-vin07t52:8": "Pubbakaraṇanidānādivibhāgavaṇṇanā niṭṭhitā.",
  "tika-vin07t52:9": "Kathinādijānitabbavibhāgavaṇṇanā",
  "tika-vin07t52:10": "412.Yesurūpādidhammesūti ‘‘purimavassaṁvutthā bhikkhū, pañcahi anūno saṅgho, cīvaramāso, dhammena samena samuppannaṁ cīvara’’nti evamādīsu yesu rūpārūpadhammesu. Satīti santesu. Missībhāvoti saṁsaggatā samūhapaññattimattaṁ. Tenāha ‘‘na paramatthato eko dhammo atthī’’ti.",
  "tika-vin07t52:11": "416.Ekato uppajjantīti kathinuddhārena saha uppajjamānārahā hontīti attho. Kathinatthārato hi pabhuti sabbe kathinuddhārā taṁ taṁ kāraṇantaramāgamma uppajjanti, tasmā sabbe ekuppādā nāma jātā. Tesu antarubbhārasahubbhārā dve eva taṁ vihāraṁ anatthatakathinavihārasadisaṁ karontā sayaṁ sakalena kathinatthārena saha nirujjhanti uddhārabhāvaṁ pāpuṇanti . Avasesā pana taṁ taṁ pāṭipuggalikameva kathinatthāraṁ dvinnaṁ palibodhānaṁ upacchindanavasena nirodhentā sayaṁ uddhārabhāvaṁ pāpuṇanti, na sakalaṁ kathinatthāraṁ. Kathinuddhārānañca nirodho nāma taṁ taṁ kāraṇamāgamma uddhārabhāvappatti, evañca uppatti nāma kathinuddhāro eva. Tenāha ‘‘sabbepi atthārena saddhiṁ ekato uppajjantī’’tiādi. Tattha purimā dveti ‘‘ekuppādā ekanirodhā’’ti pāḷiyaṁ paṭhamaṁ vuttā antarubbhārasahubbhārā dve. Tesūti pakkamanantikādīsu. Uddhārabhāvaṁ pattesūti uddhārabhāvappattisaṅkhātanirodhaṁ pattesūti attho. Atthāro tiṭṭhatīti katacīvaraṁ ādāya pakkantādipuggalaṁ ṭhapetvā tadavasesānaṁ palibodhasabbhāvato kathinatthāro tiṭṭhati.",
  "tika-vin07t52:12": "Kathinādijānitabbavibhāgavaṇṇanā niṭṭhitā.",
  "tika-vin07t52:13": "Paññattivaggavaṇṇanānayo niṭṭhito.",
  "tika-vin07t52:14": "Saṅgahavaggo"
}