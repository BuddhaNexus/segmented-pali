{
  "tika-s0404t20:0": "(8) 3. Ākaṅkhavaggo",
  "tika-s0404t20:1": "1-4. Ākaṅkhasuttādivaṇṇanā",
  "tika-s0404t20:2": "71-74. Tatiyassa paṭhame sīlassa anavasesasamādānena akhaṇḍādibhāvāpattiyā ca paripuṇṇasīlā. Samādānato paṭṭhāya avicchindanato sīlasamaṅgino. Ettāvatā kirāti (a. ni. 2.37) kira-saddo arucisūcanattho. Tenettha ācariyavādassa attano aruccanabhāvaṁ dīpeti. Sampannasīlāti anāmaṭṭhavisesaṁ sāmaññato sīlasaṅkhepena gahitaṁ. Tañca catubbidhanti ācariyatthero ‘‘catupārisuddhisīlaṁ uddisitvā’’ti āha. Tatthāti catupārisuddhisīle. Jeṭṭhakasīlanti (saṁ. ni. 5.412) padhānasīlaṁ. Ubhayatthāti uddesaniddese. Idha niddese viya uddesepi pātimokkhasaṁvaro bhagavatā vutto ‘‘sampannasīlā’’ti vuttattāti adhippāyo. Sīlaggahaṇañhi pāḷiyaṁ pātimokkhasaṁvaravasena āgataṁ. Tenāha ‘‘pātimokkhasaṁvaroyevā’’tiādi. Tattha avadhāraṇena itaresaṁ tiṇṇaṁ ekadesena pātimokkhantogadhataṁ dīpeti. Tathā hi anolokiyolokane ājīvahetu chasikkhāpadavītikkame gilānapaccayassa apaccavekkhitaparibhoge ca āpatti vihitāti. Tīṇīti indriyasaṁvarasīlādīni. Sīlanti vuttaṭṭhānaṁ nāma atthīti sīlapariyāyena tesaṁ katthaci sutte gahitaṭṭhānaṁ nāma kiṁ atthi yathā pātimokkhasaṁvaroti ācariyassa sammukhattā appaṭikkhipantova upacārena pucchanto viya vadati. Tenāha ‘‘ananujānanto’’ti. Chadvārarakkhāmattakamevāti tassa sallahukabhāvamāha cittādhiṭṭhānamattena paṭipākatikabhāvāpattito. Itaresupi eseva nayo. Paccayuppattimattakanti phalena hetuṁ dasseti. Uppādanahetukā hi paccayānaṁ uppatti. Idamatthanti idaṁ payojanaṁ imassa paccayassa paribhuñjaneti adhippāyo. Nippariyāyenāti iminā indriyasaṁvarādīni tīṇi padhānassa sīlassa parivāravasena pavattiyā pariyāyasīlāni nāmāti dasseti.",
  "tika-s0404t20:3": "Idāni pātimokkhasaṁvarasseva padhānabhāvaṁ byatirekato anvayato ca upamāya vibhāvetuṁ ‘‘yassā’’tiādimāha. Tattha soti pātimokkhasaṁvaro. Sesānīti indriyasaṁvarādīni. Tasse vāti ‘‘sampannasīlā’’ti ettha yaṁ sīlaṁ vuttaṁ, tasseva. Sampannapātimokkhāti ettha pātimokkhaggahaṇena vevacanaṁ vatvā taṁ vitthāretvā…pe… ādimāha. Yathā aññatthāpi ‘‘idha bhikkhu sīlavā hotī’’ti puggalādhiṭṭhānāya desanāya uddiṭṭhaṁ sīlaṁ ‘‘pātimokkhasaṁvarasaṁvuto viharatī’’ti (vibha. 508) niddiṭṭhaṁ. Kasmā āraddhanti desanāya kāraṇapucchā. Sīlānisaṁsadassanatthanti payojananiddeso. ‘‘Sīlānisaṁsadassanattha’’nti hi ettha byatirekato yaṁ sīlānisaṁsassa adassanaṁ, taṁ imissā desanāya kāraṇanti kasmā āraddhanti? Veneyyānaṁ sīlānisaṁsassa adassanatoti atthato āpanno eva hoti. Tenāha ‘‘sacepī’’tiādi. Sīlānisaṁsadassanatthanti pana imassa atthaṁ vivarituṁ ‘‘tesa’’ntiādi vuttaṁ. Ānisaṁsoti udayo. ‘‘Sīlavā sīlasampanno kāyassa bhedā paraṁ maraṇā sugatiṁ saggaṁ lokaṁ upapajjatī’’tiādīsu (dī. ni. 3.316; a. ni. 5.213; mahāva. 285) pana vipākaphalampi ‘‘ānisaṁso’’ti vuttaṁ. Ko visesoti ko phalaviseso. Kā vaḍḍhīti ko abbhudayo. Vijjamānopi guṇo yāthāvato vibhāvito eva abhiruciṁ uppādeti, na avibhāvito, tasmā ekantato ānisaṁsakittanaṁ icchitabbamevāti dassetuṁ ‘‘appeva nāmā’’tiādimāha.",
  "tika-s0404t20:4": "Piyoti piyāyitabbo. Piyassa nāma dassanaṁ ekantato abhinanditabbaṁ hotīti āha ‘‘piyacakkhūhi sampassitabbo’’ti. Pītisamuṭṭhānappasannasommarūpapariggahañhi cakkhu ‘‘piyacakkhū’’ti vuccati. Tesanti sabrahmacārīnaṁ. Manavaḍḍhanakoti pītimanassa paribrūhanato uparūpari pīticittasseva uppādanako. Garuṭṭhāniyoti garukaraṇassa ṭhānabhūto. Jānaṁ jānātīti ñāṇena jānitabbaṁ jānāti. Yathā vā aññe ajānantāpi jānantā viya pavattanti, na evamayaṁ, ayaṁ pana jānanto eva jānāti. Passaṁ passatīti dassanabhūtena paññācakkhunā passitabbaṁ passati, passanto eva vā passati. Evaṁ sambhāvanīyoti evaṁ viññutāya paṇḍitabhāvena sambhāvetabbo. Sīlesvevassa paripūrakārīti sīlesu paripūrakārī eva bhaveyyāti. Evaṁ uttarapadāvadhāraṇaṁ daṭṭhabbaṁ. Evañhi iminā padena uparisikkhādvayaṁ anivattitameva hoti. Yathā pana sīlesu paripūrakārī nāma hoti, taṁ phalena dassetuṁ ‘‘ajjhatta’’ntiādi vuttaṁ. Vipassanādhiṭṭhānasamādhisaṁvattanikatāya hi idha sīlassa pāripūrī, na kevalaṁ akhaṇḍādibhāvamattaṁ. Vuttañhetaṁ ‘‘yāni kho pana tāni akhaṇḍāni…pe… samādhisaṁvattanikānī’’ti. Evañca katvā uparisikkhādvayaṁ sīlassa sambhārabhāvena gahitanti sīlassevettha padhānaggahaṇaṁ siddhaṁ hoti. Sīlānurakkhakā hi cittekaggatāsaṅkhārapariggahā. Anūnenāti akhaṇḍādibhāvena, kassaci vā ahāpanena upapannena. Ākārenāti karaṇena sampādanena.",
  "tika-s0404t20:5": "Ajjhattanti vā attanoti vā ekaṁ ekatthaṁ, byañjanameva nānaṁ. Bhummatthe cetaṁ, ‘‘samatha’’nti upayogavacanaṁ ‘‘anū’’ti iminā upasaggena yoge siddhanti āha ‘‘attano cittasamathe yutto’’ti. Tattha cittasamatheti cittassa samādhāne. Yuttoti aviyutto pasuto. Yo sabbena sabbaṁ jhānabhāvanāya ananuyutto, so taṁ bahi nīharati nāma. Yo ārabhitvā antarā saṅkocaṁ āpajjati, so taṁ vināseti nāma. Yo pana īdiso ahutvā jhānaṁ upasampajja viharati, so anirākatajjhānoti dassento ‘‘bahi anīhaṭajjhāno’’tiādimāha. Nīharaṇavināsatthañhi idaṁ nirākaraṇaṁ nāma. ‘‘Thambhaṁ niraṁkatvā nivātavuttī’’tiādīsu (su. ni. 328) cassa payogo daṭṭhabbo.",
  "tika-s0404t20:6": "Sattavidhāya anupassanāyāti ettha aniccānupassanā, dukkhānupassanā, anattānupassanā, nibbidānupassanā, virāgānupassanā, nirodhānupassanā, paṭinissaggānupassanāti imā sattavidhā anupassanā. Suññāgāragato bhikkhu tattha laddhakāyavivekatāya samathavipassanāvasena cittavivekaṁ paribrūhento yathānusiṭṭhapaṭipattiyā lokaṁ sāsanañca attano visesādhigamaṭṭhānabhūtaṁ suññāgārañca upasobhayamāno guṇavisesādhiṭṭhānabhāvāpādanena viññūnaṁ atthato taṁ brūhento nāma hotīti vuttaṁ ‘‘brūhetā suññāgārāna’’nti. Tenāha ‘‘ettha cā’’tiādi. Ekabhūmakādipāsāde kurumānopi pana neva suññāgārānaṁ brūhetāti daṭṭhabbo. Suññāgāraggahaṇena cettha araññarukkhamūlādi sabbaṁ padhānānuyogakkhamaṁ senāsanaṁ gahitanti daṭṭhabbaṁ.",
  "tika-s0404t20:7": "Ettāvatā yathā taṇhāvicaritadesanā paṭhamaṁ taṇhāvasena āraddhāpi taṇhāpadaṭṭhānattā mānadiṭṭhīnaṁ mānadiṭṭhiyo osaritvā kamena papañcattayadesanā jātā, evamayaṁ desanā paṭhamaṁ adhisīlasikkhāvasena āraddhāpi sīlapadaṭṭhānattā samathavipassanānaṁ samathavipassanāyo osaritvā kamena sikkhāttayadesanā jātāti veditabbā. Ettha hi ‘‘sīlesvevassa paripūrakārī’’ti ettāvatā adhisīlasikkhā vuttā, ‘‘ajjhattaṁ cetosamathamanuyutto anirākatajjhāno’’ti ettāvatā adhicittasikkhā, ‘‘vipassanāya samannāgato’’ti ettāvatā adhipaññāsikkhā. ‘‘Brūhetā suññāgārāna’’nti iminā pana samathavasena suññāgāravaḍḍhane adhicittasikkhā, vipassanāvasena adhipaññāsikkhāti evaṁ dvepi sikkhā saṅgahetvā vuttā. Ettha ca ‘‘ajjhattaṁ cetosamathamanuyutto anirākatajjhāno’’ti imehi padehi sīlānurakkhikā eva cittekaggatā kathitā, ‘‘vipassanāyā’’ti iminā padena sīlānurakkhiko saṅkhārapariggaho.",
  "tika-s0404t20:8": "Kathaṁ cittekaggatā sīlamanurakkhati? Yassa hi cittekaggatā natthi, so byādhimhi uppanne vihaññati, so byādhivihato vikkhittacitto sīlaṁ vināsetvāpi byādhivūpasamaṁ kattā hoti. Yassa pana cittekaggatā atthi, so taṁ byādhidukkhaṁ vikkhambhetvā samāpattiṁ samāpajjati, samāpannakkhaṇe dukkhaṁ dūragataṁ hoti, balavataraṁ sukhamuppajjati. Evaṁ cittekaggatā sīlamanurakkhati. Kathaṁ saṅkhārapariggaho sīlamanurakkhati? Yassa hi saṅkhārapariggaho natthi, tassa ‘‘mama rūpaṁ mama viññāṇa’’nti attabhāve balavamamattaṁ hoti, so tathārūpesu dubbhikkhabyādhibhayādīsu sampattesu sīlaṁ nāsetvāpi attabhāvaṁ posetā hoti. Yassa pana saṅkhārapariggaho atthi, tassa attabhāve balavamamattaṁ vā sineho vā na hoti, so tathārūpesu dubbhikkhabyādhibhayādīsu sampattesu sacepissa antāni bahi nikkhamanti, sacepi ussussati visussati, khaṇḍākhaṇḍiko vā hoti satadhāpi sahassadhāpi, neva sīlaṁ vināsetvā attabhāvaṁ posetā hoti. Evaṁ saṅkhārapariggaho sīlaṁ anurakkhati.",
  "tika-s0404t20:9": "‘‘Brūhetā suññāgārāna’’nti iminā pana tasseva ubhayassa brūhanā vaḍḍhanā sātaccakiriyā dassitā. Evaṁ bhagavā yasmā ‘‘sabrahmacārīnaṁ piyo cassaṁ…pe… bhāvanīyo cā’’ti ime cattāro dhamme ākaṅkhantena natthaññaṁ kiñci kātabbaṁ, aññadatthu sīlādiguṇasamannāgateneva bhavitabbaṁ. Īdiso hi sabrahmacārīnaṁ piyo hoti manāpo garu bhāvanīyo. Vuttampi hetaṁ –",
  "tika-s0404t20:10": "‘‘Sīladassanasampannaṁ , dhammaṭṭhaṁ saccavedinaṁ;",
  "tika-s0404t20:11": "Attano kamma kubbānaṁ, taṁ jano kurute piya’’nti. (dha. pa. 217);",
  "tika-s0404t20:12": "Tasmā ‘‘ākaṅkheyya ce, bhikkhave, bhikkhu sabrahmacārīnaṁ piyo cassaṁ…pe… sīlesvevassa paripūrakārī…pe… suññāgārāna’’nti vatvā idāni yasmā paccayalābhādiṁ patthayantenapi idameva karaṇīyaṁ, na aññaṁ kiñci, tasmā ‘‘ākaṅkheyya ce, bhikkhave, bhikkhu lābhī assa’’ntiādimāha. Lābhī assanti lābhāsāya saṁvarasīlaparipūraṇaṁ pāḷiyaṁ āgataṁ. Kimīdisaṁ bhagavā anujānātīti? Na bhagavā sabhāvena īdisaṁ anujānāti, mahākāruṇikatāya pana puggalajjhāsayena evaṁ vuttanti dassento ‘‘na bhagavā’’tiādimāha. Tattha ghāsesanaṁ chinnakatho, na vācaṁ payuttaṁ bhaṇeti chinnakatho mūgo viya hutvā obhāsaparikathānimittaviññattipayuttaṁ ghāsesanaṁ vācaṁ na bhaṇe, na katheyyāti attho. Puggalajjhāsayavasenāti saṅkhepato vuttamatthaṁ vivaranto ‘‘yesaṁ hī’’tiādimāha. Raso sabhāvabhūto ānisaṁso rasānisaṁso.",
  "tika-s0404t20:13": "Paccayadānakārāti cīvarādipaccayadānavasena pavattakārā. Mahapphalā mahānisaṁsāti ubhayametaṁ atthato ekaṁ, byañjanameva nānaṁ. ‘‘Pañcime, gahapatayo, ānisaṁsā’’tiādīsu (mahāva. 285) hi ānisaṁsasaddo phalapariyāyopi hoti. Mahantaṁ vā lokiyasukhaṁ phalanti pasavantīti mahapphalā, mahato lokuttarasukhassa paccayā hontīti mahānisaṁsā. Tenāha ‘‘lokiyasukhena phalabhūtenā’’tiādi.",
  "tika-s0404t20:14": "Peccabhavaṁ gatāti petūpapattivasena nibbattiṁ upagatā. Te pana yasmā idha katakālakiriyā kālena katajīvitupacchedā honti, tasmā vuttaṁ ‘‘kālakatā’’ti. Sassusasurā ca tappakkhikā ca sassusasurapakkhikā. Te ñātiyonisambandhena āvāhavivāhasambandhavasena sambaddhā ñātī. Sālohitāti yonisambandhavasena. Ekalohitabaddhāti ekena samānena lohitasambandhena sambaddhā. Pasannacittoti pasannacittako. Kālakato pitā vā mātā vā petayoniyaṁ uppannoti adhikārato viññāyatīti vuttaṁ. Mahānisaṁsameva hotīti tassa tathāsīlasampannattāti adhippāyo.",
  "tika-s0404t20:15": "Ajjhottharitāti madditā. Na ca maṁ arati saheyyāti maṁ ca arati na abhibhaveyya na maddeyya na ajjhotthareyya. Uppannanti jātaṁ nibbattaṁ. Sīlādiguṇayutto hi aratiñca ratiñca sahati ajjhottharati, madditvā tiṭṭhati, tasmā īdisamattānaṁ icchantenapi sīlādiguṇayutteneva bhavitabbanti dasseti. Cittutrāso bhāyatīti bhayaṁ, ārammaṇaṁ bhāyati etasmāti bhayaṁ. Taṁ duvidhampi bhayaṁ bheravañca sahati abhibhavatīti bhayabheravasaho. Sīlādiguṇayutto hi bhayabheravaṁ sahati ajjhottharati, madditvā tiṭṭhati ariyakoṭiyavāsī mahādattatthero viya.",
  "tika-s0404t20:16": "Thero kira maggaṁ paṭipanno aññataraṁ pāsādikaṁ araññaṁ disvā ‘‘idhevajja samaṇadhammaṁ katvā gamissāmī’’ti maggā okkamma aññatarasmiṁ rukkhamūle saṅghāṭiṁ paññapetvā pallaṅkaṁ ābhujitvā nisīdi. Rukkhadevatāya dārakā therassa sīlatejena sakabhāvena saṇṭhātuṁ asakkontā vissaramakaṁsu. Devatāpi sakalarukkhaṁ cālesi. Thero acalova nisīdi. Sā devatā dhūmāyi pajjali. Neva sakkhi theraṁ cāletuṁ. Tato upāsakavaṇṇenāgantvā vanditvā aṭṭhāsi. ‘‘Ko eso’’ti vuttā ‘‘ahaṁ, bhante, tasmiṁ rukkhe adhivatthā devatā’’ti avoca. Tvaṁ ete vikāre akāsīti. Āma, bhanteti. ‘‘Kasmā’’ti ca vuttā āha ‘‘tumhākaṁ, bhante, sīlatejena dārakā sakabhāvena saṇṭhātuṁ asakkontā vissaramakaṁsu, sāhaṁ tumhe palāpetuṁ evamakāsi’’nti. Thero āha ‘‘atha kasmā ‘idha, bhante, mā vasatha, mayhaṁ aphāsuka’nti paṭikacceva nāvacāsi, idāni pana mā maṁ kiñci avaca, ‘ariyakoṭiyamahādatto amanussabhayena gato’ti vacanato lajjāmi, tenāhaṁ idheva vasissaṁ, tvaṁ pana ajjekadivasaṁ yattha katthaci vasāhī’’ti. Evaṁ sīlādiguṇayutto bhayabheravasaho hoti, tasmā īdisamattānaṁ icchantenapi sīlādiguṇayutteneva bhavitabbanti dasseti. Dutiyādīni uttānatthāni.",
  "tika-s0404t20:17": "Ākaṅkhasuttādivaṇṇanā niṭṭhitā.",
  "tika-s0404t20:18": "5-10. Migasālāsuttādivaṇṇanā",
  "tika-s0404t20:19": "75-80. Pañcame imassa hi puggalassa sīlavirahitassa paññā sīlaṁ paridhovatīti akhaṇḍādibhāvāpādanena sīlaṁ ādimajjhapariyosānesu paññāya suvisodhitaṁ karoti. Yassa hi abbhantare sīlasaṁvaro natthi, ugghaṭitaññutāya pana cātuppadikagāthāpariyosāne paññāya sīlaṁ dhovitvā saha paṭisambhidāhi arahattaṁ pāpuṇāti, ayaṁ paññāya sīlaṁ dhovati nāma seyyathāpi santatimahāmatto.",
  "tika-s0404t20:20": "Sīlavā pana paññaṁ dhovati. Yassa (dī. ni. aṭṭha. 1.317) hi puthujjanassa sīlaṁ saṭṭhiasītivassāni akhaṇḍaṁ hoti, so maraṇakālepi sabbakilese ghātetvā sīlena paññaṁ dhovitvā arahattaṁ gaṇhāti kandarasālapariveṇe mahāsaṭṭhivassatthero viya. There kira maraṇamañce nipajjitvā balavavedanāya nitthunante tissamahārājā ‘‘theraṁ passissāmī’’ti gantvā pariveṇadvāre ṭhito taṁ saddaṁ sutvā pucchi ‘‘kassa saddo aya’’nti. Therassa nitthunanasaddoti. ‘‘Pabbajjāya saṭṭhivassena vedanāpariggahamattampi na kataṁ, idāni na taṁ vandissāmī’’ti nivattitvā mahābodhiṁ vandituṁ gato. Tato upaṭṭhākadaharo theraṁ āha ‘‘kiṁ no, bhante, lajjāpetha, saddhopi rājā vippaṭisārī hutvā ‘na vandissāmī’ti gato’’ti. Kasmā, āvusoti? Tumhākaṁ nitthunanasaddaṁ sutvāti. ‘‘Tena hi me okāsaṁ karothā’’ti vatvā vedanaṁ vikkhambhetvā arahattaṁ patvā daharassa saññaṁ adāsi ‘‘gacchāvuso, idāni rājānaṁ amhe vandāpehī’’ti. Daharo gantvā ‘‘idāni kira theraṁ vandathā’’ti āha. Rājā susumārapatitena theraṁ vandanto ‘‘nāhaṁ ayyassa arahattaṁ vandāmi, puthujjanabhūmiyaṁ pana ṭhatvā rakkhitasīlameva vandāmī’’ti āha. Evaṁ sīlena paññaṁ dhovati nāma. Sesaṁ vuttameva. Chaṭṭhādīsu natthi vattabbaṁ.",
  "tika-s0404t20:21": "Migasālāsuttādivaṇṇanā niṭṭhitā.",
  "tika-s0404t20:22": "Ākaṅkhavaggavaṇṇanā niṭṭhitā."
}