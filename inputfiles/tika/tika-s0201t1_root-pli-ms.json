{
  "tika-s0201t1:0": "1. Mūlapariyāyavaggo",
  "tika-s0201t1:1": "1. Mūlapariyāyasuttavaṇṇanā",
  "tika-s0201t1:2": "Abbhantaranidānavaṇṇanā",
  "tika-s0201t1:3": "1. Evaṁ bāhiranidāne vattabbaṁ atidisitvā idāni abhantaranidānaṁ ādito paṭṭhāya saṁvaṇṇetuṁ ‘‘yaṁ paneta’’ntiādi vuttaṁ. Tattha yasmā saṁvaṇṇanaṁ karontena saṁvaṇṇetabbe dhamme padavibhāgaṁ padatthañca dassetvā tato paraṁ piṇḍattādidassanavasena saṁvaṇṇanā kātabbā, tasmā padāni tāva dassento ‘‘evanti nipātapada’’ntiādimāha. Tattha padavibhāgoti padānaṁ viseso, na padaviggaho. Atha vā padāni ca padavibhāgo ca padavibhāgo, padaviggaho ca padavibhāgo ca padavibhāgoti vā ekasesavasena padapadaviggahā padavibhāgasaddena vuttāti veditabbaṁ. Tattha padaviggaho ‘‘subhagañca taṁ vanañcāti subhagavanaṁ, sālānaṁ rājā, sālo ca so rājā ca itipi sālarājā’’tiādivasena samāsapadesu daṭṭhabbo.",
  "tika-s0201t1:4": "Atthatoti padatthato. Taṁ pana padatthaṁ atthuddhārakkamena paṭhamaṁ evaṁsaddassa dassento ‘‘evaṁ-saddo tāvā’’tiādimāha. Avadhāraṇādīti ettha ādi-saddena idamatthapucchāparimāṇādiatthānaṁ saṅgaho daṭṭhabbo. Tathā hi ‘‘evaṁgatāni puthusippāyatanāni (dī. ni. 1.163), evavidho evamākāro’’ti ca ādīsu idaṁ-saddassa atthe evaṁ-saddo. Gata-saddo hi pakārapariyāyo, tathā vidhākāra-saddā ca. Tathā hi vidhayuttagata-sadde lokiyā pakāratthe vadanti. ‘‘Evaṁ su te sunhātā suvilittā kappitakesamassū āmukkamaṇikuṇḍalābharaṇā odātavatthavasanā pañcahi kāmaguṇehi samappitā samaṅgībhūtā paricārenti, seyyathāpi tvaṁ etarahi sācariyakoti. No hidaṁ, bho gotamā’’tiādīsu (dī. ni. 1.286) pucchāyaṁ. ‘‘Evaṁlahuparivattaṁ (a. ni. 1.48) evamāyupariyanto’’ti (pārā. 12) ca ādīsu parimāṇe.",
  "tika-s0201t1:5": "Nanu ca ‘‘evaṁ su te sunhātā suvilittā, evamāyupariyanto’’ti ettha evaṁ-saddena pucchanākāraparimāṇākārānaṁ vuttattā ākārattho eva evaṁ-saddoti? Na, visesasabbhāvato. Ākāramattavācako hi evaṁ-saddo ākāratthoti adhippeto yathā ‘‘evaṁ byā kho’’tiādīsu (ma. ni. 1.234, 396), na pana ākāravisesavācako. Evañca katvā ‘‘evaṁ jātena maccenā’’tiādīni upamādiudāharaṇāni upapannāni honti. Tathā hi ‘‘yathāpi…pe… bahu’’nti (dha. pa. 53) ettha puppharāsiṭṭhāniyato manussūpapatti-sappurisūpanissaya-saddhammassavana-yonisomanasikāra- bhogasampatti-ādidānādi-puññakiriyahetusamudāyato sobhā-sugandhatādiguṇayogato mālāguṇasadisiyo pahūtā puññakiriyā maritabbasabhāvatāya maccena sattena kattabbāti jotitattā puppharāsimālāguṇāva upamā, tesaṁ upamākāro yathā-saddena aniyamato vuttoti ‘‘evaṁ-saddo upamākāranigamanattho’’ti vattuṁ yuttaṁ. So pana upamākāro niyamiyamāno atthato upamāva hotīti āha ‘‘upamāyaṁ āgato’’ti. Tathā ‘‘evaṁ iminā ākārena abhikkamitabba’’ntiādinā upadisiyamānāya samaṇasāruppāya ākappasampattiyā yo tattha upadisanākāro, so atthato upadeso evāti vuttaṁ ‘‘evaṁ te…pe… upadese’’ti. Tathā ‘‘evametaṁ bhagavā, evametaṁ sugatā’’ti ettha ca bhagavatā yathāvuttamatthaṁ aviparītato jānantehi kataṁ tattha saṁvijjamānaguṇānaṁ pakārehi haṁsanaṁ udaggatākaraṇaṁ sampahaṁsanaṁ. Yo tattha sampahaṁsanākāroti yojetabbaṁ.",
  "tika-s0201t1:6": "Evamevaṁ panāyanti ettha garahaṇākāroti yojetabbaṁ, so ca garahaṇākāro ‘‘vasalī’’tiādikhuṁsanasaddasannidhānato idha evaṁ-saddena pakāsitoti viññāyati. Yathā cettha, evaṁ upamākārādayopi upamādivasena vuttānaṁ puppharāsiādisaddānaṁ sannidhānato daṭṭhabbaṁ. Evaṁ, bhanteti pana dhammassa sādhukaṁ savanamanasikāre sanniyojitehi bhikkhūhi attano tattha ṭhitabhāvassa paṭijānanavasena vuttattā ettha evaṁ-saddo vacanasampaṭicchanattho vutto. Tena evaṁ, bhante sādhu, bhante, suṭṭhu, bhanteti vuttaṁ hoti. Evañca vadehīti ‘‘yathāhaṁ vadāmi, evaṁ samaṇaṁ ānandaṁ vadehī’’ti yo evaṁ vadanākāro idāni vattabbo. So evaṁsaddena nidassīyatīti ‘‘nidassane’’ti vuttoti. Evaṁ noti etthāpi tesaṁ yathāvuttadhammānaṁ ahitadukkhāvahabhāve sanniṭṭhānajananatthaṁ anumatigahaṇavasena ‘‘saṁvattanti vā no vā, kathaṁ vo ettha hotī’’ti pucchāya katāya ‘‘evaṁ no ettha hotī’’ti vuttattā tadākārasanniṭṭhānaṁ evaṁ-saddena vibhāvitanti viññāyati. So pana tesaṁ dhammānaṁ ahitāya dukkhāya saṁvattanākāro niyamiyamāno avadhāraṇattho hotīti āha ‘‘evaṁ no ettha hotītiādīsu avadhāraṇe’’ti.",
  "tika-s0201t1:7": "Nānānayanipuṇanti ekattanānattaabyāpāraevaṁdhammatāsaṅkhātā, nandiyāvattatipukkhalasīhavikkīḷitaaṅkusadisālocanasaṅkhātā vā ādhārādibhedavasena nānāvidhā nayā nānānayā, nayā vā pāḷigatiyo, tā ca paññattianupaññattiādivasena saṁkilesabhāgiyādilokiyāditadubhayavomissakādivasena kusalādivasena khandhādivasena saṅgahādivasena samayavimuttādivasena ṭhapanādivasena kusalamūlādivasena tikappaṭṭhānādivasena ca nānappakārāti nānānayā. Tehi nipuṇaṁ saṇhaṁ sukhumanti nānānayanipuṇaṁ. Āsayova ajjhāsayo, te ca sassatādibhedena, tattha ca apparajakkhatādibhedena aneke, attajjhāsayādayo eva vā samuṭṭhānaṁ uppattihetu etassāti anekajjhāsayasamuṭṭhānaṁ. Atthabyañjanasampannanti atthabyañjanaparipuṇṇaṁ upanetabbābhāvato, saṅkāsanapakāsana-vivaraṇa-vibhajana-uttānīkaraṇa-paññattivasena chahi atthapadehi, akkhara-padabyañjanākāraniruttiniddesavasena chahi byañjanapadehi ca samannāgatanti vā attho daṭṭhabbo.",
  "tika-s0201t1:8": "Vividhapāṭihāriyanti ettha pāṭihāriyapadassa vacanatthaṁ (udā. aṭṭha. 1; itivu. aṭṭha. nidānavaṇṇanā; saṁ. ni. ṭī. 1.1.1 devatāsaṁyutta) ‘‘paṭipakkhaharaṇato, rāgādikilesāpanayanato ca pāṭihāriya’’nti vadanti, bhagavato pana paṭipakkhā rāgādayo na santi, ye haritabbā. Puthujjanānampi vigatūpakkilese aṭṭhaguṇasamannāgate citte hatapaṭipakkhe iddhividhaṁ pavattati, tasmā tattha pavattavohārena ca na sakkā idha ‘‘pāṭihāriya’’nti vattuṁ. Sace pana mahākāruṇikassa bhagavato veneyyagatā ca kilesā paṭipakkhā, tesaṁ haraṇato ‘‘pāṭihāriya’’nti vuttaṁ, evaṁ sati yuttametaṁ. Atha vā bhagavato ca sāsanassa ca paṭipakkhā titthiyā, tesaṁ haraṇato pāṭihāriyaṁ. Te hi diṭṭhiharaṇavasena diṭṭhipakāsane asamatthabhāvena ca iddhiādesanānusāsanīhi haritā apanītā hontīti . ‘‘Paṭī’’ti vā ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhamhi, añño āgañchi brāhmaṇo’’tiādīsu (su. ni. 985; cūḷani. 4) viya, tasmā samāhite citte vigatūpakkilese ca katakiccena pacchā haritabbaṁ pavattetabbanti pāṭihāriyaṁ, attano vā upakkilesesu catutthajjhānamaggehi haritesu pacchā haraṇaṁ pāṭihāriyaṁ, iddhiādesanānusāsaniyo ca vigatūpakkilesena katakiccena ca sattahitatthaṁ puna pavattetabbā, haritesu ca attano upakkilesesu parasattānaṁ upakilesaharaṇāni hontīti pāṭihāriyāni bhavanti. Pāṭihāriyameva pāṭihāriyaṁ, pāṭihāriye vā iddhiādesanānusāsanisamudāye bhavaṁ ekamekaṁ pāṭihāriyanti vuccati. Pāṭihāriyaṁ vā catutthajjhānaṁ maggo ca paṭipakkhaharaṇato, tattha jātaṁ, tasmiṁ vā nimittabhūte, tato vā āgatanti pāṭihāriyaṁ. Tassa pana iddhiādibhedena visayabhedena ca bahuvidhassa bhagavato desanāyaṁ labbhamānattā āha ‘‘vividhapāṭihāriya’’nti.",
  "tika-s0201t1:9": "Na aññathāti bhagavato sammukhā sutākārato na aññathāti attho, na pana bhagavato desitākārato. Acinteyyānubhāvā hi bhagavato desanā. Evañca katvā ‘‘sabbappakārena ko samattho viññātu’’nti idaṁ vacanaṁ samatthitaṁ bhavati, dhāraṇabaladassanañca na virujjhati sutākārāvirajjhanassa adhippetattā. Na hettha atthantaratāparihāro dvinnampi atthānaṁ ekavisayattā. Itarathā thero bhagavato desanāya sabbathā paṭiggahaṇe samattho asamattho cāti āpajjeyyāti.",
  "tika-s0201t1:10": "‘‘Yo paro na hoti, so attā’’ti evaṁ vuttāya niyakajjhattasaṅkhātāya sasantatiyā vattanato tividhopi me-saddo kiñcāpi ekasmiṁyeva atthe dissati, karaṇasampadānasāminiddesavasena pana vijjamānaṁ bhedaṁ sandhāyāha ‘‘me-saddo tīsu atthesu dissatī’’ti.",
  "tika-s0201t1:11": "Kiñcāpi upasaggo kiriyaṁ viseseti, jotakabhāvato pana satipi tasmiṁ sutasaddo eva taṁ tamatthaṁ vadatīti anupasaggassa sutasaddassa atthuddhāre saupasaggassa gahaṇaṁ na virujjhatīti dassento ‘‘saupasaggo ca anupasaggo cā’’tiādimāha. Assāti sutasaddassa. Kammabhāvasādhanāni idha sutasadde sambhavantīti vuttaṁ ‘‘upadhāritanti vā upadhāraṇanti vā attho’’ti. Mayāti atthe satīti yadā me-saddassa kattuvasena karaṇaniddeso, tadāti attho. Mamāti atthe satīti yadā sambandhavasena sāminiddeso, tadā.",
  "tika-s0201t1:12": "Suta-saddasannidhāne payuttena evaṁ-saddena savanakiriyājotakena bhavitabbanti vuttaṁ ‘‘evanti sotaviññāṇādiviññāṇakiccanidassana’’nti. Ādi-saddena sampaṭicchanādīnaṁ pañcadvārikaviññāṇānaṁ tadabhinīhaṭānañca manodvārikaviññāṇānaṁ gahaṇaṁ veditabbaṁ. Sabbesampi vākyānaṁ eva-kāratthasahitattā ‘‘suta’’nti etassa sutamevāti ayamattho labbhatīti āha ‘‘assavanabhāvapaṭikkhepato’’ti. Etena avadhāraṇena nirāsaṅkataṁ dasseti. Yathā ca sutaṁ sutamevāti niyametabbaṁ, taṁ sammā sutaṁ hotīti āha ‘‘anūnānadhikāviparītaggahaṇanidassana’’nti. Atha vā saddantaratthāpohanavasena saddo atthaṁ vadatīti sutanti asutaṁ na hotīti ayametassa atthoti vuttaṁ ‘‘assavanabhāvapaṭikkhepato’’ti . Iminā diṭṭhādivinivattanaṁ karoti. Idaṁ vuttaṁ hoti ‘‘na idaṁ mayā diṭṭhaṁ, na sayambhuñāṇena sacchikataṁ, atha kho sutaṁ, tañca kho sammadevā’’ti. Tenevāha – ‘‘anūnānadhikāviparītaggahaṇanidassana’’nti. Avadhāraṇatthe vā evaṁ-sadde ayamatthayojanā karīyatīti tadapekkhassa suta-saddassa ayamattho vutto ‘‘assavanabhāvapaṭikkhepato’’ti. Tenevāha ‘‘anūnānadhikāviparītaggahaṇanidassana’’nti. Savanasaddo cettha kammattho veditabbo ‘‘suyyatī’’ti.",
  "tika-s0201t1:13": "Evaṁ savanahetusuṇantapuggalasavanavisesavasena padattayassa ekena pakārena atthayojanaṁ dassetvā idāni pakārantarehipi taṁ dassetuṁ ‘‘tathā eva’’ntiādi vuttaṁ. Tattha tassāti yā sā bhagavato sammukhā dhammassavanākārena pavattā manodvāraviññāṇavīthi, tassā. Sā hi nānappakārena ārammaṇe pavattituṁ samatthā. Tathā ca vuttaṁ ‘‘sotadvārānusārenā’’ti. Nānappakārenāti vakkhamānānaṁ anekavihitānaṁ byañjanatthaggahaṇānaṁ nānākārena. Etena imissā yojanāya ākārattho evaṁ-saddo gahitoti dīpeti. Pavattibhāvappakāsananti pavattiyā atthibhāvappakāsanaṁ. Sutanti dhammappakāsananti yasmiṁ ārammaṇe vuttappakārā viññāṇavīthi nānappakārena pavattā, tassa dhammattā vuttaṁ, na sutasaddassa dhammatthattā. Vuttassevatthassa pākaṭīkaraṇaṁ ‘‘ayañhetthā’’tiādi. Tattha viññāṇavīthiyāti karaṇatthe karaṇavacanaṁ. Mayāti kattuatthe.",
  "tika-s0201t1:14": "Evanti niddisitabbappakāsananti nidassanatthaṁ evaṁ-saddaṁ gahetvā vuttaṁ nidassetabbassa niddisitabbattābhāvābhāvato. Tena evaṁ-saddena sakalampi suttaṁ paccāmaṭṭhanti dasseti. Suta-saddassa kiriyāsaddattā savanakiriyāya ca sādhāraṇaviññāṇapabandhapaṭibaddhattā tattha ca puggalavohāroti vuttaṁ ‘‘sutanti puggalakiccappakāsana’’nti. Na hi puggalavohārarahite dhammapabandhe savanakiriyā labbhatīti.",
  "tika-s0201t1:15": "Yassa cittasantānassātiādipi ākāratthameva evaṁ-saddaṁ gahetvā purimayojanāya aññathā atthayojanaṁ dassetuṁ vuttaṁ. Tattha ākārapaññattīti upādāpaññatti eva dhammānaṁ pavattiākārūpādānavasena tathā vuttā. Sutanti visayaniddesoti sotabbabhūto dhammo savanakiriyākattupuggalassa savanakiriyāvasena pavattiṭṭhānanti katvā vuttaṁ. Cittasantānavinimuttassa paramatthato kassaci kattu abhāvepi saddavohārena buddhiparikappitabhedavacanicchāya cittasantānato aññaṁ viya taṁsamaṅgiṁ katvā vuttaṁ ‘‘cittasantānenataṁsamaṅgino’’ti. Savanakiriyāvisayopi sotabbadhammo savanakiriyāvasena pavattacittasantānassa idha paramatthato kattubhāvato, savanavasena cittappavattiyā eva vā savanakiriyābhāvato taṁkiriyākattu ca visayo hotīti vuttaṁ ‘‘taṁsamaṅgino kattuvisaye’’ti. Sutākārassa ca therassa sammānicchitabhāvato āha ‘‘gahaṇasanniṭṭhāna’’nti. Etena vā avadhāraṇatthaṁ evaṁ-saddaṁ gahetvā ayamatthayojanā katāti daṭṭhabbaṁ.",
  "tika-s0201t1:16": "Pubbe sutānaṁ nānāvihitānaṁ suttasaṅkhātānaṁ atthabyañjanānaṁ upadhāritarūpassa ākārassa nidassanassa, avadhāraṇassa vā pakāsanasabhāvo evaṁ-saddoti tadākārādiupadhāraṇassa puggalapaññattiyā upādānabhūtadhammapabandhabyāpāratāya vuttaṁ – ‘‘evanti puggalakiccaniddeso’’ti. Savanakiriyā pana puggalavādinopi viññāṇanirapekkhā natthīti visesato viññāṇabyāpāroti āha ‘‘sutanti viññāṇakiccaniddeso’’ti. ‘‘Me’’ti saddappavattiyā ekanteneva sattavisayattā viññāṇakiccassa ca tattheva samodahitabbato ‘‘meti ubhayakiccayuttapuggalaniddeso’’ti vuttaṁ. Avijjamānapaññattivijjamānapaññattisabhāvā yathākkamaṁ evaṁ-sadda – suta-saddānaṁ atthāti te tathārūpa-paññatti-upādānabhūta-dhammapabandhabyāpārabhāvena dassento āha – ‘‘evanti puggalakiccaniddeso, sutanti viññāṇakiccaniddeso’’ti. Ettha ca karaṇakiriyākattukammavisesappakāsanavasena puggalabyāpāravisayapuggalabyāpāranidassanavasena gahaṇākāragāhakatabbisayavisesaniddesavasena kattukaraṇabyāpārakattuniddesavasena ca dutiyādayo catasso atthayojanā dassitāti daṭṭhabbaṁ.",
  "tika-s0201t1:17": "Sabbassapi saddādhigamanīyassa atthassa paññattimukheneva paṭipajjitabbattā sabbapaññattīnañca vijjamānādivasena chasu paññattibhedesu antogadhattā tesu ‘‘eva’’ntiādīnaṁ paññattīnaṁ sarūpaṁ niddhārento āha – ‘‘evanti ca meti cā’’tiādi. Tattha ‘‘eva’’nti ca ‘‘me’’ti ca vuccamānassatthassa ākārādino dhammānaṁ asallakkhaṇabhāvato avijjamānapaññattibhāvoti āha – ‘‘saccikaṭṭhaparamatthavasena avijjamānapaññattī’’ti. Tattha saccikaṭṭhaparamatthavasenāti bhūtatthauttamatthavasena. Idaṁ vuttaṁ hoti – yo māyāmarīciādayo viya abhūtattho, anussavādīhi gahetabbo viya anuttamattho ca na hoti, so rūpasaddādisabhāvo, ruppanānubhavanādisabhāvo vā attho saccikaṭṭho paramattho cāti vuccati, na tathā ‘‘evaṁ me’’ti padānaṁ atthoti. Etamevatthaṁ pākaṭataraṁ kātuṁ ‘‘kiñhettha ta’’ntiādi vuttaṁ. Sutanti pana saddāyatanaṁ sandhāyāha ‘‘vijjamānapaññattī’’ti. Teneva hi ‘‘yañhi taṁ ettha sotena upaladdha’’nti vuttaṁ, ‘‘sotadvārānusārena upaladdha’’nti pana vutte atthabyañjanādisabbaṁ labbhati.",
  "tika-s0201t1:18": "Taṁtaṁ upādāya vattabbatoti sotapathamāgate dhamme upādāya tesaṁ upadhāritākārādino paccāmasanavasena ‘‘eva’’nti, sasantatipariyāpanne khandhe upādāya ‘‘me’’ti vattabbattāti attho. Diṭṭhādisabhāvarahite saddāyatane pavattamānopi sutavohāro ‘‘dutiyaṁ tatiya’’ntiādiko viya paṭhamādīni diṭṭhamutaviññāte apekkhitvāva pavattoti āha ‘‘diṭṭhādīni upanidhāya vattabbato’’ti asutaṁ na hotīti hi sutanti pakāsitoyamatthoti. Attanā paṭividdhā suttassa pakāravisesā ‘‘eva’’nti therena paccāmaṭṭhāti āha ‘‘asammohaṁ dīpetī’’ti. Nānappakārapaṭivedhasamattho hotīti etena vakkhamānassa suttassa nānappakārataṁ duppaṭivijjhatañca dasseti. Sutassa asammosaṁ dīpetīti sutākārassa yāthāvato dassiyamānattā vuttaṁ. Asammohenāti sammohābhāvena, paññāya eva vā savanakālasambhūtāya taduttarakālapaññāsiddhi. Evaṁ asammosenāti etthāpi vattabbaṁ. Byañjanānaṁ paṭivijjhitabbo ākāro nātigambhīro, yathāsutadhāraṇameva tattha karaṇīyanti satiyā byāpāro adhiko, paññā tattha guṇībhūtāti vuttaṁ ‘‘paññāpubbaṅgamāyā’’tiādi ‘‘paññāya pubbaṅgamā’’ti katvā. Pubbaṅgamatā cettha padhānatā ‘‘manopubbaṅgamā’’tiādīsu (dha. pa. 1, 2) viya. Pubbaṅgamatāya vā cakkhuviññāṇādīsu āvajjanādīnaṁ viya appadhānatte paññā pubbaṅgamā etissāti ayampi attho yujjati. Evaṁ satipubbaṅgamāyāti etthāpi vuttanayānusārena yathāsambhavamattho veditabbo. Atthabyañjanasampannassāti atthabyañjanaparipuṇṇassa, saṅkāsanapakāsanavivaraṇavibhajanauttānīkaraṇapaññattivasena chahi atthapadehi, akkharapadabyañjanākāraniruttiniddesavasena chahi byañjanapadehi ca samannāgatassāti vā attho daṭṭhabbo.",
  "tika-s0201t1:19": "Yonisomanasikāraṁ dīpeti evaṁ-saddena vuccamānānaṁ ākāranidassanāvadhāraṇatthānaṁ aviparītasaddhammavisayattāti adhippāyo. Avikkhepaṁ dīpetīti ‘‘mūlapariyāyaṁ kattha bhāsita’’ntiādipucchāvasena pakaraṇappattassa vakkhamānassa suttassa savanaṁ samādhānamantarena na sambhavatīti katvā vuttaṁ. Vikkhittacittassātiādi tassevatthassa samatthanavasena vuttaṁ. Sabbasampattiyāti atthabyañjanadesakapayojanādisampattiyā. Aviparītasaddhammavisayehi viya ākāranidassanāvadhāraṇatthehi yonisomanasikārassa, saddhammassavanena viya ca avikkhepassa yathā yonisomanasikārena phalabhūtena attasammāpaṇidhipubbekatapuññatānaṁ siddhi vuttā tadavinābhāvato, evaṁ avikkhepena phalabhūtena kāraṇabhūtānaṁ saddhammassavanasappurisūpanissayānaṁ siddhi dassetabbā siyā assutavato sappurisūpanissayarahitassa ca tadabhāvato. Na hi vikkhittacittotiādinā samatthanavacanena pana avikkhepena kāraṇabhūtena sappurisūpanissayena ca phalabhūtassa saddhammassavanassa siddhi dassitā. Ayaṁ panettha adhippāyo yutto siyā – saddhammassavanasappurisūpanissayā na ekantena avikkhepassa kāraṇaṁ bāhiraṅgattā, avikkhepo pana sappurisūpanissayo viya saddhammassavanassa ekantakāraṇanti. Evampi avikkhepena sappurisūpanissayasiddhijotanā na samatthitāva, no na samatthitā vikkhittacittānaṁ sappurisapayirupāsanābhāvassa atthasiddhattā. Ettha ca purimaṁ phalena kāraṇassa siddhidassanaṁ nadīpūrena viya upari vuṭṭhisabbhāvassa, dutiyaṁ kāraṇena phalassa siddhidassanaṁ daṭṭhabbaṁ ekantavassinā viya meghavuṭṭhānena vuṭṭhippavattiyā.",
  "tika-s0201t1:20": "Bhagavato vacanassa atthabyañjanapabhedaparicchedavasena sakalasāsanasampattiogāhanākāro niravasesaparahitapāripūrikāraṇanti vuttaṁ ‘‘evaṁ bhaddako ākāro’’ti. Yasmā na hotīti sambandho. Pacchimacakkadvayasampattinti attasammāpaṇidhipubbekatapuññatāsaṅkhātaṁ guṇadvayaṁ. Aparāparavuttiyā cettha cakkabhāvo, caranti etehi sattā sampattibhavesūti vā. Ye sandhāya vuttaṁ ‘‘cattārimāni, bhikkhave, cakkāni, yehi samannāgatānaṁ devamanussānaṁ catucakkaṁ vattatī’’tiādi (a. ni. 4.31). Purimapacchimabhāvo cettha desanākkamavasena daṭṭhabbo. Pacchimacakkadvayasiddhiyāti pacchimacakkadvayassa atthitāya. Sammāpaṇihitatto pubbe ca katapuñño suddhāsayo hoti tadasuddhihetūnaṁ kilesānaṁ dūrībhāvatoti āha – ‘‘āsayasuddhi siddhā hotī’’ti. Tathā hi vuttaṁ ‘‘sammāpaṇihitaṁ cittaṁ, seyyaso naṁ tato kare’’ti (dha. pa. 43), ‘‘katapuññosi tvaṁ ānanda, padhānamanuyuñja, khippaṁ hohisi anāsavo’’ti (dī. ni. 2.207) ca. Tenevāha ‘‘āsayasuddhiyā adhigamabyattisiddhī’’ti. Payogasuddhiyāti yonisomanasikārapubbaṅgamassa dhammassavanapayogassa visadabhāvena. Tathā cāha ‘‘āgamabyattisiddhī’’ti. Sabbassa vā kāyavacīpayogassa niddosabhāvena. Parisuddhakāyavacīpayogo hi vippaṭisārābhāvato avikkhittacitto pariyattiyaṁ visārado hotīti.",
  "tika-s0201t1:21": "Nānappakārapaṭivedhadīpakenātiādinā atthabyañjanesu therassa evaṁsaddasuta-saddānaṁ asammohāsammosadīpanato catupaṭisambhidāvasena atthayojanaṁ dasseti. Tattha sotabbabhedapaṭivedhadīpakenāti etena ayaṁ suta-saddo evaṁ-saddasannidhānato, vakkhamānāpekkhāya vā sāmaññeneva sotabbadhammavisesaṁ āmasatīti dasseti. Manodiṭṭhikaraṇā pariyattidhammānaṁ anupekkhanasuppaṭivedhā visesato manasikārapaṭibaddhāti te vuttanayena yonisomanasikāradīpakena evaṁsaddena yojetvā, savanadhāraṇavacīparicayā pariyattidhammānaṁ visesena sotāvadhānapaṭibaddhāti te avikkhepadīpakena suta-saddena yojetvā dassento sāsanasampattiyā dhammassavane ussāhaṁ janeti. Tattha dhammāti pariyattidhammā. Manasānupekkhitāti ‘‘idha sīlaṁ kathitaṁ, idha samādhi, idha paññā, ettakā ettha anusandhiyo’’tiādinā nayena manasā anu anu pekkhitā. Diṭṭhiyā suppaṭividdhāti nijjhānakkhantibhūtāya, ñātapariññāsaṅkhātāya vā diṭṭhiyā tattha tattha vuttarūpārūpadhamme ‘‘iti rūpaṁ, ettakaṁ rūpa’’ntiādinā suṭṭhu vavatthapetvā paṭividdhā.",
  "tika-s0201t1:22": "Sakalena vacanenāti pubbe tīhi padehi visuṁ visuṁ yojitattā vuttaṁ. Attano adahantoti ‘‘mameda’’nti attani aṭṭhapento. Asappurisabhūminti akataññutaṁ ‘‘idhekacco pāpabhikkhu tathāgatappaveditaṁ dhammavinayaṁ pariyāpuṇitvā attano dahatī’’ti (pārā. 195) evaṁ vuttaṁ anariyavohārāvatthaṁ, sā eva anariyavohārāvatthā asaddhammo. Nanu ca ānandattherassa ‘‘mamedaṁ vacana’’nti adhimānassa, mahākassapattherādīnañca tadāsaṅkāya abhāvato asappurisabhūmisamatikkamādivacanaṁ niratthakanti? Nayidamevaṁ ‘‘evaṁ me suta’’nti vadantena ayampi attho vibhāvitoti dassanato. Keci pana ‘‘devatānaṁ parivitakkāpekkhaṁ tathāvacananti edisī codanā anavakāsāvā’’ti vadanti. Tasmiṁ kira khaṇe ekaccānaṁ devatānaṁ evaṁ cetaso parivitakko udapādi ‘‘bhagavā ca parinibbuto, ayañca āyasmā desanākusalo, idāni dhammaṁ deseti sakyakulappasuto tathāgatassa bhātā cūḷapituputto, kiṁ nu kho sayaṁ sacchikataṁ dhammaṁ deseti, udāhu bhagavatoyeva vacanaṁ yathāsuta’’nti. Evaṁ tadāsaṅkitappakārato asappurisabhūmisamokkamādito atikkamādi vibhāvitanti. Appetīti nidasseti. Diṭṭhadhammikasamparāyikaparamatthesu yathārahaṁ satte netīti netti, dhammoyeva netti dhammanetti.",
  "tika-s0201t1:23": "Daḷhataraniviṭṭhā vicikicchā kaṅkhā. Nātisaṁsappanā matibhedamattā vimati. Assaddhiyaṁ vināseti bhagavatā desitattā, sammukhāvassa paṭiggahitattā, khalitaduruttādigahaṇadosābhāvato ca. Ettha ca paṭhamādayo tisso atthayojanā ākārādiatthesu aggahitavisesameva evaṁ-saddaṁ gahetvā dassitā, tato parā catasso ākāratthameva evaṁ-saddaṁ gahetvā vibhāvitā, pacchimā pana tisso yathākkamaṁ ākāratthaṁ nidassanatthaṁ avadhāraṇatthañca evaṁ-saddaṁ gahetvā yojitāti daṭṭhabbaṁ.",
  "tika-s0201t1:24": "Eka-saddo aññaseṭṭhāsahāyasaṅkhyādīsu dissati. Tathā hesa ‘‘sassato attā ca loko ca, idameva saccaṁ moghamaññanti ittheke abhivadantī’’tiādīsu (ma. ni. 3.27) aññatthe dissati , ‘‘cetaso ekodibhāva’’ntiādīsu (dī. ni. 1.228) seṭṭhatthe, ‘‘eko vūpakaṭṭho’’tiādīsu (dī. ni. 1.405) asahāye, ‘‘ekova kho, bhikkhave, khaṇo ca samayo ca brahmacariyavāsāyā’’tiādīsu saṅkhyāyaṁ. Idhāpi saṅkhyāyanti dassento āha ‘‘ekanti gaṇanaparicchedaniddeso’’ti. Kālañca samayañcāti yuttakālañca paccayasāmaggiñca khaṇoti okāso. Tathāgatuppādādiko hi maggabrahmacariyassa okāso tappaccayapaṭilābhahetuttā. Khaṇo eva ca samayo. Yo ‘‘khaṇo’’ti ca ‘‘samayo’’ti ca vuccati, so ekovāti hi attho mahāsamayoti mahāsamūho. Samayopi khoti sikkhāpadapūraṇassa hetupi. Samayappavādaketi diṭṭhippavādake. Tattha hi nisinnā titthiyā attano attano samayaṁ pavadantīti. Atthābhisamayāti hitapaṭilābhā. Abhisametabboti abhisamayo, abhisamayo attho abhisamayaṭṭhoti pīḷanādīni abhisametabbabhāvena ekībhāvaṁ upanetvā vuttāni. Abhisamayassa vā paṭivedhassa visayabhūto attho abhisamayaṭṭhoti. Tāneva tathā ekattena vuttāni. Tattha pīḷanaṁ dukkhasaccassa taṁsamaṅgino hiṁsanaṁ avipphārikatākaraṇaṁ. Santāpo dukkhadukkhatādivasena santāpanaṁ paridahanaṁ.",
  "tika-s0201t1:25": "Tattha sahakārīkāraṇaṁ sannijjhaṁ sameti samavetīti samayo, samavāyo. Sameti samāgacchati maggabrahmacariyaṁ ettha tadādhārapuggalehīti samayo, khaṇo. Sameti ettha, etena vā saṁgacchati satto, sabhāvadhammo vā sahajātādīhi uppādādīhi vāti samayo, kālo. Dhammappavattimattatāya atthato abhūtopi hi kālo dhammappavattiyā adhikaraṇaṁ karaṇaṁ viya ca kappanāmattasiddhena rūpena voharīyatīti. Samaṁ, saha vā avayavānaṁ ayanaṁ pavatti avaṭṭhānanti samayo, samūho yathā ‘‘samudāyo’’ti. Avayavasahāvaṭṭhānameva hi samūhoti. Avasesapaccayānaṁ samāgame eti phalaṁ etasmā uppajjati pavattati cāti samayo, hetu yathā ‘‘samudayo’’ti. Sameti saṁyojanabhāvato sambandho eti attano visaye pavattati, daḷhaggahaṇabhāvato vā saṁyuttā ayanti pavattanti sattā yathābhinivesaṁ etenāti samayo, diṭṭhi; diṭṭhisaññojanena hi sattā ativiya bajjhantīti. Samiti saṅgati samodhānanti samayo, paṭilābho. Samayanaṁ, sammā vā ayanaṁ apagamoti samayo, pahānaṁ. Abhimukhaṁ ñāṇena sammā etabbo abhisametabboti abhisamayo, dhammānaṁ aviparīto sabhāvo. Abhimukhabhāvena sammā eti gacchati bujjhatīti abhisamayo, dhammānaṁ aviparītasabhāvāvabodho. Evaṁ tasmiṁ tasmiṁ atthe samaya-saddassa pavatti veditabbā. Samayasaddassa atthuddhāre abhisamayasaddassa udāharaṇaṁ vuttanayeneva veditabbaṁ. Assāti samayasaddassa . Kālo attho samavāyādīnaṁ atthānaṁ idha asambhavato, desadesakaparisānaṁ viya suttassa nidānabhāvena kālassa apadisitabbato ca.",
  "tika-s0201t1:26": "Kasmā panettha aniyamitavaseneva kālo niddiṭṭho, na utusaṁvaccharādivasena niyametvāti? Āha – ‘‘tattha kiñcāpī’’tiādi. Utusaṁvaccharādivasena niyamaṁ akatvā samayasaddassa vacanena ayampi guṇo laddho hotīti dassento ‘‘ye vā ime’’tiādimāha. Sāmaññajotanā hi visese avatiṭṭhatīti. Tattha diṭṭhadhammasukhavihārasamayo devasikaṁ jhānaphalasamāpattīhi vītināmanakālo, visesato sattasattāhāni. Suppakāsāti dasasahassilokadhātusaṁkampanaobhāsapātubhāvādīhi pākaṭā. Yathāvuttabhedesu eva samayesu ekadesaṁ pakārantarehi saṅgahetvā dassetuṁ ‘‘yo cāya’’ntiādimāha. Tathā hi ñāṇakiccasamayo attahitapaṭipattisamayo ca abhisambodhisamayo, ariyatuṇhībhāvasamayo diṭṭhadhammasukhavihārasamayo, karuṇākiccaparahitapaṭipattidhammikathāsamayo desanāsamayo eva.",
  "tika-s0201t1:27": "Karaṇavacanena niddeso katoti sambandho. Tatthāti abhidhammatadaññasuttapadavinayesu. Tathāti bhummakaraṇehi. Adhikaraṇattho ādhārattho. Bhāvo nāma kiriyā, tāya kiriyantaralakkhaṇaṁ bhāvenabhāvalakkhaṇaṁ. Tattha yathā kālo sabhāvadhammaparicchinno sayaṁ paramatthato avijjamānopi ādhārabhāvena paññāto taṅkhaṇappavattānaṁ tato pubbe parato ca abhāvato ‘‘pubbaṇhe jāto, sāyanhe gacchatī’’ti ca ādīsu, samūho ca avayavavinimutto avijjamānopi kappanāmattasiddho avayavānaṁ ādhārabhāvena paññāpīyati ‘‘rukkhe sākhā, yavarāsiyaṁ sambhūto’’tiādīsu, evaṁ idhāpīti dassento āha ‘‘adhikaraṇañhi…pe… dhammāna’’nti. Yasmiṁ kāle dhammapuñje vā kāmāvacaraṁ kusalaṁ cittaṁ uppannaṁ hoti, tasmiṁ eva kāle dhammapuñje ca phassādayopi hontīti ayañhi tattha attho. Yathā ca ‘‘gāvīsu duyhamānāsu gato, duddhāsu āgato’’ti dohanakiriyāya gamanakiriyā lakkhīyati, evaṁ idhāpi ‘‘yasmiṁ samaye, tasmiṁ samaye’’ti ca vutte ‘‘satī’’ti ayamattho viññāyamāno eva hoti padatthassa sattāvirahābhāvatoti samayassa sattākiriyāya cittassa uppādakiriyā phassādīnaṁ bhavanakiriyā ca lakkhīyati. Yasmiṁ samayeti yasmiṁ navame khaṇe, yasmiṁ yonisomanasikārādihetumhi, paccayasamavāye vā sati kāmāvacaraṁ kusalaṁ cittaṁ uppannaṁ hoti, tasmiṁyeva khaṇe, hetumhi, paccayasamavāye vā phassādayopi hontīti ubhayattha samayasadde bhummaniddeso kato lakkhaṇabhūtabhāvayuttoti dassento āha ‘‘khaṇa…pe… lakkhīyatī’’ti.",
  "tika-s0201t1:28": "Hetuatthokaraṇattho ca sambhavati ‘‘annena vasati, ajjhenena vasati, pharasunā chindati, kudālena khaṇatī’’tiādīsu viya. Vītikkamañhi sutvā bhikkhusaṅghaṁ sannipātāpetvā otiṇṇavatthukaṁ puggalaṁ paṭipucchitvā vigarahitvā ca taṁ taṁ vatthuṁ otiṇṇakālaṁ anatikkamitvā teneva kālena sikkhāpadāni paññapento bhagavā viharati sikkhāpadapaññattihetuñca apekkhamāno tatiyapārājikādīsu viya.",
  "tika-s0201t1:29": "Accantameva ārambhato paṭṭhāya yāva desanāniṭṭhānaṁ parahitapaṭipattisaṅkhātena karuṇāvihārena. Tadatthajotanatthanti accantasaṁyogatthajotanatthaṁ. Upayogavacananiddeso kato yathā ‘‘māsaṁ ajjhetī’’ti.",
  "tika-s0201t1:30": "Porāṇāti aṭṭhakathācariyā. Abhilāpamattabhedoti vacanamattena viseso. Tena suttavinayesu vibhattibyattayo katoti dasseti.",
  "tika-s0201t1:31": "Seṭṭhanti seṭṭhavācakaṁ vacanaṁ ‘‘seṭṭha’’nti vuttaṁ seṭṭhaguṇasahacaraṇato. Tathā uttamanti etthāpi. Gāravayuttoti garubhāvayutto garuguṇayogato, garukaraṇārahatāya vā gāravayutto. Vuttoyeva, na pana idha vattabbo visuddhimaggassa imissā aṭṭhakathāya ekadesabhāvatoti adhippāyo.",
  "tika-s0201t1:32": "Aparo nayo (saṁ. ni. ṭī. 1.1.1; sārattha. ṭī. 1.vinayānisaṁsakathāvaṇṇanā; visuddhi. mahāṭī. 1.144; itivu. aṭṭha. ganthārambhakathā) – bhāgavāti bhagavā, bhatavāti bhagavā, bhāge vanīti bhagavā, bhage vanīti bhagavā, bhattavāti bhagavā, bhage vamīti bhagavā, bhāge vamīti bhagavā.",
  "tika-s0201t1:33": "Bhagavā bhatavā bhāge, bhage ca vani bhattavā;",
  "tika-s0201t1:34": "Bhage vami tathā bhāge, vamīti bhagavā jino.",
  "tika-s0201t1:35": "Tattha kathaṁ bhāgavāti bhagavā? Ye te sīlādayo dhammakkhandhā guṇabhāgā guṇakoṭṭhāsā, te anaññasādhāraṇā niratisayā tathāgatassa atthi upalabbhanti. Tathā hissa sīlaṁ, samādhi, paññā, vimutti, vimuttiñāṇadassanaṁ, hirī, ottappaṁ, saddhā, vīriyaṁ, sati sampajaññaṁ, sīlavisuddhi, diṭṭhivisuddhi, samatho, vipassanā, tīṇi kusalamūlāni, tīṇi sucaritāni, tayo sammāvitakkā, tisso anavajjasaññā, tisso dhātuyo, cattāro satipaṭṭhānā, cattāro sammappadhānā, cattāro iddhipādā, cattāro ariyamaggā, cattāri ariyaphalāni, catasso paṭisambhidā, catuyonipaṭicchedakañāṇaṁ, cattāro ariyavaṁsā, cattāri vesārajjañāṇāni, pañca padhāniyaṅgāni, pañcaṅgiko sammāsamādhi, pañcañāṇiko sammāsamādhi, pañcindriyāni, pañca balāni, pañca nissāraṇīyā dhātuyo, pañca vimuttāyatanañāṇāni, pañca vimuttiparipācanīyā saññā, cha anussatiṭṭhānāni, cha gāravā, cha nissāraṇīyā dhātuyo, cha satatavihārā, cha anuttariyāni, cha nibbedhabhāgiyā saññā, cha abhiññā, cha asādhāraṇañāṇāni, satta aparihāniyā dhammā, satta ariyadhammā, satta ariyadhanāni, satta bojjhaṅgā, satta sappurisadhammā, satta nijjaravatthūni, satta saññā, satta dakkhiṇeyyapuggaladesanā, satta khīṇāsavabaladesanā, aṭṭha paññāpaṭilābhahetudesanā, aṭṭha sammattāni, aṭṭha lokadhammātikkamā, aṭṭha ārambhavatthūni, aṭṭha akkhaṇadesanā, aṭṭha mahāpurisavitakkā, aṭṭha abhibhāyatanadesanā, aṭṭha vimokkhā, nava yonisomanasikāramūlakā dhammā, nava pārisuddhipadhāniyaṅgāni, nava sattāvāsadesanā, nava āghātapaṭivinayā, nava saññā, nava nānattā, nava anupubbavihārā, dasa nāthakaraṇā dhammā, dasa kasiṇāyatanāni, dasa kusalakammapathā, dasa sammattāni, dasa ariyavāsā, dasa asekkhadhammā, dasa tathāgatabalāni, ekādasa mettānisaṁsā, dvādasa dhammacakkākārā, terasa dhutaguṇā, cuddasa buddhañāṇāni, pañcadasa vimuttiparipācanīyā dhammā, soḷasavidhā ānāpānassati, soḷasa aparantapanīyā dhammā, aṭṭhārasa buddhadhammā, ekūnavīsati paccavekkhaṇañāṇāni, catucattālīsa ñāṇavatthūni, paññāsa udayabbayañāṇāni, paropaṇṇāsa kusaladhammā, sattasattati ñāṇavatthūni, catuvīsatikoṭisatasahassasaṅkhāsamāpattisañcārimahāvajirañāṇaṁ, anantanayasamantapaṭṭhānapavicayapaccavekkhaṇadesanāñāṇāni tathā anantāsu lokadhātūsu anantānaṁ sattānaṁ āsayādivibhāvanañāṇāni cāti evamādayo anantāparimāṇabhedā anaññasādhāraṇā niratisayā guṇabhāgā guṇakoṭṭhāsā saṁvijjanti upalabbhanti, tasmā yathāvuttavibhāgā guṇabhāgā assa atthīti ‘‘bhāgavā’’ti vattabbe ā-kārassa rassattaṁ katvā ‘‘bhagavā’’ti vutto. Evaṁ tāva bhāgavāti bhagavā.",
  "tika-s0201t1:36": "Yasmā sīlādayo sabbe, guṇabhāgā asesato;",
  "tika-s0201t1:37": "Vijjanti sugate tasmā, bhagavāti pavuccatīti.",
  "tika-s0201t1:38": "Kathaṁ bhatavāti bhagavā? Ye te sabbalokahitāya ussukkamāpannehi manussattādike aṭṭha dhamme samodhānetvā sammāsambodhiyā katamahābhinīhārehi mahābodhisattehi paripūritabbā dānapāramī, sīla, nekkhamma, paññā, vīriya, khanti, sacca, adhiṭṭhāna, mettā, upekkhāpāramīti dasa pāramiyo dasa upapāramiyo dasa paramatthapāramiyoti samatiṁsa pāramiyo, dānādīni cattāri saṅgahavatthūni, saccādīni cattāri adhiṭṭhānāni, aṅgapariccāgo nayanadhanarajjaputtadārapariccāgoti pañca mahāparicāgā, pubbayogo, pubbacariyā, dhammakkhānaṁ, ñātatthacariyā, lokatthacariyā, buddhicariyāti evamādayo, saṅkhepato vā sabbe puññañāṇasambhārā buddhakaradhammā, te mahābhinīhārato paṭṭhāya kappānaṁ satasahassādhikāni cattāri asaṅkheyyāni yathā hānabhāgiyā saṁkilesabhāgiyā ṭhitibhāgiyā vā na honti, atha kho uttaruttari visesabhāgiyāva honti, evaṁ sakkaccaṁ nirantaraṁ anavasesato bhatā sambhatā assa atthīti ‘‘bhatavā’’ti vattabbe ‘‘bhagavā’’ti vutto niruttinayena ta-kārassa ga-kāraṁ katvā. Atha vā bhatavāti teyeva yathāvutte buddhakaradhamme vuttanayeneva bhari sambhari, paripūresīti attho. Evampi bhatavāti bhagavā.",
  "tika-s0201t1:39": "Sammāsambodhiyā sabbe, dānapāramiādike;",
  "tika-s0201t1:40": "Sambhāre bhatavā nātho, tenāpi bhagavā matoti.",
  "tika-s0201t1:41": "Kathaṁ bhāge vanīti bhagavā? Ye te catuvīsatikoṭisatasahassasaṅkhā devasikaṁ vaḷañjanakasamāpattibhāgā, te anavasesato lokahitatthaṁ attano ca diṭṭhadhammasukhavihāratthaṁ niccakappaṁ vani bhaji sevi bahulamakāsīti bhāge vanīti bhagavā. Atha vā abhiññeyyadhammesu kusalādīsu khandhādīsu ca ye te pariññeyyādivasena saṅkhepato vā catubbidhā abhisamayabhāgā, vitthārato pana ‘‘cakkhu pariññeyyaṁ sotaṁ…pe… jarāmaraṇaṁ pariññeyya’’ntiādinā (paṭi. ma. 1.21) aneke pariññeyyabhāgā, ‘‘cakkhussa samudayo pahātabbo…pe… jarāmaraṇassa samudayo pahātabbo’’tiādinā pahātabbabhāgā, ‘‘cakkhussa nirodho…pe… jarāmaraṇassa nirodho sacchikātabbo’’tiādinā sacchikātabbabhāgā, ‘‘cakkhussa nirodhagāminī paṭipadā’’tiādinā, ‘‘cattāro satipaṭṭhānā’’tiādinā ca anekabhedā bhāvetabbabhāgā ca dhammā, te sabbe vani bhaji yathārahaṁ gocarabhāvanāsevanānaṁ vasena sevi. Evampi bhāge vanīti bhagavā. Atha vā ‘‘ye ime sīlādayo dhammakkhandhā sāvakehi sādhāraṇā guṇabhāgā guṇakoṭṭhāsā, kinti nu kho te vineyyasantānesu patiṭṭhapeyya’’nti mahākaruṇāya vani abhipatthayi, sā cassa abhipatthanā yathādhippetaphalāvahā ahosi. Evampi bhāge vanīti bhagavā.",
  "tika-s0201t1:42": "Yasmā ñeyyasamāpattiguṇabhāge asesato;",
  "tika-s0201t1:43": "Bhaji patthayi sattānaṁ, hitāya bhagavā tatoti.",
  "tika-s0201t1:44": "Kathaṁ bhage vanīti bhagavā? Samāsato tāva katapuññehi payogasampannehi yathāvibhavaṁ bhajīyantīti bhagā, lokiyalokuttarā sampattiyo. Tattha lokiye tāva tathāgato sambodhito pubbe bodhisattabhūto paramukkaṁsagate vani bhaji sevi, yattha patiṭṭhāya niravasesato buddhakaradhamme samannānento buddhadhamme paripācesi, buddhabhūto pana te niravajjasukhūpasaṁhite anaññasādhāraṇe lokuttarepi vani bhaji sevi, vitthārato pana padesarajjaissariyacakkavattisampatti-devarajjasampattiādivasena- jhānavimokkhasamādhisamāpattiñāṇadassana-maggabhāvanāphalasacchi- kiriyādi-uttarimanussadhammavasena ca anekavihite anaññasādhāraṇe bhage vani bhaji sevi. Evampi bhage vanīti bhagavā.",
  "tika-s0201t1:45": "Yā tā sampattiyo loke, yā ca lokuttarā puthu;",
  "tika-s0201t1:46": "Sabbā tā bhaji sambuddho, tasmāpi bhagavā matoti.",
  "tika-s0201t1:47": "Kathaṁ bhattavāti bhagavā? Bhattā daḷhabhattikā assa bahū atthīti bhattavā. Tathāgato hi mahākaruṇāsabbaññutaññāṇādiaparimitanirupamapabhāvaguṇavisesasamaṅgibhāvato sabbasattuttamo, sabbānatthaparihārapubbaṅgamāya niravasesahitasukhavidhānatapparāya niratisayāya payogasampattiyā sadevamanussāya pajāya accantūpakāritāya dvattiṁsamahāpurisalakkhaṇa-asītianubyañjana-byāmappabhādianaññasādhāraṇa- visesapaṭimaṇḍita-rūpakāyatāya yathābhucca-guṇādhigatena ‘‘itipi so bhagavā’’tiādinayappavattena lokattayabyāpinā suvipulena suvisuddhena ca thutighosena samannāgatattā ukkaṁsapāramippattāsu appicchatāsantuṭṭhiādīsu suppatiṭṭhitabhāvato dasabalacatuvesārajjādiniratisayaguṇavisesa-samaṅgibhāvato ca rūpappamāṇo rūpappasanno, ghosappamāṇo ghosappasanno, lūkhappamāṇo lūkhappasanno, dhammappamāṇo dhammappasannoti evaṁ catuppamāṇike lokasannivāse sabbathāpi pasādāvahabhāvena samantapāsādikattā aparimāṇānaṁ sattānaṁ sadevamanussānaṁ ādarabahumānagāravāyatanatāya paramapemasambhattiṭṭhānaṁ. Ye tassa ovāde patiṭṭhitā aveccappasādena samannāgatā honti, kenaci asaṁhāriyā tesaṁ pasādabhatti samaṇena vā brāhmaṇena vā devena vā mārena vā brahmunā vā. Tathā hi te attano jīvitapariccāgepi tattha pasādaṁ na pariccajanti, tassa vā āṇaṁ daḷhabhattibhāvato. Tenevāha –",
  "tika-s0201t1:48": "‘‘Yo ve kataññū katavedi dhīro;",
  "tika-s0201t1:49": "Kalyāṇamitto daḷhabhatti ca hotī’’ti. (jā. 2.17.78);",
  "tika-s0201t1:50": "‘‘Seyyathāpi, bhikkhave, mahāsamuddo ṭhitadhammo velaṁ nātivattati, evameva kho, bhikkhave, yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’’ti (a. ni. 8.20; udā. 45; cūḷava. 385) ca.",
  "tika-s0201t1:51": "Evaṁ bhattavāti bhagavā niruttinayena ekassa ta-kārassa lopaṁ katvā itarassa ga-kāraṁ katvā.",
  "tika-s0201t1:52": "Guṇātisayayuttassa, yasmā lokahitesino;",
  "tika-s0201t1:53": "Sambhattā bahavo satthu, bhagavā tena vuccatīti.",
  "tika-s0201t1:54": "Kathaṁ bhage vamīti bhagavā? Yasmā tathāgato bodhisattabhūtopi purimāsu jātīsu pāramiyo pūrento bhagasaṅkhātaṁ siriṁ issariyaṁ yasañca vami, uggiri, kheḷapiṇḍaṁ viya anapekkho chaḍḍayi; pacchimattabhāvepi hatthāgataṁ cakkavattisiriṁ devalokādhipaccasadisaṁ catudīpissariyaṁ cakkavattisampattisannissayaṁ sattaratanasamujjalaṁ yasañca tiṇāyapi amaññamāno nirapekkho pahāya abhinikkhamitvā sammāsambodhiṁ abhisambuddho, tasmā ime siriādike bhage vamīti bhagavā. Atha vā bhāni nāma nakkhattāni, tehi samaṁ gacchanti pavattantīti bhagā, sineruyugandharauttarakuruhimavantādibhājanalokavisesasannissayā sobhā kappaṭṭhiyabhāvato, tepi bhage vami tannivāsisattāvāsasamatikkamanato, tappaṭibaddhachandarāgapahānena pajahīti. Evampi bhage vamīti bhagavā.",
  "tika-s0201t1:55": "Cakkavattisiriṁ yasmā, yasaṁ issariyaṁ sukhaṁ;",
  "tika-s0201t1:56": "Pahāsi lokacittañca, sugato bhagavā tatoti.",
  "tika-s0201t1:57": "Kathaṁ bhāge vamīti bhagavā? Bhāgā nāma sabhāgadhammakoṭṭhāsā, te khandhāyatanadhātādivasena, tatthāpi rūpavedanādivasena, pathaviyādiatītādivasena ca anekavidhā. Te bhagavā sabbaṁ papañcaṁ sabbaṁ yogaṁ sabbaṁ ganthaṁ sabbaṁ saṁyojanaṁ samucchinditvā amataṁ dhātuṁ samadhigacchanto vami uggiri, anapekkho chaḍḍayi na paccāgami. Tathā hesa ‘‘sabbatthameva pathaviṁ āpaṁ tejaṁ vāyaṁ, cakkhuṁ sotaṁ ghānaṁ jivhaṁ kāyaṁ manaṁ, rūpe sadde gandhe rase phoṭṭhabbe dhamme, cakkhuviññāṇaṁ…pe… manoviññāṇaṁ, cakkhusamphassaṁ…pe… manosamphassaṁ, cakkhusamphassajaṁ vedanaṁ…pe… manosamphassajaṁ vedanaṁ, cakkhusamphassajaṁ saññaṁ…pe… manosamphassajaṁ saññaṁ, cakkhusamphassajaṁ cetanaṁ…pe… manosamphassajaṁ cetanaṁ, rūpataṇhaṁ…pe… dhammataṇhaṁ, rūpavitakkaṁ…pe… dhammavitakkaṁ, rūpavicāraṁ…pe… dhammavicāra’’ntiādinā anupadadhammavibhāgavasenapi sabbeva dhammakoṭṭhāse anavasesato vami uggiri, anapekkhapariccāgena chaḍḍayi. Vuttaṁ hetaṁ ‘‘yaṁ taṁ, ānanda, cattaṁ vantaṁ muttaṁ pahīnaṁ paṭinissaṭṭhaṁ, taṁ tathāgato puna paccāgamissatīti netaṁ ṭhānaṁ vijjatī’’ti (dī. ni. 2.183). Evampi bhāge vamīti bhagavā. Atha vā bhāge vamīti sabbepi kusalākusale sāvajjānavajje hīnapaṇīte kaṇhasukkasappaṭibhāge dhamme ariyamaggañāṇamukhena vami uggiri anapekkho pariccaji pajahi, paresañca tathattāya dhammaṁ desesi. Vuttampi cetaṁ ‘‘dhammāpi vo, bhikkhave, pahātabbā, pageva adhammā (ma. ni. 1.240), kullūpamaṁ vo, bhikkhave, dhammaṁ desessāmi nittharaṇatthāya, no gahaṇatthāyā’’tiādi (ma. ni. 1.240). Evampi bhāge vamīti bhagavā.",
  "tika-s0201t1:58": "Khandhāyatanadhātādi-dhammabhāgāmahesinā;",
  "tika-s0201t1:59": "Kaṇhasukkā yato vantā, tatopi bhagavā matoti.",
  "tika-s0201t1:60": "Tena vuttaṁ –",
  "tika-s0201t1:61": "‘‘Bhāgavā bhatavā bhāge, bhage ca vani bhattavā;",
  "tika-s0201t1:62": "Bhage vami tathā bhāge, vamīti bhagavā jino’’ti.",
  "tika-s0201t1:63": "Dhammasarīraṁ paccakkhaṁ karotīti ‘‘yo vo, ānanda, mayā dhammo ca vinayo ca desito paññatto, so vo mamaccayena satthā’’ti (dī. ni. 2.216) vacanato dhammassa satthubhāvapariyāyo vijjatīti katvā vuttaṁ. Vajirasaṅghātasamānakāyo parehi abhejjasarīrattā. Na hi bhagavato rūpakāye kenaci sakkā antarāyo kātunti.",
  "tika-s0201t1:64": "Desanāsampattiṁ niddisati vakkhamānassa sakalassa suttassa ‘‘eva’’nti nidassanato. Sāvakasampattiṁ niddisati paṭisambhidāppattena pañcasu ṭhānesu bhagavatā etadagge ṭhapitena mayā mahāsāvakena sutaṁ, tañca kho mayāva sutaṁ, na anussutikaṁ, na paramparābhatanti imassa atthassa dīpanato. Kālasampattiṁ niddisati bhagavā-saddasannidhāne payuttassa samaya-saddassa kālassa buddhuppādapaṭimaṇḍitabhāvadīpanato. Buddhuppādaparamā hi kālasampadā. Tenetaṁ vuccati –",
  "tika-s0201t1:65": "‘‘Kappakasāye kaliyuge, buddhuppādo aho mahacchariyaṁ;",
  "tika-s0201t1:66": "Hutāvahamajjhe jātaṁ, samuditamakarandamaravinda’’nti. (dī. ni. ṭī. 1.1; saṁ. ni. ṭī. 1.1.1; a. ni. ṭī. 1.1.1 rūpādivaggavaṇṇanā);",
  "tika-s0201t1:67": "Bhagavāti desakasampattiṁ niddisati guṇavisiṭṭhasattuttamagarugāravādhivacanabhāvato.",
  "tika-s0201t1:68": "Maṅgaladivaso sukhaṇo sunakkhattanti ajja maṅgaladivaso, tasmā sunakkhattaṁ, tatthāpi ayaṁ sukhaṇo. Mā atikkamīti mā rattivibhāyanaṁ anudikkhantānaṁ ratti atikkamīti evaṁ sambandho veditabbo. Ukkāsu ṭhitāsu ṭhitāti ukkaṭṭhā (dī. ni. ṭī. 1.255; a. ni. ṭī. 2.4.36). Ukkāsu vijjotalantīsu ṭhitā patiṭṭhitāti mūlavibhūjādipakkhepena (pāṇini 3.2.5) saddasiddhi veditabbā. Niruttinayena vā ukkāsu ṭhitāsu ṭhitā āsīti ukkaṭṭhā. Apare pana bhaṇanti ‘‘bhūmibhāgasampattiyā manussasampattiyā upakaraṇasampattiyā ca sā nagarī ukkaṭṭhaguṇayogato ‘ukkaṭṭhā’ti nāmaṁ labhī’’ti.",
  "tika-s0201t1:69": "Avisesenāti na visesena, vihārabhāvasāmaññenāti attho. Iriyāpatha…pe… vihāresūti iriyāpathavihāro dibbavihāro brahmavihāro ariyavihāroti etesu catūsu vihāresu. Samaṅgiparidīpananti samaṅgībhāvaparidīpanaṁ. Etanti ‘‘viharatī’’ti etaṁ padaṁ. Tathā hi taṁ ‘‘idhekacco gihīhi saṁsaṭṭho viharati sahanandī sahasokī’’tiādīsu (saṁ. ni. 4.241) iriyāpathavihāre āgataṁ; ‘‘yasmiṁ samaye, bhikkhave, bhikkhu vivicceva kāmehi…pe… paṭhamaṁ jhānaṁ upasampajja viharatī’’tiādīsu (dha. sa. 160; vibha. 624) dibbavihāre; ‘‘so mettāsahagatena cetasā ekaṁ disaṁ pharitvā viharatī’’tiādīsu (dī. ni. 1.556; 3.308; ma. ni. 1.77; 2.309; 3.230) brahmavihāre; ‘‘so kho ahaṁ aggivessana tassāyeva kathāya pariyosāne tasmiṁ eva purimasmiṁ samādhinimitte ajjhattameva cittaṁ saṇṭhapemi sannisādemi ekodiṁ karomi samādahāmi, yena sudaṁ niccakappaṁ viharāmī’’tiādīsu (ma. ni. 1.387) ariyavihāre.",
  "tika-s0201t1:70": "Tattha iriyanaṁ vattanaṁ iriyā, kāyappayogo. Tassā pavattanupāyabhāvato ṭhānādi iriyāpatho. Ṭhānasamaṅgī vā hi kāyena kiñci kareyya gamanādīsu aññatarasamaṅgī vā. Atha vā iriyati pavattati etena attabhāvo, kāyakiccaṁ vāti iriyā, tassā pavattiyā upāyabhāvato pathoti iriyāpatho, ṭhānādi eva. So ca atthato gatinivattiādiākārena pavatto catusantatirūpapabandho eva. Viharaṇaṁ, viharati etenāti vā vihāro, iriyāpatho eva vihāro iriyāpathavihāro. Divi bhavoti dibbo. Tattha bahulappavattiyā brahmapārisajjādidevaloke bhavoti attho. Tattha yo dibbānubhāvo, tadatthāya saṁvattatīti vā dibbo, abhiññābhinīhāravasena mahāgatikattā vā dibbo, dibbo ca so vihāro cāti dibbavihāro, catasso rūpāvacarasamāpattiyo. Āruppasamāpattiyopi ettheva saṅgahaṁ gacchanti. Brahmūnaṁ, brahmāno vā vihārā brahmavihārā, catasso appamaññāyo. Ariyānaṁ, ariyā vā vihārā ariyavihārā, cattāri sāmaññaphalāni. So hi bhagavā ekaṁ iriyāpathabādhanantiādi yadipi bhagavā ekenapi iriyāpathena cirataraṁ kālaṁ attabhāvaṁ pavattetuṁ sakkoti, tathāpi ‘‘upādinnakasarīrassa nāma ayaṁ sabhāvo’’ti dassetuṁ vuttaṁ. Yasmā vā bhagavā yattha katthaci vasanto veneyyānaṁ dhammaṁ desento, nānāsamāpattīhi ca kālaṁ vītināmento vasatīti veneyyasattānaṁ attano ca vividhaṁ hitasukhaṁ harati upaneti uppādeti, tasmā vividhaṁ haratīti evamettha attho veditabbo.",
  "tika-s0201t1:71": "Subhagattāti sirīkāmānavasena sobhanattā. Tenevāha ‘‘sundarasirikattā sundarakāmattā cā’’ti. Chaṇasamajjaussaveti ettha chaṇaṁ nāma phaggunamāsādīsu uttaraphaggunādi-abhilakkhitadivasesu saparijanānaṁ manussānaṁ maṅgalakaraṇaṁ. Samajjaṁ nāma naṭasamajjādi. Ussavo nakkhattaṁ. Yattha gāmanigamavāsino tayo satta vā divase nakkhattaghosanaṁ katvā yathāvibhavaṁ alaṅkatapaṭiyattā bhoge paribhuñjantā nakkhattakīḷanaṁ kīḷanti. Tesaṁ taṁ tatheva hotīti tesaṁ manussānaṁ taṁ patthanaṁ tannivāsidevatānubhāvena yebhuyyena tatheva hoti, patthanā samijjhatīti attho. Bahujanakantatāyāti iminā ‘‘sundarakāmattā’’ti etasseva padassa pakārantarena atthaṁ vibhāveti. Tatrāyaṁ vacanattho – kamanīyaṭṭhena suṭṭhu bhajīyatīti subhagaṁ, subhā agā rukkhā etthāti vā subhagaṁ, sundarakittiyogato vā ‘‘subhaga’’nti evampettha atthaṁ vaṇṇenti. Keci pana ‘‘subhāgavane’’ti paṭhanti, ‘‘sundarabhūmibhāge vane’’ti cassa atthaṁ vadanti. Subhagassa nāma yakkhassa vanaṁ tena pariggahitattāti ‘‘subhagavana’’nti aññe. Vananaṁ bhattītiatthe taṁ vananaṁ kāretīti etasmiṁ atthe vanayatīti padasiddhi veditabbā. Tenevāha ‘‘attani sinehaṁ uppādetī’’ti. Yācanatthe vanute iti vananti upacārakappanāvasena vana-saddo veditabbo.",
  "tika-s0201t1:72": "Ujuvaṁsāti ujubhūtaviṭapā. Mahāsālāti mahārukkhā. Aññatarasmiṁ sālamūleti aññatarassa rukkhassa mūle. Vanappatijeṭṭhakarukkhoti vanappatibhūto jeṭṭhakarukkho. Tameva jeṭṭhakabhāvanti vanappatibhāvenāgataṁ seṭṭhabhāvaṁ padhānabhāvaṁ. Tena hi so ‘‘sālarājā’’ti vutto. Upagatānaṁ rañjanaṭṭhena rājā, aññasmimpi tādise rukkhe rājavohāraṁ dassetuṁ ‘‘supatiṭṭhitassā’’tiādi vuttaṁ. Tattha brāhmaṇa dhammikāti ālapanaṁ. Nippariyāyena sākhādimato saṅghātassa suppatiṭṭhitabhāvasādhane avayavavisese pavattamāno mūla-saddo. Yasmā taṁsadisesu tannissaye padese ca ruḷhīvasena pariyāyato pavattati, tasmā ‘‘mūlāni uddhareyyā’’ti ettha nippariyāyamūlaṁ adhippetanti ekena mūla-saddena visesetvā āha ‘‘mūlamūle dissatī’’ti yathā ‘‘dukkhadukkhaṁ (saṁ. ni. 4.327), rūparūpa’’nti (visuddhi. 2.449) ca. Asādhāraṇahetumhīti asādhāraṇakāraṇe. Lobhasahagatacittuppādānaṁ eva āveṇike nesaṁ suppatiṭṭhitabhāvasādhanato mūlaṭṭhena upakārake paccayadhamme dissatīti attho.",
  "tika-s0201t1:73": "Tatthāti ‘‘ekaṁ samayaṁ bhagavā ukkaṭṭhāyaṁ viharati subhagavane sālarājamūle’’ti yaṁ vuttaṁ vākyaṁ, tatta. Siyāti kassaci evaṁ parivitakko siyā, vakkhamānākārena kadāci codeyya vāti attho. Atha tattha viharatīti yadi subhagavane sālarājamūle viharati. Na vattabbanti nānāṭhānabhūtattā ukkaṭṭhāsubhagavanānaṁ, ekaṁ samayanti ca vuttattāti adhippāyo. Idāni codako tameva attano adhippāyaṁ ‘‘na hi sakkā’’tiādinā vivarati. Itaro sabbametaṁ aviparītaṁ atthaṁ ajānantena vuttanti dassento ‘‘na kho panetaṁ evaṁ daṭṭhabba’’nti āha. Tattha etanti ‘‘ukkaṭṭhāyaṁ viharati subhagavane sālarājamūle’’ti etaṁ vacanaṁ. Evanti ‘‘yadi tāva bhagavā’’tiādinā yaṁ taṁ bhavatā coditaṁ, taṁ atthato evaṁ na kho pana daṭṭhabbaṁ, na ubhayattha apubbaacarimaṁ vihāradassanatthanti attho.",
  "tika-s0201t1:74": "Idāni attano yathādhippetaṁ aviparītaṁ atthaṁ, tassa ca paṭikacceva vuttabhāvaṁ, tena ca appaṭividdhattaṁ pakāsento ‘‘nanu avocumha…pe… sālarājamūle’’ti āha. Evampi ‘‘subhagavane sālarājamūle viharatī’’cceva vattabbaṁ, na ‘‘ukkaṭṭhāya’’nti codanaṁ manasi katvā vuttaṁ ‘‘gocaragāmanidassanattha’’ntiādi.",
  "tika-s0201t1:75": "Avassaṁ cettha gocaragāmakittanaṁ kātabbaṁ. Tathā hi taṁ yathā subhagavanādikittanaṁ pabbajitānuggahakaraṇādianekappayojanaṁ, evaṁ gahaṭṭhānuggahakaraṇādivividhappayojananti dassento ‘‘ukkaṭṭhākittanenā’’tiādimāha. Tattha paccayaggahaṇena upasaṅkamanapayirupāsanānaṁ okāsadānena dhammadesanāya saraṇesu sīlesu ca patiṭṭhāpanena yathūpanissayaṁ uparivisesādhigamāvahanena ca gahaṭṭhānaggahakaraṇaṁ, uggahaparipucchānaṁ kammaṭṭhānānuyogassa ca anurūpavasanaṭṭhānapariggahenettha pabbajitānuggahakaraṇaṁ veditabbaṁ. Karuṇāya upagamanaṁ, na lābhādinimittaṁ, paññāya apagamanaṁ, na virodhādinimittanti upagamanāpagamanānaṁ nirupakkilesataṁ vibhāveti. Dhammikasukhaṁ nāma anavajjasukhaṁ. Devānaṁ upakārabahulatā janavivittatāya. Pacurajanavivittaṁ hi ṭhānaṁ devā upasaṅkamitabbaṁ maññanti. Tadatthaparinipphādananti lokatthanipphādanaṁ, buddhakiccasampādananti attho. Evamādināti ādi-saddena ukkaṭṭhākittanato rūpakāyassa anuggaṇhanaṁ dasseti, subhagavanādikittanato dhammakāyassa. Tathā purimena parādhīnakiriyākaraṇaṁ, dutiyena attādhīnakiriyākaraṇaṁ. Purimena vā karuṇākiccaṁ, itarena paññākiccaṁ. Purimena cassa paramāya anukampāya samannāgamaṁ, pacchimena paramāya upekkhāya samannāgamaṁ dīpeti. Bhagavā hi sabbasatte paramāya anukampāya anukampati, na ca tattha sinehadosānupatito paramupekkhakabhāvato, upekkhako ca na ca parahitasukhakaraṇe apposukko mahākāruṇikabhāvato.",
  "tika-s0201t1:76": "Tassa mahākāruṇikatāya lokanāthatā, upekkhakatāya attanāthatā. Tathā hesa bodhisattabhūto mahākaruṇāya sañcoditamānaso sakalalokahitāya ussukkamāpanno mahābhinīhārato paṭṭhāya tadatthanipphādanatthaṁ puññañāṇasambhāre sampādento aparimitaṁ kālaṁ anappakaṁ dukkhamanubhosi, upekkhakatāya sammā patitehi dukkhehi na vikampi. Tathā mahākāruṇikatāya saṁsārābhimukhatā, upekkhakatāya tato nibbindanā. Tathā upekkhakatāya nibbānābhimukhatā, mahākāruṇikatāya tadadhigamo. Tathā mahākāruṇikatāya paresaṁ abhiṁsāpanaṁ, upekkhakatāya sayaṁ parehi abhāyanaṁ. Mahākāruṇikatāya paraṁ rakkhato attano rakkhaṇaṁ, upekkhakatāya attānaṁ rakkhato paresaṁ rakkhaṇaṁ. Tenassa attahitāya paṭipannādīsu catutthapuggalabhāvo siddho hoti. Tathā mahākāruṇikatāya saccādhiṭṭhānassa cāgādhiṭṭhānassa ca pāripūri, upekkhakatāya upasamādhiṭṭhānassa paññādhiṭṭhānassa ca pāripūri. Evaṁ parisuddhāsayapayogassa mahākāruṇikatāya lokahitatthameva rajjasampadādibhavasampattiyā upagamanaṁ, upekkhakatāya tiṇāyapi amaññamānassa tato apagamanaṁ. Iti suvisuddhaupagamāpagamassa mahākāruṇikatāya lokahitatthameva dānavasena sampattīnaṁ pariccajanā, upekkhakatāya cassa phalassa attano apaccāsīsanā. Evaṁ samudāgamanato paṭṭhāya acchariyabbhutaguṇasamannāgatassa mahākāruṇikatāya paresaṁ hitasukhatthaṁ atidukkarakāritā, upekkhakatāya kāyampi analaṁkāritā.",
  "tika-s0201t1:77": "Tathā mahākāruṇikatāya carimattabhāve jiṇṇāturamatadassanena sañjātasaṁvego, upekkhakatāya uḷāresu devabhogasadisesu bhogesu nirapekkho mahābhinikkhamanaṁ nikkhami. Tathā mahākāruṇikatāya ‘‘kicchaṁ vatāyaṁ loko āpanno’’tiādinā (dī. ni. 2.57; saṁ. ni. 2.4, 10) karuṇāmukheneva vipassanārambho , upekkhakatāya buddhabhūtassa satta sattāhāni vivekasukheneva vītināmanaṁ. Mahākāruṇikatāya dhammagambhīrataṁ paccavekkhitvā dhammadesanāya apposukkataṁ āpajjitvāpi mahābrahmuno ajjhesanāpadesena okāsakaraṇaṁ, upekkhakatāya pañcavaggiyādi veneyyānaṁ ananurūpasamudācārepi anaññathābhāvo. Mahākāruṇikatāya katthaci paṭighātābhāvenassa sabbattha amittasaññāya abhāvo, upekkhakatāya katthacipi anurodhābhāvena sabbattha sinehasanthavābhāvo. Mahākāruṇikatāya gāmādīnaṁ āsannaṭṭhāne vasantassapi upekkhakatāya araññaṭṭhāne eva viharaṇaṁ. Tena vuttaṁ ‘‘purimena cassa paramāya annukampāya samannāgamaṁ, pacchimena paramāya upekkhāya samannāgamaṁ dīpetī’’ti.",
  "tika-s0201t1:78": "Tanti ‘‘tatrā’’ti padaṁ. Desakālaparidīpananti ye desakālā idha viharaṇakiriyāvisesanabhāvena vuttā, tesaṁ paridīpananti dassento ‘‘yaṁ samayaṁ…pe… dīpetī’’ti āha. Taṁ-saddo hi vuttassa atthassa paṭiniddeso, tasmā idha kālassa, desassa vā paṭiniddeso bhavituṁ arahati, na aññassa. Ayaṁ tāva tatra-saddassa paṭiniddesabhāve atthavibhāvanā. Yasmā pana īdisesu ṭhānesu tatra-saddo dhammadesanāvisiṭṭhaṁ desaṁ kālañca vibhāveti, tasmā vuttaṁ ‘‘bhāsitabbayutte vā desakāle dīpetī’’ti. Tena tatrāti yattha bhagavā dhammadesanatthaṁ bhikkhū ālapi abhāsi, tādise dese, kāle vāti attho. Na hītiādinā tamevatthaṁ samattheti. Nanu ca yattha ṭhito bhagavā ‘‘akālo kho tāvā’’tiādinā bāhiyassa dhammadesanaṁ paṭikkhipi, tattheva antaravīthiyaṁ ṭhito tassa dhammaṁ desetīti? Saccametaṁ, adesetabbakāle adesanāya idaṁ udāharaṇaṁ. Tenevāha ‘‘akālo kho tāvā’’ti. Yaṁ pana tattha vuttaṁ ‘‘antaragharaṁ paviṭṭhamhā’’ti (udā. 10), tampi tassa akālabhāvasseva pariyāyena dassanatthaṁ vuttaṁ. Tassa hi tadā addhānaparissamena rūpakāye akammaññatā ahosi, balavapītivegena nāmakāye, tadubhayassa vūpasamaṁ āgamento papañcaparihāratthaṁ bhagavā ‘‘akālo kho’’ti pariyāyena paṭikkhipi. Adesetabbadese adesanāya pana udāharaṇaṁ ‘‘atha kho bhagavā maggā okkamma aññatarasmiṁ rukkhamūle nisīdi (saṁ. ni. 2.154), vihārato nikkhamitvā vihārapacchāyāyaṁ paññatte āsane nisīdī’’ti (dī. ni. 1.363) ca evamādikaṁ idha ādi-saddena saṅgahitaṁ.",
  "tika-s0201t1:79": "‘‘Atha kho so, bhikkhave, bālo idha pubbe rasādo idha pāpāni kammāni karitvā’’tiādīsu (ma. ni. 3.251) padapūraṇamatte kho-saddo, ‘‘dukkhaṁ kho agāravo viharati appatisso’’tiādīsu (a. ni. 4.21) avadhāraṇe, ‘‘kittāvatā nu kho, āvuso, satthu pavivittassa viharato sāvakā vivekaṁ nānusikkhantī’’tiādīsu (ma. ni. 1.31) ādikālatthe. Vākyārambheti attho. Tattha padapūraṇena vacanālaṅkāramattaṁ kataṁ hoti, ādikālatthena vākyassa upaññāsamattaṁ, avadhāratthena pana niyamadassanaṁ, tasmā āmantesi evāti āmantane niyamo dassito hotīti.",
  "tika-s0201t1:80": "‘‘Bhagavāti lokagarudīpana’’nti kasmā vuttaṁ, nanu pubbepi bhagavā-saddassa attho vuttoti? Yadipi pubbe vutto, taṁ panassa yathāvutte ṭhāne viharaṇakiriyāya kattuvisesadassanatthaṁ kataṁ, na āmantanakiriyāya, idha pana āmantanakiriyāya, tasmā tadatthaṁ puna ‘‘bhagavā’’ti pāḷiyaṁ vuttanti tassatthaṁ dassetuṁ ‘‘bhagavāti lokagarudīpana’’nti āha. Kathāsavanayuttapuggalavacananti vakkhamānāya mūlapariyāyadesanāya savanayogyapuggalavacanaṁ. Catūsupi parisāsu bhikkhū eva edisānaṁ desanānaṁ visesena bhājanabhūtā, iti sātisayasāsanasampaṭiggāhakabhāvadassanatthaṁ idha bhikkhugahaṇanti dassetvā idāni saddatthaṁ dassetuṁ ‘‘apicā’’tiādimāha.",
  "tika-s0201t1:81": "Tattha bhikkhakoti bhikkhūti bhikkhanadhammatāya bhikkhūti attho. Bhikkhācariyaṁ ajjhupagatoti buddhādīhipi ajjhupagataṁ bhikkhācariyaṁ uñchācariyaṁ ajjhupagatattā anuṭṭhitattā bhikkhū. Yo hi koci appaṁ vā mahantaṁ vā bhogakkhandhaṁ pahāya agārasmā anagāriyaṁ pabbajito, so kasigorakkhādīhi jīvikākappanaṁ hitvā liṅgasampaṭicchaneneva bhikkhācariyaṁ ajjhupagatattā bhikkhu, parapaṭibaddhajīvikattā vā vihāramajjhe kājabhattaṁ bhuñjamānopi bhikkhācariyaṁ ajjhupagatoti bhikkhu, piṇḍiyālopabhojanaṁ nissāya pabbajjāya ussāhajātattā vā bhikkhācariyaṁ ajjhupagatoti bhikkhūti evampettha attho daṭṭhabbo. Ādinā nayenāti ‘‘bhinnapaṭadharoti bhikkhu, bhindati pāpake akusale dhammeti bhikkhu, bhinnattā pāpakānaṁ akusalānaṁ dhammānaṁ bhikkhū’’tiādinā vibhaṅge (vibha. 510) āgatanayena. Ñāpaneti avabodhane, paṭivedaneti attho.",
  "tika-s0201t1:82": "Bhikkhanasīlatātiādīsu bhikkhanasīlatā bhikkhanena ājīvanasīlatā, na kasivaṇijjādīhi ājīvanasīlatā. Bhikkhanadhammatā ‘‘uddissa ariyā tiṭṭhantī’’ti (paṭi. ma. 153; mi. pa. 4.5.9) evaṁ vuttabhikkhanasabhāvatā, na sambhāvanākohaññasabhāvatā. Bhikkhane sādhukāritā ‘‘uttiṭṭhe nappamajjeyyā’’ti (dha. pa. 168) vacanaṁ anussaritvā tattha appamajjanā. Atha vā sīlaṁ nāma pakatisabhāvo, idha pana tadadhiṭṭhānaṁ. Dhammoti vataṁ. Apare pana ‘‘sīlaṁ nāma vatasamādānaṁ, dhammo nāma paveṇīāgataṁ cārittaṁ, sādhukāritāti sakkaccakāritā ādarakiriyā’’ti vaṇṇenti. Hīnādhikajanasevitanti ye bhikkhubhāve ṭhitāpi jātimadādivasena uddhatā unnaḷā. Ye ca gihibhāve paresu atthikabhāvampi anupagatatāya bhikkhācariyaṁ paramakāpaññataṁ maññanti, tesaṁ ubhayesampi yathākkamaṁ ‘‘bhikkhavo’’ti vacanena hīnajanehi daliddehi paramakāpaññataṁ pattehi parakulesu bhikkhācariyāya jīvikaṁ kappentehi sevitaṁ vuttiṁ pakāsento uddhatabhāvaniggahaṁ karoti, adhikajanehi uḷārabhogakhattiyakulādito pabbajitehi buddhādīhi ājīvavisodhanatthaṁ sevitaṁ vuttiṁ pakāsento dīnabhāvaniggahaṁ karotīti yojetabbaṁ. Yasmā ‘‘bhikkhavo’’ti vacanaṁ āmantanabhāvato abhimukhīkaraṇaṁ, pakaraṇato sāmatthiyato ca sussūsājananaṁ sakkaccasavanamanasikāraniyojanañca hoti. Tasmā tamatthaṁ dassento ‘‘bhikkhavoti iminā’’tiādimāha.",
  "tika-s0201t1:83": "Tattha sādhukasavanamanasikāreti sādhukasavane sādhukamanasikāre ca. Kathaṁ pana pavattitā savanādayo sādhukaṁ pavattitā hontīti? ‘‘Addhā imāya sammāpaṭipattiyā sakalasāsanasampatti hatthagatā bhavissatī’’ti ādaragāravayogena, kathādīsu aparibhavanādinā ca. Vuttaṁ hi ‘‘pañcahi, bhikkhave, dhammehi samannāgato suṇanto saddhammaṁ bhabbo niyāmaṁ okkamituṁ kusalesu dhammesu sammattaṁ. Katamehi pañcahi? Na kathaṁ paribhoti, na kathikaṁ paribhoti, na attānaṁ paribhoti, avikkhittacitto dhammaṁ suṇāti ekaggacitto, yoniso ca manasi karoti. Imehi kho, bhikkhave , pañcahi dhammehi samannāgato suṇanto saddhammaṁ bhabbo niyāmaṁ okkamituṁ kusalesu dhammesu sammatta’’nti (a. ni. 5.151). Tenevāha ‘‘sādhukasavanamanasikārāyattā hi sāsanasampattī’’ti. Sāsanasampatti nāma sīlādinipphatti.",
  "tika-s0201t1:84": "Paṭhamaṁ uppannattā adhigamavasena. Satthucariyānuvidhāyakattā sīlādiguṇānuṭṭhānena. Tiṇṇaṁ yānānaṁ vasena anudhammapaṭipattisabbhāvato sakalasāsanapaṭiggāhakattā. Santikattāti samīpabhāvato. Santikāvacarattāti sabbakālaṁ sampayuttabhāvato. Yathānusiṭṭhanti anusāsanianurūpaṁ, anusāsaniṁ anavasesato paṭiggahetvāti attho. Ekacce bhikkhūyeva sandhāyāti ye suttapariyosāne ‘‘te bhikkhū bhagavato bhāsitaṁ abhinandu’’nti vuttā pañcasatā brāhmaṇapabbajitā, te sandhāya.",
  "tika-s0201t1:85": "Pubbe sabbaparisasādhāraṇattepi bhagavato dhammadesanāya ‘‘jeṭṭhaseṭṭhā’’tiādinā bhikkhūnaṁ eva āmantane kāraṇaṁ dassetvā idāni bhikkhū āmantetvāva dhammadesanāya payojanaṁ dassetuṁ ‘‘kimatthaṁ pana bhagavā’’ti codanaṁ samuṭṭhāpesi. Tattha aññaṁ cintentāti aññavihitā. Vikkhittacittāti asamāhitacittā. Dhammaṁ paccavekkhantāti tadā hiyyo tato paradivasesu vā sutadhammaṁ pati pati manasā avekkhantā. Bhikkhū āmantetvā dhamme desiyamāne ādito paṭṭhāya desanaṁ sallakkhetuṁ sakkontīti imamevatthaṁ byatirekamukhena dassetuṁ ‘‘te anāmantetvā’’tiādi vuttaṁ.",
  "tika-s0201t1:86": "Bhikkhavotīti ca sandhivasena i-kāralopo daṭṭhabbo ‘‘bhikkhavo itī’’ti. Ayaṁ hi iti-saddo hetu-parisamāpanādipadatthavipariyāya-pakārāvadhāraṇanidassanādianekatthappabhedo. Tathā hesa ‘‘ruppatīti kho, bhikkhave, tasmā ‘rūpa’nti vuccatī’’tiādīsu (saṁ. ni. 3.79) hetuatthe dissati; ‘‘tasmā tiha me, bhikkhave, dhammadāyādā bhavatha, mā āmisadāyādā, atthi me tumhesu anukampā ‘kinti me sāvakā dhammadāyādā bhaveyyuṁ, no āmisadāyādā’ti’’ādīsu parisamāpane; ‘‘iti vā, iti evarūpā naccagītavāditavisūkadassanā paṭivirato’’tiādīsu (dī. ni. 1.13) ādiatthe; ‘‘māgaṇṭhiyoti tassa brāhmaṇassa saṅkhā samaññā paññatti vohāro nāmaṁ nāmakammaṁ nāmadheyyaṁ nirutti byañjanamabhilāpo’’tiādīsu (mahāni. 73) padatthavipariyāye; ‘‘iti kho, bhikkhave, sappaṭibhayo bālo, appaṭibhayo paṇḍito, saupaddavo bālo, anupaddavo paṇḍito, saupasaggo bālo, anupasaggo paṇḍito’’tiādīsu (ma. ni. 3.124) pakāre; ‘‘atthi idappaccayā jarāmaraṇanti iti puṭṭhena satā, ānanda, atthītissa vacanīyaṁ, kiṁ paccayā jarāmaraṇanti iti ce vadeyya, jātipaccayā jarāmaraṇanti iccassa vacanīya’’ntiādīsu (dī. ni. 2.96) avadhāraṇe; ‘‘sabbamatthīti kho, kaccāna, ayameko anto, sabbaṁ natthīti kho, kaccāna, ayaṁ dutiyo anto’’tiādīsu (saṁ. ni. 2.15) nidassane. Idhāpi nidassaneva daṭṭhabbo. Bhikkhavoti hi āmantitākāro, tamesa iti-saddo nidasseti ‘‘bhikkhavoti āmantesī’’ti. Iminā nayena ‘‘bhaddante’’tiādīsupi yathārahaṁ iti-saddassa attho veditabbo. Pubbe ‘‘bhagavā āmantesī’’ti vuttattā ‘‘bhagavato paccassosu’’nti idha ‘‘bhagavato’’ti sāmivacanaṁ āmantanameva sambandhīantaraṁ apekkhatīti iminā adhippāyena ‘‘bhagavato āmantanaṁ paṭiassosu’’nti vuttaṁ. ‘‘Bhagavato’’ti pana idaṁ paṭissavasambandhanena sampadānavacanaṁ yathā ‘‘devadattassa paṭissuṇotī’’ti.",
  "tika-s0201t1:87": "Yaṁ nidānaṁ bhāsitanti sambandho. Etthāha – kimatthaṁ pana dhammavinayasaṅgahe kariyamāne nidānavacanaṁ, nanu bhagavatā bhāsitavacanasseva saṅgaho kātabboti? Vuccate – desanāya ṭhitiasammosasaddheyyabhāvasampādanatthaṁ. Kāladesadesakanimittaparisāpadesehi upanibandhitvā ṭhapitā hi desanā ciraṭṭhitikā hoti asammosadhammā saddheyyā ca, desakālakattusotunimittehi upanibaddho viya vohāravinicchayo. Teneva ca āyasmatā mahākassapena ‘‘mūlapariyāyasuttaṁ āvuso, ānanda, kattha bhāsita’’ntiādinā desādipucchāsu katāsu tāsaṁ vissajjanaṁ karontena dhammabhaṇḍāgārikena ‘‘evaṁ me suta’’ntiādinā imassa suttassa nidānaṁ bhāsitaṁ. Apica satthusampattipakāsanatthaṁ nidānavacanaṁ. Tathāgatassa hi bhagavato pubbaracanānumānāgamatakkābhāvato sammāsambuddhabhāvasiddhi . Na hi sammāsambuddhassa pubbaracanādīhi attho atthi sabbattha appaṭihatañāṇacāratāya ekappamāṇattā ca ñeyyadhammesu. Tathā ācariyamuṭṭhidhammamacchariyasāsanasāvakānurodhābhāvato khīṇāsavabhāvasiddhi. Na hi sabbaso khīṇāsavassa te sambhavantīti suvisuddhassa parānuggahappavatti. Evaṁ desakasaṁkilesabhūtānaṁ diṭṭhisīlasampadādūsakānaṁ avijjātaṇhānaṁ accantābhāvasaṁsūcakehi ñāṇasampadāpahānasampadābhibyañjakehi ca sambuddhavisuddhabhāvehi purimavesārajjadvayasiddhi, tato eva ca antarāyikaniyyānikadhammesu sammohābhāvasiddhito pacchimavesārajjadvayasiddhīti bhagavato catuvesārajjasamannāgamo attahitaparahitapaṭipatti ca nidānavacanena pakāsitā hoti tattha tattha sampattapariyāya ajjhāsayānurūpaṁ ṭhānuppattikapaṭibhānena dhammadesanādīpanato, idha pana pathavīādīsu vatthūsu puthujjanānaṁ paṭipattivibhāgavavatthāpakadesanādīpanatoti yojetabbaṁ. Tena vuttaṁ ‘‘satthusampattipakāsanatthaṁ nidānavacana’’nti.",
  "tika-s0201t1:88": "Tathā sāsanasampattipakāsanatthaṁ nidānavacanaṁ. Ñāṇakaruṇāpariggahitasabbakiriyassa hi bhagavato natthi niratthikā paṭipatti, attahitatthā vā. Tasmā paresaṁ eva atthāya pavattasabbakiriyassa sammāsambuddhassa sakalampi kāyavacīmanokammaṁ yathāpavattaṁ vuccamānaṁ diṭṭhadhammikasamparāyikaparamatthehi yathārahaṁ sattānaṁ anusāsanaṭṭhena sāsanaṁ, na kabyaracanā, tayidaṁ satthucaritaṁ kāladesadesakaparisāpadesehi saddhiṁ tattha tattha nidānavacanehi yathārahaṁ pakāsīyati, idha pana ‘‘pathaviyādīsu vatthūsū’’ti sabbaṁ purimasadisameva. Tena vuttaṁ ‘‘sāsanasampattipakāsanatthaṁ nidānavacana’’nti. Apica satthuno pamāṇabhāvappakāsanena sāsanassa pamāṇabhāvadassanatthaṁ nidānavacanaṁ, tañca desakappamāṇabhāvadassanaṁ heṭṭhā vuttanayānusārena ‘‘bhagavā’’ti ca iminā padena vibhāvitanti veditabbaṁ. ‘‘Bhagavā’’ti iminā tathāgatassa rāgadosamohādisabbakilesamaladuccaritādidosappahānadīpanena vacanena anaññasādhāraṇasuparisuddhañāṇakaruṇādiguṇavisesayogaparidīpanena tato eva sabbasattuttamabhāvadīpanena ayamattho sabbathā pakāsito hotīti idamettha nidānavacanappayojanassa mukhamattadassanaṁ.",
  "tika-s0201t1:89": "Abbhantaranidānavaṇṇanā niṭṭhitā.",
  "tika-s0201t1:90": "Suttanikkhepavaṇṇanā",
  "tika-s0201t1:91": "Nikkhittassāti desitassa. Desanāpi hi desetabbassa sīlādiatthassa vineyyasantānesu nikkhipanato ‘‘nikkhepo’’ti vuccati. Suttanikkhepaṁ vicāretvā vuccamānā pākaṭā hotīti sāmaññato bhagavato desanāsamuṭṭhānassa vibhāgaṁ dassetvā ‘‘etthāyaṁ desanā evaṁsamuṭṭhānā’’ti desanāya samuṭṭhāne dassite suttassa sammadeva nidānaparijānanena vaṇṇanāya suviññeyyattā vuttaṁ. Evañhi ‘‘assutavā bhikkhave puthujjano’’tiādinā, ‘‘yopi so, bhikkhave, bhikkhu arahaṁ khīṇāsavo’’tiādinā (ma. ni. 1.8), ‘‘tathāgatopi kho, bhikkhave, arahaṁ sammāsambuddho’’tiādinā (ma. ni. 1.12) ca pavattadesanā anusandhidassanasukhatāya suviññeyyā hoti. Tattha yathā anekasataanekasahassabhedānipi suttantāni saṁkilesabhāgiyādipadhānanayavasena soḷasavidhataṁ nātivattanti, evaṁ attajjhāsayādisuttanikkhepavasena catubbidhabhāvanti āha ‘‘cattāro hi suttanikkhepā’’ti.",
  "tika-s0201t1:92": "Ettha ca yathā attajjhāsayassa aṭṭhuppattiyā ca parajjhāsayapucchāhi saddhiṁ saṁsaggabhedo sambhavati ‘‘attajjhāsayo ca parajjhāsayo ca, attajjhāsayo ca pucchāvasiko ca, aṭṭhuppattiko ca parajjhāsayo ca, aṭṭhuppattiko ca pucchāvasiko cā’’ti ajjhāsayapucchānusandhisabbhāvato, evaṁ yadipi aṭṭhuppattiyā attajjhāsayenapi saṁsaggabhedo sambhavati, attajjhāsayādīhi pana purato ṭhitehi aṭṭhuppattiyā saṁsaggo natthīti nayidha niravaseso vitthāranayo sambhavatīti ‘‘cattāro suttanikkhepā’’ti vuttaṁ, tadantogadhattā vā sambhavantānaṁ sesanikkhepānaṁ mūlanikkhepavasena cattārova dassitā. Tathādassanañcettha ayaṁ saṁsaggabhedo gahetabboti.",
  "tika-s0201t1:93": "Tatrāyaṁ vacanattho – nikkhipīyatīti nikkhepo, suttaṁ eva nikkhepo suttanikkhepo. Atha vā nikkhipanaṁ nikkhepo, suttassa nikkhepo suttanikkhepo, suttadesanāti attho. Attano ajjhāsayo attajjhāsayo, so assa atthi kāraṇabhūtoti attajjhāsayo. Attano ajjhāsayo etassāti vā attajjhāsayo. Parajjhāsayepi eseva nayo. Pucchāya vaso pucchāvaso, so etassa atthīti pucchāvasiko. Suttadesanāvatthubhūtassa atthassa uppatti atthuppatti, atthuppattiyeva aṭṭhuppatti ttha-kārassa ṭṭha-kāraṁ katvā. Sā etassa atthīti aṭṭhuppattiko. Atha vā nikkhipīyati suttaṁ etenāti suttanikkhepo, attajjhāsayādi eva. Etasmiṁ pana attavikappe attano ajjhāsayo attajjhāsayo. Paresaṁ ajjhāsayo parajjhāsayo. Pucchīyatīti pucchā, pucchitabbo attho. Pucchanavasena pavattaṁ dhammapaṭiggāhakānaṁ vacanaṁ pucchāvasikaṁ, tadeva nikkhepa-saddāpekkhāya pulliṅgavasena ‘‘pucchāvasiko’’ti vuttaṁ. Tathā aṭṭhuppatti eva aṭṭhuppattikoti evampettha attho veditabbo.",
  "tika-s0201t1:94": "Apicettha paresaṁ indriyaparipākādikāraṇanirapekkhattā attajjhāsayassa visuṁ suttanikkhepabhāvo yutto kevalaṁ attano ajjhāsayeneva dhammatantiṭhapanatthaṁ pavattitadesanattā. Parajjhāsayapucchāvasikānaṁ pana paresaṁ ajjhāsayapucchānaṁ desanāpavattihetubhūtānaṁ uppattiyaṁ pavattitānaṁ kathamaṭṭhuppattiyaṁ anavarodho, pucchāvasikaaṭṭhuppattikānaṁ vā parajjhāsayānurodhena pavattikānaṁ kathaṁ parajjhāsaye anavarodhoti? Na codetabbametaṁ. Paresañhi abhinīhāraparipucchādivinimuttasseva suttadesanākāraṇuppādassa aṭṭhuppattibhāvena gahitattā parajjhāsayapucchāvasikānaṁ visuṁ gahaṇaṁ. Tathā hi brahmajāla (dī. ni. 1.1) dhammadāyādasuttādīnaṁ (ma. ni. 1.29) vaṇṇāvaṇṇaāmisuppādādidesanānimittaṁ ‘‘aṭṭhuppattī’’ti vuccati. Paresaṁ pucchaṁ vinā ajjhāsayaṁ eva nimittaṁ katvā desito parajjhāsayo, pucchāvasena desito pucchāvasikoti pākaṭoyamatthoti.",
  "tika-s0201t1:95": "Attanoajjhāsayeneva kathesi dhammatantiṭhapanatthanti daṭṭhabbaṁ. Sammappadhānasuttantahārakoti anupubbena nikkhittānaṁ saṁyuttake sammappadhānapaṭisaṁyuttānaṁ suttānaṁ āvaḷi. Tathā iddhipādahārakādayo.",
  "tika-s0201t1:96": "Vimuttiparipācanīyā dhammā saddhindriyādayo. Ajjhāsayanti adhimuttiṁ. Khantinti diṭṭhinijjhānakkhantiṁ. Mananti cittaṁ. Abhinihāranti paṇidhānaṁ. Bujjhanabhāvanti bujjhanasabhāvaṁ, paṭivijjhanākāraṁ vā.",
  "tika-s0201t1:97": "Uppanne māne nikkhittanti sambandho. Itthiliṅgādīni tīṇi liṅgāni. Nāmādīni cattāri padāni. Paṭhamādayo satta vibhattiyo. Muñcitvā na kiñci katheti sabhāvaniruttiyā tatheva pavattanato. Gaṇṭhibhūtaṁ padaṁ. Yathā hi rukkhassa gaṇṭhiṭṭhānaṁ dubbinibbedhaṁ duttacchitañca hoti, evamevaṁ yaṁ padaṁ atthato vivarituṁ na sakkā, taṁ ‘‘gaṇṭhipada’’nti vuccati. Anupahaccāti anuddharitvā.",
  "tika-s0201t1:98": "Yena yena sambandhaṁ gacchati, tassa tassa anavasesataṁ dīpetīti iminā imassa sabba-saddassa sappadesataṁ dasseti. Sabba-saddo hi sabbasabbaṁ padesasabbaṁ āyatanasabbaṁ sakkāyasabbanti catūsu visayesu diṭṭhappayogo. Tathā hesa ‘‘sabbe dhammā sabbākārena buddhassa bhagavato ñāṇamukhe āpāthamāgacchantī’’tiādīsu (mahāni. 156; cūḷani. 85; paṭi. ma. 3.6) sabbasabbasmiṁ āgato. ‘‘Sabbesaṁ vo, sāriputta, subhāsitaṁ pariyāyenā’’tiādīsu (ma. ni. 1.345) padesasabbasmiṁ. ‘‘Sabbaṁ vo, bhikkhave, desessāmi…pe… cakkhuñceva rūpā ca…pe… mano ceva dhammā cā’’ti (saṁ. ni. 4.23) ettha āyatanasabbasmiṁ. ‘‘Sabbaṁ sabbato sañjānātī’’tiādīsu (ma. ni. 1.5) sakkāyasabbasmiṁ. Tattha sabbasabbasmiṁ āgato nippadeso, itaresu tīsupi āgato sappadeso, idha pana sakkāyasabbasmiṁ veditabbo. Tathā hi vakkhati ‘‘sakkāyapariyāpannā pana tebhūmakadhammāva anavasesato veditabbā’’ti (ma. ni. aṭṭha. 1.1 suttanikkhepavaṇṇanā).",
  "tika-s0201t1:99": "Saccesūti ariyasaccesu. Ete caturo dhammāti idāni vuccamāne saccādike cattāro dhamme sandhāya vadati. Tattha saccanti vacīsaccaṁ. Ṭhitīti vīriyaṁ, ‘‘dhitī’’ti vā pāṭho, so evattho. Cāgoti alobho. Diṭṭhaṁ so ativattatīti yasmiṁ ete saccādayo dhammā upalabbhanti, so diṭṭhaṁ attano amittaṁ atikkamati, na tassa hatthataṁ gacchati, atha kho naṁ abhibhavati evāti attho. Sabhāve vattati asabhāvadhammassa kāraṇāsambhavato. Na hi nissabhāvā dhammā kenaci nibbattīyanti. Attano lakkhaṇaṁ dhārentīti yadipi lakkhaṇavinimuttā dhammā nāma natthi, tathāpi yathā diṭṭhitaṇhāparikappitākāramattā attasubhasukhasassatādayo, pakatiyādayo, dabbādayo, jīvādayo, kāyādayo lokavohāramattasiddhā gagaṇakusumādayova saccikaṭṭhaparamatthato na upalabbhanti, na evamete, ete pana saccikaṭṭhaparamatthabhūtā upalabbhanti, tato eva sattādivisesavirahato dhammamattā sabhāvavantoti dassanatthaṁ ‘‘attano lakkhaṇaṁ dhārentī’’ti vuttaṁ . Bhavati hi bhedābhāvepi sukhāvabodhanatthaṁ upacāramattasiddhena bhedena niddeso yathā ‘‘silāputtakassa sarīra’’nti. Dhārīyanti vā yathāsabhāvato avadhārīyanti ñāyantīti dhammā, kakkhaḷaphusanādayo.",
  "tika-s0201t1:100": "Asādhāraṇahetumhīti asādhāraṇakāraṇe, sakkāyadhammesu tassa tassa āveṇikapaccayeti attho. Kiṁ pana tanti? Taṇhāmānadiṭṭhiyo, avijjādayopi vā. Yatheva hi pathavīādīsu maññanāvatthūsu uppajjamānā taṇhādayo maññanā tesaṁ pavattiyā mūlakāraṇaṁ, evaṁ avijjādayopi. Tathā hi ‘‘assutavā puthujjano’’tiādinā ‘‘apariññātaṁ tassāti vadāmī’’ti (ma. ni. 1.2) ‘‘nandī dukkhassa mūla’’nti (ma. ni. 1.13) ca anvayato, ‘‘khayā rāgassa…pe… vītamohattā’’ti byatirekato ca tesaṁ mūlakāraṇabhāvo vibhāvito.",
  "tika-s0201t1:101": "Pariyāyeti desetabbamatthaṁ avagameti bodhayatīti pariyāyo, desanā. Pariyāyati attano phalaṁ pariggahetvā vattati tassa vā kāraṇabhāvaṁ gacchatīti pariyāyo, kāraṇaṁ. Pariyāyati aparāparaṁ parivattatīti pariyāyo, vāro. Evaṁ pariyāyasaddassa desanākāraṇavāresu pavatti veditabbā. Yathārutavasena aggahetvā niddhāretvā gahetabbatthaṁ neyyatthaṁ. Tebhūmakā dhammāva anavasesato veditabbā maññanāvatthubhūtānaṁ sabbesaṁ pathavīādidhammānaṁ adhippetattā.",
  "tika-s0201t1:102": "Kāraṇadesananti kāraṇañāpanaṁ desanaṁ. Taṁ atthanti taṁ sabbadhammānaṁ mūlakāraṇasaṅkhātaṁ, kāraṇadesanāsaṅkhātaṁ vā atthaṁ. Tenevāha ‘‘taṁ kāraṇaṁ taṁ desana’’nti. Ekatthametanti etaṁ padadvayaṁ ekatthaṁ. Sādhu-saddo eva hi ka-kārena vaḍḍhetvā ‘‘sādhuka’’nti vutto. Teneva hi sādhusaddassa atthaṁ vadantena atthuddhāravasena sādhukasaddo udāhaṭo. Dhammarucīti puññakāmo. Paññāṇavāti paññavā. Addubbhoti adūsako, anupaghātakoti attho. Idhāpīti imasmiṁ mūlapariyāyasuttepi. Ayanti sādhukasaddo. Ettheva daḷhīkammeti sakkaccakiriyāyaṁ. Āṇattiyanti āṇāpane. ‘‘Suṇātha sādhukaṁ manasi karothā’’ti hi vutte sādhukasaddena savanamanasikārānaṁ sakkaccakiriyā viya tadāṇāpanampi vuttaṁ hoti. Āyācanatthatā viya cassa āṇāpanatthatā veditabbā.",
  "tika-s0201t1:103": "Idānettha evaṁ yojanā veditabbāti sambandho. Sotindriyavikkhepavāraṇaṁ savane niyojanavasena kiriyantarapaṭisedhanabhāvato, sotaṁ odahathāti attho. Manindriyavikkhepanivāraṇaṁ aññacintāpaṭisedhanato. Purimanti ‘‘suṇāthā’’ti padaṁ. Etthāti suṇātha, manasi karothā’’ti padadvaye, etasmiṁ vā adhikāre. Byañjanavipallāsaggāhavāraṇaṁ sotadvāre vikkhepapaṭibāhakattā. Na hi yāthāvato suṇantassa saddato vipallāsaggāho hoti. Atthavipallāsaggāhavāraṇaṁ manindriyavikkhepapaṭibāhakattā. Na hi sakkaccaṁ dhammaṁ upadhārentassa atthato vipallāsaggāho hoti. Dhammassavane niyojeti suṇāthāti vidahanato. Dhāraṇūpaparikkhāsūti upaparikkhaggahaṇena tulanatīraṇādike diṭṭhiyā ca suppaṭivedhaṁ saṅgaṇhāti.",
  "tika-s0201t1:104": "Sabyañjanoti ettha yathādhippetamatthaṁ byañjayatīti byañjanaṁ, sabhāvanirutti. Saha byañjanenāti sabyañjano, byañjanasampannoti attho. Araṇīyato upagandhabbato anuṭṭhātabbato attho, catupārisuddhisīlādiko. Saha atthenāti sāttho, atthasampannoti attho. Dhammagambhīrotiādīsu dhammo nāma tanti. Desanā nāma tassā manasā vavatthāpitāya tantiyā desanā. Attho nāma tantiyā attho. Paṭivedho nāma tantiyā tantiatthassa ca yathābhūtāvabodho. Yasmā cete dhammadesanāatthapaṭivedhā sasādīhi viya mahāsamuddo mandabuddhīhi dukkhogāḷhā alabbhaneyyapatiṭṭhā ca, tasmā gambhīrā. Tena vuttaṁ ‘‘yasmā ayaṁ dhammo…pe… sādhukaṁ manasi karothā’’ti. Ettha ca paṭivedhassa dukkarabhāvato dhammatthānaṁ desanāñāṇassa dukkarabhāvato desanāya dukkhogāhatā, paṭivedhassa pana uppādetuṁ asakkuṇeyyattā tabbisayañāṇuppattiyā ca dukkarabhāvato dukkhogāhatā veditabbā.",
  "tika-s0201t1:105": "Desanaṁ nāma uddisanaṁ. Tassa niddisanaṁ bhāsananti idhādhippetanti āha ‘‘vitthāratopi naṁ bhāsissāmīti vuttaṁ hotī’’ti. Paribyattaṁ kathanaṁ vā bhāsanaṁ. Sāḷikāyiva nigghosoti sāḷikāya ālāpo viya madhuro kaṇṇasukho pemanīyo. Paṭibhānanti saddo. Udīrayīti uccārīyati, vuccati vā.",
  "tika-s0201t1:106": "Evaṁvutte ussāhajātāti evaṁ ‘‘suṇātha sādhukaṁ manasi karotha bhāsissāmī’’ti vutte na kira satthā saṅkhepeneva desessati, vitthārenapi bhāsissatīti sañjātussāhā haṭṭhatuṭṭhā hutvā. Idhāti iminā vuccamānaadhikaraṇaṁ tassa puggalassa uppattiṭṭhānabhūtaṁ adhippetanti āha ‘‘desāpadese nipāto’’ti. Lokanti okāsalokaṁ. Idha tathāgato loketi hi jātikhettaṁ, tatthāpi ayaṁ cakkavāḷo adhippeto. Samaṇoti sotāpanno. Dutiyo samaṇoti sakadāgāmī. Vuttañhetaṁ ‘‘katamo ca, bhikkhave, samaṇo? Idha, bhikkhave, bhikkhu tiṇṇaṁ saṁyojanānaṁ parikkhayā sotāpanno hotī’’ti (a. ni. 4.241) ‘‘katamo ca, bhikkhave, dutiyo samaṇo? Idha, bhikkhave, bhikkhu tiṇṇaṁ saṁyojanānaṁ parikkhayā rāgadosamohānaṁ tanuttā sakadāgāmī hotī’’ti ca (a. ni. 4.241). Idheva tiṭṭhamānassāti imissā eva indasālaguhāyaṁ tiṭṭhamānassa.",
  "tika-s0201t1:107": "2.Assutavāti ettha (a. ni. ṭī. 1.1.51) sutanti sotadvārānusārena upadhāritaṁ, upadhāraṇaṁ vā, sutaṁ assatthīti sutavā. Vā-saddassa hi attho atthitāmattādivasena anekavidho. Tathā hi ‘‘antavā ayaṁ loko parivaṭumo’’tiādīsu (dī. ni. 1.54; paṭi. ma. 1.140) atthitāmattaṁ attho. ‘‘Dhanavā bhogavā, lābhī annassā’’ti ca ādīsu bahubhāvo. ‘‘Rogavā hoti rogābhibhūto’’tiādīsu kāyābādho. ‘‘Kuṭṭhī kuṭṭhacīvarenā’’tiādīsu nindā, ‘‘issukī maccharī saṭho māyāvino keṭubhino’’tiādīsu abhiṇhayogo. ‘‘Daṇḍī chattī alambarī’’tiādīsu (visuddhi. 1.142) saṁsaggo. ‘‘Paṇḍito vāpi tena so’’tiādīsu (dha. pa. 63) upamānaṁ, sadisabhāvoti attho. ‘‘Taṁ vāpi dhīrā muniṁ vedayantī’’tiādīsu (su. ni. 213) samuccayo. ‘‘Ke vā ime kassa vā’’tiādīsu (pārā. 296) saṁsayo. ‘‘Ayaṁ vā imesaṁ samaṇabrāhmaṇānaṁ sabbabālo sabbamūḷho’’tiādīsu (dī. ni. 1.181) vibhāvano. ‘‘Na vāyaṁ kumāro mattamaññāsī’’tiādīsu (saṁ. ni. 2.154) padapūraṇaṁ. ‘‘Ye hi keci, bhikkhave, samaṇā vā brāhmaṇā vā’’tiādīsu (ma. ni. 1.170) vikappo. ‘‘Sakyaputtassa sirīmato (dī. ni. 3.277), sīlavato sīlasampattiyā kalyāṇo kittisaddo abbhuggacchatī’’ti (dī. ni. 2.150; 3.316; a. ni. 5.213; mahāva. 285) ca ādīsu pasaṁsā. ‘‘Paññavā hoti udayatthagāminiyā paññāya samannāgato ariyāya nibbedhikāya sammā dukkhakkhayagāminiyā’’tiādīsu (dī. ni. 3.317, 355) atisayo. Idhāpi atisayo, pasaṁsā vā attho, tasmā yassa pasaṁsitaṁ, atisayena vā sutaṁ atthi, so sutavāti saṁkilesaviddhaṁsanasamatthaṁ pariyattidhammassavanaṁ, taṁ sutvā tathattāya paṭipatti ca ‘‘sutavā’’ti iminā saddena pakāsitā. Atha vā sotabbayuttaṁ sutvā kattabbanipphattivasena suṇīti sutavā, tappaṭikkhepena na sutavāti assutavā.",
  "tika-s0201t1:108": "Ayañhi a-kāro ‘‘ahetukā dhammā (dha. sa. 2.dukamātikā), abhikkhuko āvāso’’tiādīsu (pāci. 1046, 1047) taṁsahayoganivattiyaṁ icchito. ‘‘Apaccayā dhammā’’ti (dha. sa. 7.dukamātikā) taṁsambandhībhāvanivattiyaṁ. Paccayuppannañhi paccayasambandhīti appaccayuppannattā ataṁsambandhitā ettha jotitā. ‘‘Anidassanā dhammā’’ti (dha. sa. 9.dukamātikā) taṁsabhāvanivattiyaṁ. Nidassanañhi daṭṭhabbatā. Atha vā passatīti nidassanaṁ, cakkhuviññāṇaṁ, taggahetabbabhāvanivattiyaṁ yathā ‘‘anāsavā dhammā’’ti (dha. sa. 15.dukamātikā), ‘‘appaṭighā dhammā (dha. sa. 10.dukamātikā), anārammaṇā dhammā’’ti (dha. sa. 55.dukamātikā) taṁkiccanivattiyaṁ, ‘‘arūpino dhammā (dha. sa. 11.dukamātikā) acetasikā dhammā’’ti (dha. sa. 57.dukamātikā) tabbhāvanivattiyaṁ. Tadaññathā hi ettha pakāsitā. ‘‘Amanusso’’ti tabbhāvamattanivattiyaṁ. Manussamattaṁ natthi, aññaṁ samānanti. Sadisatā hi ettha sūcitā. ‘‘Assamaṇo samaṇapaṭiñño, anariyo’’ti (a. ni. 3.13) ca taṁsambhāvanīyaguṇanivattiyaṁ. Garahā hi idha ñāyati. ‘‘Kacci bhoto anāmayaṁ, anudarā kaññā’’ti (jā. 2.20.129) tadanappabhāvanivattiyaṁ, ‘‘anuppannā dhammā’’ti (dha. sa. 17.tikamātikā) taṁsadisabhāvanivattiyaṁ. Atītānañhi uppannapubbattā uppādidhammānañca paccayekadesanipphattiyā āraddhuppādibhāvato kālavimuttassa ca vijjamānattā uppannānukūlatā pageva paccuppannānanti tabbidūratāva ettha viññāyati ‘‘asekkhā dhammā’’ti (dha. sa. 11.tikamātikā) tadapariyosānanivattiyaṁ. Tanniṭṭhānañhi ettha pakāsitanti. Evamanekesaṁ atthānaṁ jotako. Idha pana ‘‘arūpino dhammā acetasikā dhammā’’tiādīsu viya tabbhāvanivattiyaṁ daṭṭhabbo, aññattheti attho. Etenassa sutādiñāṇavirahataṁ dasseti. Tena vuttaṁ ‘‘āgamādhigamābhāvā ñeyyo assutavā itī’’ti.",
  "tika-s0201t1:109": "Idāni tassa atthaṁ vivaranto yasmā khandhadhātvādikosallenapi maññanāpaṭisedhanasamatthaṁ bāhusaccaṁ hoti. Yathāha ‘‘kittāvatā nu kho, bhante, bahussuto hoti? Yato kho bhikkhu khandhakusalo hoti dhātu, āyatana, paṭiccasamuppādakusalo hoti, ettāvatā kho bhikkhu bahussuto hotī’’ti, tasmā ‘‘yassa hi khandhadhātuāyatanasaccapaccayākārasatipaṭṭhānādīsūtiādi vuttaṁ. Tattha vācuggatakaraṇaṁ uggaho. Atthaparipucchanaṁ paripucchā. Kusalehi saha codanāpariharaṇavasena vinicchayakaraṇaṁ vinicchayo. Maggaphalanibbānāni adhigamo.",
  "tika-s0201t1:110": "Bahūnaṁ (dha. sa. mūlaṭī. 1007) nānappakārānaṁ kilesasakkāyadiṭṭhīnaṁ avihatattā tā janenti, tāhi vā janitāti puthujjanā. Avighātameva vā jana-saddo vadati. Puthu satthārānaṁ mukhamullokikāti ettha puthu janā satthupaṭiññā etesanti puthujjanāti vacanattho. Puthu sabbagatīhi avuṭṭhitāti ettha janetabbā, jāyanti vā ettha sattāti janā, nānāgatiyo, tā puthū etesanti puthujjanā. Ito pare jāyanti etehīti janā, abhisaṅkhārādayo, te etesaṁ puthū vijjantīti puthujjanā. Abhisaṅkharaṇādiattho eva vā jana-saddo daṭṭhabbo. Oghā kāmoghādayo. Rāgaggiādayo santāpā. Te eva, sabbepi vā kilesā pariḷāhā. Puthu pañcasu kāmaguṇesu rattāti ettha jāyatīti jano, rāgo gedhoti evamādiko, puthu jano etesanti puthujjanā. Puthūsu vā janā jātā rattāti evaṁ rāgādiattho eva vā janasaddo daṭṭhabbo. Rattāti vatthaṁ viya raṅgajātena cittassa vipariṇāmakarena chandarāgena rattā sārattā. Giddhāti abhikaṅkhanasabhāvena abhijjhānena giddhā gedhaṁ āpannā. Gadhitāti ganthitā viya dummocanīyabhāvena tattha paṭibaddhā. Mucchitāti kilesavasena visaññībhūtā viya anaññakiccā mucchaṁ mohamāpannā. Ajjhosannāti anaññasādhāraṇe viya katvā gilitvā pariniṭṭhapetvā ṭhitā. Laggāti vaṅkadaṇḍake viya āsattā mahāpalipe vā yāva nāsikaggā palipannapuriso viya uddharituṁ asakkuṇeyyabhāvena nimuggā , lagitāti makkaṭālepe ālaggabhāvena paccuḍḍito viya makkaṭo pañcannaṁ indriyānaṁ vasena ālaggitā. Palibuddhāti baddhā, upaddutā vā. Āvuṭāti āvunitā, nivutāti nivāritā. Ovutāti paliguṇṭhitā, pariyonaddhā vā. Pihitāti pidahitā, paṭicchannāti paṭicchāditā. Paṭikujjitāti heṭṭhāmukhajātā. Puthūnaṁ vā gaṇanapathamatītānantiādinā puthu jano puthujjanoti dasseti.",
  "tika-s0201t1:111": "‘‘Assutavā’’ti etena avijjandhatā vuttāti āha ‘‘andhaputhujjano vutto hotī’’ti. Ārakattā (saṁ. ni. ṭī. 2.3.1) kilesehi maggena samucchinnattā. Anayeti avaḍḍhiyaṁ, anattheti attho. Anaye vā anupāye. Nairiyanato avattanato. Ayeti vaḍḍhiyaṁ, atthe, upāye vā. Araṇīyatoti payirupāsitabbato. Niruttinayena padasiddhi veditabbā purimesu atthavikappesu. Pacchime pana saddasatthavasenapi. Yadipi ariya-saddo ‘‘ye hi vo ariyā parisuddhakāyakammantā’’tiādīsu (ma. ni. 1.35) visuddhāsayapayogesu puthujjanesupi vattati. Idha pana ariyamaggādhigamena sabbalokuttarabhāvena ca ariyabhāvo adhippetoti dassento āha ‘‘buddhā’’tiādi. Tattha ‘‘paccekabuddhā tathāgatasāvakā ca sappurisā’’ti idaṁ ariyā sappurisāti idha vuttapadānaṁ atthaṁ asaṅkarato dassetuṁ vuttaṁ. Yasmā pana nippariyāyato ariyasappurisabhāvā abhinnasabhāvā. Tasmā ‘‘sabbeva vā’’tiādi vuttaṁ.",
  "tika-s0201t1:112": "Ettāvatāhi buddhasāvako vutto. Tassa hi ekantena kalyāṇamitto icchitabbo paratoghosamantarena paṭhamamaggassa anuppajjanato. Visesato cassa bhagavāva kalyāṇamitto adhippeto. Vuttañhetaṁ ‘‘mamañhi, ānanda, kalyāṇamittaṁ āgamma jātidhammā sattā jātiyā parimuccantī’’tiādi (saṁ. ni. 5.2). So eva ca aveccapasādādhigamena daḷhabhatti nāma. Vuttampi cetaṁ ‘‘yaṁ mayā sāvakānaṁ sikkhāpadaṁ paññattaṁ, taṁ mama sāvakā jīvitahetupi nātikkamantī’’ti (udā. 45). Kataññutādīhi paccekabuddhā buddhāti ettha kataṁ jānātīti kataññū. Kataṁ viditaṁ pākaṭaṁ karotīti katavedī. Anekesupi hi kappasatasahassesu kataṁ upakāraṁ jānanti paccekabuddhā pākaṭañca karonti satijananaāmisapaṭiggahaṇādinā , tathā saṁsāradukkhadukkhitassa sakkaccaṁ karonti kiccaṁ, yaṁ attanā kātuṁ sakkā. Sammāsambuddho pana kappānaṁ asaṅkhyeyyasahassesupi kataṁ upakāraṁ maggaphalānaṁ upanissayañca jānāti, pākaṭañca karoti, sīho viya ca evaṁ sabbattha sakkaccameva dhammadesanaṁ karonto buddhakiccaṁ karoti. Yāya paṭipattiyā diṭṭhā nāma honti, tassā appaṭipajjanabhāvo, tattha ca ādarābhāvo ariyānaṁ adassanasīlatā ca, na ca dassane sādhukāritā ca veditabbā. Cakkhunā adassāvīti etta cakkhu nāma na maṁsacakkhu eva, atha kho dibbacakkhupīti āha ‘‘dibbacakkhunā vā’’ti. Ariyabhāvoti yehi yogato ‘‘ariyā’’ti vuccanti. Te maggaphaladhammā daṭṭhabbā.",
  "tika-s0201t1:113": "Tatrāti ñāṇadassanasseva dassanabhāve. Vatthūti adhippetatthañāpanakāraṇaṁ. Evaṁ vuttepīti evaṁ aññāpadesena attūpanāyikaṁ katvā vuttepi. Dhammanti lokuttaradhammaṁ, catusaccadhammaṁ vā. Ariyakaradhammā aniccānupassanādayo vipassiyamānā aniccādayo, cattāri vā ariyasaccāni.",
  "tika-s0201t1:114": "Avinītoti na vinīto, adhisīlasikkhādivasena na sikkhito. Yesaṁ saṁvaravinayādīnaṁ abhāvena ayaṁ avinītoti vuccati, te tāva dassetuṁ ‘‘duvidho vinayo nāmā’’tiādimāha. Tattha sīlasaṁvaroti pātimokkhasaṁvaro veditabbo, so ca atthato kāyikavācasiko avītikkamo. Satisaṁvaroti indriyarakkhā, sā ca tathāpavattā sati eva. Ñāṇasaṁvaroti ‘‘sotānaṁ saṁvaraṁ brūmī’’ti (su. ni. 1040) vatvā ‘‘paññāyete pidhīyare’’ti vacanato sotasaṅkhātānaṁ taṇhādiṭṭhiduccaritaavijjāavasiṭṭhakilesānaṁ saṁvaro pidahanaṁ samucchedañāṇanti veditabbaṁ. Khantisaṁvaroti adhivāsanā, sā ca tathāpavattā khandhā, adoso vā. Paññāti eke, taṁ aṭṭhakathāya virujjhati. Vīriyasaṁvaro kāmavitakkādīnaṁ vinodanavasena pavattaṁ vīriyameva. Tena tena guṇaṅgena tassa tassa aguṇaṅgassa pahānaṁ tadaṅgapahānaṁ. Vikkhambhanena pahānaṁ vikkhambhanapahānaṁ. Sesapadatthayepi eseva nayo.",
  "tika-s0201t1:115": "Iminā pātimokkhasaṁvarenātiādi sīlasaṁvarādīnaṁ vivaraṇaṁ. Tattha samupetoti ettha iti-saddo ādisattho. Tena ‘‘sahagato samupagato’’tiādinā vibhaṅge (vibha. 511) āgataṁ saṁvaravibhaṅgaṁ dasseti. Esa nayo sesesupi. Yaṁ panettha vattabbaṁ, taṁ anantarasutte āvi bhavissati.",
  "tika-s0201t1:116": "Kāyaduccaritādīnanti dussīlyasaṅkhātānaṁ kāyavacīduccaritādīnaṁ muṭṭhassaccasaṅkhātassa pamādassa abhijjhādīnaṁ vā akkhantiaññāṇakosajjānañca. Saṁvaraṇatoti pidahanato thakanato. Vinayanatoti kāyavācācittānaṁ virūpappavattiyā vinayanato apanayanato, kāyaduccaritādīnaṁ vā vinayanato, kāyādīnaṁ vā jimhappavattiṁ vicchinditvā ujukaṁ nayanatoti attho. Paccayasamavāye uppajjanārahānaṁ kāyaduccaritādīnaṁ tathā tathā anuppādanameva saṁvaraṇaṁ vinayanañca veditabbaṁ.",
  "tika-s0201t1:117": "Yaṁ pahānanti sambandho. ‘‘Nāmarūpaparicchedādīsu vipassanāñāṇesū’’ti kasmā vuttaṁ, nanu nāmarūpaparicchedapaccayapariggahakaṅkhāvitaraṇāni na vipassanāñāṇāni sammasanākārena appavattanato? Saccametaṁ. Vipassanāñāṇassa pana adhiṭṭhānabhāvato evaṁ vuttaṁ. ‘‘Nāmarūpamattamidaṁ, natthi ettha attā vā attaniyaṁ vā’’ti evaṁ pavattañāṇaṁ nāmarūpavavatthānaṁ. Sati vijjamāne khandhapañcakasaṅkhāte kāye, sayaṁ vā satī tasmiṁ kāye diṭṭhīti sakkāyadiṭṭhi. ‘‘Rūpaṁ attato samanupassatī’’ti (saṁ. ni. 3.81; 4.345) evaṁ pavattā micchādiṭṭhi. Tasseva rūpārūpassa kammāvijjādipaccayapariggaṇhanañāṇaṁ paccayapariggaho. ‘‘Natthi hetu natthi paccayo sattānaṁ saṁkilesāyā’’ti (dī. ni. 1.168) ādinayappavattā ahetukadiṭṭhi. ‘‘Issarapurisapajāpatipakatiaṇukālādīhi loko pavattati nivattati cā’’ti pavattā visamahetudiṭṭhi. Tassevāti paccayapariggahasseva. Kaṅkhāvitaraṇenāti yathā etarahi nāmarūpassa kammādipaccayato uppatti, evaṁ atītānāgatesupīti tīsupi kālesu vicikicchāpanayanañāṇena. Kathaṁkathībhāvassāti ‘‘ahosiṁ nu kho ahamatītamaddhāna’’nti (ma. ni. 1.18; saṁ. ni. 2.20) ādinayappavattāya saṁsayappavattiyā. Kalāpasammasanenāti ‘‘yaṁ kiñci rūpaṁ atītānāgatapaccuppanna’’ntiādinā (ma. ni. 1.361; 2.113; 3.86, 89) khandhapañcakaṁ ekādasasu okāsesu pakkhipitvā sammasanavasena pavattena nayavipassanāñāṇena . Ahaṁ mamāti gāhassāti attattaniyagahaṇassa. Maggāmaggavavatthānenāti maggāmaggañāṇavisuddhiyā. Amagge maggasaññāyāti obhāsādike amagge ‘‘maggo’’ti uppannasaññāya.",
  "tika-s0201t1:118": "Yasmā sammadeva saṅkhārānaṁ udayaṁ passanto ‘‘evameva saṅkhārā anurūpakāraṇato uppajjanti, na pana ucchijjantī’’ti gaṇhāti, tasmā vuttaṁ ‘‘udayadassanena ucchedadiṭṭhiyā’’ti. Yasmā pana saṅkhārānaṁ vayaṁ passanto ‘‘yadipime saṅkhārā avicchinnā vattanti, uppannuppannā pana appaṭisandhikā nirujjhante vā’’ti passati, tassevaṁ passato kuto sassataggāho, tasmā vuttaṁ ‘‘vayadassanena sassatadiṭṭhiyā’’ti. Bhayadassanenāti bhayatupaṭṭhānañāṇena. Sabhayeti sabbabhayānaṁ ākarabhāvato sakaladukkhavūpasamasaṅkhātassa paramassāsassa paṭipakkhabhāvato ca sabhaye khandhapañcake. Abhayasaññāyāti ‘‘abhayaṁ khema’’nti uppannasaññāya. Assādasaññā nāma pañcupādānakkhandhesu assādavasena pavattasaññā, yā ‘‘ālayābhiniveso’’tipi vuccati. Abhiratisaññā tattheva abhirativasena pavattasaññā, yā ‘‘nandī’’tipi vuccati. Amuccitukamyatā ādānaṁ. Anupekkhā saṅkhārehi anibbindanaṁ, sālayatāti attho. Dhammaṭṭhitiyaṁ paṭiccasamuppāde paṭilomabhāvo sassatucchedaggāho, paccayākārapaṭicchādakamoho vā, nibbāne paṭilomabhāvo saṅkhāresu rati, nibbānapaṭicchādakamoho vā. Saṅkhāranimittaggāhoti yādisassa kilesassa appahīnattā vipassanā saṅkhāranimittaṁ na muñcati, so kileso, yo ‘‘saṁyogābhiniveso’’tipi vuccati. Saṅkhāranimittaggahaṇassa atikkamanameva vā pahānaṁ.",
  "tika-s0201t1:119": "Pavatti eva pavattibhāvo, pariyuṭṭhānanti attho. Nīvaraṇādidhammānanti ettha ādi-saddena nīvaraṇapakkhiyā kilesā vitakkavicārādayo ca gayhanti.",
  "tika-s0201t1:120": "Catunnaṁ ariyamaggānaṁ bhāvitattā accantaṁ appavattibhāvena yaṁ pahānanti sambandho. Kena pahānanti? Ariyamaggehevāti viññāyamānoyamattho tesaṁ bhāvitattā appavattivacanato. Samudayapakkhikassāti ettha cattāropi maggā catusaccābhisamayāti katvā tehi pahātabbena tena tena samudayena saha pahātabbattā samudayasabhāgattā, saccavibhaṅge ca sabbakilesānaṁ samudayabhāvassa vuttattā ‘‘samudayapakkhikā’’ti diṭṭhiādayo vuccanti. Paṭippassaddhattaṁ vupasantatā. Saṅkhatanissaṭatā saṅkhārasabhāvābhāvo. Pahīnasabbasaṅkhatanti virahitasabbasaṅkhataṁ, visaṅkhāranti attho. Pahānañca taṁ vinayo cāti pahānavinayo purimena atthena, dutiyena pana pahīyatīti pahānaṁ, tassa vinayoti yojetabbaṁ.",
  "tika-s0201t1:121": "Bhinnasaṁvarattāti naṭṭhasaṁvarattā, saṁvarābhāvatoti attho. Tena asamādinnasaṁvaropi saṅgahito hoti. Samādānena hi sampādetabbo saṁvaro tadabhāve na hotīti. Evañhi loke vattāro honti ‘‘mahā vata no bhogo, so naṭṭho tathā akatattā’’ti. Ariyeti ariyo. Paccattavacanañhetaṁ. Eseseti eso so eva, atthato anaññoti attho. Tajjāteti atthato taṁsabhāvo, sappuriso ariyasabhāvo, ariyo ca sappurisasabhāvoti attho.",
  "tika-s0201t1:122": "Taṁ atthanti ‘‘sabbadhammamūlapariyāya’’nti evaṁ vuttamatthaṁ. Kasmā panettha puggalādhiṭṭhānā desanā katāti? Yadettha vattabbaṁ, taṁ ‘‘yasmā puthujjano apariññātavatthuko’’tiādinā (ma. ni. aṭṭha. 1.2) sayameva vakkhati. Dhammo adhiṭṭhānaṁ etissāti dhammādhiṭṭhānā, sabhāvadhamme nissāya pavattitadesanā. Dhammavaseneva pavattā paṭhamā, puggalavasena uṭṭhahitvā puggalavaseneva gatā tatiyā, itarā dhammapuggalānaṁ vomissakavasena. Kasmā pana bhagavā evaṁ vibhāgena dhammaṁ desetīti? Veneyyajjhāsayena desanāvilāsena ca. Ye hi veneyyā dhammādhiṭṭhānāya dhammadesanāya sukhena atthaṁ paṭivijjhanti, tesaṁ tathā dhammaṁ deseti. Esa nayo sabbattha. Yassā ca dhammadhātuyā suppaṭividdhattā desanāvilāsappatto hoti, sāyaṁ suppaṭividdhā, tasmā desanāvilāsappatto dhammissaro dhammarājā yathā yathā icchati, tathā tathā dhammaṁ desetīti evaṁ iminā veneyyajjhāsayena desanāvilāsena ca evaṁ vibhāgena dhammaṁ desetīti veditabbo.",
  "tika-s0201t1:123": "Chadhāturoti pathavidhātu āpo-tejo-vāyo-ākāsadhātu viññāṇadhātūti imesaṁ channaṁ dhātūnaṁ vasena chadhāturo. ‘‘Cakkhunā rūpaṁ disvā somanassaṭṭhāniyaṁ rūpaṁ upavicaratī’’tiādinā (dī. ni. 3.324) vuttānaṁ channaṁ somanassūpavicārānaṁ, channaṁ domanassaupekkhūpavicārānañca vasena aṭṭhārasamanopavicāro. Saccādhiṭṭhānādivasena caturādhiṭṭhāno. Paññācakkhunā diṭṭhadhammikassa samparāyikassa ca atthassa adassanato andho, diṭṭhadhammikasseva dassanato ekacakkhu, dvinnampi dassanato dvicakkhu, veditabbo.",
  "tika-s0201t1:124": "Svāyaṁ niddisīti sambandho. Svāyanti ca so ayaṁ, yathāvuttadesanāvibhāgakusalo bhagavāti attho. Apariññātavatthukoti tīhi pariññāhi apariññātakkhandho. Khandhā hi pariññātavatthu. Apariññāmūlikāti parijānanābhāvanimittā tasmiṁ sati bhāvato. Pariññānañhi avijjādayo kilesā paṭipakkhā tammūlikā ca sabbamaññanāti. Ariyānaṁ adassāvīti ettha iti-saddo ādiattho. Tena ‘‘ariyadhammassa akovido’’tiādikaṁ puthujanassa visesanabhāvena pavattaṁ pāḷisesaṁ gaṇhāti puthujjananiddesabhāvato. Tenāha ‘‘evaṁ puthujjanaṁ niddisī’’ti.",
  "tika-s0201t1:125": "Suttanikkhepavaṇṇanā niṭṭhitā.",
  "tika-s0201t1:126": "Pathavīvāravaṇṇanā",
  "tika-s0201t1:127": "Tassāti puthujjanassa. Vasati ettha ārammaṇakaraṇavasenāti ārammaṇampi vatthūti vuccati pavattiṭṭhānabhāvatoti āha ‘‘pathavīādīsu vatthūsū’’ti. Sakkāyadhammānampi ārammaṇādinā satipi maññanāhetubhāve maññanāhetukatteneva tesaṁ nibbattitoti vuttaṁ ‘‘sabbasakkāyadhammajanitaṁ maññana’’nti. Ettha ca pathavīdhātu sesadhātūnaṁ sasambhārāsambhārabhāvā satipi pamāṇato samabhāve sāmatthiyato adhikānadhikabhāvena veditabbā. Sambhārantīti sambhārā, parivārā. Taṁtaṁkalāpehi lakkhaṇapathaviyā sesadhammā yathārahaṁ paccayabhāvena parivārabhāvena ca pavattanti. Tenāha ‘‘sā hi vaṇṇādīhi sambhārehi saddhiṁ pathavīti sasambhārapathavī’’ti. Pathavitoti ettha puthulaṭṭhena puthuvī, puthuvī eva pathavī. Sā hi satipi paricchinnavuttiyaṁ sabbesaṁ sakalāpabhāvānaṁ ādhārabhāvena pavattamānā puthulā patthaṭā vitthiṇṇāti vattabbataṁ arahati, na pana taṁ anupavisitvā pavattamānā āpādayo. Sasambhārapathaviyā pana puthulabhāve vattabbameva natthi. Ārammaṇapathaviyaṁ vaḍḍhanapharaṇaṭṭhehi puthulaṭṭho, itarasmiṁ ruḷhiyāva daṭṭhabbo. Ārammaṇapathavīti jhānassa ārammaṇabhūtaṁ pathavīsaṅkhātaṁ paṭibhāganimittaṁ. Tenāha ‘‘nimittapathavītipi vuccatī’’ti. Āgamanavasenāti pathavīkasiṇabhāvanāgamanavasena. Tathā hi vuttaṁ ‘‘āpo ca devā pathavī, tejo vāyo tadāgamu’’nti (dī. ni. 2.340).",
  "tika-s0201t1:128": "Sabbāpīti catubbidhā pathavīpi. Anussavādimattaladdhā maññanā vatthu hotiyeva. Tathā hi ‘‘kakkhaḷaṁ kharigata’’ntiādinā (vibha. 173) lakkhaṇapathavīpi uddharīyati. Yaṁ paneke vadanti ‘‘lakkhaṇe diṭṭhe maññanā natthi, sañjānātīti vuttasaññā ca diṭṭhiggāhassa mūlabhūtā piṇḍaggāhitā, sā lakkhaṇe nakkhamati, tasmā lakkhaṇapathavī na gahetabbā’’ti, tadayuttaṁ lakkhaṇapaṭivedhassa idha anadhippetattā. Tenāha ‘‘lokavohāraṁ gahetvā’’ti. Na ca sabbasaññā piṇḍaggāhikā , nāpi diṭṭhiggāhasseva mūlabhūtā, tasmā lakkhaṇapathaviyāpi kāyadvārānusārena aññathā ca upaṭṭhitāya maññanā pavattateva. Teneva ca ‘‘anussavādimattaladdhā’’ti vuttaṁ. Pathavitoti paccate nissakkavacananti dassento ‘‘pathavīti sañjānātī’’ti āha. Yasmā catubbidhampi pathaviṁ ‘‘pathavī’ti sañjānanto tena tena nayena pathavīkoṭṭhāseneva sañjānātīti vuccati, na āpādikoṭṭhāsena, tasmā vuttaṁ ‘‘pathavibhāgena sañjānātī’’ti. Lokavohāraṁ gahetvāti lokasamaññaṁ avijahitvā. Etena lakkhaṇapathaviyampi vohāramukhenevassā pavattīti dasseti.",
  "tika-s0201t1:129": "Yadi lokavohārena tattha pavatti, ko ettha doso, nanu ariyāpi ‘‘ayañhi bhante mahāpathavī’’tiādinā lokavohārena pavattantīti? Na ettha vohāramatte avaṭṭhānaṁ adhippetaṁ, atha kho vohāramukhena micchābhinivesoti dassento ‘‘saññāvipallāsena sañjānātī’’ti āha. Tassattho – ayonisomanasikārasambhūtāya ‘‘subha’’ntiādinayappavattāya viparītasaññāya sañjānātīti. Etena dubbalā taṇhāmānadiṭṭhimaññanā dassitāti daṭṭhabbaṁ. Yadi evaṁ kasmā saññā gahitāti? Pākaṭabhāvato. Yathā nāma aggimhi mathiyamāne yadā dhūmo upalabbhati, kiñcāpi tadā vijjateva pāvako avinābhāvato, pākaṭabhāvato pana dhūmo jātoti vuccati, na aggi jātoti, evaṁsampadamidaṁ daṭṭhabbaṁ. Yadipi tattha maññanākiccaṁ atthi, na pana vibhūtaṁ apākaṭabhāvato saññākiccameva vibhūtaṁ, taṁ pana maññanānukūlaṁ maññanāsahitaṁ cāti āha ‘‘saññāvipallāsena sañjānātī’’ti. Evaṁ pathavībhāgaṁ amuñcantoyeva vā sañjānātīti sambandho. Yo hi vuttappabhedāya pathaviyā pathavibhāgaṁ amuñcantoyeva avijahantoyeva sīsapiṇḍe suvaṇṇasaññī viya anattādisabhāvaṁyeva taṁ attādivasena sañjānāti, tassa vasena vuttaṁ ‘‘pathavī’’tiādi. Na vattabbaṁ puthujjanaggāhassa yuttimaggananivāraṇatoti dassento āha ‘‘ummattako viya…pe… gaṇhātī’’ti . Ariyānaṁ adassāvitādibhedanti ariyānaṁ adassāvitādivisesaṁ vadantena bhagavatāva ettha yathāvuttasañjānane kāraṇaṁ vuttanti yojanā.",
  "tika-s0201t1:130": "Evanti ‘‘pathavibhāgena sañjānātī’’tiādinā vuttappakārena. Sañjānitvāti pubbakālakiriyāniddesoti āha ‘‘aparabhāge…pe… gaṇhātī’’ti. Papañcasaṅkhāti papañcakoṭṭhāsā. Papañcanti sattā saṁsāre cirāyanti etehīti papañcā, maññanti ‘‘etaṁ mamā’’tiādinā parikappenti etāhīti maññanāti dvīhipi pariyāyehi taṇhādayova vuttāti āha ‘‘taṇhāmānadiṭṭhipapañcehi idha maññanānāmena vuttehī’’ti. Ajaññassa jaññato, aseyyādikassa seyyādito gahaṇato diṭṭhimaññanā viya taṇhāmānamaññanāpi aññathā gāho evāti āha ‘‘aññathā gaṇhātī’’ti. Ārammaṇābhiniropanādinā bhinnasabhāvānampi vitakkādīnaṁ sādhāraṇo upanijjhāyanasabhāvo viya anugijjhanuṇṇatiparāmasanasabhāvānampi taṇhādīnaṁ sādhāraṇena ārammaṇaparikappanākārena pavatti maññanāti daṭṭhabbaṁ. Tenāha ‘‘tīhi maññanāhi maññatī’’tiādi. Assāti puthujjanassa, udayabbayānupassanādīsu viya sukhumanayenapi maññanāpavatti atthīti vibhāvanasukhatāya thūlaṁyeva taṁ dassetukāmo ‘‘oḷārikanayenā’’tiāha. Oḷārike hi vibhāge dassite sukhumavibhāvanā sukarāti dassetuṁ ayamatthayojanā vuccatīti sambandho. Ajjhattikāti indriyabaddhā sattasantānapariyāpannā niyakajjhattā vuttā vibhaṅge paṭisambhidāmagge ca.",
  "tika-s0201t1:131": "Vibhaṅgeti dhātuvibhaṅge (vibha. 173). Bāhirāti anindriyabaddhā saṅkhārasantānapariyāpannā. Kakkhaḷanti thaddhaṁ. Kharigatanti pharusaṁ. Kakkhaḷabhāvo kakkhaḷattaṁ. Kakkhaḷabhāvoti kakkhaḷasabhāvo. Bahiddhāti indriyabaddhato bahiddhābhūtaṁ. Anupādinnanti na upādinnaṁ. Ayoti kāḷalohaṁ. Lohanti jātilohaṁ vijātilohaṁ kittimalohaṁ pisācalohanti catubbidhaṁ. Tattha ayo sajjhu suvaṇṇaṁ tipu sīsaṁ tambalohaṁ vekantakalohanti imāni satta jātilohāni nāma. Nāganāsikālohaṁ vijātilohaṁ nāma. Kaṁsalohaṁ vaṭṭalohaṁ ārakuṭanti tīṇi kittimalohāni nāma. Morakkhakaṁ puthukaṁ malinakaṁ capalakaṁ salakaṁ āṭalaṁ bhattakaṁ dusilohanti aṭṭha pisācalohāni nāma. Tesu vekantakalohaṁ nāma sabbalohacchedanasamatthā ekā lohajāti. Tathā hi taṁ vikantati chindatīti vikantakanti vuccati. Vikantakameva vekantakaṁ. Nāganāsikālohaṁ lohasadisaṁ lohavijāti haliddādivijāti viya. Tathā hi taṁ lohākāraṁ lohamalaṁ viya ghanasaṁhataṁ hutvā tiṭṭhati, tāpetvā tāḷitaṁ pana bhinnaṁ bhinnaṁ hutvā visarati mudu maṭṭhaṁ kammaniyaṁ vā na hoti. Tiputambe missetvā kataṁ kaṁsalohaṁ. Sīsatambe missetvā kataṁ vaṭṭalohaṁ. Jasatambe missetvā kataṁ ārakuṭaṁ. Teneva taṁ karaṇena nibbattattā kittimalohanti vuccati. Yaṁ pana kevalaṁ rasakadhātu viniggataṁ, taṁ ‘‘pittala’’ntipi vadanti. Taṁ idha nādhippetaṁ, yathāvuttaṁ missakameva katvā yojitaṁ kittimanti vuttaṁ. Morakkhakādīni evaṁnāmānevetāni. Tesu yasmā pañca jātilohāni pāḷiyaṁ visuṁ vuttāneva, tasmā vekantakalohena saddhiṁ vuttāvasesaṁ sabbaṁ idha lohanti veditabbaṁ.",
  "tika-s0201t1:132": "Tipūti setatipu. Sīsanti kāḷatipu. Sajjhanti rajataṁ. Muttāti hatthikumbhajādikā aṭṭhavidhāpi muttā. Tathā hi hatthikumbhaṁ varāhadāṭhā bhūjaṅgasīsaṁ valāhakūṭaṁ veḷū macchasīro saṅkho sippīti aṭṭha muttāyoniyo. Tattha hatthikumbhajā pītavaṇṇā pabhāhīnā. Varāhadāṭhā varāhadāṭhavaṇṇāva. Bhujaṅgasīsajā nīlādivaṇṇā suvisuddhā vaṭṭalā ca. Valāhakajā bhāsurā dubbibhāgarūpā rattibhāge andhakāraṁ vidhamantiyo tiṭṭhanti, devūpabhogā eva ca honti. Veḷujā karakupalasamānavaṇṇā na bhāsurā, te ca veḷū amanussagocare eva padese jāyanti. Macchasīrajā pāṭhīnapiṭṭhisamānavaṇṇā vaṭṭalā laghavo ca honti pabhāvihīnā, te ca macchā samuddamajjhe eva jāyanti. Saṅkhajā saṅkhodaracchavivaṇṇā kolappamāṇāpi honti pabhāvihīnāva. Sippijā pabhāvisesayuttā honti nānāsaṇṭhānā. Evaṁ jātito aṭṭhavidhāsupi muttāsu yā macchasaṅkhasippijā, tā sāmuddikā honti, bhujaṅgajāpi kāci sāmuddikā honti, itarā asāmuddikā. Yasmā bahulaṁ sāmuddikāva muttā loke dissanti, tatthāpi sippijāva, itarā kādācikā. Tasmā sammohavinodaniyaṁ (vibha. aṭṭha. 173) ‘‘muttāti sāmuddikā muttā’’ti vuttaṁ.",
  "tika-s0201t1:133": "Maṇīti ṭhapetvā pāḷiāgate veḷuriyādike seso jotirasādibhedo sabbopi maṇi. Veḷuriyanti vaṁsavaṇṇamaṇi. Saṅkhoti sāmuddikasaṅkho. Silāti kāḷasilā paṇḍusilā setasilādibhedā aṭṭhapi silā. Rajatanti kahāpaṇādikaṁ vuttāvasesaṁ rajatasammataṁ. Jātarūpanti suvaṇṇaṁ. Lohitaṅgoti rattamaṇi. Masāragallanti kabaramaṇi tiṇādīsu bahibhārā tālanāḷikerādayopi tiṇaṁ nāma. Antosāraṁ khadirādi antamaso dārukhaṇḍampi kaṭṭhaṁ nāma. Muggamattato yāva muṭṭhippamāṇā marumbā sakkharā nāma. Muggamattato paṭṭhāya heṭṭhā vālikā nāma. Kaṭhalanti kapālakhaṇḍaṁ. Bhūmīti sasambhārapathavī. Pāsāṇoti antomuṭṭhiyaṁ asaṇṭhahanato paṭṭhāya yāva hatthippamāṇaṁ pāsāṇaṁ, hatthippamāṇato pana paṭṭhāya upari pabbatoti. Ayaṁ ayoādīsu vibhāganiddeso. Nimittapathavīti paṭibhāganimittabhūtaṁ pathavikasiṇaṁ. Tampi hi ‘‘rūpāvacaratikacatukkajjhānaṁ kusalato ca vipākato ca kiriyato ca catutthassa jhānassa vipāko ime dhammā bahiddhārammaṇā’’ti vacanato ‘‘bāhirā pathavī’’ti vuccati. Tena vuttaṁ ‘‘yā ca ajjhattārammaṇattike nimittapathavī, taṁ gahetvā’’ti. Uggahanimittañcettha taṁgatikameva daṭṭhabbaṁ, nimittuppattito pana pubbe bhūmiggahaṇeneva gahitanti.",
  "tika-s0201t1:134": "Tīhi maññanāhīti vuttaṁ maññanāttayaṁ saparasantānesu saṅkhepato yojetvā dassetuṁ ‘‘ahaṁ pathavī’’tiādi vuttaṁ. Tattha ahaṁ pathavītiādīnā ajjhattavisayaṁ diṭṭhimaññanaṁ mānamaññanañca dasseti attābhinivesāhaṁkāradīpanato. Mama pathavīti iminā taṇhāmaññanaṁ mānamaññanampi vā pariggahabhūtāyapi pathaviyā seyyādito mānajappanato. Sesapadadvayepi iminānayena maññanāvibhāgo veditabbo. Tattha pathavikasiṇajjhānalābhī jhānacakkhunā gahitajhānārammaṇaṁ ‘‘attā’’ti abhinivisanto tañca seyyādito dahanto atthato ‘‘ahaṁ pathavī’’ti maññati nāma, tameva ‘‘ayaṁ mayhaṁ attā’’ti gahaṇe pana ‘‘mama pathavī’’ti maññati nāma. Tathā taṁ ‘‘parapuriso’’ti vā ‘‘devo’’ti vā vādavasena ‘‘ayameva paresaṁ attā’’ti vā abhinivisanto ‘‘paro pathavī, parassa pathavī’’ti maññati nāma. Iminā nayena sesapathavīsupi yathārahaṁ catukkaṁ niddhāretabbaṁ.",
  "tika-s0201t1:135": "Evaṁ ‘‘pathaviṁ maññatī’’ti ettha catukkavasena maññanaṁ dassetvā idāni maññanāvatthuṁ maññanāyo ca vibhajitvā anekavihitaṁ tassa maññanākāraṁ dassetuṁ ‘‘atha vā’’tiādimāha. Tattha ayanti yathāvutto puthujjano. Chandarāganti bahalarāgaṁ. Assādetīti nikāmeti, ‘‘ime kesā mudusiniddhakuñcitanīlobhāsā’’tiādinā tattha rasaṁ vindati. Abhinandatīti sappītikāya taṇhāya abhimukho nandati pamodati. Abhivadatīti uppannaṁ taṇhābhinandanāvegaṁ hadayena sandhāretuṁ asakkonto ‘‘aho me kesā’’ti vācaṁ nicchāreti. Ajjhosāya tiṭṭhatīti balavataṇhābhinivesena gilitvā pariniṭṭhāpetvā tiṭṭhati. Aññataraṁ vā pana rajjanīyavatthunti kesādito aññataraṁ vā karacaraṇādippabhedaṁ niyakajjhattapariyāpannaṁ rāguppattihetubhūtaṁ vatthuṁ. Itīti iminā siniddhādippakārenāti patthayitabbākāraṁ parāmasati. Tattha nandiṁ samannānetīti tesu bhāvīsu kesādīsu siddhaṁ viya katvā nandiṁ taṇhaṁ samannāharati samupacāreti. Paṇidahatīti patthanaṁ ṭhapeti.",
  "tika-s0201t1:136": "Sampattiṁ nissāya ‘‘seyyohamasmī’’ti, vipattiṁ nissāya ‘‘hīnohamasmī’’ti mānaṁ janetīti yojanā. Pathavīkoṭṭhāsabhūtānaṁ kesādīnaṁ sampattivipattīhi mānajappanā pathaviyā maññanā hotīti āha ‘‘evaṁ ajjhattikaṁ pathaviṁ mānamaññanāya maññatī’’ti. Avayavabyatirekena samudāyassa abhāvato samudāyo jīvābhiniveso avayavepi hotīti dassento ‘‘taṁ jīvaṁ taṁ sarīranti āgatanayena pana kesaṁ ‘jīvo’ti abhinivisatī’’ti āha. ‘‘Kesā nāmete issaravihitā pajāpatinissitā aṇusañcayo pakatipariṇāmo’’tiādinā nayenapettha diṭṭhimaññanā veditabbā.",
  "tika-s0201t1:137": "Imissā pavattiyāti nikantimānadiṭṭhīnaṁ pariyādānasamugghāṭappavattiyā. ‘‘Etaṁ mamā’’tiādinā yadipi tissannampi maññanānaṁ sambhavo dassito. Taṇhāmānamaññanānaṁ pana heṭṭhā dassitattā diṭṭhimaññanā evettha visesato uddhaṭāti veditabbaṁ. Tenāha ‘‘evampi ajjhattikaṁ pathaviṁ diṭṭhimaññanāya maññatī’’ti.",
  "tika-s0201t1:138": "Bāhirampi pathaviṁ tīhi maññanāhi maññatīti yojanā. Taṁ pana maññanāvidhiṁ dassetuṁ ‘‘katha’’nti āha. Tassattho heṭṭhā vuttanayena veditabbo.",
  "tika-s0201t1:139": "Ayaṁjīvoti ayaṁ kāḷalohaṁ ‘‘jīvo attā’’ti abhinivisati ekacce nigaṇṭhā viya. Evaṁ bāhiraṁ pathaviṁ diṭṭhimaññanāya maññatīti etthāpi ‘‘yā ceva kho pana ajjhattikā pathavīdhātu, yā ca bāhirā pathavīdhātū’’tiādinā nayena ānetvā vattabbo.",
  "tika-s0201t1:140": "Pathavīkasiṇaṁ attato samanupassatītiādīsu yaṁ vattabbaṁ, taṁ heṭṭhā vuttameva. Ayampi ca nayo ‘‘rūpaṁ attato samanupassatī’’ti ettheva antogadhoti daṭṭhabbo kasiṇānampi rūpasamaññāsambhāvato. Pathaviṁ maññatīti ettha yādiso maññanāvatthumaññanānaṁ vitthāranayo vutto, tādiso ito paraṁ vuttanayovāti āha ‘‘ito paraṁ saṅkhepeneva kathayissāmā’’ti, atādiso pana vitthāratopi kathayissatīti attho.",
  "tika-s0201t1:141": "Tasmāti yasmā ‘‘pathaviyā’’ti idaṁ bhummavacanaṁ, tasmā, so attaparattadupakaraṇānaṁ ādhārabhāvena taṁ maññanāvatthuṁ kappetīti attho. Tenāha ‘‘ahaṁ pathaviyā’’tiādi. Nanu ca indriyabaddhānindriyabaddhapabhedassa dhammappabandhassa sasambhārapathavī ca ādhāranissayo, itarā ārammaṇanissayo tadārammaṇassāti ettha nibbirodhoti? Na, maññanāvatthuṁ nissayabhāvena parikappanato. Ayañhi ‘‘aha’’nti diṭṭhimaññanāya mānamaññanāya ca vatthubhūtassa attano pathavisannissayaṁ katvā ‘‘ahaṁ pathaviyā’’ti maññati, taṇhāmaññanāya vatthubhūtassa upakaraṇassa pathaviṁ sannissayaṁ katvā ‘‘mayhaṁ kiñcanaṁ palibodho pathaviyā’’ti maññati. Parotiādīsupi iminā nayena attho veditabbo.",
  "tika-s0201t1:142": "Yvāyaṁ atthanayoti sambandho. Vutto paṭisambhidāmagge. Eteneva nayenāti yvāyaṁ ‘‘so kho pana me attā imasmiṁ rūpe’’ti samudāyassa ādhārabhāvadīpano atthanayo vutto, eteneva nayena. Na hi avayavabyatirekena samudāyo labbhati, tasmā samudāye vuttavidhi avayavepi labbhatīti adhippāyo. Tenāha so kho pana me ayaṁ attā imissā pathaviyāti maññantoti. Tasmiṁyeva panassa attanīti ettha assāti puthujjanassa. Tasmiṁyeva attanīti ajjhattikabāhirapathavīsannissaye attani. ‘‘Pathaviyā maññatī’’ti padassāyaṁ vaṇṇanā. Evaṁ ‘‘pathaviyā maññatī’’ti ettha attavasena diṭṭhimānataṇhāmaññanaṁ dassetvā idāni paravasena dassetuṁ ‘‘yadā panā’’tiādi vuttaṁ. Tattha assāti parassa. Tadāti paravasena maññanāyaṁ. Diṭṭhimaññanā eva yujjati tattha niccābhinivesādayo sambhavantīti katvā. Avadhāraṇena mānataṇhāmaññanā nivatteti. Na hi ‘‘seyyohamasmī’’tiādinā, ‘‘mayha’’nti ca pavattalakkhaṇā mānataṇhā parasmiṁ parassa santakabhāvena gahite ca pavattantīti adhippāyo. Itarāyopīti mānataṇhāmaññanāyopi. Icchanti aṭṭhakathācariyā. Parassapi hi pathavīsannissayena sampattiissariyādikassa vasena attani seyyādibhāvaṁ dahato paṇidahato ca cittaṁ tathābhāvāya mānataṇhāmaññanā sambhavantīti ācariyānaṁ adhippāyo. ‘‘Paro pathavī parassa pathavī’’ti etthāpi ime dve pakārā sādhippāyā niddhāretabbā.",
  "tika-s0201t1:143": "‘‘Pathavito sañjānātī’’ti, ‘‘ādito’’ti ca ādīsu anissakkavacanepi to-saddo diṭṭhoti āha ‘‘pathavitoti nissakkavacana’’nti. Saupakaraṇassāti hiraññasuvaṇṇagatassa dāsaporisādinā vittupakaraṇena saupakaraṇassa, attano vā parassa vā tesaṁ upakaraṇassa vāti attho. Yathāvuttappabhedatoti lakkhaṇādiajjhattikādivuttappakāravibhāgato. Uppattiṁ vā niggamanaṁ vāti ‘‘taṁ aṇḍaṁ ahosi hemamayaṁ, tasmiṁ sayaṁ brahmā uppanno’’ti brahmaṇḍavādavasena vā ‘‘dvīhi aṇūhi dviaṇuka’’nti evaṁ pavattaaṇukavādavasena vā pathavito uppattiṁ vā ‘‘sabboyaṁ loko issarato viniggato’’ti issaravādavasena issarakuttato pathavito niggamanaṁ vā maññamānoti yojanā. Pathavito vā añño āpādiko attāti adhippāyo. Ettha ca purimasmiṁ atthavikappe kārakalakkhaṇaṁ nissakkavacanaṁ, dutiyasmiṁ upapadalakkhaṇanti daṭṭhabbaṁ. Attano pariggahabhūtapathavito sukhappattiṁ tato eva ca parehi seyyādibhāvaṁ kappentassa vasenapettha taṇhāmānamaññanā veditabbā. Apareti sārasamāsācariyā. Tato aññaṁ appamāṇaṁ attānaṁ gahetvāti pubbe bhāvitaāpādiappamāṇakasiṇavasena vā kāpilakāṇādadiṭṭhivasena vā appamāṇaṁ byāpinaṁ attānaṁ gahetvā. Pathavitoti pacchā abhāvitaavaḍḍhitapathavīkasiṇasaṅkhātapathavito. Bahiddhāpi me attāti ito pathavito bahipi me attāti adhippāyo.",
  "tika-s0201t1:144": "Kevalanti anavasesaṁ. Mahāpathaviṁ taṇhāvasena mamāyati, ayañca nayo catudīpissariye ṭhitassa dīpacakkavattino ca labbheyya, maṇḍalikarājamahāmattakuṭumbikānampi vasena labbhateva tesampi yathāpariggahaṁ anavasesetvā maññanāya sambhavato. ‘‘Evaṁ mamā’’ti gāhassa ‘‘esohamasmiṁ, eso me attā’’ti gāhavidhūratāya vuttaṁ ‘‘ekā taṇhāmaññanā eva labbhatī’’ti . Iminā nayenāti vuttamatidesaṁ vibhāvetuṁ ‘‘sā cāya’’ntiādi vuttaṁ. Tattha sā cāyanti sā ca ayaṁ taṇhāmaññanā yojetabbāti sambandho. Yathā pana diṭṭhimaññanāmaññite vatthusmiṁ sinehaṁ mānañca uppādayato taṇhāmānamaññanā sambhavanti, evaṁ taṇhāmaññanāmaññitena vatthunā attānaṁ seyyādito dahato tañca attaniyaṁ niccaṁ tathā taṁsāmibhūtaṁ attānañca parikappentassa itaramaññanāpi sambhavantīti sakkā viññātuṁ. ‘‘Me’’ti hi iminā atthaggahaṇamukheneva attaniyasambandho pakāsīyatīti.",
  "tika-s0201t1:145": "Abhinandatīti iminā taṇhādiṭṭhābhinivesānaṁ saṅgahitattā te dassento ‘‘assādeti parāmasati cā’’ti āha. Diṭṭhivippayuttacittuppādavasena cetassa dvayassa asaṅkarato pavatti veditabbā, ekacittuppādepi vā adhipatidhammānaṁ viya pubbābhisaṅkhāravasena tassa tassa balavabhāvena pavatti. Etasmiṁ attheti taṇhādiṭṭhivasena abhinandanatthe. Etanti ‘‘pathaviṁ abhinandatī’’ti etaṁ padaṁ. Yesaṁ vineyyānaṁ yehi pakāravisesehi dhammānaṁ vibhāvane kate visesādhigamo hoti, tesaṁ tehi pakāravisesehi dhammavibhāvanaṁ. Yesaṁ pana yena ekeneva pakārena dhammavibhāvane kate visesādhigamo hoti, tesampi taṁ vatvā dhammissaratāya tadaññaniravasesappakāravibhāvanañca desanāvilāso. Tenāha ‘‘pubbe maññanāvasena kilesuppattiṁ dassetvā idāni abhinandanāvasena dassento’’ti. Dhammadhātuyāti sammāsambodhiyā. Sā hi sabbañeyyadhammaṁ yathāsabhāvato dhāreti upadhāreti, sakalañca vineyyasattasaṅkhātadhammappabandhaṁ apāyadukkhasaṁsāradukkhapatanato dhāreti, sayañca aviparītapavattiākārā dhātūti dhammadhātūti idhādhippetā. Sabbaññutaññāṇapadaṭṭhānañhi maggañāṇaṁ, maggañāṇapadaṭṭhānañca sabbaññutaññāṇaṁ sammāsambodhīti. Suppaṭividdhattāti suṭṭhu paṭividdhabhāvato, sammā adhigatattāti attho. Abhikaṅkhanasampaggahaparāmasanānaṁ vasena ārammaṇe parikappanāpavatti maññanā. Tattha ‘‘mamaṁ, aha’’nti ca abhinivesanaṁ parikappanaṁ. Yena ajjhosānaṁ hoti, ayaṁ abhinandanāti ayametesaṁ viseso. Suttādiaviruddhāyeva attanomati icchitabbā, na itarāti suttena tassā saṅgahaṁ dassetuṁ ‘‘vuttañceta’’ntiādi vuttaṁ. Desanāvilāsavibhāvanassa pana sahetukahetusampayuttadukādidesanāya nibaddhatā niddhāretabbā.",
  "tika-s0201t1:146": "Tassāti tena. Ñātasaddasambandhena hetaṁ kattari sāmivacanaṁ. Tasmāti apariññātattā. ‘‘Apariññāta’’nti paṭikkhepamukhena yaṁ parijānanaṁ vuttaṁ, taṁ atthato tividhā pariññā hotīti taṁ sarūpato pavattiākārato ca vibhāvento ‘‘yo hī’’tiādimāha.",
  "tika-s0201t1:147": "Tattha yāya paññāya vipassanābhūmiṁ parijānāti paricchindati, sā parijānanapaññā ñātapariññā. Sā hi tebhūmakadhammajātaṁ ‘‘ayaṁ vipassanābhūmī’’ti ñātaṁ viditaṁ pākaṭaṁ karontīyeva lakkhaṇarasādito ajjhattikādivibhāgato ca paricchijja jānāti. Idha pana pathavīdhātuvasena veditabbāti vuttaṁ ‘‘pathavīdhātuṁ parijānātī’’tiādi. Tīraṇapariññāti kīraṇavasena parijānanakapaññā. Sā hi parivārehi aniccatādiākārehi aniccatādisabhāvassa upādānakkhandhapañcakassa tīraṇavasena sammasanavasena taṁ paricchijja jānāti. Aggamaggenāti arahattamaggena. So hi anavasesato chandarāgaṁ pajahati. Aggamaggenāti vā aggabhūtena maggena, lokuttaramaggenāti attho. Ubhayathāpi hi samucchedapahānakārī eva paññā nippariyāyena pahānapariññāti dasseti.",
  "tika-s0201t1:148": "Nāmarūpavavatthānanti etena paccayapariggahopi saṅgahitoti daṭṭhabbo nāmarūpassa hetuvavatthānabhāvato. Sopi hi hetupaccayamukhena nāmarūpassa vavatthānamevāti. Kalāpasammasanādivasena tīraṇapariññā aniccādivasena sammasanabhāvato. Tasmāti yasmā tā pariññāyo natthi, tasmā. Atha vā tasmā apariññātattāti yasmā apariññātā pathavī, tasmā apariññātattā pathaviyā taṁ pathaviṁ maññati ca abhinandati cāti.",
  "tika-s0201t1:149": "Pathavīvāravaṇṇanā niṭṭhitā.",
  "tika-s0201t1:150": "Āpovārādivaṇṇanā",
  "tika-s0201t1:151": "Āpaṁāpatoti ettha appoti, appāyatīti vā āpo, yasmiṁ saṅghāte sayaṁ atthi, taṁ ābandhanavasena byāpetvā tiṭṭhati, paribrūhetīti vā attho. Atthānaṁ adhi ajjhattaṁ. Pati pati attānanti paccattaṁ. Ubhayenapi sattasantānapariyāpannameva vadati. Āpo āpogatantiādīsu ābandhanameva āpo, tadeva āposabhāvaṁ gatattā āpogataṁ, sabhāveneva āpabhāvaṁ pattanti attho. Sinehanavasena sineho, soyeva sinehanasabhāvaṁ gatattā sinehagataṁ. Bandhanattaṁ rūpassāti avinibbhogarūpassa bandhanabhāvo, avippakiraṇavasena sampiṇḍananti attho. Uggaṇhantoti yathāparicchinne āpomaṇḍale yathā uggahanimittaṁ upalabbhati, tathā nimittaṁ gaṇhanto. Vuttoti ‘‘āpasmi’’nti ettha vuttaāpo. So hi sasambhāraāpo, na ‘‘āpokasiṇa’’nti ettha vuttaāpo. Sesanti ārammaṇasammutiāpānaṁ sarūpavibhāvanaṁ. ‘‘Āpaṁ āpato pajānātī’’tiādipāḷiyā atthavibhāvanañceva tattha tattha maññanāvibhāgadassanañca pathaviyaṁ vuttasadisamevāti. Tattha ‘‘pathavīkasiṇameko sañjānātī’’tiādinā (dī. ni. 3.360; a. ni. 10.25) vuttaṁ, idha ‘‘āpokasiṇameko sañjānātī’’tiādinā vattabbaṁ. Tattha ca ‘‘pathavīti sañjānātī’’ti vuttaṁ, idha pana ‘‘āpoti sañjānātī’’tiādinā vattabbanti evamādi eva viseso. Sesaṁ tādisameva. Tena vuttaṁ ‘‘pathaviyaṁ vuttasadisamevā’’ti. Yo panettha viseso, taṁ dassetuṁ ‘‘kevala’’ntiādi vuttaṁ. Tattha mūlarasoti mūlaṁ paṭicca nibbattaraso. Khandharasādīsupi eseva nayo. Khīrādīni pākaṭāneva. Yathā pana bhesajjasikkhāpade (pārā. 618-625), na evamidha niyamo atthi. Yaṁ kiñci khīraṁ khīrameva. Sesesupi eseva nayo. Bhummānīti āvāṭādīsu ṭhitaudakāni. Antalikkhānīti pathaviṁ appattāni vassodakāni, pattāni pana bhummāneva. Evaṁ vuttā cāti ca-saddena himodakakappavināsakaudakapathaviyāantoudakapathavīsandhārakaudakādiṁ pubbe avuttampi samuccinoti.",
  "tika-s0201t1:152": "Tejaṁ tejatoti ettha tejanaṭṭhena tejo, tejanaṁ nāma dahanapacanādisamatthaṁ nisānaṁ, yaṁ uṇhattanti vuccati. Yena cāti yena tejogatena kupitena. Santappatīti ayaṁ kāyo samantato tappati ekāhikajarādibhāvena usumajāto hoti. Yena ca jīrīyatīti yena ayaṁ kāyo jīrīyati, indriyavekallataṁ balaparikkhayaṁ valitādibhāvañca pāpuṇāti. Yena ca pariḍayhatīti yena kupitena ayaṁ kāyo parito ḍayhati, so ca puggalo ḍayhāmīti satadhotasappigosītacandanādilepañceva tālavaṇṭavātañca paccāsīsati. Yena ca asitapītakhāyitasāyitaṁ sammā pariṇāmaṁ gacchatīti yena asitaṁ vā odanādi, pītaṁ vā pānakādi, khāyitaṁ vā piṭhakhajjakādi, sāyitaṁ vā ambapakkamadhuphāṇitādi sammadeva paripākaṁ gacchati, rasādibhāvena vivekaṁ gacchatīti attho. Ettha ca sarīrassa pakatiusumaṁ atikkamitvā uṇhabhāvo santāpo, sarīradahanavasena pavatto mahādāho paridāho, satavāraṁ tāpetvā udake pakkhipitvā uddhaṭasappi satadhotasappi, rasarudhiramaṁsamedaaṭṭhiaṭṭhimiñjasukkā rasādayo. Tattha purimā tayo tejā catusamuṭṭhānā, pacchimo kammasamuṭṭhānova.",
  "tika-s0201t1:153": "Tejobhāvaṁ gatattā tejogataṁ. Usmāti uṇhākāro. Usmāva usmābhāvaṁ gatattā usmāgataṁ. Usumanti caṇḍausumaṁ. Tadeva usumagataṁ, sabhāveneva usumabhāvaṁ pattanti attho. Kaṭṭhaggīti kaṭṭhupādāno aggi. Sakalikaggīādīsupi eseva nayo. Saṅkāraggīti kacavaraṁ paṭicca uppannaaggi. Indaggīti asaniaggi. Santāpoti jālāya vā vītaccitaṅgārānaṁ vā santāpo . Sūriyasantāpoti ātapo. Kaṭṭhasannicayasantāpoti kaṭṭharāsiṁ paṭicca uppannasantāpo. Sesesupi eseva nayo. Evaṁ vuttā cāti. Ca-saddena petaggikappavināsakagginirayaggiādike avuttepi samuccinoti.",
  "tika-s0201t1:154": "Vāyaṁ vāyatoti ettha vāyanaṭṭhena vāyo. Kimidaṁ vāyanaṁ nāma? Vitthambhanaṁ, samudīraṇaṁ vā, vāyanaṁ gamananti eke. Uddhaṅgamā vātāti uggārahikkādipavattakā uddhaṁ ārohanavātā. Adhogamā vātāti uccārapassāvādinīharaṇatā adho orohanavātā. Kucchisayā vātāti antānaṁ bahivātā. Koṭṭhāsayā vātāti antānaṁ antovātā. Aṅgamaṅgānusārino vātāti dhamanījālānusārena sakalasarīre aṅgamaṅgāni anusaṭā samiñjanapasāraṇādinibbattakā vātā . Satthakavātāti sandhibandhanāni kattariyā chindantā viya pavattavātā. Khurakavātāti khurena viya hadayamaṁsachedanaphālanakavātā. Uppalakavātāti hadayamaṁsassa samuppāṭanakavātā. Assāsoti antopavisanakanāsikāvāto. Passāsoti bahinikkhamananāsikāvāto. Ettha ca purimā sabbe catusamuṭṭhānā, assāsapassāsā cittasamuṭṭhānāva.",
  "tika-s0201t1:155": "Vāyogatanti vāyova vāyogataṁ, sabhāveneva vāyobhāvaṁ pattanti attho. Thambhitattaṁ rūpassāti avinibbhogarūpassa thambhitabhāvo. Puratthimā vātāti puratthimadisato āgatā vātā. Pacchimādīsupi eseva nayo. Sarajādīsu saha rajena sarajā, rajavirahitā suddhā arajā. Sītautusamuṭṭhānā, sītavalāhakantare vā jātā sītā. Uṇhautusamuṭṭhānā, uṇhavalāhakantare vā jātā uṇhā. Parittāti mandā tanukavātā. Adhimattāti balavavātā. Kāḷāti kāḷavalāhakantare samuṭṭhitā. Yehi abbhāhato chavivaṇṇo kāḷako hoti, tesaṁ etaṁ adhivacanantipi eke. Verambhavātāti yojanato upari vāyanavātā. Pakkhavātāti antamaso makkhikāyapi pakkhāyūhanavātā. Supaṇṇavātāti garuḷavātā. Kāmaṁ cetepi pakkhavātāva, ussadavasena pana visuṁ gahitā. Tālavaṇṭavātāti tālavaṇṇehi katena, aññehi vā katena kenaci maṇḍalasaṇṭhānena samuṭṭhāpitavātā. Vidhūpanavātāti bījanapattakena samuṭṭhāpitavātā. Imāni ca tālavaṇṭavidhūpanāni anuppannampi vātaṁ uppādenti, uppannampi parivattenti. Idhāpi ca-saddo udakasandhārakavātakappavināsakavātajālāpellanakavātādike avuttepi samuccinoti. Ettha ca ‘‘āpaṁ maññatī’’tiādīsu yasmā tīhi maññanāhi – ‘‘ahaṁ āpoti maññati, mama āpoti maññatī’’tiādinā pathavīvāre vuttanayena sakkā maññanāvibhāgo vibhāvetunti vuttaṁ ‘‘sesaṁ vuttanayamevā’’ti. Tasmā tattha vuttanayānusārena imesu tīsu vāresu yathārahaṁ maññanāvibhāgo vibhāvetabbo.",
  "tika-s0201t1:156": "Ettāvatāti ettakena iminā catuvāraparimāṇena desanāvisesena. Ca-saddo byatireko. Tena vakkhamānaṁyeva visesaṁ joteti. Yvāyanti yo ayaṁ lakkhaṇo nāma hāro vuttoti sambandho. So pana lakkhaṇahāro yaṁlakkhaṇo tattha vutto, taṁ dassetuṁ ‘‘vuttamhī’’tiādi vuttaṁ. Tattha vuttamhi ekadhammeti kusalādīsu khandhādīsu vā yasmiṁ kasmiñci ekadhamme sutte sarūpato niddhāraṇavasena vā kathite. Ye dhammā ekalakkhaṇā tenāti ye keci dhammā kusalādibhāvena, rūpakkhandhādibhāvena vā tena vuttadhammena samānalakkhaṇā. Vuttā bhavanti sabbeti sabbepi kusalādisabhāvā, khandhādisabhāvā vā dhammā sutte avuttāpi tāya samānalakkhaṇatāya vuttā bhavanti, ānetvā saṁvaṇṇanavasenāti adhippāyo.",
  "tika-s0201t1:157": "Ettha ca ekalakkhaṇāti samānalakkhaṇā vuttā. Tena sahacaritā samānakiccatā samānahetutā samānaphalatā samānārammaṇatāti evamādīhipi avuttānaṁ vuttānaṁ viya niddhāraṇaṁ veditabbaṁ. Itīti iminā pakārena. Tenāha ‘‘evaṁ nettiyaṁ lakkhaṇo nāma hāro vutto’’ti, nettipāḷiyaṁ (netti. 23) pana ‘‘ye dhammā ekalakkhaṇā keci so hāro lakkhaṇo nāmā’’ti pāṭho āgato. Tassa vasenāti tassa lakkhaṇahārassa vasena. Rūpalakkhaṇaṁ anatītattāti ruppanasabhāvena samānasabhāvattā. Vadantena bhagavatā. Etāti ‘‘rūpaṁ attato samanupassatī’’ti evaṁ vuttadiṭṭhī. Ettha ca sakkāyadiṭṭhimaññanādassaneneva sakalarūpavatthukā taṇhāmānamaññanāpi dassitā evāti daṭṭhabbaṁ. Tathā hi vuttaṁ ‘‘tasmiṁyeva panassa diṭṭhimaññanāya maññite vatthusmiṁ sinehaṁ mānañca uppādayato taṇhāmānamaññanāpi veditabbā’’ti. Atha vā pathaviṁ āpaṁ tejaṁ vāyaṁ meti maññati abhinandatīti ca vadantena vuttanayeneva sakalarūpavatthukā taṇhāmaññanā tadanusārena mānamaññanāpi vuttāva hotīti evampettha itaramaññanāpi niddhāretabbā.",
  "tika-s0201t1:158": "Āpovārādivaṇṇanā niṭṭhitā.",
  "tika-s0201t1:159": "Bhūtavārādivaṇṇanā",
  "tika-s0201t1:160": "3. ‘‘Pathaviṁ maññati, pathaviyā maññatī’’tiādīhi padehi ‘‘rūpaṁ attato samanupassati, rūpasmiṁ attānaṁ samanupassatī’’tiādīnaṁ sakkāyadiṭṭhīnaṁ niddhāritattā vuttaṁ ‘‘evaṁ rūpamukhena saṅkhāravatthukaṁ maññanaṁ vatvā’’ti . Tesu saṅkhāresu sattesupīti tadupādānesupi sattesu . Dhātūsūti pathavīādīsu catūsu dhātūsu. ‘‘Jātaṁ bhūtaṁ saṅkhata’’ntiādīsu (dī. ni. 2.207; saṁ. ni. 5.379) bhūta-saddo uppāde dissati, saupasaggo pana ‘‘pabhūtamariyo pakaroti puñña’’ntiādīsu vipule, ‘‘yebhuyyena bhikkhūnaṁ paribhūtarūpo’’tiādīsu hiṁsane, ‘‘sambhūto sāṇavāsī’’tiādīsu (cūḷava. 450) paññattiyaṁ, ‘‘abhibhūto māro vijito saṅgāmo’’tiādīsu vimathane, ‘‘parābhūtarūpo kho ayaṁ acelo pāthikaputto’’tiādīsu (dī. ni. 3.23, 25, 31, 32) parājaye, ‘‘anubhūtaṁ sukhadukkha’’ntiādīsu vediyane, ‘‘vibhūtaṁ vibhāvitaṁ paññāyā’’tiādīsu pākaṭīkaraṇe dissati. Te sabbe rukkhādīsūti. Ādi-saddena saṅgahitāti daṭṭhabbā. ‘‘Kālo ghasati bhūtānīti (jā. 1.2.190), bhūtā loke samussaya’’nti (dī. ni. 2.220; saṁ. ni. 1.186) ca ādīsu avisesena sattavācakopi bhūtasaddo, upari devādipadehi sattavisesānaṁ gahitattā idha tadavasiṭṭhā bhūtasaddena gayhantīti āha ‘‘no ca kho avisesenā’’ti. Tenevāha – ‘‘cātumahārājikānañhi heṭṭhā sattā idha bhūtāti adhippetā’’ti. Yo hi sattanikāyo paripuṇṇayoniko catūhipi yonīhi nibbattanāraho, tatthāyaṁ bhūtasamaññā aṇḍajādivasena bhavanato.",
  "tika-s0201t1:161": "Bhūteti vuttadesaādesite bhūte. Bhūtato sañjānātīti iminā ‘‘bhūtā’’ti lokavohāraṁ gahetvā yathā tattha taṇhādimaññanā sambhavanti, evaṁ viparītasaññāya sañjānanaṁ pakāsīyati. Svāyamattho heṭṭhā ‘‘pathavito sañjānātī’’ti ettha vuttanayānusārena sakkā jānitunti āha ‘‘vuttanayamevā’’ti. Yathā suddhāvāsā sabbadā abhāvato imaṁ desanaṁ nāruḷhā, evaṁ nerayikāpi sabbamaññanānadhiṭṭhānato. Eteneva ekaccapetānampettha asaṅgaho daṭṭhabbo. Apare pana ‘‘diṭṭhimaññanādhiṭṭhānato tesampettha saṅgaho icchitoyevā’’ti vadanti. ‘‘Samaṅgibhūtaṁ paricārenta’’ntiādinā sutte vuttanayena. Rajjatīti ‘‘subhā sukhitā’’ti vipallāsaggāhena tattha rāgaṁ janeti. Evamettha rajjanto ca na kevalaṁ dassanavaseneva, savanādivasenapi rajjatevāti dassento ‘‘disvāpi…pe… utvāpī’’ti āha. Tattha ghāyanādivasena rajjanaṁ tehi anubhūtagandhamālādivasena ceva visabhāgavatthubhūtānaṁ tesaṁ paribhogavasena ca yathānubhavaṁ anussaraṇavasena ca veditabbaṁ. Evaṁ bhūte taṇhāmaññanāya maññatīti vuttanayena bhūte paṭicca chandarāgaṁ janento tesaṁ paṭipattiṁ assādento abhinandanto abhivadanto ajjhosāya tiṭṭhanto ‘‘īdisī avatthā mama anāgatamaddhānaṁ siyā’’tiādinā vā pana nayena tattha nandiṁ samannānento bhūte taṇhāmaññanāya maññatīti attho. Appaṭiladdhassa khattiyamahāsālādibhāvassa, sampattiṁ vipattinti jātivasena ukkaṭṭanihīnataṁ. Dahatīti ṭhapeti. Yoevarūpo mānoti yo eso ‘‘ayaṁ pubbe mayā sadiso, idāni ayaṁ seṭṭho ayaṁ hīnataro’’ti uppanno māno. Ayaṁ vuccati mānātimānoti ayaṁ bhārātibhāro viya purimaṁ sadisamānaṁ upādāya mānātimāno nāmāti attho.",
  "tika-s0201t1:162": "Niccātiādīsu uppādābhāvato niccā, maraṇābhāvato dhuvā, sabbadā bhāvato sassatā. Aniccapaṭipakkhato vā niccā, thirabhāvato dhuvā, sassatisamatāya sassatā, jarādivasena vipariṇāmassa abhāvato avipariṇāmadhammāti maññati. Sabbe sattāti oṭṭhagoṇagadrabhādayo anavasesā sañjanaṭṭhena sattā. Sabbe pāṇāti ‘‘ekindriyo pāṇo dvindriyo pāṇo’’tiādivasena vuttā anavasesā pāṇanaṭṭhena pāṇā. Sabbe bhūtāti anavasesā aṇḍakosādīsu bhūtā sañjātāti bhūtā. Sabbe jīvāti sāliyavagodhūmādayo anavasesā jīvanaṭṭhena jīvā. Tesu hi so virūhabhāvena jīvasaññī. Avasā abalā avīriyāti tesaṁ attano vaso vā balaṁ vā vīriyaṁ vā natthīti dasseti. Niyatisaṅgatibhāvapariṇatāti ettha niyatīti. Niyatatā, acchejjasuttāvutaabhejjamaṇi viya avijahitapakatitā. Saṅgatīti channaṁ abhijātīnaṁ tattha saṅgamo. Bhāvoti sabhāvoyeva, kaṇḍakānaṁ tikhiṇatā, kapiṭṭhaphalādīnaṁ parimaṇḍalāditā, migapakkhīnaṁ vicittavaṇṇāditāti evamādiko. Evaṁ niyatiyā ca saṅgatiyā ca bhāve ca pariṇatā nānappakārataṁ pattā. Yena hi yathā bhavitabbaṁ, so tatheva bhavati. Yena na bhavitabbaṁ, so na bhavatīti dasseti. Chasvevābhijātīsūti kaṇhābhijātiādīsu chasu eva abhijātīsu ṭhatvā sukhañca dukkhañca paṭisaṁvedenti, aññā sukhadukkhabhūmi natthīti dasseti. Vā-saddena antādibhede diṭṭhābhinivese saṅgaṇhāti.",
  "tika-s0201t1:163": "Upapattinti iminā tasmiṁ tasmiṁ sattanikāye bhūtānaṁ sahabyataṁ ākaṅkhatīti dasseti. Sukhuppattinti iminā pana tattha tattha uppannassa sukhuppattiṁ. Ekacce bhūte niccātiādinā ekaccasassatikadiṭṭhiṁ dasseti. Ahampi bhūtesu aññatarosmīti iminā pana catutthaṁ ekaccasassatikavādaṁ dasseti.",
  "tika-s0201t1:164": "Yato kutocīti issarapurisādibhedato yato kutoci. Ekā taṇhāmaññanāva labbhatīti idhāpi heṭṭhā vuttanayena itaramaññanānampi sambhavo niddhāretabbo. Vuttappakāreyeva bhūte taṇhādiṭṭhīhi abhinandatītiādinā vattabbattā āha ‘‘vuttanayamevā’’ti. Yojanā kātabbāti ‘‘yo bhūtapaññattiyā upādānabhūte khandhe parijānāti, so tīhi pariññāhi parijānātī’’tiādinā yojanā kātabbā. Apare panettha bhūtagāmopi bhūta-saddena saṅgahitoti rukkhādivasenapi maññanāvibhāgaṁ yojetvā dassenti, tathā mahābhūtavasenapi, taṁ aṭṭhakathāyaṁ natthi.",
  "tika-s0201t1:165": "Bhūmivisesādinā bhedenāti bhūmivisesaupapattivisesādivibhāgena. Iddhiyāti puññavisesanibbattena ānubhāvena. Kiñcāpi deva-saddo ‘‘viddhe vigatavalāhake deve’’tiādīsu (saṁ. ni. 1.110; 3.102; 5.146-148; ma. ni. 1.486; a. ni. 10.15; itivu. 27) ajaṭākāse āgato, ‘‘devo ca thokaṁ thokaṁ phusāyatī’’tiādīsu meghe, ‘‘ayañhi deva kumāro’’tiādīsu (dī. ni. 2.34, 35, 36) khattiye āgato, ‘‘pañcahi kāmaguṇehi samappito samaṅgibhūto paricāreti devo maññe’’tiādīsu (dī. ni. 1.183; ma. ni. 2.211) viya idha upapattidevesu āgato, deva-saddena pana vattabbasatte anavasesato uddharitvā tato idhādhippete dassetuṁ ‘‘te tividhā’’tiādi vuttaṁ. Sesā cha kāmāvacarā idha devāti adhippetā itaresaṁ padantarehi nivattitattāti adhippāyo. Bhūtā devāti gahitesu sattesu taṇhādimaññanānaṁ pavattākārenapi tividhalakkhaṇanti āha ‘‘bhūtavāre vuttanayena veditabbā’’ti.",
  "tika-s0201t1:166": "‘‘Aññatarassa upāsakassa pajāpati abhirūpā hotī’’tiādīsu (pārā. 168) pajāpati-saddo gharaṇiyaṁ āgato, ‘‘pajāpati kāmadāyī suvaṇṇavaṇṇā me pajā hotū’’tiādīsu diṭṭhigatikaparikappite, ‘‘pajāpatissa devarājassa dhajaggaṁ ullokeyyāthā’’tiādīsu (saṁ. ni. 1.249) devajeṭṭhake, idha pana adhipatīti vadanti, taṁ upari brahmuno gayhamānattā tesaṁ matimattaṁ. Devānanti cātumahārājikādidevānaṁ. Mahārājādīnanti ādi-saddena sakkasuyāmasantussitasunimmitavasavattino gahitā. Tesanti mahārājādīnaṁ. Sattasaṅkhātāyāti kāmabhūmiyaṁ sattasaṅkhātāya. Pajāpatinti pajāpatibhāvaṁ. Pajāpatibhāvena hi mānaṁ jappento pajāpatiṁ mānamaññanāya maññatīti vutto.",
  "tika-s0201t1:167": "Ekā diṭṭhimaññanāva yujjatīti vuttaṁ, pajāpatino pana samipataṁ salokataṁ vā ākaṅkhato, tathābhāvāya cittaṁ paṇidahato, tathāladdhabbāya sampattiyā attano seyyādibhāvaṁ dahato ca taṇhāmānamaññanāpi sambhavantīti sakkā viññātuṁ. Ye ca dhammāti āyuvaṇṇādike vadati. Pajāpatinti etthāpi heṭṭhā vuttanayena itaramaññanānampi sambhavo veditabbo.",
  "tika-s0201t1:168": "Brūhitoti parivuddho. Guṇavisesehīti jhānādīhi visiṭṭhehi guṇehi uttarimanussadhammatāya. Brahma-saddassa satipi avisesato visiṭṭhavācakatte yattha yattha panassa guṇavisesayuttādirūpā pavatti, taṁ dassetuṁ ‘‘apicā’’tiādi vuttaṁ. Sahassoti sahassiyā lokadhātuyā adhipatibhūto. Paṭhamābhinibbattoti paṇītena paṭhamajhānena nibbatto, paṭhamajjhānabhūmiyaṁ vā paṭhamaṁ abhinibbatto. Gahitāti veditabbā padhānaggahaṇena appadhānānampi kenaci sambandhena gahitabhāvasiddhito. Ettha ca brahmāti mahābrahmā adhippeto. So hi vaṇṇavantatāya ceva dīghāyukatāya ca brahmapārisajjādīhi mahanto brahmāti mahābrahmā, tassa pana purohitaṭṭhāne ṭhitāti brahmapurohitā, parisāyaṁ bhavā paricārakāti brahmapārisajjāti veditabbā. Ukkaṭṭhekapuggalabhāvato pajāpatismiṁ viya brahmani maññanā vattatīti vuttaṁ ‘‘pajāpativāre vuttanayeneva veditabbā’’ti. Tathā hi bahupuggalabhāvasāmaññato ābhassaravārādīnaṁ bhūtavārasadisatā vuttā.",
  "tika-s0201t1:169": "Yathāvuttapabhāya ābhāsanasīlā vā ābhassarā. Ekatalavāsinoti idaṁ jhānantarabhūmīnaṁ viya heṭṭhuparibhāvābhāvato vuttaṁ, ṭhānāni pana nesaṁ paricchinnāneva. Ābhassarehi parittā ābhā etesanti parittābhā. Appamāṇā ābhā etesanti appamāṇābhā. ",
  "tika-s0201t1:170": "Subhāti sobhanā pabhā. Kañcanapiṇḍo viya sassirikā kañcanapiṇḍasassirikā. Tattha sobhanāya pabhāya kiṇṇā subhākiṇṇāti vattabbe bhā-saddassa rassattaṁ, antima-ṇa-kārassa ha-kārañca katvā ‘‘subhakiṇhā’’ti vuttā. Subhāti ca ekagghanā niccalā pabhā vuccati, parittā subhā etesanti parittasubhā. Appamāṇā subhā etesanti appamāṇasubhā.",
  "tika-s0201t1:171": "Vipulaphalāti vipulasantasukhāyuvaṇṇādiphalā.",
  "tika-s0201t1:172": "Satipi devabrahmādīnaṁ puññaphalena jhānaphalena ca paṭipakkhābhibhave yesaṁ pana puthujjanaasaññasattesu abhibhūvohāro pākaṭo niruḷho ca, tesaṁ vasenāyaṁ desanā pavattāti dassento āha ‘‘asaññabhavassetaṁ adhivacana’’nti. Yathā pajāpativāre ‘‘idhekacco pajāpatismiṁyevā’’tiādinā maññanāpavatti dassitā, tathā idhāpi taṁ dassetuṁ sakkāti āha ‘‘sesaṁ pajāpativāre vuttanayamevā’’ti.",
  "tika-s0201t1:173": "Bhūtavārādivaṇṇanā niṭṭhitā.",
  "tika-s0201t1:174": "Ākāsānañcāyatanavārādivaṇṇanā",
  "tika-s0201t1:175": "4. Evaṁ sattavasena bhūmikkamadassane suddhāvāsānaṁ aggahaṇe kāraṇaṁ niddhārento ‘‘evaṁ bhagavā’’tiādimāha. Tattha anāgāmikhīṇāsavāti anāgāmino ca khīṇāsavā ca. Kiñcāpi suddhāvāsā attheva anekakappasahassāyukā, ukkaṁsaparicchedato pana soḷasakappasahassāyukāva, na tato paranti āha ‘‘katipayakappasahassāyukā’’ti. Kāmarūpabhavesu pavattamānāpi ākāsānañcāyatanādidhammā arūpāvacarabhāvato taṁbhūmikavohāraṁ na labhantīti ‘‘tatrūpapannāyevā’’ti avadhāretvā vuttaṁ. Abhibhūvāre vuttanayena veditabbā yathārahanti adhippāyo. Na hettha vaṇṇavantatādi sambhavatīti. Pajāpativārevuttanayenāti ettha ‘‘ahamasmi arūpo pahīnarūpapaṭighasañño’’tiādinā mānamaññanā veditabbā.",
  "tika-s0201t1:176": "Ākāsānañcāyatanavārādivaṇṇanā niṭṭhitā.",
  "tika-s0201t1:177": "Diṭṭhasutavārādivaṇṇanā",
  "tika-s0201t1:178": "5. Rūpamukhena maññanāvatthudassanaṁ saṅkhepoti katvā vuttaṁ ‘‘vitthāratopī’’ti. Tampi hi ‘‘yattha neva pathavī, na āpo, na tejo, na vāyo, na ākāsānañcāyatana’’ntiādiggahaṇaṁ viya saṅkhepato pañcavokārabhavadassanaṁ hotīti.",
  "tika-s0201t1:179": "Diṭṭhanti yaṁ cakkhudvārena katadassanakiriyāsamāpanaṁ, yañca cakkhu dvayaṁ passati passissati sati sambhave passeyya, taṁ sabbakālanti visesavacanicchāya abhāvato diṭṭhanteva vuttaṁ yathā ‘‘duddha’’nti. Tenāha ‘‘rūpāyatanassetaṁ adhivacana’’nti. Ayañca nayo sutādīsupi yojetabbo. Sattāti rūpādīsu sattā visattāti sattā. Sañjanaṭṭhena sāmaññasaddopi cesa satta-saddo ‘‘itthirūpe’’ti visayavisesitattā idha purisavācako daṭṭhabbo. Rattāti vatthaṁ viya raṅgajātena cittassa vipariṇāmakārakena chandarāgena rattā sārattā. Giddhāti abhikaṅkhanasabhāvena abhigijjhanena giddhā gedhaṁ āpannā. Gadhitāti ganthitā viya lobhena dummocanīyabhāvena ārammaṇe paṭibaddhā. Mucchitāti kilesavasena visaññībhūtā viya anaññakiccā mucchaṁ mohaṁ āpannā. Ajjhosannāti visaye aññasādhāraṇe viya katvā gilitvā pariniṭṭhāpetvā viya ṭhitā. Imināti suvaṇṇavaṇṇādiākārena. Maṅgalaṁ amaṅgalanti īdisaṁ diṭṭhaṁ maṅgalaṁ, īdisaṁ amaṅgalanti . Rūpasmiṁ attānaṁ samanupassananayenāti idaṁ vedanādiarūpadhamme, rūpāyatanavinimuttasabbadhamme vā attato gahetvā tato ajjhattikaṁ, bāhiraṁ vā rūpāyatanaṁ tassokāsabhāvena parikappetvā ‘‘so kho pana me ayaṁ attā imasmiṁ rūpāyatane’’ti maññanto diṭṭhasmiṁ maññatīti imaṁ nayaṁ sandhāya vuttaṁ. ‘‘Pathavito maññatī’’tiādīsu yathā ‘‘saupakaraṇassa attano vā parassa vā’’tiādimaññanāpavatti dassitā, evaṁ ‘‘diṭṭhato maññatī’’tiādīsu sakkā taṁ dassetunti āha ‘‘tesaṁ pathavīvāre vuttanayeneva veditabba’’nti.",
  "tika-s0201t1:180": "Āhaccāti visayaṁ anvāya, patvāti attho. Tenāha ‘‘upagantvā’’ti. Aññamaññasaṁsileseti cakkhurūpasotasaddā viya dure ahutvā aññamaññaṁ alliyane.",
  "tika-s0201t1:181": "Manasā viññātaṁ kevalanti attho. Itarānipi hi manasā viññāyantīti. Sesehi sattahi āyatanehi paññattiyā asaṅgahitattā tampi saṅgahetvā dassetuṁ ‘‘dhammārammaṇassa vā’’ti vuttaṁ. Dvīsupi vikappesu lokuttarānampi saṅgaho āpannoti āha ‘‘idha pana sakkāyapariyāpannameva labbhatī’’ti. Vitthāroti maññanānaṁ pavattanākāravitthāro. Etthāti etesu sutavārādīsu.",
  "tika-s0201t1:182": "Diṭṭhasutavārādivaṇṇanā niṭṭhitā.",
  "tika-s0201t1:183": "Ekattavārādivaṇṇanā",
  "tika-s0201t1:184": "6.Samāpannakavārenāti samāpannakappavattiyā, rūpāvacarārūpāvacarajhānappavattiyāti attho. Sā hi ekasmiṁyeva ārammaṇe ekākārena pavattatīti katvā ‘‘ekatta’’nti vuccati, evañca katvā vipākajjhānappavattipi idha samāpannakavāraggahaṇeneva gahitāti daṭṭhabbā. Asamāpannakavārenāti kāmāvacaradhammappavattiyā. Upacārajjhānenapi hi cittaṁ na sammā ekattaṁ gatanti vuccatīti.",
  "tika-s0201t1:185": "Yojanāti maññanāyojanā. Bhinditvāti vibhajitvā. Sāsananayenāti pāḷinayena. Tattha ‘‘ekattaṁ maññatī’’tiādīsu ‘‘vedanaṁ attato samanupassatī’’tiādinā nayena, ‘‘nānattaṁ maññatī’’tiādīsu pana ‘‘rūpaṁ attato samanupassatī’’tiādinā nayena vuttavidhiṁ anugantvā maññanā veditabbā.",
  "tika-s0201t1:186": "Pathavīvārādīsu vuttena ca aṭṭhakathānayenāti ‘‘ahaṁ vedanāti maññati, mama vedanāti maññatī’’tiādinā, ‘‘ahaṁ rūpanti maññati, mama rūpanti maññatī’’tiādinā cāti attho. Tenāha ‘‘yathānurūpaṁvīmaṁsitvā’’ti, ekattanānattabhāvesu yo yojanānayo sambhavati, tadanurūpaṁ vicāretvāti attho. Kecīti abhayagirivāsino. Apareti sārasamāsācariyā. Diṭṭhābhinivesaṁ vadantīti sambandho. Puthujjanassa maññanā nāma sakkāyaṁ bhinditvāva yathāupaṭṭhitavisayavaseneva pavattatīti na tattha ayamekattanayo ayaṁ nānattanayoti vibhāgavaseneva, ekattasaññī attā hotītiādīsu ca attano ekattanānattasaññitā vuttā, na pana ekattaṁ nānattanti evaṁ pavattassa diṭṭhābhinivesassa ekattanānattabhāvoti evamettha tadubhayassa idha anadhippetabhāvo daṭṭhabbo.",
  "tika-s0201t1:187": "Yaṁ yathāvuttaputhujjano anavasesato gaṇhanto gahetuṁ sakkoti, taṁ tassa anavasesato gahetabbataṁ upādāya ‘‘sabba’’nti vuccatīti dassento ‘‘tamevā’’ti āha, sakkāyasabbanti attho. Sabbasmimpi tebhūmakadhamme ādīnavadassane asati nibbidābhāvato assādānupassanāya taṇhā vaḍḍhatevāti āha ‘‘sabbaṁ assādento sabbaṁ taṇhāmaññanāya maññatī’’ti. Vuttañhetaṁ bhagavatā – ‘‘saṁyojaniyesu, bhikkhave, dhammesu assādānupassino viharato taṇhā pavaḍḍhatī’’ti (saṁ. ni. 2.53, 57). ‘‘Sabbamidaṁ mayā nimmita’’nti tena nimmitamaññanāya attānaṁ seyyādito dahanto tena mānena nimmitaṁ maññatiyeva nāma nimmitamaññanāya vinā tathāmānuppattiyā abhāvatoti āha ‘‘attanā nimmitaṁ maññanto sabbaṁ mānamaññanāya maññatī’’ti. Sabbaṁ natthītiādinā nayenāti ādi-saddena niyativādādike saṅgaṇhāti. Mahā me attāti iminā sabbato attano vibhūtipavattivādaṁ dasseti. ‘‘Sabbaṁ sabbatthaka’’nti diṭṭhivasena – ‘‘ahaṁ sabbasmiṁ mayhaṁ kiñcanaṁ palibodho sabbasmiṁ, paro sabbasmiṁ parassa kiñcanaṁ palibodho sabbasmi’’ntiādinā nayenapettha maññanā sambhavatīti dassento āha ‘‘sesaṁ pathavīvāre vuttanayena veditabba’’nti. Apica ‘‘sabboyaṁ loko purisamayo’’ti evaṁdiṭṭhiko purisasaṅkhātato sabbato, attano uppattiṁ vā niggamanaṁ vā maññanto diṭṭhimaññanāya sabbato maññati, tasmiṁyeva pana diṭṭhimaññanāya maññite vatthusmiṁ sinehaṁ mānañca uppādayato taṇhāmaññanā mānamaññanā ca veditabbā. Taṁyeva pana sabbaṁ mayhaṁ attā kattā sāmīti vā maññanto ‘‘sabbaṁ me’’ti maññati, tathāyaṁ diṭṭhitaṇhābhinandanāhi abhinandanto sabbaṁ abhinandatīti evampettha maññanānaṁ pavatti veditabbā.",
  "tika-s0201t1:188": "Tanti sakkāyaṁ. Ukkaṁsagatasukhasahitañhi khandhapañcakaṁ diṭṭhadhammanibbānavādī nibbānanti maññati, taṁ panatthato sakkāyoyevāti. Ekadhāti pañcavidhampi nibbānabhāvena ekajjhaṁ katvā vuttaṁ. Yatoti yasmā. Pañcahi kāmaguṇehīti manāpiyarūpādīhi pañcahi kāmakoṭṭhāsehi, bandhanehi vā. Samappito suṭṭhu appito allīno hutvā ṭhito. Samaṅgibhūtoti samannāgato. Paricāretīti tesu kāmaguṇesu kāmakoṭṭhāsesu yathāsukhaṁ indriyāni cāreti sañcāreti ito cito ca upaneti. Atha vā laḷati ramati kīḷati. Ettha dvidhā kāmaguṇā mānusakā ceva dibbā ca. Mānusakā ca mandhātukāmaguṇasadisā, dibbā paranimmitavasavattidevarājassa kāmaguṇasadisā. Evarūpe kāme upagatānañhi te diṭṭhadhammanibbānasampattiṁ paññapenti. Tenāha ‘‘ettāvatā kho…pe… hotī’’ti. Diṭṭhadhammoti paccakkhadhammo vuccati, tattha tattha paṭiladdhattabhāvassetaṁ adhivacanaṁ, diṭṭhadhamme nibbānaṁ imasmiṁyeva attabhāve dukkhavūpasamanaṁ diṭṭhadhammanibbānaṁ. Paramaṁ uttamaṁ diṭṭhadhammanibbānanti paramadiṭṭhadhammanibbānaṁ, taṁ patto hotīti attho. Pañcadhā āgatanti yathāvuttakāmaguṇasukhassa ceva catubbidharūpāvacarajjhānasukhassa ca vasena pāḷiyaṁ pañcappakārena āgataṁ. Nibbānaṁ assādentoti paramaṁ sukhaṁ nissaraṇanti maññanāya assādento.",
  "tika-s0201t1:189": "‘‘Imasmiṁ nibbāne patte na jāyati, na jīrati, na mīyatī’’ti evampi nibbānasmiṁ maññati. ‘‘Ito paraṁ paramassāsabhūtaṁ natthī’’ti gaṇhanto nibbānato maññati. Tayidaṁ nibbānaṁ mayā adhigataṁ, tasmā ‘‘nibbānaṁ me’’ti maññati. Tatoyeva taṁ nibbānaṁ diṭṭhābhinandanāya abhinandati. Ayaṁ tāvettha diṭṭhimaññanā. Tasmiṁyeva pana diṭṭhimaññanāya maññite vatthusmiṁ sinehaṁ mānañca uppādayato taṇhāmānamaññanāpi niddhāretabbā.",
  "tika-s0201t1:190": "Yādisoti yathārūpo, yehi jegucchādisabhāvehi passitabboti attho. Esāti ayaṁ. Tenassa attano suṇantānañca paccakkhasiddhatamāha. Asubhādisabhāvena saha vijjamānānaṁ rūpādidhammānaṁ kāyo samūhoti sakkāyo, upādānakkhandhā. Tathāti tassa bhāvabhūtena paṭikūlatādippakārena. Sabbamaññanāti pathavīādike sarūpāvadhāraṇādivibhāgabhinne visaye pavattiyā anekavihitā sabbā taṇhāmaññanā.",
  "tika-s0201t1:191": "Jegucchoti jigucchanīyo. Tenassa asubhājaññaduggandhapaṭikūlabhāvaṁ dasseti. Siduroti khaṇe khaṇe bhijjanasabhāvo. Tenassa aniccaaddhuvakhayavayapabhaṅgurasabhāvaṁ dasseti. Ayanti sakkāyo. Dukkhoti na sukho. Tenassa kicchakasirābādhadukkhavuttitaṁ dasseti. Apariṇāyakoti pariṇāyakarahito. Tenassa attasuññaasāravuttitaṁ dasseti. Tanti sakkāyaṁ. Paccanīkatoti sabhāvapaṭipakkhato, subhaniccasukhaattāditoti attho. Gaṇhanti gaṇhanto, tattha subhādigāhavasena abhinivisantoti attho.",
  "tika-s0201t1:192": "Idāni tissopi maññanā upamāhi vibhāvetuṁ ‘‘subhato’’tiādi vuttaṁ. Tattha yathā mahāpariḷāhe vipulānatthāvahe ca aggimhi salabhassa patanaṁ subhasukhasaññāya, evaṁ tādise sakkāye salabhassa taṇhāmaññanāti imamatthaṁ dasseti ‘‘subhato…pe… taṇhāya maññanā’’ti iminā.",
  "tika-s0201t1:193": "Gūthādī kīṭako gūtharāsiṁ laddhā asampannepi tasmiṁ sampannākāraṁ pavattayamāno attānaṁ ukkaṁseti, evamanekādīnave ekantabhedini sakkāye niccasaññaṁ upaṭṭhapetvā sampattimadena tattha bālo mānaṁ jappetīti imamatthamāha ‘‘niccasaññaṁ…pe… mānena maññanā’’ti.",
  "tika-s0201t1:194": "Yathā bālo muddhadhātuko sammūḷho koci ādāse attano paṭibimbaṁ disvā ‘‘ayaṁ maññe ādāsasāmiko, yadi ahamimaṁ gahetvā tiṭṭheyyaṁ, anatthampi me kareyyā’’ti chaḍḍetvā palāyanto tattha avijjamānameva kiñci vijjamānaṁ katvā gaṇhi, tathūpamo ayaṁ bālo sakkāye attattaniyagāhaṁ gaṇhantoti imamatthaṁ dīpeti ‘‘attā…pe… diṭṭhiyā hoti maññanā’’ti iminā.",
  "tika-s0201t1:195": "Sukhumaṁ mārabandhanaṁ vepacittibandhanatopi sukhumatarattā. Tenāha bhagavā ‘‘aho sukhumataraṁ kho, bhikkhave, mārabandhana’’nti.",
  "tika-s0201t1:196": "Bahunti ativiya, anekakkhattuṁ vā. Vipphandamānopi sakkāyaṁ nātivattati saṁsāraṁ nātivattanato. Yathāha ‘‘ye te, bhikkhave, samaṇā sato sattassa ucchedaṁ vināsaṁ vibhavaṁ paññapenti, te, sakkāyaṁyeva anuparidhāvanti seyyathāpi sā gaddulabandhano’’tiādi. Yathā hi sattasupi ucchedavikappesu saṁsāranāyikānaṁ taṇhādiṭṭhīnaṁ pahānaṁ sambhavati, evaṁ sassatavikappesupīti kathañci pana diṭṭhigatikassa bhavavippamokkho. Tena vuttaṁ ‘‘sakkāyaṁ nātivattatī’’ti.",
  "tika-s0201t1:197": "Sasoti so eso puthujjano. Niccanti sabbakālaṁ.",
  "tika-s0201t1:198": "Tanti tasmā sakkāyamalīnassa jātiyādīnamanativattanato. Asātatoti dukkhato.",
  "tika-s0201t1:199": "Passaṁ evamimanti asubhāniccadukkhānattasabhāvaṁ taṁ sakkāyaṁ vuttappakārena yathābhūtavipassanāpaññāsahitāya maggapaññāya passanto. Pahāyāti samucchedavasena sabbā maññanāyo pajahitvā. Sabbadukkhā pamuccatīti sakalasmāpi vaṭṭadukkhato pamuccatīti.",
  "tika-s0201t1:200": "Ekattavārādivaṇṇanā niṭṭhitā.",
  "tika-s0201t1:201": "Paṭhamanayavaṇṇanā niṭṭhitā.",
  "tika-s0201t1:202": "Sekkhavāradutiyanayavaṇṇanā",
  "tika-s0201t1:203": "7. Adhippetassa atthassa aniyametvā vacanaṁ uddeso, niyametvā vacanaṁ niddesoti āha ‘‘yoti uddesavacanaṁ, soti niddesavacana’’nti. Sampiṇḍanatthoti samuccayattho. Sampiṇḍanañca sabhāgatāvasena hotīti āha – ‘‘ārammaṇasabhāgenā’’ti, ārammaṇassa sabhāgatāya sadisatāyāti attho. Sekkhaṁ dasseti sāmaññajotanāya visese avaṭṭhānato, sekkhavisayattā ca tassa vacanassa.",
  "tika-s0201t1:204": "Kenaṭṭhenāti yasmā ñāṇena araṇīyato attho sabhāvo, tasmā kenaṭṭhena kena sabhāvena kena lakkhaṇena sekkho nāma hotīti attho. Yasmā pana sekkhadhammādhigamena puggale sekkhavohārappavatti, tasmā ‘‘sekkhadhammapaṭilābhato sekkho’’ti vuttaṁ. Sekkhadhammā nāma catūsu maggesu, heṭṭhimesu ca tīsu phalesu sammādiṭṭhiādayo. Tenāha ‘‘sekkhāya sammādiṭṭhiyā…pe… ettāvatā kho bhikkhu sekkho hotī’’ti. Evaṁ abhidhammapariyāyena sekkhalakkhaṇaṁ dassetvā idāni suttantikapariyāyenapi taṁ dassetuṁ ‘‘apicā’’tiādi vuttaṁ. Tattha sikkhatīti iminā sikkhāttayasamaṅgī apariniṭṭhitasikkho sekkhoti dasseti. Tenāha ‘‘sikkhatī’’tiādi . Sikkhāhi niccasamāyogadīpanatthañcettha ‘‘sikkhati sikkhatī’’ti āmeḍitavacanaṁ. Atha vā sikkhanaṁ sikkhā, sā etassa sīlanti sekkho. So hi apariyositasikkhattā tadadhimuttattā ca ekantena sikkhanasīlo, na asekkho viya pariniṭṭhitasikkho tattha paṭippassaddhussukko, nāpi vissaṭṭhasikkho pacurajano viya tattha anadhimutto. Atha vā ariyāya jātiyā tīsu sikkhāsu jāto, tattha vā bhavoti sekkho. Atha vā ikkhati etāyāti ikkhā, maggaphalasammādiṭṭhi. Saha ikkhāyāti sekkho.",
  "tika-s0201t1:205": "Anulomapaṭipadāya paripūrakārīti yā sā sīlādikā vipassanantā dukkhanirodhagāminiyā lokuttarāya paṭipadāya anulomanato anulomapaṭipadā, tassā sampādanena paripūrakārīti. Idāni taṁ paṭipadaṁ puggalādhiṭṭhānena dassetuṁ ‘‘sīlasampanno’’tiādi vuttaṁ. Tattha sīlasampannoti pātimokkhasaṁvarasīlena samannāgato, paripuṇṇapātimokkhasīlo vā. Pātimokkhasīlañhi idha ‘‘sīla’’nti adhippetaṁ padhānabhāvato. Rūpādiārammaṇesu abhijjhādīnaṁ pavattinivāraṇasaṅkhātena manacchaṭṭhānaṁ indriyānaṁ pidhānena indriyesu guttadvāro. Pariyesanādivasena bhojane pamāṇajānanena bhojane mattaññū. Vigatathinamiddho hutvā rattindivaṁ kammaṭṭhānamanasikāre yuttatāya jāgariyānuyogamanuyutto. Kathaṁ pana jāgariyānuyogo hotīti taṁ dassetuṁ ‘‘pubbarattā…pe… viharatī’’ti vuttaṁ. Yathāha ‘‘kathañca pubbarattāpararattaṁ jāgariyānuyogamanuyutto hoti? Idha bhikkhu divasaṁ caṅkamena nisajjāya āvaraṇīyehi cittaṁ parisodheti, rattiyā paṭhamaṁ yāmaṁ caṅkamena…pe… sodheti, evaṁ kho bhikkhu pubbarattāpararattaṁ jāgariyānuyogamanuyutto hotī’’ti (vibha. 519). Imasmiṁ panattheti ‘‘maññati, na maññatī’’ti ca vattabbabhāvasaṅkhāte atthe. No puthujjano adhippeto ‘‘appattamānaso, anuttaraṁ yogakkhemaṁ patthayamāno’’ti ca vuttattā.",
  "tika-s0201t1:206": "Sampayuttattā manasi bhavoti rāgo mānaso, mano eva mānasanti katvā cittaṁ mānasaṁ, anavasesato mānaṁ sīyati samucchindatīti aggamaggo mānasaṁ, tannibbattattā pana arahattassa mānasatā daṭṭhabbā. Janesutāti jane sakalasattaloke vissutā, patthaṭayasāti attho.",
  "tika-s0201t1:207": "Natthi ito uttaranti anuttaraṁ. Taṁ pana sabbaseṭṭhaṁ hontaṁ ekantato sadisarahitameva hoti, tasmā vuttaṁ ‘‘anuttaranti seṭṭhaṁ,asadisanti attho’’ti. Patthayamānassāti taṇhāyantassa. Pajappitānīti mānajappanāni. Yasmiñhi vatthusmiṁ taṇhāyanā patthayamānamaññanā sambhavati, tasmiṁyeva ‘‘seyyohamasmī’’tiādīni pajappitāni sambhavantīti adhippāyo. Pavedhītanti parivāsitaṁ. Pakappitesūti taṇhādiṭṭhikappehi parikappitesu ārammaṇesu. Sotanti kilesasotaṁ . Tasmiñhi chinne itarasotaṁ chinnamevāti. Viddhastanti vināsitaṁ. Tañca kho lomahaṁsamattampi asesetvāti dassento āha ‘‘vinaḷīkata’’nti, vigatāvasesaṁ katanti attho. Adhimuttiyā idhādhippetapatthanā pākaṭā hotīti ‘‘tanninno’’tiādi vuttaṁ, na pana kusalacchandassa adhimuttibhāvato. Adhimuccantoti okappento.",
  "tika-s0201t1:208": "Sabbākāraviparītāyāti ‘‘subhaṁ sukhaṁ nicca’’ntiādīnaṁ sabbesaṁ attanā gahetabbākārānaṁ vasena tabbiparītatāya, anavasesato dhammasabhāvaviparītākāragāhiniyāti attho. Abhivisiṭṭhena ñāṇenāti asampajānanamicchājānanāni viya na dhammasabhāvaṁ appatvā nāpi atikkamitvā, atha kho avirajjhitvā dhammasabhāvassa abhimukhabhāvappattiyā abhivisiṭṭhena ñāṇena, ñātapariññādhiṭṭhānāya tīraṇapariññāya pahānapariññekadesena cāti attho. Tenāha ‘‘pathavīti…pe… vuttaṁ hotī’’ti. Pathavībhāvanti pathaviyaṁ abhiññeyyabhāvaṁ. Lakkhaṇapathavī hi idhādhippetā, pariññeyyabhāvo panassā ‘‘aniccātipī’’tiādinā gahitoti. Abhiññatvāti ñātatīraṇapahānapariññāhi heṭṭhimamaggañāṇehi ca abhijānitvā. Māmaññīti appahīnānaṁ maññanānaṁ vasena māti maññatīti mā, pahīnānaṁ pana vasena na maññatīti amaññī, mā ca so amaññī ca māmaññīti evamettha padavibhāgato attho veditabbo. Tattha yena bhāgena amaññī, tena maññīti na vattabbo. Yena pana bhāgena maññī, tena amaññīti na vattabboti. Evaṁ paṭikkhepappadhānaṁ atthaṁ dassetuṁ aṭṭhakathāyaṁ ‘‘maññī ca na maññī ca na vattabbo’’ti vuttaṁ. Paṭikkhepappadhānatā cettha labbhamānānampi maññanānaṁ dubbalabhāvato veditabbā. Tenevāha – ‘‘itarā pana tanubhāvaṁ gatā’’ti. Māti ca nipātapadametaṁ, anekatthā ca nipātāti adhippāyena ‘‘etasmiñhi atthe imaṁ padaṁ nipātetvā vutta’’nti vuttaṁ. Nipātetvāti ca pakatiādivibhāganiddhāraṇe anumānanayaṁ muñcitvā yathāvutte atthe paccakkhatova dassetvāti attho. Puthujjano viyāti etenassa uparimaggavajjhataṇhāmānavasena maññanā na paṭikkhittāti dīpeti.",
  "tika-s0201t1:209": "Atha vā mā maññīti parikappakiriyāpaṭikkhepavacanametaṁ ‘‘mā randhayuṁ, mā jīrī’’tiādīsu viya, na maññeyyāti vuttañhoti. Yathā hi puthujjano sabbaso appahīnamaññanattā ‘‘maññati’’cceva vattabbo, yathā ca khīṇāsavo sabbaso pahīnamaññanattā na maññati eva, na evaṁ sekkho. Tassa hi ekaccā maññanā pahīnā, ekaccā appahīnā, tasmā ubhayabhāvato ubhayathāpi na vattabbo. Nanu ca ubhayabhāvato ubhayathāpi vattabboti? Na. Yā hi appahīnā, tāpissa tanubhāvaṁ gatāti tāhipi so na maññeyya vibhūtatarāya maññanāya abhāvato, pageva itarāhi. Tenāha bhagavā ‘‘mā maññī’’ti. Tena vuttaṁ ‘‘mā maññīti parikappakiriyāpaṭikkhepavacanametaṁ ‘mā randhayuṁ, mā jīrī’tiādīsu viya, na maññeyyāti vuttaṁ hotī’’ti. Ayañcassa amaññanā vatthuno pariññeyyattā, na asekkhassa viya pariññātattā. Yañhi ekantato parijānitabbaṁ parijānituṁ sakkā, na tattha tabbidhure viya puthujjanassa maññanā sambhavanti. Tenāha ‘‘pariññeyyaṁ tassāti vadāmī’’ti.",
  "tika-s0201t1:210": "Okkantaniyāmattāti anupaviṭṭhasammattaniyāmattā, otiṇṇamaggasotattāti attho. Sambodhiparāyaṇattāti uparimaggasambodhipaṭisaraṇattā, tadadhigamāya ninnapoṇapabbhārabhāvatoti attho. Ubhayenapi tassa avassaṁbhāvinī sesapariññāti dasseti. Pariññeyyanti parijānitabbabhāvena ṭhitaṁ, pariññātuṁ vā sakkuṇeyyaṁ. Tappaṭipakkhato apariññeyyaṁ. Puthujjanassa viyāti etena idhādhippetaputhujjanassa pariññeyyabhāvāsaṅkā eva natthi anadhikāratoti dasseti. ‘‘Mābhinandī’’ti etthāpi imināva nayena attho veditabbo.",
  "tika-s0201t1:211": "Sekkhavāradutiyanayavaṇṇanā niṭṭhitā.",
  "tika-s0201t1:212": "Khīṇāsavavāratatiyādinayavaṇṇanā",
  "tika-s0201t1:213": "8.Sabhāgo diṭṭhasaccatādisāmaññena. Ārakā kilesehi arahanti padassa niruttinayena atthaṁ vatvā taṁ pāḷiyā samānento ‘‘vuttañceta’’ntiādimāha. Tattha pāpakāti lāmakaṭṭhena duggatisampāpanaṭṭhena ca pāpakā. Sāvajjaṭṭhena akosallasambhūtaṭṭhena ca akusalā. Saṁkilesaṁ arahanti, tattha vā niyuttāti saṁkilesikā. Punabbhavassa karaṇasīlā, punabbhavaphalaṁ arahantīti vā ponobhavikā. Saha darathena pariḷāhena pavattantīti sadarā. Dukkho kaṭuko, dukkhamo vā vipāko etesanti dukkhavipākā. Anāgate jātiyā ceva jarāmaraṇānañca vaḍḍhanena jātijarāmaraṇiyāti. Evametesaṁ padānaṁ attho veditabbo. Kāmañcāyaṁ suttantavaṇṇanā, abhidhammanayo pana nippariyāyoti tena dassento ‘‘cattāro āsavā’’tiādimāha. Samucchinnā paṭippassaddhāti na kevalaṁ samucchinnā eva, atha kho paṭippassaddhāpīti maggakiccena sadisaṁ phalakiccampi niddhāreti.",
  "tika-s0201t1:214": "Sīlavisodhanādinā garūnaṁ paṭipattiyā anukaraṇaṁ garusaṁvāso. Ariyamaggapaṭipatti eva ariyamaggasaṁvāso. Dasa ariyāvāsā nāma pañcaṅgavippahīnatādayo. Ye sandhāya vuttaṁ –",
  "tika-s0201t1:215": "‘‘Dasayime, bhikkhave, ariyāvāsā, ye ariyā āvasiṁsu vā āvasanti vā āvasissanti vā. Katame dasa? Idha, bhikkhave, bhikkhu pañcaṅgavippahīno hoti chaḷaṅgasamannāgato, ekārakkho, caturāpasseno, panuṇṇapaccekasacco, samavayasaṭṭhesano, anāvilasaṅkappo, passaddhakāyasaṅkhāro, suvimuttacitto, suvimuttapañño. Ime kho, bhikkhave, dasa ariyāvāsā’’ti (a. ni. 10.19).",
  "tika-s0201t1:216": "Vussatīti vā vusitaṁ, ariyamaggo, ariyaphalañca, taṁ etassa atthīti atisayavacanicchāvasena arahā ‘‘vusitavā’’ti vutto. Karaṇīyanti pariññāpahānabhāvanāsacchikiriyamāha. Taṁ pana yasmā catūhi maggehi catūsu saccesu kattabbattā soḷasavidhanti veditabbaṁ. Tenāha ‘‘catūhi maggehikaraṇīya’’nti. Sammāvimuttassāti aggamaggaphalapaññāhi samucchedapaṭippassaddhīnaṁ vasena suṭṭhu vimuttassa. Santacittassāti tato eva sabbakilesadarathapariḷāhānaṁ vūpasantacittassa. Bhinnakilesassa khīṇāsavassa bhikkhuno. Katassa pariññādikiccassa paṭicayo puna karaṇaṁ natthi, tato eva karaṇīyaṁ na vijjati na upalabbhati.",
  "tika-s0201t1:217": "Bhārāti osīdāpanaṭṭhena bhārā viyāti bhārā. Vuttañhi ‘‘bhārā have pañcakkhandhā’’tiādi (saṁ. ni. 3.22). Attano yonisomanasikārāyattanti attupanibandhaṁ, sasantānapariyāpannattā attānaṁ avijahanaṁ. Tayidaṁ yadipi sabbasmiṁ anavajjadhamme sambhavati, akuppasabhāvāparihānadhammesu pana aggabhūte arahatte sātisayaṁ, netaresūti dassento āha ‘‘attano paramatthaṭṭhena vā’’ti, uttamaṭṭhabhāvenāti attho.",
  "tika-s0201t1:218": "Suttantanayo nāma pariyāyanayoti nippariyāyanayena saṁyojanāni dassento ‘‘bhavarāgaissāmacchariyasaṁyojana’’nti āha, na pana ‘‘rūparāgo’’tiādinā. Bhavesu saṁyojantīti kilesakammavipākavaṭṭānaṁ paccayo hutvā nissarituṁ appadānavasena bandhanti. Satipi hi aññesaṁ tappaccayabhāve na vinā saṁyojanāni tesaṁ tappaccayabhāvo atthi, orambhāgiyauddhambhāgiyasaṅgahitehi ca tehi taṁtaṁbhavanibbattakakammaniyamo bhavaniyamo ca hoti , na ca upacchinnasaṁyojanassa katānipi kammāni bhavaṁ nibbattentīti tesaṁyeva saṁyojanaṭṭho daṭṭhabbo.",
  "tika-s0201t1:219": "Sammā aññāyāti ājānanabhūtāya aggamaggapaññāya sammā yathābhūtaṁ dukkhādīsu yo yathā jānitabbo, taṁ tathā jānitvā. Cittavimutti sabbassa cittasaṁkilesassa vissaggo. Nibbānādhimutti nibbāne adhimuccanaṁ tattha ninnapoṇapabbhāratā. Tanti pathavīādikaṁ. Pariññātaṁ, na puthujjanassa viya apariññātaṁ, sekkhassa viya pariññeyyaṁ vā. Tasmāti pariññātattā.",
  "tika-s0201t1:220": "Catutthapañcamachaṭṭhavārā tattha tattha kilesanibbānakittanavasena pavattattā nibbānavārā nāma. Tattha pathavīādīnaṁ pariññātattā amaññanā, sā pana pariññā rāgādīnaṁ khayena siddhāti imassa atthassa dīpanavasena pāḷi pavattāti dassento ‘‘pariññātaṁ tassāti sabbapadehi yojetvāpunakhayā rāgassa vītarāgattāti yojetabbaṁ. Esa nayo itaresū’’ti āha. Tattha itaresūti pañcamachaṭṭhavāresu. Yadi evaṁ kasmā pāḷi evaṁ na dissatīti āha ‘‘desanā pana ekattha vuttaṁ sabbattha vuttameva hotīti saṁkhittā’’ti.",
  "tika-s0201t1:221": "Na khayā rāgassa vītarāgo sabbaso appahīnarāgattā. Vikkhambhitarāgo hi soti. Bāhirakaggahaṇañcettha tathābhāvasseva tesu labbhanato, na tesu eva tathābhāvassa labbhanato. Idāni yā sā ‘‘pariññātaṁ tassā’’ti sabbapadehi yojanā vuttā, taṁ vināpi nibbānavāraatthayojanaṁ dassetuṁ ‘‘yathā cā’’tiādi vuttaṁ. Tattha maññanaṁ na maññatīti maññanā nappavattatīti attho. Maññanāya maññitabbattepi tassā vatthuantogadhattāti evamettha attho daṭṭhabbo.",
  "tika-s0201t1:222": "Yadipi pariññātapadaṁ aggahetvā nibbānavāradesanā pavattā, evampi ‘‘khayā’’tiādipadehi pariññāsiddhi eva pakāsīyatīti ko tesaṁ visesoti codanaṁ sandhāyāha ‘‘ettha cā’’tiādi. Maggabhāvanāpāripūridassanatthaṁ vutto, maggakiccantā hi pariññāyoti adhippāyo. Itare…pe… veditabbā vītarāgādikittanatoti. Dvīhi vā kāraṇehīti yathāvuttakāraṇadvayena. Assāti khīṇāsavassa. Ayaṁ visesoti idāni vuccamāno viseso. Yadipi khīṇāsavo ekantena vītarāgo vītadoso vītamoho eva ca hoti, yāya pana pubbabhāgapaṭipadāya vītarāgatādayo savisesāti vattabbataṁ labhanti, taṁ dassento ‘‘tīsu hī’’tiādimāha . ‘‘Ratto atthaṁ na jānātī’’tiādinā (netti. 11) rāge ādīnavaṁ passato ‘‘rāgo ca nāma sukhābhisaṅgena uppajjati, sukhañca vipariṇāmato dukkhaṁ. Pageva itara’’nti sahetuke rāge ādīnavadassanaṁ dukkhānupassanāya nimittaṁ, dukkhānupassanā ca paṇidhiyā paṭipakkhabhāvato appaṇihitavimokkhaṁ paripuretīti āha ‘‘rāge…pe… vītarāgo hotī’’ti. Tathā ‘‘duṭṭho atthaṁ na jānātī’’tiādinā (itivu. 88) dose ādīnavaṁ passato ‘‘doso ca nāma dukkhaṁ paṭicca uppajjati, tañca ubhayaṁ anavaṭṭhitaṁ ittaraṁ pabhaṅgū’’ti sahetuke dose ādīnavadassanaṁ aniccānupassanāya nimittaṁ, aniccānupassanā ca niccanimittādīnaṁ paṭipakkhabhāvato animittavimokkhaṁ paripūretīti āha ‘‘dose…pe… hotī’’ti. Tathā ‘‘mūḷho atthaṁ na jānātī’’tiādinā (itivu. 88) mohe ādīnavaṁ passato ‘‘moho nāma yathāsabhāvaggahaṇassa paribbhamanto’’ti mohassa vikkhambhanaṁ anattānupassanāya nimittaṁ, anattānupassanāya ca attābhinivesassa paṭipakkhabhāvato suññataṁ vimokkhaṁ paripūretīti āha ‘‘mohe…pe… vītamoho hotī’’ti.",
  "tika-s0201t1:223": "Evaṁ santeti yadi vītarāgatādayo vimokkhavibhāgena vuttā, evaṁ sante. Tasmāti yasmā vimokkhamukhavimokkhānaṁ vasena niyametvā na vuttaṁ, tasmā. Yaṁ kiñci arahato sambhavantaṁ vibhajitvā vuccatīti vārattayadesanā katāti imamatthaṁ dasseti ‘‘yaṁ arahato’’tiādinā.",
  "tika-s0201t1:224": "Evaṁ vimuttivibhāgena khīṇāsavassa vibhāgaṁ vārattayadesanānibandhanaṁ dassetvā idāni avibhāgenapi tattha pariññāvisayassa anusayavisayassa ca vibhāgaṁ tassa nibandhanaṁ dassento ‘‘avisesenā’’tiādimāha. Tattha upekkhāvedanā visesato saṅkhāradukkhaṁ sammohādhiṭṭhānanti vuttaṁ ‘‘saṅkhāra…pe… moho’’ti. Sesaṁ vuttanayattā suviññeyyameva.",
  "tika-s0201t1:225": "Khīṇāsavavāratatiyādinayavaṇṇanā niṭṭhitā.",
  "tika-s0201t1:226": "Tathāgatavārasattamanayavaṇṇanā",
  "tika-s0201t1:227": "12. Yehi (dī. ni. abhi. ṭī. 1.7.cūḷasīlavaṇṇanā; a. ni. ṭī. 1.1.170) guṇavisesehi nimittabhūtehi bhagavati ‘‘tathāgato’’ti ayaṁ samaññā pavattā, taṁ dassanatthaṁ ‘‘aṭṭhahi kāraṇehi bhagavā tathāgato’’tiādi vuttaṁ. Guṇanemittakāneva hi bhagavato sabbāni nāmāni. Yathāha –",
  "tika-s0201t1:228": "‘‘Asaṅkhyeyyāni nāmāni, saguṇena mahesino;",
  "tika-s0201t1:229": "Guṇena nāmamuddheyyaṁ, api nāmasahassato’’ti. (dha. sa. aṭṭha. 1313; udā. aṭṭha. 53; paṭi. ma. aṭṭha. 1.76; dī. ni. abhi. ṭī. 1.7.cūḷasīlavaṇṇanā; a. ni. ṭī. 1.1.170) –",
  "tika-s0201t1:230": "Tathā āgatoti ettha ākāraniyamanavasena opammasampaṭipādanattho tathā-saddo. Sāmaññajotanā hi visese avatiṭṭhatīti paṭipādagamanattho āgata-saddo, na ñāṇagamanattho ‘‘tathalakkhaṇaṁ āgato’’tiādīsu (dī. ni. aṭṭha. 1.7; ma. ni. aṭṭha. 1.12; saṁ. ni. aṭṭha. 2.3.78; a. ni. aṭṭha. 1.1.170; udā. aṭṭha. 18; itivu. aṭṭha. 38; theragā. aṭṭha. 1.1.3; bu. vaṁ. aṭṭha. 2.bāhiranidāna; mahāni. aṭṭha. 14) viya, nāpi kāyagamanādiattho ‘‘āgato kho mahāsamaṇo, māgadhānaṁ giribbaja’’ntiādīsu (mahāva. 63) viya. Tattha yadākāraniyamanavasena opammasampaṭipādanattho tathā-saddo, taṁ karuṇāppadhānattā mahākaruṇāmukhena purimabuddhānaṁ āgamanapaṭipadaṁ udāharaṇavasena sāmaññato dassento yaṁtaṁsaddānaṁ ekantasambandhabhāvato ‘‘yathā sabbaloka…pe… āgatā’’ti sādhāraṇato vatvā puna taṁ paṭipadaṁ mahāpadānasuttādīsu (dī. ni. 2.4) sambahulaniddesena supākaṭānaṁ āsannānañca vipassīādīnaṁ channaṁ sammāsambuddhānaṁ vasena dassento ‘‘yathā vipassī bhagavā’’tiādimāha. Tattha yena abhinīhārenāti manussatta-liṅgasampatti-hetu-satthāradassana-pabbajjā-abhiññādiguṇasampatti-adhikāra-chandānaṁ vasena aṭṭhaṅgasamannāgatena kāyapaṇidhānamahāpaṇidhānena. Sabbesañhi sammāsambuddhānaṁ kāyapaṇidhānaṁ imināva nīhārena samijjhatīti.",
  "tika-s0201t1:231": "Evaṁ mahābhinīhāravasena ‘‘tathāgato’’ti padassa atthaṁ vatvā idāni pāramīpūraṇavasena dassetuṁ ‘‘atha vā yathā vipassī bhagavā…pe… yathā kassapo bhagavā dānapāramiṁ pūretvā’’tiādi vuttaṁ. Imasmiṁ pana ṭhāne suttantikānaṁ mahābodhiyānapaṭipadāya kosallajananatthaṁ pāramīkathā vattabbā, sā pana sabbākārasampannā cariyāpiṭakavaṇṇanāya (cariyā. pakiṇṇakakathā) vitthārato niddiṭṭhā, tasmā atthikehi tattha vuttanayeneva veditabbā. Yathā pana pubbe vipassīādayo sammāsambuddhā abhinīhārasampattiyaṁ patiṭṭhāya suvisuddhāya paṭipadāya anavasesato sammadeva sabbā pāramiyo paripūresuṁ, evaṁ amhākampi bhagavā paripūresīti imamatthaṁ sandhāyāha ‘‘samattiṁ sapāramiyo pūretvā’’ti. Satipi aṅgapariccāgādīnaṁ dānapāramibhāve pariccāgavisesabhāvadassanatthañceva sudukkarabhāvadassanatthañca ‘‘pañca mahāpariccāge’’ti visuṁ gahaṇaṁ, tatoyeva ca aṅgapariccāgato visuṁ nayanapariccāgaggahaṇampi kataṁ, pariggahapariccāgabhāvasāmaññepi dhanarajjapariccāgato puttadārapariccāgaggahaṇañca kataṁ.",
  "tika-s0201t1:232": "Gatapaccāgatikavattapūraṇādikāya pubbabhāgapaṭipadāya saddhiṁ abhiññāsamāpattinipphādanaṁ pubbayogo, dānādīsuyeva sātisayapaṭipattinipphādanaṁ pubbacariyā, sā cariyāpiṭakasaṅgahitā. Abhinīhāro pubbayogo, dānādipaṭipatti, kāyavivekavasena ekacariyā vā pubbacariyāti keci. Dānādīnañceva appicchatādīnañca saṁsāranibbānesu ādīnavānisaṁsānañca vibhāvanavasena sattānaṁ bodhittaye patiṭṭhāpanaparipācanavasena ca pavattā kathā dhammakkhānaṁ, ñātīnaṁ atthacariyā ñātatthacariyā, sāpi karuṇāya vaseneva. Ādi-saddena lokatthacariyādayo saṅgaṇhāti. Kammassakatañāṇavasena, anavajjakammāyatanasippāyatanavijjāṭṭhānaparicayavasena khandhāyatanādiparicayavasena, lakkhaṇattayatīraṇavasena ca ñāṇacāro buddhicariyā, sā pana atthato paññāpāramīyeva, ñāṇasambhāradassanatthaṁ visuṁ gahaṇaṁ. Koṭīti pariyanto, ukkaṁsoti attho.",
  "tika-s0201t1:233": "Cattāro satipaṭṭhāne bhāvetvā brūhetvāti sambandho. Tattha bhāvetvāti uppādetvā. Brūhetvāti vaḍḍhetvā. Satipaṭṭhānādiggahaṇena āgamanapaṭipadaṁ matthakaṁ pāpetvā dasseti. Vipassanāsahagatā eva vā satipaṭṭhānādayo daṭṭhabbā. Ettha ca ‘‘yena abhinīhārenā’’tiādinā āgamanapaṭipadāya ādiṁ dasseti, ‘‘dānapāramī’’tiādinā majjhaṁ, ‘‘cattāro satipaṭṭhāne’’tiādinā pariyosānanti veditabbaṁ.",
  "tika-s0201t1:234": "Sampatijātoti muhuttajāto manussānaṁ hatthato muttamatto, na mātukucchito nikkhantamatto. Nikkhantamattañhi mahāsattaṁ paṭhamaṁ brahmāno suvaṇṇajālena paṭiggaṇhiṁsu, tesaṁ hatthato cattāro mahārājāno ajinappaveṇiyā, tesaṁ hatthato manussā dukūlacumbaṭakena paṭiggaṇhiṁsu, manussānaṁ hatthato muccitvā pathaviyaṁ patiṭṭhitoti. Yathāha bhagavā mahāpadānadesanāyaṁ. Setamhi chatteti dibbasetacchatte. Anudhārīyamāneti dhārīyamāne. Ettha ca chattaggahaṇeneva khaggādīni pañca kakudhabhaṇṭānipi vuttānevāti daṭṭhabbaṁ. Khaggatālavaṇṭamorahatthakavālabījanīuṇhīsapaṭṭāpi hi chattena saha tadā upaṭṭhitā ahesuṁ, chattādīniyeva ca tadā paññāyiṁsu, na chattādiggāhakā. Sabbā ca disāti dasapi disā. Nayidaṁ sabbadisāvilokanaṁ sattapadavītihāruttarakālaṁ daṭṭhabbaṁ. Mahāsatto hi manussānaṁ hatthato muccitvā puratthimadisaṁ olokesi. Tattha devamanussā gandhamālādīhi pūjayamānā ‘‘mahāpurisa idha tumhehi sadisopi natthi, kuto uttaritaro’’ti āhaṁsu. Evaṁ catasso disā, catasso anudisā; heṭṭhā, uparīti sabbā disā anuviloketvā sabbattha attanā sadisaṁ adisvā ‘‘ayaṁ uttarā disā’’ti tattha sattapadavītihārena agamāsi. Āsabhinti uttamaṁ. Aggoti sabbapaṭhamo. Jeṭṭho seṭṭhoti ca tasseva vevacanaṁ. Ayamantimā jāti, natthi dāni punabbhavoti imasmiṁ attabhāve pattabbaṁ arahattaṁ byākāsi.",
  "tika-s0201t1:235": "Anekesaṁ visesādhigamānaṁ pubbanimittabhāvenāti saṁkhittena vuttamatthaṁ ‘‘yañhī’’tiādinā vitthārato dasseti. Tattha etthāti –",
  "tika-s0201t1:236": "‘‘Anekasākhañca sahassamaṇḍalaṁ,",
  "tika-s0201t1:237": "Chattaṁ marū dhārayumantalikkhe;",
  "tika-s0201t1:238": "Suvaṇṇadaṇḍā vītipatanti cāmarā,",
  "tika-s0201t1:239": "Na dissare cāmarachattagāhakā’’ti. (su. ni. 693);",
  "tika-s0201t1:240": "Imissā gāthāya. Sabbaññutaññāṇameva sabbattha appaṭihatacāratāya anāvaraṇañāṇanti āha ‘‘sabbaññutānāvaraṇañāṇapaṭilābhassā’’ti. Tathā ayaṁ bhagavāpi gato…pe… pubbanimittabhāvenāti etena abhijātiyaṁ dhammatāvasena uppajjanakavisesā sabbabodhisattānaṁ sādhāraṇāti dasseti. Pāramitānissandā hi teti.",
  "tika-s0201t1:241": "Vikkamīti agamāsi. Marūti devā. Samāti vilokanasamatāya samā sadisiyo. Mahāpuriso hi yathā ekaṁ disaṁ vilokesi, evaṁ sesadisāpi, na katthaci vilokane vibandho tassa ahosīti. Samāti vā viloketuṁ yuttā, visamarahitāti attho. Na hi tadā bodhisattassa virūpabībhacchavisamarūpāni viloketuṁ ayuttāni disāsu upaṭṭhahantīti.",
  "tika-s0201t1:242": "Evaṁ ‘‘tathā gato’’ti kāyagamanaṭṭhena gata-saddena tathāgata-saddaṁ niddisitvā idāni ñāṇagamanaṭṭhena taṁ dassetuṁ ‘‘atha vā’’tiādimāha. Tattha nekkhammenāti alobhappadhānena kusalacittuppādena . Kusalā hi dhammā idha nekkhammaṁ, na pabbajjādayo, ‘‘paṭhamajjhāna’’nti (dī. ni. abhi. ṭī. 1.7.cūḷasīlavaṇṇanā; a. ni. ṭī. 1.1.170) ca vadanti. Pahāyāti pajahitvā. Gato adhigato, paṭipanno uttarivisesanti attho. Pahāyāti vā pahānahetu, pahānalakkhaṇaṁ vā. Hetulakkhaṇattho hi ayaṁ pahāya-saddo. Kāmacchandādippahānahetukaṁ ‘‘gato’’ti hettha vuttaṁ gamanaṁ avabodho, paṭipatti eva vā kāmacchandādippahānena ca lakkhīyatīti. Esa nayo padāletvātiādīsupi. Abyāpādenāti mettāya. Ālokasaññāyāti vibhūtaṁ katvā manasikaraṇena (dī. ni. abhi. ṭī. 1.7.cūḷasīlavaṇṇanā) upaṭṭhitaālokasañcānanena. Avikkhepenāti samādhinā. Dhammavavatthānenāti kusalādidhammānaṁ yāthāvanicchayena. ‘‘Sappaccayanāmarūpavavatthānenā’’tipi vadanti.",
  "tika-s0201t1:243": "Evaṁ kāmacchandādinīvaraṇappahānena ‘‘abhijjhaṁ loke pahāyā’’tiādinā (vibha. 508) vuttāya paṭhamajjhānassa pubbabhāgapaṭipadāya bhagavato tathāgatabhāvaṁ dassetvā idāni saha upāyena aṭṭhahi samāpattīhi aṭṭhārasahi ca mahāvipassanāhi taṁ dassetuṁ ‘‘ñāṇenā’’tiādimāha. Nāmarūpapariggahakaṅkhāvitaraṇānañhi vinibandhabhūtassa mohassa dūrīkaraṇena ñātapariññāyaṁ ṭhitassa aniccasaññādayo sijjhanti, tathā jhānasamāpattīsu abhiratinimittena pāmojjena. Tattha ‘‘anabhiratiyā vinoditāya jhānādīnaṁ samadhigamo’’ti samāpattivipassanānaṁ arativinodanaavijjāpadālanādīni upāyo, uppaṭipāṭiniddeso pana nīvaraṇasabhāvāya avijjāya heṭṭhā nivaraṇesupi saṅgahadassanatthanti daṭṭhabbaṁ. Samāpattivihārappavesavibandhanena nīvaraṇāni kavāṭasadisānīti āha ‘‘nīvaraṇakavāṭaṁ ugghāṭetvā’’ti. ‘‘Rattiṁ anuvitakketvā anuvicāretvā divā kammante payojetī’’ti (ma. ni. 1.251) vuttaṭṭhāne vitakkavicārā dhūmāyanāti adhippetāti āha ‘‘vitakkavicāradhūma’’nti. Kiñcāpi paṭhamajjhānupacāreyeva dukkhaṁ, catutthajjhānupacāre ca sukhaṁ pahīyati, atisayappahānaṁ pana sandhāyāha ‘‘catutthajjhānena sukhadukkhaṁ pahāyā’’ti.",
  "tika-s0201t1:244": "Aniccassa, aniccanti ca anupassanā aniccānupassanā, tebhūmakadhammānaṁ aniccataṁ gahetvā pavattāya vipassanāyetaṁ nāmaṁ. Niccasaññanti saṅkhatadhammesu ‘‘niccā sassatā’’ti evaṁpavattamicchāsaññaṁ. Saññāsīsena diṭṭhicittānampi gahaṇaṁ daṭṭhabbaṁ. Esa nayo ito paresupi. Nibbidānupassanāyāti saṅkhāresu nibbijjanākārena pavattāya anupassanāya. Nandinti sappītikataṇhaṁ. Virāgānupassanāyāti saṅkhāresu virajjanākārena pavattāya anupassanāya. Nirodhānupassanāyāti saṅkhārānaṁ nirodhassa anupassanāya. Yathā vā saṅkhārā nirujjhantiyeva, āyatiṁ punabbhavavasena na uppajjanti, evaṁ anupassanā nirodhānupassanā. Tenevāha ‘‘nirodhānupassanāya nirodheti, no samudetī’’ti. Muccitukamyatā hi ayaṁ balappattāti. Paṭinissajjanākārena pavattā anupassanā paṭinissaggānupassanā, paṭisaṅkhāsantiṭṭhanā hi ayaṁ. Ādānanti niccādivasena gahaṇaṁ. Santatisamūhakiccārammaṇānaṁ vasena ekattaggahaṇaṁ ghanasaññā. Āyūhanaṁ abhisaṅkharaṇaṁ. Avatthāvisesāpatti vipariṇāmo. Dhuvasaññanti thirabhāvaggahaṇaṁ. Nimittanti samūhādighanavasena sakiccaparicchedatāya ca saṅkhārānaṁ saviggahaggahaṇaṁ. Paṇidhinti rāgādipaṇidhiṁ. Sā panatthato taṇhāvasena saṅkhāresu ninnatā. Abhinivesanti attānudiṭṭhiṁ.",
  "tika-s0201t1:245": "Aniccadukkhādivasena sabbadhammatīraṇaṁ adhipaññādhammavipassanā. Sārādānābhinivesanti asāresu sāraggahaṇavipallāsaṁ. Issarakuttādivasena loko samuppannoti abhiniveso sammohābhiniveso. Keci pana ‘‘ahosiṁ nu kho ahaṁ atītamaddhānantiādinā (ma. ni. 1.18; saṁ. ni. 2.20) pavattasaṁsayāpatti sammohābhiniveso’’ti vadanti. Saṅkhāresu leṇatāṇabhāvaggahaṇaṁ ālayābhiniveso. ‘‘Ālayaratā ālayasammuditā’’ti (dī. ni. 2.64, 67; ma. ni. 1.281; 2.337; saṁ. ni. 1.172; mahāva. 7, 8) vacanato ālayo taṇhā, sāyeva cakkhādīsu rūpādīsu ca abhinivisanavasena pavattiyā ālayābhinivesoti keci. ‘‘Evaṁvidhā saṅkhārā paṭinissajjīyantī’’ti pavattaṁ ñāṇaṁ paṭisaṅkhānupassanā. Vaṭṭato vigatattā vivaṭṭaṁ, nibbānaṁ, tattha ārammaṇakaraṇasaṅkhātena anupassanena pavattiyā vivaṭṭānupassanā, gotrabhū. Saṁyogābhinivesanti saṁyujjanavasena saṅkhāresu nivisanaṁ. Diṭṭhekaṭṭheti diṭṭhiyā sahajātekaṭṭhe pahānekaṭṭhe ca. Oḷāriketi uparimaggavajjhakilese apekkhitvā vuttaṁ, aññathā dassanena pahātabbāpi dutiyamaggavajjhehi oḷārikāti. Aṇusahagateti aṇubhūte. Idaṁ heṭṭhimamaggavajjhe apekkhitvā vuttaṁ. Sabbakileseti avasiṭṭhasabbakilese. Na hi paṭhamādimaggehi pahīnā kilesā puna pahīyantīti.",
  "tika-s0201t1:246": "Kakkhaḷattaṁ kathinabhāvo. Paggharaṇaṁ dravabhāvo. Lokiyavāyunā bhastassa viya yena vāyunā taṁtaṁkalāpassa uddhumāyanaṁ, thaddhabhāvo vā, taṁ vitthambhanaṁ. Vijjamānepi kalāpantarabhūtānaṁ kalāpantarabhūtehi samphuṭṭhabhāve taṁtaṁbhūtavivittatā rūpapariyanto ākāsoti yesaṁ yo paricchedo, tehi so asamphuṭṭhova, aññathā bhūtānaṁ paricchedasabhāvo na siyā byāpībhāvāpattito, abyāpitāva asamphuṭṭhatāti yasmiṁ kalāpe bhūtānaṁ paricchedo, tehi asamphuṭṭhabhāvo asamphuṭṭhalakkhaṇaṁ. Tenāha bhagavā ākāsadhātuniddese (dha. sa. 637) ‘‘asamphuṭṭhaṁ catūhi mahābhūtehī’’ti.",
  "tika-s0201t1:247": "Virodhipaccayasannipāte visadisuppatti ruppanaṁ. Cetanāpadhānattā saṅkhārakkhandhadhammānaṁ cetanāvasenetaṁ vuttaṁ ‘‘saṅkhārānaṁ abhisaṅkharaṇalakkhaṇa’’nti. Tathā hi suttantabhājanīye saṅkhārakkhandhavibhaṅge (vibha. 92) ‘‘cakkhusamphassajā cetanā’’tiādinā cetanāva vibhattā. Abhisaṅkharaṇalakkhaṇā ca cetanā. Yathāha ‘‘tattha katamo puññābhisaṅkhāro? Kusalā cetanā kāmāvacarā’’tiādi. Pharaṇaṁ savipphārikatā. Assaddhiyeti asaddhiyahetu. Nimittatthe bhummaṁ. Esa nayo kosajjetiādīsu. Upasamalakkhaṇanti kāyacittapariḷāhūpasamalakkhaṇaṁ. Līnuddhaccarahite adhicitte pavattamāne paggahaniggahasampahaṁsanesu abyāvaṭatāya ajjhupekkhanaṁ paṭisaṅkhānaṁ pakkhapātupacchedato.",
  "tika-s0201t1:248": "Musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato pariggāhakasabhāvā sammāvācā siniddhabhāvato sampayuttadhamme sammāvācāpaccayasubhāsitānaṁ sotārañca puggalaṁ pariggaṇhātīti tassā pariggāhalakkhaṇaṁ vuttaṁ. Kāyikakiriyā kiñci kattabbaṁ samuṭṭhāpeti, sayañca samuṭṭhahanaṁ ghaṭanaṁ hotīti sammākammanta saṅkhātāya viratiyā samuṭṭhānalakkhaṇaṁ daṭṭhabbaṁ. Sampayuttadhammānaṁ vā ukkhipanaṁ samuṭṭhāpanaṁ kāyikakiriyāya bhārukkhipanaṁ viya. Jīvamānassa sattassa, sampayuttadhammānaṁ vā jīvitindriyappavattiyā, ājīvasseva vā suddhi vodānaṁ. Sasampayuttadhammassa cittassa saṁkilesapakkhe patituṁ adatvā sammadeva paggaṇhanaṁ paggaho.",
  "tika-s0201t1:249": "‘‘Saṅkhārā’’ti idha cetanā adhippetāti vuttaṁ ‘‘saṅkhārānaṁ cetanālakkhaṇa’’nti. Namanaṁ ārammaṇābhimukhabhāvo. Āyatanaṁ pavattanaṁ. Āyatanānaṁ vasena hi āyasaṅkhātānaṁ cittacetasikānaṁ pavatti. Taṇhāya hetulakkhaṇanti vaṭṭassa janakahetubhāvo, maggassa pana nibbānasampāpakattanti ayametesaṁ viseso.",
  "tika-s0201t1:250": "Tathalakkhaṇaṁ aviparītasabhāvo. Ekaraso aññamaññānativattanaṁ anūnānadhikabhāvo. Yuganaddhā samathavipassanāva. Saddhāpaññā paggahāvikkhepātipi vadanti.",
  "tika-s0201t1:251": "Khīṇoti kilese khepatīti khayo, maggo. Anuppādapariyosānatāya anuppādo, phalaṁ. Passaddhi kilesavūpasamo. Chandassāti kattukāmatāchandassa. Mūlalakkhaṇaṁ patiṭṭhābhāvo. Samuṭṭhānabhāvo samuṭṭhānalakkhaṇaṁ ārammaṇapaṭipādakatāya sampayuttadhammānaṁ uppattihetutā. Samodhānaṁ visayādisannipātena gahetabbākāro, yā saṅgatīti vuccati. Samaṁ saha odahanti anena sampayuttadhammāti vā samodhānaṁ, phasso. Samosaranti sannipatanti etthāti samosaraṇaṁ. Vedanāya vinā appavattamānā sampayuttadhammā vedanānubhavananimittaṁ samosaṭā viya hontīti evaṁ vuttaṁ. Gopānasīnaṁ kūṭaṁ viya sampayuttānaṁ pāmokkhabhāvo pamukhalakkhaṇaṁ. Tato, tesaṁ vā sampayuttadhammānaṁ uttari padhānanti tatuttari, paññuttarā hi kusalā dhammā. Vimuttiyāti phalassa. Tañhi sīlādiguṇasārassa paramukkaṁsabhāvena sāraṁ. Ayañca lakkhaṇavibhāgo chadhātupañcajhānaṅgādivasena taṁtaṁsuttapadānusārena porāṇaṭṭhakathāyaṁ āgatanayena ca katoti daṭṭhabbaṁ. Tathā hi pubbe vuttopi koci dhammo pariyāyantarapakāsanatthaṁ puna dassito. Tato eva ca ‘‘chandamūlakā kusalā dhammā manasikārasamuṭṭhānā phassasamodhānā vedanāsamosaraṇā’’ti, ‘‘paññuttarā kusalā dhammā’’ti, ‘‘vimuttisāramidaṁ brahmacariya’’nti, ‘‘nibbānogadhañhi āvuso brahmacariyaṁ nibbānapariyosāna’’nti (ma. ni. 1.466) ca suttapadānaṁ vasena ‘‘chandassa mūlalakkhaṇa’’ntiādi vuttaṁ.",
  "tika-s0201t1:252": "Tathadhammā nāma cattāri ariyasaccāni aviparītasabhāvattā. Tathāni taṁsabhāvattā. Avitathāni amusāsabhāvattā. Anaññathāni aññākārarahitattā. Jātipaccayasambhūtasamudāgataṭṭhoti jātipaccayā sambhūtaṁ hutvā sahitassa attano paccayānurūpassa uddhaṁ āgatabhāvo, anupavattanaṭṭhoti attho. Atha vā sambhūtaṭṭho ca samudāgataṭṭho ca sambhūtasamudāgataṭṭho, na jātito jarāmaraṇaṁ na hoti, na ca jātiṁ vinā aññato hotīti jātipaccayasambhūtaṭṭho. Itthañca jātito samudāgacchatīti jātipaccayasamudāgataṭṭho, yā yā jāti yathā yathā paccayo hoti, tadanurūpaṁ pātubhāvoti attho. Avijjāya saṅkhārānaṁ paccayaṭṭhoti etthāpi na avijjā saṅkhārānaṁ paccayo na hoti, na ca avijjaṁ vinā saṅkhārā uppajjanti, yā yā avijjā yesaṁ yesaṁ saṅkhārānaṁ yathā yathā paccayo hoti, ayaṁ avijjāya saṅkhārānaṁ paccayaṭṭho paccayabhāvoti attho.",
  "tika-s0201t1:253": "Bhagavā taṁ sabbākārato jānāti passatīti sambandho. Tenāti bhagavatā. Taṁ vibhajjamānanti yojetabbaṁ. Tanti rupāyatanaṁ. Iṭṭhāniṭṭhādīti ādi-saddena majjhattaṁ saṅgaṇhāti, tathā atītānāgatapaccuppannaparittaajjhattabahiddhātadubhayādibhedaṁ. Labbhamānakapadavasenāti ‘‘rūpāyatanaṁ diṭṭhaṁ, saddāyatanaṁ sutaṁ, gandhāyatanaṁ rasāyatanaṁ phoṭṭhabbāyatanaṁ mutaṁ, sabbaṁ rūpaṁ manasā viññāta’’nti (dha. sa. 966) vacanato diṭṭhapadañca viññātapadañca rūpārammaṇe labbhati, rūpārammaṇaṁ iṭṭhaṁ aniṭṭhaṁ majjhattaṁ parittaṁ atītaṁ anāgataṁ paccuppannaṁ ajjhattaṁ bahiddhā diṭṭhaṁ viññātaṁ rūpaṁ rūpāyatanaṁ rūpadhātu vaṇṇanibhā sanidassanaṁ sappaṭighaṁ nīlaṁ pītakanti evamādīhi anekehi nāmehi.",
  "tika-s0201t1:254": "Terasahi vārehīti rūpakaṇḍe (dha. sa. 616) āgate terasa niddesavāre sandhāyāha. Ekekasmiñca vāre catunnaṁ catunnaṁ vavatthāpananayānaṁ vasena ‘‘dvepaññāsāya nayehī’’ti āha. Tathameva aviparītadassitāya appaṭivattiyadesanatāya ca. ‘‘Jānāmi abhiññāsi’’nti vattamānātītakālesu ñāṇappavattidassanena anāgatepi ñāṇappavatti vuttāyevāti daṭṭhabbā. Vidita-saddo anāmaṭṭhakālaviseso veditabbo ‘‘diṭṭhaṁ sutaṁ muta’’ntiādīsu (dha. sa. 966) viya. Na upaṭṭhāsīti attattaniyavasena na upagacchi. Yathā rūpārammaṇādayo dhammā yaṁsabhāvā yaṁpakārā ca, tathā ne passati jānāti gacchatīti tathāgatoti evaṁ padasambhavo veditabbo. Keci pana ‘‘niruttinayena pisodarādipakkhepena (pāṇini 6.3.109) vā dassi-saddassa lopaṁ, āgata-saddassa cāgamaṁ katvā tathāgato’’ti vaṇṇenti.",
  "tika-s0201t1:255": "Niddosatāya anupavajjaṁ. Pakkhipitabbābhāvena anūnaṁ. Apanetabbābhāvena anadhikaṁ. Atthabyañjanādisampattiyā sabbākāraparipuṇṇaṁ. No aññathāti ‘‘tathevā’’ti vuttamevatthaṁ byatirekena sampādeti. Tena yadatthaṁ bhāsitaṁ, ekantena tadatthanipphādanato yathā bhāsitaṁ bhagavatā, tathevāti aviparītadesanataṁ dasseti. Gadaatthoti etena tathaṁ gadatīti tathāgatoti da-kārassa ta-kāro kato niruttinayenāti dasseti.",
  "tika-s0201t1:256": "Tathā gatamassāti tathāgato. Gatanti ca kāyavācāpavattīti attho. Tathāti ca vutte yaṁtaṁsaddānaṁ abyabhicārisambandhitāya yathāti ayamattho upaṭṭhitoyeva hoti, kāyavacīkiriyānañca aññamaññānulomena vacanicchāyaṁ kāyassa vācā, vācāya ca kāyo sambandhībhāvena upatiṭṭhatīti imamatthaṁ dassento āha ‘‘bhagavato hī’’tiādi. Imasmiṁ pana atthe tathāvādītāya tathāgatoti ayampi attho siddho hoti. So pana pubbe pakārantarena dassitoti āha ‘‘evaṁ tathākāritāya tathāgato’’ti.",
  "tika-s0201t1:257": "Tiriyaṁ aparimāṇāsu lokadhātūsūti etena yadeke ‘‘tiriyaṁ viya upari adho ca santi lokadhātuyo’’ti vadanti, taṁ paṭisedheti. Desanāvilāsoyeva desanāvilāsamayo yathā ‘‘puññamayaṁ, dānamaya’’ntiādīsu.",
  "tika-s0201t1:258": "Nipātānaṁ vācakasaddasannidhāne tadatthajotanabhāvena pavattanato gata-saddoyeva avagatatthaṁ atītatthañca vadatīti āha ‘‘gatoti avagato atīto’’ti.",
  "tika-s0201t1:259": "Atha vā abhinīhārato paṭṭhāya yāva sammāsambodhi, etthantare mahābodhiyānapaṭipattiyā hānaṭṭhānasaṁkilesanivattīnaṁ abhāvato yathā paṇidhānaṁ, tathā gato abhinīhārānurūpaṁ paṭipannoti tathāgato. Atha vā mahiddhikatāya paṭisambhidānaṁ ukkaṁsādhigamena anāvaraṇañāṇatāya ca katthacipi paṭighātābhāvato yathā ruci, tathā kāyavacīcittānaṁ gatāni gamanāni pavattiyo etassāti tathāgato. Yasmā ca loke vidha-yutta-gata-ppakāra-saddā samānatthā dissanti. Tasmā yathāvidhā vipassīādayo bhagavanto, ayampi bhagavā tathāvidhoti tathāgato, yathāyuttā ca te bhagavanto, ayampi bhagavā tathāyuttoti tathāgato. Atha vā yasmā saccaṁ tacchaṁ tathanti ñāṇassetaṁ adhivacanaṁ, tasmā tathena ñāṇena āgatoti tathāgato. Evampi tathāgata-saddassa attho veditabbo.",
  "tika-s0201t1:260": "Pahāya kāmādimale yathā gatā,",
  "tika-s0201t1:261": "Samādhiñāṇehi vipassiādayo;",
  "tika-s0201t1:262": "Mahesino sakyamunī jutindharo,",
  "tika-s0201t1:263": "Tathā gato tena mato tathāgato.",
  "tika-s0201t1:264": "Tathañca dhātāyatanādilakkhaṇaṁ,",
  "tika-s0201t1:265": "Sabhāvasāmaññavibhāgabhedato;",
  "tika-s0201t1:266": "Sayambhuñāṇena jino samāgato,",
  "tika-s0201t1:267": "Tathāgato vuccati sakyapuṅgavo.",
  "tika-s0201t1:268": "Tathāni saccāni samantacakkhunā,",
  "tika-s0201t1:269": "Tathā idappaccayatā ca sabbaso;",
  "tika-s0201t1:270": "Anaññaneyyena yato vibhāvitā,",
  "tika-s0201t1:271": "Yāthāvato tena jino tathāgato.",
  "tika-s0201t1:272": "Anekabhedāsupi lokadhātusu,",
  "tika-s0201t1:273": "Jinassa rūpāyatanādigocare;",
  "tika-s0201t1:274": "Vicitrabhedaṁ tathameva dassanaṁ,",
  "tika-s0201t1:275": "Tathāgato tena samantalocano.",
  "tika-s0201t1:276": "Yato ca dhammaṁ tathameva bhāsati,",
  "tika-s0201t1:277": "Karoti vācāyanulomamattano;",
  "tika-s0201t1:278": "Guṇehi lokaṁ abhibhuyyirīyati,",
  "tika-s0201t1:279": "Tathāgato tenapi lokanāyako.",
  "tika-s0201t1:280": "Yathābhinīhāramato yathāruci,",
  "tika-s0201t1:281": "Pavattavācā tanucittabhāvato;",
  "tika-s0201t1:282": "Yathāvidhā yena purā mahesino,",
  "tika-s0201t1:283": "Tathāvidho tena jino tathāgatoti. (itivu. aṭṭha. 38; dī. ni. ṭī. 1.7 cūḷasīlavaṇṇanā);",
  "tika-s0201t1:284": "Ārakattātiādīnaṁ padānaṁ attho visuddhimagge (visuddhi. 1.125) buddhānussatisaṁvaṇṇanāya vuttanayeneva veditabbo. Sammā sāmañca sabbadhammānaṁ buddhattāti imināssa paropadesarahitassa sabbākārena sabbadhammāvabodhanasamatthassa ākaṅkhāpaṭibaddhavuttino anāvaraṇañāṇasaṅkhātassa sabbaññutaññāṇassa adhigamo dassito.",
  "tika-s0201t1:285": "Nanu ca (itivu. aṭṭha. 38) sabbaññutaññāṇato aññaṁ anāvaraṇañāṇaṁ, aññathā cha asādhāraṇañāṇāni buddhañāṇānīti vacanaṁ virujjheyyāti? Na virujjhati visayappavattibhedavasena aññehi asādhāraṇañāṇabhāvadassanatthaṁ ekasseva ñāṇassa dvidhā vuttattā. Ekameva hi taṁ ñāṇaṁ anavasesasaṅkhatāsaṅkhatasammutidhammavisayatāya sabbaññutaññāṇaṁ, tattha ca āvaraṇābhāvato nissaṅgacāramupādāya anāvaraṇañāṇanti vuttaṁ. Yathāha paṭisambhidāyaṁ (paṭi. ma. 1.119) ‘‘sabbaṁ saṅkhatāsaṅkhatamanavasesaṁ jānātīti sabbaññutaññāṇaṁ, tatthāvaraṇaṁ natthīti anāvaraṇañāṇa’’ntiādi, tasmā natthi nesaṁ atthato bhedo, ekantena cetaṁ evamicchitabbaṁ, aññathā sabbaññutānāvaraṇañāṇānaṁ sāvaraṇatā asabbadhammārammaṇatā ca āpajjeyya. Na hi bhagavato ñāṇassa aṇumatampi āvaraṇaṁ atthi, anāvaraṇañāṇassa ca asabbadhammārammaṇabhāve yattha taṁ nappavattati, tatthāvaraṇasabbhāvato anāvaraṇabhāvoyeva na siyā. Atha vā pana hotu aññameva anāvaraṇañāṇaṁ sabbaññutaññāṇato, idha pana sabbattha appaṭihatavuttitāya anāvaraṇañāṇanti sabbaññutaññāṇameva adhippetaṁ, tassa cādhigamena bhagavā sabbaññū sabbavidū sammāsambuddhoti ca vuccati, na sakimeva sabbadhammāvabodhato. Tathā ca vuttaṁ paṭisambhidāyaṁ (paṭi. ma. 1.162) ‘‘vimokkhantikametaṁ buddhānaṁ bhagavantānaṁ bodhiyā mūle saha sabbaññutaññāṇassa paṭilābhā sacchikā paññatti yadidaṁ buddho’’ti. Sabbadhammāvabodhanasamatthañāṇasamadhigamena hi bhagavato santāne anavasesadhamme paṭivijjhituṁ samatthatā ahosīti.",
  "tika-s0201t1:286": "Etthāha – kiṁ panidaṁ ñāṇaṁ pavattamānaṁ sakiṁyeva sabbasmiṁ visaye pavattati, udāhu kamenāti. Kiñcettha – yadi tāva sakiṁyeva sabbasmiṁ visaye pavattati, atītānāgatapaccuppannaajjhattabahiddhādibhedena bhinnānaṁ saṅkhatadhammānaṁ asaṅkhatasammutidhammānañca ekajjhaṁ upaṭṭhāne dūrato cittapaṭaṁ avekkhantassa viya paṭivibhāgenāvabodho na siyā, tathā ca sati ‘‘sabbe dhammā anattā’’ti vipassantānaṁ anattākārena viya sabbe dhammā anirūpitarūpena bhagavato ñāṇassa visayā hontīti āpajjati. Yepi ‘‘sabbañeyyadhammānaṁ ṭhitalakkhaṇavisayaṁ vikapparahitaṁ sabbakālaṁ buddhānaṁ ñāṇaṁ pavattati, tena te sabbavidūti vuccanti. Evañca katvā ‘caraṁ samāhito nāgo, tiṭṭhantopi samāhito’ti idampi vacanaṁ suvuttaṁ hotī’’ti vadanti, tesampi vuttadosānativatti. Ṭhitalakkhaṇārammaṇatāya hi atītānāgatasammutidhammānaṁ tadabhāvato ekadesavisayameva bhagavato ñāṇaṁ siyā, tasmā sakiṁyeva ñāṇaṁ pavattatīti na yujjati.",
  "tika-s0201t1:287": "Atha kamena sabbasmiṁ visaye ñāṇaṁ pavattati, evampi na yujjati. Na hi jātibhūmisabhāvādivasena disādesakālādivasena ca anekabhedabhinne neyye kamena gayhamāne tassa anavasesapaṭivedho sambhavati apariyantabhāvato ñeyyassa. Ye pana ‘‘atthassa avisaṁvādanato ñeyyassa ekadesaṁ paccakkhaṁ katvā sesepi evanti adhimuccitvā vavatthāpanena sabbaññū bhagavā, tañca ñāṇaṁ ananumānikaṁ saṁsayābhāvato. Saṁsayānubandhañhi loke anumānañāṇa’’nti vadanti, tesampi taṁ na yuttaṁ. Sabbassa hi appaccakkhabhāve atthassa avisaṁvādanena ñeyyassa ekadesaṁ paccakkhaṁ katvā sesepi evanti adhimuccitvā vavatthāpanassa asambhavato. Yañhi taṁ sesaṁ, taṁ appaccakkhanti. Atha tampi paccakkhaṁ, tassa sesabhāvo eva na siyāti? Sabbametaṁ akāraṇaṁ. Kasmā? Avisayavicāraṇabhāvato. Vuttañhetaṁ bhagavatā ‘‘buddhavisayo bhikkhave, acinteyyo na cintetabbo, yo cinteyya, ummādassa vighātassa bhāgī assā’’ti (a. ni. 4.77). Idaṁ panettha sanniṭṭhānaṁ – yaṁ kiñci bhagavatā ñātuṁ icchitaṁ sakalamekadeso vā, tattha appaṭihatavuttitāya paccakkhato ñāṇaṁ pavattati, niccasamādhānañca vikkhepābhāvato, ñātuṁ icchitassa ca sakalassa avisayabhāve tassa ākaṅkhāpaṭibaddhavuttitā na siyā, ekanteneva ca sā icchitabbā ‘‘sabbe dhammā buddhassa bhagavato āvajjanapaṭibaddhā ākaṅkhapaṭibaddhā manasikārapaṭibaddhā cittuppādapaṭibaddhā’’ti (mahāni. 69, 156; cūḷani. 85; paṭi. ma. 3.5) vacanato. Atītānāgatavisayampi bhagavato ñāṇaṁ anumānāgamatakkagahaṇavirahitattā paccakkhameva.",
  "tika-s0201t1:288": "Nanu ca etasmimpi pakkhe yadā sakalaṁ ñātuṁ icchitaṁ, tadā sakiṁyeva sakalavisayatāya anirūpitarūpena bhagavato ñāṇaṁ pavatteyyāti vuttadosānativattiyevāti? Na, tassa visodhitattā. Visodhito hi so buddhavisayo acinteyyoti. Aññathā pacurajanañāṇasamānavuttitāya buddhānaṁ bhagavantānaṁ ñāṇassa acinteyyatā na siyā, tasmā sakaladhammārammaṇampi taṁ ekadhammārammaṇaṁ viya suvavatthāpiteyeva te dhamme katvā pavattatīti idamettha acinteyyaṁ, anantañca ñāṇaṁ ñeyyaṁ viya. Vuttañhetaṁ ‘‘yāvatakaṁ ñeyyaṁ, tāvatakaṁ ñāṇaṁ. Yāvatakaṁ ñāṇaṁ, tāvatakaṁ ñeyyaṁ. Ñeyyapariyantikaṁ ñāṇaṁ, ñāṇapariyantikaṁ ñeyya’’nti (mahāni. 69, 156; cūḷani. 85; paṭi. ma. 3.5). Evamekajjhaṁ, visuṁ sakiṁ, kamena vā icchānurūpaṁ sammā sāmañca sabbadhammānaṁ buddhattā sammāsambuddho.",
  "tika-s0201t1:289": "Tanti yathāvuttaṁ pathavīādibhedaṁ. Pariññātanti parito samantato sabbākārato ñātaṁ, taṁ parijānitabbabhāvaṁ kiñci asesetvā ñātanti attho. Ayameva hi attho ‘‘pariññātanta’’nti imināpi padena pakāsitoti dassento ‘‘pariññātantaṁ nāmā’’tiādimāha. Tena tena maggena kilesappahānena viseso natthīti idaṁ taṁtaṁmaggavajjhakilesānaṁ buddhānaṁ sāvakānañca tena tena maggeneva pahātabbabhāvasāmaññaṁ sandhāya vuttaṁ, na sāvakehi buddhānaṁ kilesappahānavisesābhāvato. Tathā hi sammāsambuddhā eva savāsanakilese jahanti, na sāvakā. Ekadesamevāti attano santānagatameva. Sasantatipariyāpannadhammapariññāmattenapi hi catusaccakammaṭṭhānabhāvanā samijjhati. Tenevāha – ‘‘imasmiṁyeva byāmamatte kaḷevare sasaññimhi samanake lokañca paññapemi lokasamudayañca paññapemī’’tiādi (saṁ. ni. 1.107; a. ni. 4.45). Aṇuppamāṇampi…pe… natthi, yato chattiṁsakoṭisatasahassamukhena buddhānaṁ mahāvajirañāṇaṁ pavattatīti vadanti.",
  "tika-s0201t1:290": "Tathāgatavārasattamanayavaṇṇanā niṭṭhitā.",
  "tika-s0201t1:291": "Tathāgatavāraaṭṭhamanayavaṇṇanā",
  "tika-s0201t1:292": "13.Purimataṇhāti purimataresu bhavesu nibbattā paccuppannattabhāvahetubhūtā taṇhā. Taggahaṇeneva ca atītaddhasaṅgahā avijjāsaṅkhārā saddhiṁ upādānena saṅgahitāti daṭṭhabbā. Etthāti ‘‘bhavā jātī’’ti etasmiṁ pade. Tena upapattibhavenāti ‘‘bhavā jātī’’ti jātisīsena vuttaupapattibhavena. Bhūtassāti nibbattassa. So pana yasmā satto nāma hoti, tasmā vuttaṁ ‘‘sattassā’’ti. Evañca jānitvāti iminā ‘‘bhūtassa jarāmaraṇa’’nti etthāpi ‘‘iti viditvā’’ti idaṁ padaṁ ānetvā yojetabbanti dasseti.",
  "tika-s0201t1:293": "Yadipi tebhūmakā upādānakkhandhā ‘‘yaṁ kiñci rūpa’’ntiādinā (vibha. 2; ma. ni. 1.244) ekādasasu okāsesu pakkhipitabbā sammasitabbā ca, te pana yasmā bhagavatā ‘‘kimhi nu kho sati jarāmaraṇaṁ hoti, kiṁpaccayā jarāmaraṇa’’ntiādinā (dī. ni. 2.57; saṁ. ni. 2.4, 10) paṭiccasamuppādamukhena sammasitā, paṭiccasamuppādo ca pavattipavattihetubhāvato purimasaccadvayameva hoti, tasmā tadabhisamayaṁ ‘‘maññanābhāvahetu paccayākārapaṭivedho’’ti vibhāvento ‘‘yaṁ bodhirukkhamūle…pe… dassento’’ti āha. Saṁkhippanti ettha avijjādayo viññāṇādayo cāti saṅkhepā, atīte hetuādayo ‘‘hetu, phala’’nti evaṁ saṁkhippantīti vā saṅkhepā, avijjādayo viññāṇādayo ca. Saṅkhepa-saddo bhāgādhivacananti daṭṭhabbo. Tenāha ‘‘koṭṭhāsāti attho’’ti. Te pana atīte hetusaṅkhepo, etarahi phalasaṅkhepo, etarahi hetusaṅkhepo, āyatiṁ phalasaṅkhepoti cattāro saṅkhepā etassāti catusaṅkhepo, taṁ catusaṅkhepaṁ. Hetuphalasandhi, phalahetusandhi, puna hetuphalasandhīti evaṁ tayo sandhī etassāti tisandhi, taṁ tisandhiṁ. Atītapaccuppannānāgatabhedā tayo addhā etassāti tiyaddho, taṁ tiyaddhaṁ. Sarūpato avuttāpi tasmiṁ tasmiṁ saṅkhepe ākirīyanti avijjāsaṅkhārādiggahaṇehi pakāsīyantīti ākārā, atītahetuādīnaṁ vā pakārā ākārā, te ekekasaṅkhepe pañca pañca katvā vīsati ākārā etassāti vīsatākāro, taṁ vīsatākāraṁ.",
  "tika-s0201t1:294": "Esasabboti esa catusaṅkhepādipabhedo anavaseso paccayo. Paccayalakkhaṇenāti paccayabhāvena attano phalassa paṭisandhiviññāṇassa paccayabhāvena, avinābhāvalakkhaṇenāti attho. Yathā hi taṇhaṁ vinā avijjādayo viññāṇassa paccayā na honti, evaṁ taṇhāpi avijjādike vināti. Ettha dukkhaggahaṇena viññāṇanāmarūpasaḷāyatanaphassavedanānaṁ, bhavaggahaṇena ca taṇhāsaṅkhārupādānānaṁ gahitatā vuttanayā evāti na uddhaṭā.",
  "tika-s0201t1:295": "Idāni te vīsati ākāre paṭisambhidāmaggapāḷiyā vibhāvetuṁ ‘‘evamete’’tiādi vuttaṁ. Tattha (paṭi. ma. aṭṭha. 1.47) purimakammabhavasminti purime kammabhave, atītajātiyaṁ kammabhave kayiramāneti attho. Moho avijjāti yo tadā dukkhādīsu moho, yena mūḷho kammaṁ karoti, sā avijjā. Āyūhanā saṅkhārāti taṁ taṁ kammaṁ karonto dānupakaraṇādi sajjanādivasena yā purimacetanāyo, te saṅkhārā. Paṭiggāhakānaṁ pana hatthe deyyadhammaṁ patiṭṭhāpayato cetanā bhavo. Ekāvajjanajavanesu vā purimā cetanā āyūhanā saṅkhārā, sattamā bhavo. Yā kāci vā pana cetanā bhavo, sampayuttā āyūhanā saṅkhārā. Nikanti taṇhāti yaṁ kammaṁ karontassa upapattibhave tassa phalassa nikāmanā patthanā, sā taṇhā nāma. Upagamanaṁ upādānanti yaṁ kammabhavassa paccayabhūtaṁ ‘‘idaṁ kammaṁ katvā asukasmiṁ nāma ṭhāne kāme sevissāmi ucchijjissāmī’’tiādinā nayena pavattaṁ upagamanaṁ gahaṇaṁ parāmasanaṁ, idaṁ upādānaṁ nāma. Cetanā bhavoti dvīsu atthavikappesu vuttassa āyūhanassa avasāne vuttacetanā, tatiye pana āyūhanasampayuttacetanā bhavo. Iti ime pañca dhammā purimakammabhavasmiṁ idha paṭisandhiyā paccayāti ime yathāvuttā mohādayo pañca dhammā atītakammabhavasiddhā etarahi paṭisandhiyā paccayabhūtāti attho.",
  "tika-s0201t1:296": "Idha paṭisandhiviññāṇanti yaṁ bhavantarapaṭisandhānavasena uppannattā paṭisandhīti vuccati, taṁ viññāṇaṁ. Okkanti nāmarūpanti yā gabbhe rūpārūpadhammānaṁ okkanti āgantvā pavisantī viya, idaṁ nāmarūpaṁ. Pasādo āyatananti idaṁ cakkhādipañcāyatanavasena vuttaṁ. Phuṭṭho phassoti yo ārammaṇaṁ phuṭṭho phusanto uppanno, ayaṁ phasso. Vedayitaṁvedanāti yaṁ paṭisandhiviññāṇena vā saḷāyatanapaccayena vā phassena sahuppannaṁ vipākavedayitaṁ, sā vedanā. Iti ime…pe… paccayāti ime viññāṇādayo pañca koṭṭhāsikā dhammā purimabhave katassa kammassa kammavaṭṭassa paccayā, paccayabhāvato taṁ paṭicca idha etarahi upapattibhavasmiṁ upapattibhavabhāvena vā hontīti attho.",
  "tika-s0201t1:297": "Idhaparipakkattā āyatanānaṁ mohoti paripakkāyatanassa kammakaraṇakāle asammohaṁ dasseti. Daharassa hi cittappavatti bhavaṅgabahulā yebhuyyena bhavantarajanakakammāyūhanasamatthā na hotīti. Kammakaraṇakāleti ca iminā sabbo kammassa paccayabhūto sammoho gahito, na sampayuttova. Sesaṁ vuttanayameva.",
  "tika-s0201t1:298": "Padayojanāyāti ‘‘tasmā’’tiādīnaṁ padānaṁ sambandhena saha. Atthanigamananti imasmiṁ aṭṭhamavāre desanatthanigamanaṁ. Nandīti evaṁ vuttānaṁ sabbataṇhānanti ‘‘nandī dukkhassa mūla’’nti evaṁ nandanatthasāmaññato ekavacanena vuttānaṁ sabbataṇhānaṁ santānārammaṇasampayuttadhammappavattiākārādibhedena anekabhedānaṁ sabbāsaṁ taṇhānaṁ. Khayavevacanānevāti samucchedapahānavevacanāneva. ‘‘Accantakkhayā’’ti hi vuttaṁ. Catumaggakiccasādhāraṇametanti catunnaṁ ariyamaggānaṁ pahānakiccassa sādhāraṇaṁ sāmaññato gahaṇaṁ etaṁ khayādivacananti attho. Tesaṁ pana maggānaṁ kamena pavattanaṁ kiccakameneva dassetuṁ ‘‘virāgā’’tiādi vuttanti dassento ‘‘tato…pe… yojetabba’’nti āha. Tathā satipi khayādisaddānaṁ pahānapariyāyabhāve pahātabbāya pana visayabhedabhinnāya taṇhāya anavasesato pahīnabhāvadīpanatthaṁ khayādipariyāyantaraggahaṇaṁ katanti dassento ‘‘yāhī’’tiādimāha. Yathāvuttasañjananādihetubhūtāya taṇhāya pahīnattā tappahānadīpanaṁ katvā vuccamānaṁ khayādivacanaṁ na kathañci dhammataṁ vilometīti vuttaṁ ‘‘na kiñci virujjhatī’’ti.",
  "tika-s0201t1:299": "Uttaravirahitanti attānaṁ uttarituṁ samatthattā uttarena adhikena virahitaṁ. Ayañcassa uttaravirahatā attano seṭṭhabhāvenāti āha ‘‘sabbaseṭṭha’’nti. Yathā sammā-saṁ-saddā ‘‘aviparītaṁ, sāma’’nti imesaṁ padānaṁ atthaṁ vadanti, evaṁ pāsaṁsasobhanatthepīti āha ‘‘sammā sāmañca bodhiṁ pasatthaṁ sundarañca bodhi’’nti. Bujjhi ettha paṭivijjhi cattāri ariyasaccāni, sabbampi vā neyyanti rukkho bodhi, bujjhati etenāti pana maggo bodhi, tathā sabbaññutaññāṇaṁ, nibbānaṁ pana bujjhitabbato bodhīti ayamettha sādhanavibhāgo daṭṭhabbo. Paṇṇattiyampi attheva bodhi-saddo ‘‘bodhirājakumāro’’tiādīsu (ma. ni. 2.324; cūḷava. 268). Apareti sārasamāsācariyā. Ettha ca saupasaggassa bodhi-saddassa atthuddhāre anupasaggānaṁ udāharaṇe kāraṇaṁ heṭṭhā vuttameva.",
  "tika-s0201t1:300": "Lokuttarabhāvato vā tatthāpi heṭṭhimamaggānaṁ viya tatuttarimaggābhāvato ca ‘‘siyā nu kho anuttarā bodhī’’ti āsaṅkaṁ sandhāya taṁ vidhamituṁ ‘‘sāvakāna’’ntiādi vuttaṁ. Abhinīhārasampattiyā phalavisesabhūtehi ñāṇavisesehi ekaccehi sakalehi saddhiṁ samijjhamāno maggo ariyānaṁ taṁ taṁ ñāṇavisesādiṁ dento viya hotīti tassa asabbaguṇadāyakattaṁ vuttaṁ. Tena anaññasādhāraṇābhinīhārasampadāsiddhassa niratisaya-guṇānubandhassa vasena arahattamaggo anuttarā bodhi nāma hotīti dasseti. Sāvakapāramiñāṇaṁ aññehi sāvakehi asādhāraṇaṁ mahāsāvakānaṁyeva āveṇikaṁ ñāṇaṁ. Paccekaṁ saccāni buddhavantoti paccekabuddhā. Nanu ca sabbepi ariyā paccekameva saccāni paṭivijjhanti dhammassa paccattaṁ vedanīyabhāvatoti? Saccaṁ, nayidamīdisaṁ paṭivedhaṁ sandhāya vuttaṁ, yathā pana sāvakā aññasannissayena saccāni paṭivijjhanti paratoghosena vinā tesaṁ dassanamaggassa anuppajjanato, yathā ca sammāsambuddho aññesaṁ nissayabhāvena saccāni abhisambujjhanti, na evamete, ete pana aparaneyyā hutvā apariṇāyakabhāvena saccāni paṭivijjhanti. Tena vuttaṁ ‘‘paccekaṁ saccāni buddhavantoti paccekabuddhā’’ti.",
  "tika-s0201t1:301": "Itīti karīyati uccārīyatīti itikāro, iti-saddo. Kāraṇattho aniyamarūpenāti adhippāyo, tasmāti vuttaṁ hoti. Tenāha ‘‘yasmā cā’’ti. Pubbe pana iti-saddaṁ pakāratthaṁ katvā ‘‘evaṁ jānitvā’’ti vuttaṁ, idhāpi taṁ pakāratthameva katvā atho yujjati. Kathaṁ? Viditvāti hi padaṁ hetuatthe daṭṭhabbaṁ ‘‘paññāya cassa disvā’’ti (ma. ni. 1.271), ‘‘ghataṁ pivitvā balaṁ hotī’’ti ca evamādīsu viya, tasmā pakāratthepi iti-sadde paṭiccasamuppādassa viditattāti ayaṁ attho labbhateva. Paṭiccasamuppādaṁ viditvāti etthāpi hetuatthe viditvā-sadde yathāvuttā atthayojanā yujjateva. Ettha ca paṭhamavikappe paṭiccasamupādassa viditatthaṁ maññanābhāvassa kāraṇaṁ vatvā taṇhāmūlakassa paṭiccasamuppādassa dassitattā ettha taṇhāppahānaṁ sammāsambodhiyā adhigamanakāraṇaṁ uddhatanti dassitaṁ, tasmā ‘‘pathaviṁ na maññatī’’tiādi nigamanaṁ daṭṭhabbaṁ. Dutiyavikappe pana paṭiccasamuppādavedanaṁ taṇhāppahānassa kāraṇaṁ vuttaṁ, taṁ abhisambodhiyā abhisambodhimaññanābhāvassāti ayamattho dassitoti ayametesaṁ dvinnaṁ atthavikappānaṁ viseso, tasmā ‘‘nandī dukkhassa mūla’’nti vuttaṁ.",
  "tika-s0201t1:302": "Taṁ kuto labbhatīti codanaṁ sandhāyāha ‘‘yattha yattha hī’’tiādi. Sāsanayutti ayaṁ sāsanepi evaṁ sambandho dissatīti katvā. Lokepi hi yaṁ-taṁ-saddānaṁ abyabhicārisambandhatā siddhā.",
  "tika-s0201t1:303": "Evaṁ abhisambuddhoti vadāmīti abhisambuddhabhāvassa gahitattā, asabbaññunā evaṁ desetuṁ asakkuṇeyyattā ca ‘‘sabbaññutaññāṇaṁ dassento’’tiādimāha.",
  "tika-s0201t1:304": "Vicitranayadesanāvilāsayuttanti puthujjanavārādivibhāgabhinnehi vicittehi tanti nayehi, lakkhaṇakammataṇhāmaññanādivibhāgabhinnehi vicittehi atthanayehi, abhinandanapaccayākārādivisesāpadesasiddhena desanāvilāsena ca yuttaṁ. Yathā te na jānanti, tathā desesīti imināpi bhagavato desanāvilāsaṁyeva vibhāveti. Taṁyeva kira pathavinti ettha pathavīgahaṇaṁ upalakkhaṇamattaṁ āpādivasenapi, tathā ‘‘kīdisā nu kho idha pathavī adhippetā, kasmā ca bhūtarūpāniyeva gahitāni, na sesarūpānī’’tiādināpi tesaṁ saṁsayuppatti niddhāretabbā. Atha vā kathaṁ nāmidanti ettha iti-saddo pakārattho. Tena imasmiṁ sutte sabbāyapi tesaṁ saṁsayuppattiyā pariggahitattā daṭṭhabbā. Antanti mariyādaṁ, desanāya antaṁ paricchedanti attho, yo anusandhīti vuccati. Koṭinti pariyantaṁ, desanāya pariyosānanti attho. Ubhayena sutte ajjhāsayānusandhi yathānusandhīti vadati.",
  "tika-s0201t1:305": "Antarākathāti kammaṭṭhānamanasikārauddesaparipucchādīnaṁ antarā aññā ekā tathā. Vippakathāti aniṭṭhitā sikhaṁ appattā. Kaṅkhaṇānurūpenāti tasmiṁ khaṇe dhammasabhāyaṁ sannipatitānaṁ bhikkhūnaṁ ajjhāsayānurūpena. Idanti idāni vuccamānaṁ mūlapariyāyajātakaṁ.",
  "tika-s0201t1:306": "Disāpāmokkhoti paṇḍitabhāvena sabbadisāsu pamukhabhūto. Brāhmaṇoti brahmaṁ aṇatīti brāhmaṇo, mante sajjhāyatīti attho. Tiṇṇaṁ vedānanti iruveda-yajuveda-sāmavedānaṁ. Pāragūti atthaso byañjanaso ca pāraṁ pariyantaṁ gato. Saha nighaṇḍunā ca keṭubhena cāti sanighaṇḍukeṭubhā, tesaṁ. Nighaṇḍūti rukkhādīnaṁ vevacanappakāsakaṁ satthaṁ. Keṭubhanti kiriyākappavikappo, kavīnaṁ upakārāvahaṁ satthaṁ. Saha akkharappabhedenāti sākkharappabhedā, tesaṁ, sikkhāniruttisahitānanti attho. Itihāsapañcamānanti āthabbaṇavedaṁ catutthaṁ katvā ‘‘itiha asa, itiha asā’’ti īdisavacanapaṭisaṁyutto purāṇakathāsaṅkhāto itihāso pañcamo etesanti itihāsapañcamā, tesaṁ. Padaṁ tadavasesañca byākaraṇaṁ kāyati ajjheti vedeti cāti padako, veyyākaraṇo. Lokāyataṁ vuccati vitaṇḍasatthaṁ. Mahāpurisānaṁ buddhādīnaṁ lakkhaṇadīpanagantho mahāpurisalakkhaṇaṁ. Tesu anūno paripūrakārīti anavayo.",
  "tika-s0201t1:307": "Manteti vede. Yadipi vedo ‘‘manto, brahmaṁ, kappo’’ti tividho, manto eva pana mūlavedo, tadatthavivaraṇaṁ brahmaṁ, tattha vuttanayena yaññakiriyāvidhānaṁ kappo. Tena vuttaṁ ‘‘manteti vede’’ti. Paṇḍitāti paññāvanto. Tathā hi te puthupaññātāya bahuṁ sahassadvisahassādiparimāṇaṁ ganthaṁ pākaṭaṁ katvā gaṇhanti uggaṇhanti, javanapaññatāya lahuṁ sīghaṁ gaṇhanti, tikkhapaññatāya suṭṭhu avirajjhantā upadhārenti, satinepakkasampattiyā gahitañca nesaṁ na vinassati na sammussatīti. Sabbampi sippanti aṭṭhārasavijjāṭṭhānādibhedaṁ sikkhitabbaṭṭhena sippanti saṅkhyaṁ gataṁ sabbaṁ bāhirakasatthaṁ mokkhāvahasammatampi na mokkhaṁ āvahatīti āha ‘‘diṭṭhadhammasamparāyahita’’nti. Sampiṇḍitā hutvāti yathā mittā, tathā piṇḍitavasena sannipatitā hutvā. ‘‘Evaṁ gayhamāne ādinā virujjheyya, evaṁ antenā’’ti cintentā ñātuṁ icchitassa atthassa pubbenāparaṁ aviruddhaṁ nicchayaṁ gahetuṁ asakkontā na ādiṁ, na antaṁ addasaṁsu.",
  "tika-s0201t1:308": "Lomasānīti lomavantāni, ghanakesamassuvānīti attho. Kesāpi hi lomaggahaṇena gayhanti yathā ‘‘lomanakhaṁ phusitvā suddhi kātabbā’’ti. Kaṇṇaṁ viyāti kaṇṇaṁ, paññā, tāya sutvā kātabbakiccasādhanato vuttaṁ ‘‘kaṇṇavāti paññavā’’ti.",
  "tika-s0201t1:309": "Yasmā sattānaṁ gacchante gacchante kāle āyuvaṇṇādiparikkhayo hoti, tasmā taṁ kālena kataṁ viya katvā vuttaṁ ‘‘nesaṁ āyu…pe… khādatīti vuccatī’’ti.",
  "tika-s0201t1:310": "Abhiññāyāti kusalādibhedaṁ khandhādibhedañca desetabbaṁ dhammaṁ, veneyyānañca āsayānusayacariyāvimuttiādibhedaṁ, tassa ca nesaṁ desetabbappakāraṁ yāthāvato abhijānitvā. Dhammaṁ desemīti diṭṭhadhammikasamparāyikanibbānahitāvahaṁ saddhammaṁ kathayāmi. Noanabhiññāyāti yathā bāhirakā asammāsambuddhattā vuttavidhiṁ ajānantāyaṁ kiñci takkapariyāhataṁ vīmaṁsānucaritaṁ sayaṁpaṭibhānaṁ kathenti, evaṁ na desemīti attho. Sanidānanti sakāraṇaṁ, veneyyānaṁ ajjhāsayavasena vā pucchāya vā aṭṭhuppattiyā vā sanimittaṁ hetuudāharaṇasahitañcāti attho. Sappāṭihāriyanti sanissaraṇaṁ sappaṭiharaṇaṁ, paccanīkapaṭiharaṇena sappāṭihāriyameva katvā desemīti attho. Apare pana ‘‘yathārahaṁ iddhiādesanānusāsanipāṭihāriyasahita’’nti vadanti, anusāsanipāṭihāriyahitā pana desanā natthīti. Hitūpadesanā ovādo, sā eva anusāsanī. Anotiṇṇavatthuvisayo vā ovādo, otiṇṇavatthuvisayā anusāsanī. Paṭhamūpadeso vā ovādo, itarā anusāsanī. Alañca panāti yuttameva. Niṭṭhamagamāsīti atthasiddhiṁ gatā.",
  "tika-s0201t1:311": "Tathāgatavāraaṭṭhamanayavaṇṇanā niṭṭhitā.",
  "tika-s0201t1:312": "Ayaṁ tāvettha aṭṭhakathāya līnatthavaṇṇanā.",
  "tika-s0201t1:313": "Nettinayavaṇṇanā",
  "tika-s0201t1:314": "Idāni (dī. ni. ṭī. 1.149; saṁ. ni. ṭī. 1.1.nettinayavaṇṇanā; a. ni. ṭī. nettinayavaṇṇanā) pakaraṇanayena pāḷiyā atthavaṇṇanaṁ karissāma. Sā panāyaṁ atthavaṇṇanā yasmā desanāya samuṭṭhānapayojanabhājanesu piṇḍatthesu ca niddhāritesu sutarā hoti suviññeyyā ca, tasmā suttadesanāya samuṭṭhānādīni paṭhamaṁ niddhārayissāma. Tattha samuṭṭhānaṁ tāva pariyattiṁ nissāya mānuppādo, payojanaṁmānamaddanaṁ. Vuttañhi aṭṭhakathāyaṁ ‘‘sutapariyattiṁ…pe… ārabhī’’ti. Apica veneyyānaṁ pathavīādibhūtādibhedabhinne sakkāye puthujjanassa sekkhādiariyassa ca saddhiṁ hetunā maññanāmaññanavasena pavattivibhāgānavabodho samuṭṭhānaṁ, yathāvuttavibhāgāvabodho payojanaṁ, veneyyānañhi vuttappakāre visaye yathāvuttānaṁ puggalānaṁ saddhiṁ hetunā maññanāmaññanavasena pavattivibhāgāvabodho payojanaṁ.",
  "tika-s0201t1:315": "Apica samuṭṭhānaṁ nāma desanānidānaṁ. Taṁ sādhāraṇaṁ asādhāraṇanti duvidhaṁ. Tattha sādhāraṇampi ajjhattikabāhirabhedato duvidhaṁ. Tattha sādhāraṇaṁ ajjhattikasamuṭṭhānaṁ nāma lokanāthassa mahākaruṇā. Tāya hi samussāhitassa bhagavato veneyyānaṁ dhammadesanāya cittaṁ udapādi. Taṁ sandhāya vuttaṁ ‘‘sattesu ca kāruññataṁ paṭicca buddhacakkhunā lokaṁ volokesī’’tiādi (ma. ni. 1.283; saṁ. ni. 1.172; mahāva. 9). Ettha ca hetāvatthāyapi mahākaruṇāya saṅgaho daṭṭhabbo yāvadeva saṁsāramahoghato saddhammadesanāhatthadānehi sattasantāraṇatthaṁ taduppattito. Yathā ca mahākaruṇā, evaṁ sabbaññutaññāṇaṁ dasabalañāṇādīni ca desanāya abbhantarasamuṭṭhānabhāve vattabbāni. Sabbampi hi ñeyyadhammaṁ, tesaṁ desetabbappakāraṁ, sattānañca āsayānusayādiṁ yāthāvato jānanto bhagavā ṭhānāṭṭhānādīsu kosallena veneyyajjhāsayānurūpaṁ vicittanayadesanaṁ pavattesīti. Bāhiraṁ pana sādhāraṇaṁ samuṭṭhānaṁ dasasahassabrahmaparivāritassa sahampatimahābrahmuno ajjhesanaṁ. Tadajjhesanuttarakālañhi dhammagambhīratāpaccavekkhaṇājanitaṁ appossukkataṁ paṭippassambhetvā dhammassāmī dhammadesanāya ussāhajāto ahosi. Asādhāraṇampi ambhantarabāhirabhedato duvidhameva. Tattha abbhantaraṁ yāya mahākaruṇāya yena ca desanāñāṇena idaṁ suttaṁ pavattitaṁ, tadubhayaṁ veditabbaṁ. Bāhiraṁ pana pañcasatānaṁ brāhmaṇajātikānaṁ bhikkhūnaṁ pariyattiṁ nissāya mānuppādanaṁ, vuttameva taṁ aṭṭhakathāyaṁ.",
  "tika-s0201t1:316": "Payojanampi sādhāraṇaṁ asādhāraṇanti duvidhaṁ. Tattha sādhāraṇaṁ anukkamena yāva anupādāparinibbānaṁ vimuttirasattā bhagavato desanāya. Tenevāha ‘‘etadatthā tathā, etadatthā mantanā’’tiādi (pari. 366). Eteneva ca saṁsāracakkanivatti saddhammacakkappavatti sassatādimicchāvādanirākaraṇaṁ sammāvādapurekkhāro akusalamūlasamūhananaṁ kusalamūlasaṁropanaṁ apāyadvārapidahanaṁ saggamokkhadvāravivaraṇaṁ pariyuṭṭhānavūpasamanaṁ anusayasamugghātanaṁ ‘‘mutto mocessāmī’’ti (udā. aṭṭha. 18; itivu. aṭṭha. 38) purimapaṭiññāavisaṁvādanaṁ tappaṭipakkhamāramanorathavisaṁvādanaṁ titthiyadhammanimmathanaṁ buddhadhammapatiṭṭhāpananti evamādīnampi payojanānaṁ saṅgaho daṭṭhabbo. Asādhāraṇaṁ pana tesaṁ bhikkhūnaṁ mānamaddanaṁ. Vuttañcetaṁ aṭṭhakathāyaṁ (ma. ni. aṭṭha. 1.1) ‘‘desanākusalo bhagavā mānabhañjanatthaṁ ‘sabbadhammamūlapariyāya’nti desanaṁ ārabhī’’ti. Ubhayampetaṁ bāhiyameva. Sace pana veneyyasantānagatampi desanābalasiddhisaṅkhātaṁ payojanaṁ adhippāyasamijjhanabhāvato yathādhippetatthasiddhiyā yathākāruṇikassa bhagavatopi payojanamevāti gaṇheyya, iminā pariyāyenassa abbhantaratāpi veditabbā.",
  "tika-s0201t1:317": "Apica veneyyānaṁ pathavīādibhūtādivibhāgabhinne sakkāye puthujjanassa sekkhādiariyassa ca saddhiṁ hetunā maññanāmaññanavasena pavattivibhāgānavabodho samuṭṭhānaṁ, imassa suttassa yathāvuttavibhāgāvabodho payojananti vuttovāyamattho. Veneyyānañhi vuttappakāre visaye yathāvuttānaṁ puggalānaṁ saddhiṁ hetunā maññanāmaññanānaṁ vasena pavattivibhāgāvabodho imaṁ desanaṁ payojeti ‘‘tannipphādanaparāyaṁ desanā’’ti katvā. Yañhi desanāya sādhetabbaṁ phalaṁ, taṁ ākaṅkhitabbattā desakaṁ desanāya payojetīti payojananti vuccati. Tathā veneyyānaṁ sabbaso ekadesato ca maññanānaṁ appahānaṁ, tattha ca ādīnavādassanaṁ, niraṅkusānaṁ maññanānaṁ anekākāravohārassa sakkāye pavattivisesassa ajānanaṁ, tattha ca pahīnamaññanānaṁ paṭipattiyā ajānanaṁ, taṇhāmukhena paccayākārassa ca anavabodhoti evamādīni ca payojanāni idha veditabbāni.",
  "tika-s0201t1:318": "Bhūmittayapariyāpannesu asaṅkhātadhammavippakatapariññādikiccasaṅkhātadhammānaṁ sammāsambuddhassa ca paṭipattiṁ ajānantā asaddhammassavanadhāraṇaparicayamanasikāraparā saddhammassavana-dhāraṇaparicayapaṭivedhavimukhā ca veneyyā imissā desanāya bhājanaṁ. Piṇḍatthā pana ‘‘assutavā’’tiādinā ayonisomanasikārabahulīkāro akusalamūla-samāyogo olīyanātidhāvanāpariggaho upāyavinibaddhānubrūhanā micchābhinivesasamannāgamo avijjātaṇhā-parisuddhi vaṭṭattayānuparamo āsavoghayogaganthāgatitaṇhuppādupādānāviyogo cetokhila-cetovinibaddhaabhinandana-nīvaraṇasaṅgānatikkamo vivādamūlāpariccāgo anusayānupacchedo micchattānativattanaṁ taṇhāmūladhammasannissayatā akusalakammapathānuyogo sabbakilesa-pariḷāhasāraddhakāyacittatāti evamādayo dīpitā honti. ‘‘Pathaviṁ pathavito sañjānātī’’tiādinā taṇhāvicaritaniddeso mānajappanā vipariyesābhiniveso saṁkileso sakkāyapariggaho bālalakkhaṇāpadeso vaṅkattayavibhāvanānuyogo bahukārapaṭipakkhadīpanā tividhanissayasaṁsūcanā āsavakkhayakathananti evamādayo dīpitā honti.",
  "tika-s0201t1:319": "Soḷasahāravaṇṇanā",
  "tika-s0201t1:320": "1. Desanāhāravaṇṇanā",
  "tika-s0201t1:321": "Tattha ye upādānakkhandhadhamme upādāya pathavīādibhūtādibhedā paññatti, te paññattipaṭipādanabhāvena jātijarāmaraṇavisesanadukkhapariyāyena ca vuttā taṇhāvajjā tebhūmakadhammā dukkhasaccaṁ. Maññanābhinandananandīpariyāyehi vuttā taṇhā samudayasaccaṁ. Ayaṁ tāva suttantanayo. Abhidhammanaye pana yathāvuttataṇhāya saddhiṁ ‘‘assutavā’’tiādinā dīpitā avijjādayo, maññanāpariyāyena gahitā mānadiṭṭhiyo, bhavapadena gahito kammabhavo cāti sabbepi kilesābhisaṅkhārā samudayasaccaṁ. Ubhinnaṁ appavatti nirodhasaccaṁ. Ariyadhammaggahaṇena, pariññābhikkhusekkhābhiññāgahaṇehi, rāgādikhayavacanehi, sammāsambodhigahaṇena ca maggasaccaṁ. Keci pana taṇhākkhayādivacanehi nirodhasaccaṁ uddharanti, taṁ aṭṭhakathāya virujjhati tattha taṇhākkhayādīnaṁ maggakiccabhāvassa uddhaṭattā.",
  "tika-s0201t1:322": "Tattha samudayena assādo, dukkhena ādīnavo, magganirodhehi nissaraṇaṁ, tesaṁ bhikkhūnaṁ mānabhañjanaṁ phalaṁ, tathā ‘‘yathāvuttavibhāgāvabodho’’tiādinā vuttaṁ payojanañca. Tassa nipphattikāraṇattā desanāya vicittatā catunnaṁ puggalānaṁ yāthāvato sabhāvūpadhāraṇañca upāyo, pathavīādīsu puthujjanādīnaṁ pavattidassanāpadesena pathavīādayo ekantato parijānitabbā, maññanā ca pahātabbāti ayamettha bhagavato āṇattīti. Ayaṁ desanāhāro.",
  "tika-s0201t1:323": "2. Vicayahāravaṇṇanā",
  "tika-s0201t1:324": "Maññanānaṁ sakkāyassa avisesahetubhāvato, kassacipi tattha asesitabbato ca sabbagahaṇaṁ, sabhāvadhāraṇato nissattanijjīvato ca dhammaggahaṇaṁ, patiṭṭhābhāvato āveṇikahetubhāvato ca mūlaggahaṇaṁ, kāraṇabhāvato desanatthasambhavato ca pariyāyaggahaṇaṁ, sammukhabhāvato sampadānatthasambhavato ca ‘‘vo’’ti vacanaṁ, tathārūpaguṇayogato abhimukhīkaraṇato ca ‘‘bhikkhave’’ti ālapanaṁ. Desetuṁ samatthabhāvato tesaṁ satuppādanatthañca ‘‘desessāmī’’ti paṭijānanaṁ, desetabbatāya paṭiññātabhāvato, yathāpaṭiññañca desanato ‘‘ta’’nti paccāmasanaṁ, sotabbabhāvato, savanatthassa ca ekantena nipphādanato ‘‘suṇāthā’’ti vuttaṁ. Sakkātabbato, sakkaccakiriyāya eva ca tadatthasiddhito ‘‘sādhuka’’nti vuttaṁ. Dhammassa manasikaraṇīyato tadadhīnattā ca sabbasampattīnaṁ ‘‘manasi karothā’’ti vuttaṁ yathāpariññātāya desanāya paribyattabhāvato vitthāratthasambhavato ca ‘‘bhāsissāmī’’ti vuttaṁ. Bhagavato sadevakena lokena sirasā sampaṭicchitabbavacanattā, tassa ca yathādhippetatthasādhanato ‘‘eva’’nti vuttaṁ. Satthu uttamagāravaṭṭhānabhāvato, tattha ca gāravassa uḷārapuññabhāvato ‘‘bhante’’ti vuttaṁ. Bhikkhūnaṁ tathākiriyāya nicchitabhāvato vacanālaṅkārato ca ‘‘kho’’ti vuttaṁ. Savanassa paṭijānitabbato, tathā tehi paṭipannattā ca ‘‘paccassosu’’nti vuttaṁ paccakkhabhāvato, sakalassapi ekajjhaṁ karaṇato ‘‘eta’’nti vuttaṁ.",
  "tika-s0201t1:325": "Vuccamānassa puggalassa lokapariyāpannattā lokādhārattā ca lokaṁ upādāya ‘‘idhā’’ti vuttaṁ. Paṭivedhabāhusaccābhāvato pariyattibāhusaccābhāvato ca ‘‘assutavā’’ti vuttaṁ. Puthūsu, puthu vā janabhāvato ‘‘puthujjano’’ti vuttaṁ. Anariyadhammavirahato ariyadhammasamannāgamato ca ‘‘ariyāna’’nti vuttaṁ. Ariyabhāvakarāya paṭipattiyā abhāvato, tattha kosalladamathābhāvato ‘‘ariyānaṁ adassāvī’’tiādi vuttaṁ. Asantadhammassavanato santadhammasamannāgamato sabbhi pāsaṁsiyato ca ‘‘sappurisāna’’nti vuttaṁ. Sappurisabhāvakarāya paṭipattiyā abhāvato, tattha ca kosalladamathābhāvato ‘‘sappurisānaṁ adassāvī’’tiādi vuttaṁ. Pathavīvatthukānaṁ maññanānaṁ, upari vuccamānānañcamaññanānaṁ mūlakattā papañcasaṅkhānaṁ ‘‘pathaviṁ pathavito sañjānātī’’ti vuttaṁ. Andhaputhujjanassa ahaṁkāra-mamaṁkārānaṁ katthacipi appahīnattā ‘‘pathaviṁ maññatī’’tiādi vuttaṁ.",
  "tika-s0201t1:326": "Pubbe aggahitattā, sāmaññato ca gayhamānattā, puggalassa pathavīādiārammaṇasabhāgatāya labbhamānattā ca ‘‘yopī’’ti vuttaṁ. ‘‘Yo’’ti aniyamena gahitassa niyametabbato paṭiniddisitabbato ca; ‘‘so’’ti vuttaṁ sātisayaṁ saṁsāre bhayassa ikkhanato kilesabhedanasambhavato ca ‘‘bhikkhū’’ti vuttaṁ. Sikkhāhi samannāgamato sekkhadhammapaṭilābhato ca ‘‘sekkho’’ti vuttaṁ. Manasā laddhabbassa arahattassa anadhigatattā adhigamanīyato ca ‘‘appattamānaso’’ti vuttaṁ. Aparena anuttaraṇīyato, paraṁ anucchavikabhāvena uttaritvā ṭhitattā ca ‘‘anuttara’’nti vuttaṁ. Yogena bhāvanāya kāmayogādito ca khemaṁ sivaṁ anupaddavanti ‘‘yogakkhema’’nti vuttaṁ. Chandappavattiyā ussukkāpattiyā ca ‘‘patthayamāno’’ti vuttaṁ. Tadatthassa sabbaso sabbairiyāpathavihārassa samathavipassanāvihārassa dibbavihārassa ca vasena ‘‘viharatī’’ti vuttaṁ. Sekkhassa sabbaso abhiññeyyabhāvañceva pariññeyyabhāvañca ñāṇena abhibhavitvā jānanato ‘‘abhijānātī’’ti vuttaṁ. Sekkhassa sabbaso appahīnamaññanatāya abhāvato ‘‘mā maññī’’ti vuttaṁ. Sesaṁ vuttanayānusārena veditabbaṁ. Iminā nayena ito paraṁ sabbapadesu vinicchayo kātabbo. Sakkā hi aṭṭhakathaṁ tassā līnatthavaṇṇanañca anugantvā ayamattho viññūhi vibhāvetunti ativitthārabhayena na vitthārayimha. Iti anupadavicayato vicayo hāro.",
  "tika-s0201t1:327": "3. Yuttihāravaṇṇanā",
  "tika-s0201t1:328": "Sakkāyassa sabbamaññanānaṁ mūlabhāvo yujjati parikappamattakattā lokavicittassa. Byāhusaccadvayarahitassa andhaputhujjanabhāvo yujjati puthukilesābhisaṅkhārajananādisabhāvattā. Yathāvuttaputhujjanassa vā vuttappakārabāhusaccābhāvo yujjati tasmiṁ sati sabbhāvato. Tattha assutavato puthujjanassa ariyānaṁ sappurisānañca adassāvitādi yujjati ariyakaradhammānaṁ ariyabhāvassa ca tena adiṭṭhattā appaṭipannattā ca tathā tassa pathaviyā ‘‘ahaṁ pathavī, mama pathavī, paro pathavī’’ti sañjānanaṁ yujjati ahaṁkāramamaṁkārānaṁ sabbena sabbaṁ appahīnattā. Tathā sañjānato cassa pathaviṁ kammādikaraṇādivasena gahetvā nānappakārato maññanāpavatti yujjati saññānidānattā papañcasaṅkhānaṁ. Yo maññati, tassa apariññātavatthukatā yujjati pariññāya vinā maññanāpahānābhāvato. ‘‘Āpaṁ āpato sañjānātī’’tiādīsupi eseva nayo. Apariyositasikkhassa appattamānasatā yujjati katakiccatābhāvato. Sekkhassa sato yogakkhemapatthanā yujjati tadadhimuttabhāvato. Tathā tassa pathaviyā abhijānanā yujjati pariññāpahānesu mattaso kāribhāvato. Tato eva cassa ‘‘mā maññī’’ti vattabbatā yujjati vatthupariññāya viya maññanāpahānassapi vippakatabhāvato. Sekkhassa pathaviyā pariññeyyatā yujjati pariññātuṁ sakkuṇeyyattā sabbaso apariññātattā ca. ‘‘Āpaṁ āpato’’tiādīsupi eseva nayo. Arahattādiyuttassa pathaviyādīnaṁ abhijānanā maññanābhāvo ca yujjati saṅkhātadhammattā, sabbaso kilesānaṁ pahīnattā, tato eva cassa vītarāgādibhāvo tato sammadeva ca paṭiccasamuppādassa paṭividdhatāti. Ayaṁ yuttihāro.",
  "tika-s0201t1:329": "4. Padaṭṭhānahāravaṇṇanā",
  "tika-s0201t1:330": "Kissopi maññanā sakkāyassa padaṭṭhānaṁ, maññanānaṁ ayonisomanasikāro padaṭṭhānaṁ, sutadvayaviraho andhaputhujjanabhāvassa padaṭṭhānaṁ, so ariyānaṁ adassāvitāya padaṭṭhānaṁ, sā ariyadhammassa akovidatāya padaṭṭhānaṁ, sā ariyadhamme avinītatāya padaṭṭhānaṁ. ‘‘Sappurisānaṁ adassāvī’’ti etthāpi eseva nayo. Saññāvipallāso maññanānaṁ padaṭṭhānaṁ. Saññānidānā hi papañcasaṅkhāti. Maññanāsu ca taṇhāmaññanā itaramaññanānaṁ padaṭṭhānaṁ ‘‘taṇhāgatānaṁ paritassitavipphandita’’nti, (dī. ni. 1.105-109) ‘‘taṇhāpaccayā upādāna’’nti (ma. ni. 3.126; mahāva. 1) ca vacanato, taṇhāgatasseva ca ‘‘seyyohamasmi’’ntiādinā mānajappanāsabbhāvatā. Sabbāpi vā maññanā sabbāsaṁ maññanānaṁ padaṭṭhānaṁ . ‘‘Upādānapaccayā taṇhā’’ti hi vacanato diṭṭhipi taṇhāya padaṭṭhānaṁ. ‘‘Ahamasmi brahmā mahābrahmā’’ti (dī. ni. 1.42; 3.39) ādivacanato mānopi diṭṭhiyā padaṭṭhānaṁ. Tathā ‘‘asmīti sati itthaṁsmīti hoti, evaṁsmīti hoti, aññathāsmīti hotī’’tiādivacanato mānassapi taṇhāya padaṭṭhānatā labbhateva. Sekkhā dhammā sappadesato maññanāpahānassa padaṭṭhānaṁ. Asekkhā nippadesato maññanāpahānassa padaṭṭhānaṁ. Kammabhavo ca jātiyā padaṭṭhānaṁ. Jāti jarāmaraṇassa padaṭṭhānaṁ. Paccayākārassa yathābhūtāvabodho sammāsambodhiyā padaṭṭhānanti. Ayaṁ padaṭṭhāno hāro.",
  "tika-s0201t1:331": "5. Lakkhaṇahāravaṇṇanā",
  "tika-s0201t1:332": "‘‘Sabbadhammamūlapariyāya’’nti ettha mūlaggahaṇena mūlapariyāyaggahaṇena vā yathā taṇhāmānadiṭṭhiyo gayhanti, evaṁ dosamohādīnampi sakkāyamūladhammānaṁ saṅgaho daṭṭhabbo sakkāyassa mūlabhāvena ekalakkhaṇattā. ‘‘Assutavā’’ti iminā yathā tassa puggalassa pariyattipaṭivedhasaddhammānaṁ abhāvo gayhati, evaṁ paṭipattisaddhammassapi abhāvo gayhati saddhammabhāvena ekalakkhaṇattā. Ariyānaṁ adassanakāmatādilakkhaṇā. ‘‘Ariyadhammassa akovido’’ti iminā ariyadhammādhigamassa vibandhabhūtaṁ aññāṇaṁ. ‘‘Ariyadhamme avinīto’’ti iminā ariyavinayābhāvo. So panatthato ariyavinaye appaṭipatti eva vāti tīhipi padehi yathāvuttavisayā micchādiṭṭhi vicikicchā ca gahitāva honti. Taggahaṇena ca sabbepi akusalā dhammā saṅgahitāva honti saṁkilesalakkhaṇena ekalakkhaṇattā. ‘‘Sappurisānaṁ adassāvī’’ti etthāpi eseva nayo.",
  "tika-s0201t1:333": "‘‘Pathaviṁ pathavito sañjānātī’’ti idaṁ diṭṭhimaññanādīnaṁ saññāya kāraṇabhāvadassanaṁ. Tattha yathā saññā, evaṁ vitakkaphassāvijjāayonisomanasikārādayopi tāsaṁ kāraṇanti atthato tesampettha saṅgaho vutto hoti maññanānaṁ kāraṇabhāvena ekalakkhaṇattā. ‘‘Maññatī’’ti iminā maññanākiccena taṇhāmānadiṭṭhiyo gahitā tāsaṁ kilesasabhāvattā. Taggahaṇeneva vicikicchādinampi saṅgaho daṭṭhabbo kilesalakkhaṇena ekalakkhaṇattā. Tathā taṇhāya hetusabhāvattā taggahaṇeneva avasiṭṭhākusalahetūnaṁ saṅgaho daṭṭhabbo hetulakkhaṇena ekalakkhaṇattā. Tathā taṇhādiṭṭhīnaṁ āsavādisabhāvattā taggahaṇeneva avasiṭṭhāsavoghayogaganthanīvaraṇādīnampi saṅgaho daṭṭhabbo āsavādisabhāvattā ekalakkhaṇattā. Tathā ‘‘pathaviṁ maññatī’’tiādinā pathavīādīnaṁ rūpasabhāvattā tabbisayānañca maññanānaṁ rūpavisayattā taggahaṇeneva sakalarūpakkhandhavisayāpi maññanā dassitā honti rūpavisayalakkhaṇena āsaṁ ekalakkhaṇattā. Evaṁ cakkhāyatanādivisayāpi maññanā niddhāretabbā. ‘‘Apariññāta’’nti pariññāpaṭikkhepena tappaṭibaddhakilesānaṁ pahānapaṭikkhepoti daṭṭhabbo maggakiccabhāvena pariññāpahānānaṁ ekalakkhaṇattā. Iminā nayena sesesupi yathārahaṁ ekalakkhaṇā niddhāretabbāti. Ayaṁ lakkhaṇo hāro.",
  "tika-s0201t1:334": "6. Catubyūhahāravaṇṇanā",
  "tika-s0201t1:335": "Pathavīādīsu vatthūsu byañjanacchāyāya atthaṁ gahetvā dhammagambhīrataṁ asallakkhetvā asaddhammassavanādinā vañcitā hutvā saddhammassavanadhāraṇaparicayamanasikāravimukhā pathavīādīsu vatthūsu puthujjanasekkhāsekkhatathāgatānaṁ paṭipattivisesaṁ ajānantā ca veneyyā imissā desanāya nidānaṁ. Te ‘‘kathaṁ nu kho yathāvuttadosavinimuttā yathāvuttañca visesaṁ jānantā sammāpaṭipattiyā ubhayahitaparāyaṇā saveyyu’’nti ayamettha bhagavato adhippāyo. Padanibbacanaṁ niruttaṁ, taṁ ‘‘eva’’ntiādinidānapadānaṁ, ‘‘sabbadhammamūlapariyāya’’ntiādipāḷipadānañca aṭṭhakathāyaṁ, tassā līnatthavaṇṇanāyañceva vuttanayena suviññeyyattā ativitthārabhayena na vitthārayimha.",
  "tika-s0201t1:336": "Padapadatthadesanānikkhepasuttasandhivasena pañcavidhā sandhi. Tattha padassa padantarena sambandho padasandhi, tathā padatthassa padatthantarena sambandho padatthasandhi, yo ‘‘kiriyākārakasambandho’’ti vuccati. Nānānusandhikassa suttassa taṁtaṁanusandhīhi sambandho, ekānusandhikassa pana pubbāparasambandho desanāsandhi. Yā aṭṭhakathāyaṁ ‘‘pucchānusandhi ajjhāsayānusandhi yathānusandhī’’ti tidhā vibhattā. Ajjhāsayo cettha attajjhāsayo parajjhāsayoti dvidhā veditabbo. Yaṁ panettha vattabbaṁ, taṁ heṭṭhā nidānavaṇṇanāyaṁ vuttameva. Nikkhepasandhi catunnaṁ suttanikkhepānaṁ vasena veditabbo. Suttasandhi idha paṭhamanikkhepavaseneva veditabbo. Kasmā panettha mūlapariyāyasuttameva paṭhamaṁ nikkhittanti? Nāyamanuyogo katthaci nappavattati, apica yasmā maññanāmūlakaṁ sakkāyaṁ, sabbamaññanā ca tattha eva anekabhedabhinnā pavattati, na tassā savisayāya lesamattampi sāraṁ atthīti pathavīādivibhāgabhinnesu maññanāsu ca sātisayaṁ nibbedhavirāgasañjananī upari sekkhāsekkhatathāgataguṇavibhāvanī ca ayaṁ desanā. Suttantadesanā ca visesato diṭṭhiviniveṭhanakathā, tasmā sanissayassa diṭṭhiggāhassa ādito asārabhāvadīpanaṁ upari ca sabbesaṁ ariyānaṁ guṇavisesavibhāvanamidaṁ suttaṁ paṭhamaṁ nikkhittaṁ. Kiñca sakkāye maññanāmaññanāmukhena pavattinivattīsu ādīnavānisaṁsavibhāvanato sabbesaṁ puggalānaṁ paṭipattivibhāgato ca idameva suttaṁ paṭhamaṁ nikkhittaṁ.",
  "tika-s0201t1:337": "Yaṁ pana ekissā desanāya desanantarena saddhiṁ saṁsandanaṁ, ayampi desanāsandhi, sā evaṁ veditabbā. ‘‘Assutavā puthujjano…pe… nibbānaṁ abhinandatī’’ti ayaṁ desanā. ‘‘Idha, bhikkhave, assutavā puthujjano…pe… sappurisadhamme avinīto manasikaraṇīye dhamme nappajānāti, amanasikaraṇīye ca dhamme nappajānāti, so manasikaraṇīye dhamme appajānanto amanasikaraṇīye ca dhamme appajānanto ye dhammā na manasikaraṇīyā, te dhamme manasi karoti…pe… anuppanno vā kāmāsavo uppajjati, uppanno vā kāmāsavo pavaḍḍhati. Anuppanno vā bhavāsavo uppajjati, uppanno vā bhavāsavo pavaḍḍhati, anuppanno vā avijjāsavo uppajjati, uppanno vā avijjāsavo pavaḍḍhatī’’ti (ma. ni. 1.17) imāya desanāya saṁsandati. Tathā ‘‘tassetaṁ pāṭikaṅkhaṁ subhanimittaṁ manasi karissati, tassa subhanimittassa manasikārā rāgo cittaṁ anuddhaṁsessati, so sarāgo sadoso samoho sāṅgaṇo saṁkiliṭṭhacitto kālaṁ karissatī’’ti (ma. ni. 1.59) imāya desanāya saṁsandati. Tathā ‘‘cakkhuñcāvuso paṭicca rūpe ca uppajjati cakkhuviññāṇaṁ, tiṇṇaṁ saṅgati phasso, phassapaccayā vedanā. Yaṁ vedeti taṁ sañjānāti, yaṁ sañjānāti taṁ vitakketi, yaṁ vitakketi taṁ papañceti, yaṁ papañceti tatonidānaṁ purisaṁ papañcasaññāsaṅkhā samudācarantī’’ti (ma. ni. 1.204) imāya desanāya saṁsandati. Tathā ‘‘idha, bhikkhave, asutavā puthujjano…pe… sappurisadhamme avinīto rūpaṁ ‘etaṁ mama, esohamasmi, eso me attā’ti samanupassati. Vedanaṁ…pe…, saññaṁ…pe…, saṅkhāre…pe…, viññāṇaṁ ‘etaṁ mama, esohamasmi, eso me attā’ti samanupassati. Yampi taṁ diṭṭhaṁ…pe… yampi taṁ diṭṭhiṭṭhānaṁ, so loko so attā so pecca bhavissāmi nicco dhuvo sassato avipariṇāmadhammo sassatisamaṁ tatheva ṭhassāmīti, tampi ‘etaṁ mama, esohamasmi, eso me attā’ti samanupassatī’’ti (ma. ni. 1.241) imāya desanāya saṁsandati.",
  "tika-s0201t1:338": "‘‘Yopi so, bhikkhave, bhikkhu…pe… nibbānaṁ mābhinandī’’ti ayaṁ desanā. ‘‘Idha, devānaminda, bhikkhuno sutaṁ hoti ‘sabbe dhammā nālaṁ abhinivesāyā’ti, evañcetaṁ, devānaminda, bhikkhuno sutaṁ hoti ‘sabbe dhammā nālaṁ abhinivesāyā’ti, so sabbaṁ dhammaṁ abhijānāti, sabbaṁ dhammaṁ abhiññāya sabbaṁ dhammaṁ parijānāti, sabbaṁ dhammaṁ pariññāya yaṁ kiñci vedanaṁ vedeti sukhaṁ vā dukkhaṁ vā adukkhamasukhaṁ vā, so tāsu vedanāsu aniccānupassī viharati, virāgānupassī viharati, nirodhānupassī viharati, paṭinissaggānupassī viharatī’’ti (ma. ni. 1.390) imāya desanāya saṁsandati. ‘‘Yopi so, bhikkhave, bhikkhu arahaṁ…pe… abhisambuddhoti vadāmī’’ti ayaṁ desanā ‘‘sutavā ca kho, bhikkhave, ariyasāvako…pe… sappurisadhamme suvinīto rūpaṁ ‘netaṁ mama, nesohamasmi, na meso attā’ti samanupassati, vedanaṁ…pe…, saññaṁ…pe…, saṅkhāre…pe…, viññāṇaṁ ‘netaṁ mama, nesohamasmi, na meso attā’ti samanupassati. Yampi taṁ diṭṭhaṁ sutaṁ viññātaṁ pattaṁ pariyesitaṁ anuvicaritaṁ manasā, tampi ‘netaṁ mama, nesohamasmi, na meso attā’ti samanupassati. Yampi taṁ diṭṭhiṭṭhānaṁ, so loko so attā so pecca bhavissāmi ‘nicco dhuvo sassato api pariṇāmadhammo sassatisamaṁ tatheva ṭhassāmī’ti, tampi ‘netaṁ mama, nesohamasmi, na meso attā’ti samanupassati. So evaṁ samanupassanto na paritassatī’’ti (ma. ni. 1.241) evamādidesanāhi saṁsandatīti, ayaṁ catubyūho hāro.",
  "tika-s0201t1:339": "7. Āvattahāravaṇṇanā",
  "tika-s0201t1:340": "‘‘Assutavā puthujjano’’ti iminā yonisomanasikārapaṭikkhepamukhena ayonisomanasikārapariggaho dīpito. ‘‘Ariyānaṁ adassāvī’’tiādinā sappurisūpanissayādipaṭikkhepamukhena asappurisūpanissayādipariggaho dīpito. Tesu purimanayena āsayavipatti kittitā, dutiyena payogavipatti. Purimena cassa kilesavaṭṭaṁ, tañca yato vipākavaṭṭanti sakalaṁ saṁsāracakkamāvattati. ‘‘Pathaviṁ maññatī’’tiādinā tattha tisso maññanā vuttā. Tāsu taṇhāmaññanā ‘‘etaṁ mamā’’ti taṇhāggāho, mānamaññanā ‘‘esohamasmī’’ti mānaggāho, diṭṭhimaññanā ‘‘eso me attā’’ti diṭṭhiggāho. Tattha taṇhāggāhena ‘‘taṇhaṁ paṭiccapariyesanā’’tiādikā (dī. ni. 2.103; dī. ni. 3.359; a. ni. 3.23; vibha. 963) nava taṇhāmūlakā dhammā āvattanti. Mānaggāhena ‘‘seyyohamasmī’’tiādikā nava mānavidhā āvattanti. Diṭṭhiggāhena ‘‘rūpaṁ attato samanupassatī’’tiādikā (saṁ. ni. 4.345) vīsativatthukā sakkāyadiṭṭhi āvattati. Tīsu ca gāhesu yāya saññāya taṇhāggāhassa vikkhambhanā, sā dukkhasaññā dukkhānupassanā. Yāya saññāya mānaggāhassa vikkhambhanā, sā aniccasaññā aniccānupassanā. Yāya pana saññāya diṭṭhiggāhassa vikkhambhanā, sā anattasaññā anattānupassanā. Tattha paṭhamaggāhavisabhāgato appaṇihitavimokkhamukhaṁ āvattati, dutiyaggāhavisabhāgato animittavimokkhamukhaṁ āvattati, tatiyaggāhavisabhāgato suññatavimokkhamukhaṁ āvattati.",
  "tika-s0201t1:341": "Sekkhaggahaṇena ariyāya sammādiṭṭhiyā saṅgaho, tato ca paratoghosayonisomanasikārā dīpitā honti. Paratoghosena ca sutavā ariyasāvakoti āvattati, yonisomanasikārena nava yonisomanasikāramūlakā dhammā āvattanti, catubbidhañca sampatticakkaṁ. ‘‘Mā maññī’’ti maññanānaṁ vippakatappahānatāgahaṇena ekaccāsavaparikkhayo dīpito hoti, tena ca saddhāvimuttadiṭṭhippattakāyasakkhibhāvā āvattanti. ‘‘Arahaṁ khīṇāsavo’’tiādinā asekkhā sīlakkhandhādayo dassitā honti, sīlakkhandhādipāripūriyā ca dasa nāthakaraṇā dhammā āvattanti. ‘‘Na maññatī’’ti maññanāpaṭikkhepena pañcasu upādānakkhandhesu ‘‘netaṁ mama, nesohamasmi, na meso attā’’ti sammāpaṭipatti dassitā, tāya ca sātisayā nikantipariyādānamānasamugghāṭanadiṭṭhiugghāṭanāni pakāsitānīti appaṇihitānimitta-suññatavimokkhā āvattanti.",
  "tika-s0201t1:342": "‘‘Tathāgato’’tiādinā sabbaññuguṇā vibhāvitāti tadavinābhāvato dasabala-catuvesārajjaasādhāraṇañāṇaāveṇikabuddhadhammā āvattanti. ‘‘Nandī dukkhassa mūla’’ntiādinā saddhiṁ hetunā vaṭṭavivaṭṭaṁ kathitanti pavattinivattitadubhayahetuvibhāvanena cattāri ariyasaccāni āvattanti. ‘‘Taṇhānaṁ khayā’’tiādinā taṇhappahānāpadesena tadekaṭṭhabhāvato diyaḍḍhassa kilesasahassassa pahānaṁ āvattati. ‘‘Sabbaso taṇhānaṁ khayā sammāsambodhiṁ abhisambuddho’’ti ca vuttattā ‘‘nandī dukkhassa mūla’’nti, ‘‘iti viditvā’’tiādinā vuttassa maññanābhāvahetubhūtassa paccayākāravedanassa sāvakehi asādhāraṇañāṇacārabhāvo dassito, tena catuvīsatikoṭisatasahassasamāpattisañcāri bhagavato mahāvajirañāṇaṁ āvattatīti. Ayaṁ āvatto hāro.",
  "tika-s0201t1:343": "8. Vibhattihāravaṇṇanā",
  "tika-s0201t1:344": "‘‘Sabbadhammamūlapariyāya’’nti ettha sabbadhammā nāma tebhūmakā dhammā sakkāyassa adhippetattā. Tesaṁ maññanā padaṭṭhānaṁ papañcasaṅkhānimittattā lokavicittassa. Tayime kusalā akusalā abyākatāti tividhā. Tesu kusalānaṁ yonisomanasikārādi padaṭṭhānaṁ, akusalānaṁ ayonisomanasikārādi, abyākatānaṁ kammabhavaāvajjanabhūtarūpādi padaṭṭhānaṁ. Tattha kusalā kāmāvacarādivasena bhūmito tividhā, tathā abyākatā cittuppādasabhāvā, acittuppādasabhāvā pana kāmāvacarāva tathā akusalā. Pariyattipaṭipattipaṭivedhasutakiccābhāvena tividho assutavā. Andhakalyāṇavibhāgena duvidho puthujjano. Sammāsambuddhapaccekabuddhasāvakabhedena tividhā ariyā. Maṁsacakkhudibbacakkhupaññācakkhūhi dassanābhāvena tividho adassāvī. Maggaphalanibbānabhedena tividho, navavidho vā ariyadhammo. Savanadhāraṇaparicayamanasikārapaṭivedhavasena pañcavidhā ariyadhammassa kovidatā. Tadabhāvato akovido. Saṁvarapahānabhedena duvidho, dasavidho vā ariyadhammavinayo, tadabhāvato ariyadhamme avinīto. Ettha padaṭṭhānavibhāgo heṭṭhā dassitoyeva. ‘‘Sappurisānaṁ adassāvī’’tiādīsupi eseva nayo. ‘‘Pathaviṁ maññatī’’tiādīsu maññanāvatthuvibhāgo pāḷiyaṁ āgatova, tathā ajjhattikabāhirādiko ca antaravibhāgo.",
  "tika-s0201t1:345": "Maññanā pana taṇhāmānadiṭṭhivasena saṅkhepato tividhā, vitthārato pana taṇhāmaññanā tāva kāmataṇhādivasena aṭṭhasatavidhā, tathā ‘‘asmīti sati itthaṁsmīti hotī’’tiādinā. Evaṁ mānamaññanāpi. ‘‘Asmīti sati itthaṁsmīti hotī’’tiādinā papañcattayaṁ uddiṭṭhaṁ niddiṭṭhañcāti . Etena diṭṭhimaññanāyapi aṭṭhasatavidhatā vuttāti veditabbā. Apica seyyassa ‘‘seyyohamasmī’’tiādinā mānamaññanāya navavidhatā tadantarabhedena anekavidhatā ca veditabbā. Ayañca attho hīnattikatthavaṇṇanāya vibhāvetabbo. Diṭṭhimaññanāya pana brahmajāle āgatanayena dvāsaṭṭhividhatā tadantarabhedena anekavidhatā ca veditabbā. ‘‘Apariññāta’’nti ettha ñātapariññādivasena ceva rūpamukhādiabhinivesabhedādivasena ca pariññānaṁ anekavidhatā veditabbā. Tathā aṭṭhamakādivasena sekkhavibhāgo paññāvimuttādivasena asekkhavibhāgo ca. Ayamettha dhammavibhāgo. Padaṭṭhānavibhāgo ca bhūmivibhāgo ca vuttanayānusārena veditabbāti. Ayaṁ vibhattihāro.",
  "tika-s0201t1:346": "9. Parivattahāravaṇṇanā",
  "tika-s0201t1:347": "‘‘Sabbadhammamūlapariyāya’’nti ettha ‘‘sabbadhammā’’ti pañcupādānakkhandhā gahitā, tesaṁ mūlakāraṇanti ca taṇhāmānadiṭṭhiyo. Tathā assutavā puthujjano…pe… sappurisadhamme avinītoti. Yāvakīvañca pañcasu upādānakkhandhesu subhato sukhato niccato attato samanupassanavasena ‘‘etaṁ mama, esohamasmi, eso me attā’’ti taṇhāmānadiṭṭhigāhā na samucchijjanti, tāva nesaṁ pabandhūparamo supinantepi na kenaci laddhapubbo. Yadā pana nesaṁ asubhato dukkhato aniccato anattato samanupassanavasena ‘‘netaṁ mama, nesohamasmi, na meso attā’’ti pavattamānā appaṇihitānimittasuññatānupassanā ussakkitvā ariyamaggādhigamāya saṁvattanti, atha nesaṁ pabandhūparamo hoti accantaappaññattikabhāvūpagamanato. Tena vuttaṁ ‘‘sabbadhammāti pañcupādānakkhandhā gahitā, tesaṁ mūlakāraṇanti ca taṇhāmānadiṭṭhiyo’’ti. Tathā assutavā puthujjano…pe… sappurisadhamme avinīto tīhipi maññanāhi pathaviṁ maññati yāva nibbānaṁ abhinandati, tīhipi pariññāhi tassa taṁ vatthu apariññātanti katvā. Yassa pana taṁ vatthu tīhi pariññāhi pariññātaṁ, na so itaro viya taṁ maññati. Tenāha bhagavā ‘‘sutavā ca kho, bhikkhave, ariyasāvako…pe… sappurisadhamme suvinīto rūpaṁ ‘netaṁ mama, nesohamasmi, na meso attā’ti samanupassati, vedanaṁ…pe… asati na paritassatī’’ti (ma. ni. 1.241). Sekkho pathaviṁ mā maññi, yāva nibbānaṁ mābhinandi, arahā sammāsambuddho ca pathaviṁ na maññati, yāva nibbānaṁ nābhinandati, maññanāmaññitesu vatthūsu mattaso sabbaso ca pariññābhisamayasaṁsiddhiyā pahānābhisamayanibbattito. Yassa pana tesu vatthūsu sabbaso mattaso vā pariññā eva natthi, kuto pahānaṁ, so yathāparikappaṁ niraṅkusāhi maññanāhi ‘‘etaṁ mamā’’tiādinā maññateva. Tenāha bhagavā ‘‘idha, bhikkhave, assutavā puthujjano…pe… sappurisadhamme avinīto rūpaṁ ‘etaṁ mama, esohamasmi, eso me attā’ti samanupassati, vedanaṁ…pe…, sañña…pe…’’ntiādi (ma. ni. 1.241). Ayaṁ parivatto hāro.",
  "tika-s0201t1:348": "10. Vevacanahāravaṇṇanā",
  "tika-s0201t1:349": "‘‘Sabbadhammā sakaladhammā anavasesadhammā’’ti pariyāyavacanaṁ, ‘‘mūlapariyāyaṁ mūlakāraṇaṁ asādhāraṇahetu’’nti pariyāyavacanaṁ, ‘‘mūlapariyāyanti vā mūladesanaṁ kāraṇatathana’’nti pariyāyavacanaṁ, ‘‘vo tumhākaṁ tumha’’nti pariyāyavacanaṁ, ‘‘bhikkhave, samaṇā tapassino’’ti pariyāyavacanaṁ, ‘‘desessāmī kathessāmī paññapessāmī’’ti pariyāyavacanaṁ, ‘‘suṇātha sotaṁ odahatha sotadvārānusārena upadhārethā’’ti pariyāyavacanaṁ, ‘‘sādhukaṁ sammā sakkacca’’nti pariyāyavacanaṁ, ‘‘manasi karotha citte ṭhapetha samannāharathā’’ti pariyāyavacanaṁ, ‘‘bhāsissāmi byattaṁ kathessāmi vibhajissāmī’’ti pariyāyavacanaṁ, ‘‘evaṁ, bhante, sādhu suṭṭhu bhante’’ti pariyāyavacanaṁ, ‘‘paccassosuṁ sampaṭicchiṁsu sampaṭiggahesu’’nti pariyāyavacanaṁ. Iminā nayena sabbapadesu vevacanaṁ vattabbanti. Ayaṁ vevacano hāro.",
  "tika-s0201t1:350": "11. Paññattihāravaṇṇanā",
  "tika-s0201t1:351": "‘‘Sabbadhammamūlapariyāya’’nti ettha sabbadhammā nāma sakkāyadhammā, te khandhavasena pañcadhā paññattā, āyatanavasena dvādasadhā, dhātuvasena aṭṭhārasadhā paññattā. ‘‘Mūla’’nti vā ‘‘mūlapariyāya’’nti vā maññanā vuttā, tā taṇhāmānadiṭṭhivasena tidhā antarabhedena anekadhā ca paññattā. Atha vā ‘‘sabbadhammā’’ti tebhūmakadhammānaṁ saṅgahapaññatti, ‘‘mūlapariyāya’’nti tesaṁ pabhavapaññatti, ‘‘vo’’ti sampadānapaññati, ‘‘desessāmi bhāsissāmī’’ti paṭiññāpaññatti, ‘‘suṇātha sādhukaṁ manasi karothā’’ti ca āṇāpanapaññatti, ‘‘assutavā’’ti paṭivedhavimukhatāpaññatti ceva pariyattivimukhatāpaññatti ca, ‘‘puthujjano’’ti anariyapaññatti, sā ariyadhammapaṭikkhepapaññatti ceva ariyadhammavirahapaññatti ca, ‘‘ariyāna’’nti asamapaññatti ceva samapaññatti ca. Tattha asamapaññatti tathāgatapaññatti, samapaññatti paccekabuddhānañceva ubhatobhāgavimuttādīnañca vasena aṭṭhavidhā veditabbā. ‘‘Ariyānaṁ adassāvī’’tiādi dassanabhāvanāpaṭikkhepapaññatti, ‘‘pathaviṁ maññatī’’tiādi pañcannaṁ upādānakkhandhānaṁ dvādasannaṁ āyatanānaṁ aṭṭhārasannaṁ dhātūnaṁ sammasanupagānaṁ indriyānaṁ nikkhepapaññatti ceva pabhavapaññatti ca, tathā vipallāsānaṁ kiccapaññatti pariyuṭṭhānaṁ dassanapaññatti kilesānaṁ phalapaññatti abhisaṅkhārānaṁ virūhanapaññatti taṇhāya assādanapaññatti diṭṭhiyā vipphandanapaññatti, ‘‘sekkhā’’ti saddhānusārīsaddhāvimuttadiṭṭhippattakāyasakkhīnaṁ dassanapaññatti ceva bhāvanāpaññatti ca ‘‘appattamānaso’’ti sekkhadhammānaṁ ṭhitipaññatti, ‘‘anuttaraṁ yogakkhemaṁ patthayamāno’’ti paññāya abhinibbidāpaññatti, ‘‘abhijānātī’’ti abhiññeyyadhammānaṁ abhiññāpaññatti, dukkhassa pariññāpaññatti, samudayassa pahānapaññatti, nirodhassa sacchikiriyāpaññatti, maggassa bhāvanāpaññatti, ‘‘mā maññī’’ti maññanānaṁ paṭikkhepapaññatti, samudayassa pahānapaññatti. Iminā nayena sesapadesupi vitthāretabbaṁ. Ayaṁ paññatti hāro.",
  "tika-s0201t1:352": "12. Otaraṇahāravaṇṇanā",
  "tika-s0201t1:353": "‘‘Sabbadhammamūlapariyāya’’nti ettha sabbadhammā nāma lokiyā pañcakkhandhā dvādasāyatanāni aṭṭhārasa dhātuyo dve saccāni ekūnavisati indriyāni dvādasapadiko paccayākāroti, ayaṁ sabbadhammaggahaṇena khandhādimukhena desanāya otaraṇaṁ. ‘‘Mūla’’nti vā ‘‘mūlapariyāya’’nti vā maññanā vuttā, tā atthato taṇhā māno diṭṭhi cāti tesaṁ saṅkhārakkhandhasaṅgahoti ayaṁ khandhamukhena otaraṇaṁ. Tathā ‘‘dhammāyatanadhammadhātūhi saṅgaho’’ti ayaṁ āyatanamukhena dhātumukhena ca otaraṇaṁ. ‘‘Assutavā’’ti iminā sutassa vibandhabhūtā avijjādayo gahitā, ‘‘puthujjano’’ti iminā yesaṁ kilesābhisaṅkhārānaṁ jananādinā puthujjanoti vuccati, te kilesābhisaṅkhārādayo gahitā, ‘‘ariyānaṁ adassāvī’’tiādinā yesaṁ kilesadhammānaṁ vasena ariyānaṁ adassāviādibhāvo hoti, te diṭṭhimānāvijjādayo gahitāti sabbehi tehi saṅkhārakkhandhasaṅgahoti pubbe vuttanayeneva otaraṇaṁ veditabbaṁ. ‘‘Sañjānāti maññati abhijānāti na maññatī’’ti etthāpi sañjānanamaññanāabhijānanānupassanānaṁ saṅkhārakkhandhapariyāpannattā vuttanayeneva otaraṇaṁ veditabbaṁ. Tathā sekkhaggahaṇena sekkhā, ‘‘araha’’ntiādinā asekkhā sīlakkhandhādayo gahitāti evampi khandhamukhena otaraṇaṁ, āyatanadhātādimukhena ca otaraṇaṁ veditabbaṁ. Tathā ‘‘na maññatī’’ti taṇhāgāhādipaṭikkhepena dukkhānupassanādayo gahitā, tesaṁ vasena appaṇihitavimokkhamukhādīhi otaraṇaṁ veditabbaṁ. ‘‘Pariññāta’’nti iminā parijānanakiccena pavattamānā bodhipakkhiyadhammā gayhantīti satipaṭṭhānādimukhena otaraṇaṁ veditabbaṁ. Nandiggahaṇena bhavaggahaṇena taṇhāgahaṇena ca samudayasaccaṁ, dukkhaggahaṇena jātijarāmaraṇaggahaṇena ca dukkhasaccaṁ, ‘‘taṇhānaṁ khayā’’tiādinā nirodhasaccaṁ, abhisambodhiyā gahaṇena maggasaccaṁ gahitanti ariyasaccehi otaraṇanti. Ayaṁ otaraṇo hāro.",
  "tika-s0201t1:354": "13. Sodhanahāravaṇṇanā",
  "tika-s0201t1:355": "‘‘Sabbadhammamūlapariyāyaṁ vo, bhikkhave…pe… idha, bhikkhave, assutavā…pe… pathaviṁ pathavito sañjānātī’’ti ārambho. ‘‘Pathaviṁ pathaviyā saññatvā pathaviṁ maññatī’’ti padasuddhi, no ārambhasuddhi. Tathā ‘‘pathaviyā maññati pathavito maññati pathaviṁ meti maññati pathaviṁ abhinandatī’’ti padasuddhi, no ārambhasuddhi. ‘‘Taṁ kissa hetu apariññātaṁ tassāti vadāmī’’ti padasuddhi ceva ārambhasuddhi ca. Sesavāresupi eseva nayoti. Ayaṁ sodhano hāro.",
  "tika-s0201t1:356": "14. Adhiṭṭhānahāravaṇṇanā",
  "tika-s0201t1:357": "‘‘Sabbadhammamūlapariyāya’’nti ettha sabbadhammaggahaṇaṁ sāmaññato adhiṭṭhānaṁ. ‘‘Pathaviṁ āpa’’ntiādi pana taṁ avikappetvā visesavacanaṁ. Tathā ‘‘mūlapariyāya’’nti sāmaññato adhiṭṭhānaṁ, taṁ avikappetvā visesavacanaṁ ‘‘pathaviṁ maññati…pe… abhinandatī’’ti. ‘‘Pathaviṁ maññatī’’ti ca sāmaññato adhiṭṭhānaṁ taṇhādiggāhānaṁ sādhāraṇattā maññanāya, taṁ avikappetvā visesavacanaṁ ‘‘etaṁ mama, esohamasmi, eso me attā’’ti, evaṁ suttantarapadānipi ānetvā visesavacanaṁ niddhāretabbaṁ. Sesavāresupi eseva nayo. ‘‘Sekkho’’ti sāmaññato adhiṭṭhānaṁ, taṁ avikappetvā visesavacanaṁ ‘‘kāyasakkhī diṭṭhippatto saddhāvimutto saddhānusārī dhammānusārī’’ti. Tathā ‘‘sekkho’’ti sāmaññato adhiṭṭhānaṁ, taṁ avikappetvā visesavacanaṁ ‘‘idha, bhikkhave, bhikkhu sekkhāya sammādiṭṭhiyā samannāgato hoti…pe… sekkhena sammāsamādhinā samannāgato hotī’’ti (saṁ. ni. 5.13). ‘‘Araha’’nti sāmaññato adhiṭṭhānaṁ, taṁ avikappetvā visesavacanaṁ ‘‘ubhatobhāgavimutto paññāvimutto (pu. pa. 13.2; 15.1 mātikā), tevijjo chaḷabhiñño’’ti (pu. pa. 7.26, 27 mātikā) ca. ‘‘Khīṇāsavo’’ti sāmaññato adhiṭṭhānaṁ, taṁ avikappetvā visesavacanaṁ ‘‘kāmāsavāpi cittaṁ vimuccittha, bhavāsavāpi cittaṁ vimuccitthā’’tiādi (pārā. 14). Sesapadesupi eseva nayo. ‘‘Abhijānātī’’ti sāmaññato adhiṭṭhānaṁ, taṁ avikappetvā visesavacanaṁ ‘‘maññatī’’ti. Maññanābhāvo hissa pahānapaṭivedhasiddho, pahānapaṭivedho ca pariññāsacchikiriyābhāvanāpaṭivedhehi na vināti sabbepi abhiññāvisesā maññanāpaṭikkhepena atthato gahitāva hontīti. Tathā ‘‘araha’’nti sāmaññato adhiṭṭhānaṁ, taṁ avikappetvā visesavacanaṁ ‘‘vītarāgattā vītadosattā vītamohattā’’ti. Iminā nayena sesapadesupi sāmaññavisesaniddhāraṇā veditabbā. Ayaṁ adhiṭṭhāno hāro.",
  "tika-s0201t1:358": "14. Parikkhārahāravaṇṇanā",
  "tika-s0201t1:359": "‘‘Sabbadhammamūlapariyāya’’nti ettha sabbadhammā nāma pariyāpannadhammā, te kusalākusalābyākatabhedena tividhā. Tesu kusalānaṁ yonisomanasikāro alobhādayo ca hetū, akusalānaṁ ayonisomanasikāro lobhādayo ca hetū, abyākatesu vipākānaṁ yathāsakaṁ kammaṁ, itaresaṁ bhavaṅgamāvajjanasamannāhārādi ca hetū. Ettha ca sappurisūpanissayādiko paccayo hetumhi eva samavaruḷho, so tattha ādi-saddena saṅgahitoti daṭṭhabbo. ‘‘Mūla’’nti vuttānaṁ maññanānaṁ hetubhāvo pāḷiyaṁ vutto eva. Maññanāsu pana taṇhāmaññanāya assādānupassanā hetu. ‘‘Saññojaniyesu dhammesu assādānupassino taṇhā pavaḍḍhatī’’ti (saṁ. ni. 2.52) hi vuttaṁ. Mānamaññanāya diṭṭhivippayuttalobho hetu kevalaṁ saṁsaggavasena ‘‘ahamasmī’’ti pavattanato. Diṭṭhimaññanāya ekattanayādīnaṁ ayāthāvaggāho hetu, assutabhāvo puthujjanabhāvassa hetu, so ariyānaṁ adassanasīlatāya, sā ariyadhammassa akovidatāya, sā ariyadhamme avinītatāya hetu, sabbā cāyaṁ hetuparamparā pathavīādīsu ‘‘etaṁ mama, esohamasmi, eso me attā’’ti tissannaṁ maññanānaṁ hetu, sekkhārahādibhāvā pana mattaso sabbaso ca maññanābhāvassa hetūti. Ayaṁ parikkhāro hāro.",
  "tika-s0201t1:360": "16. Samāropanahāravaṇṇanā",
  "tika-s0201t1:361": "‘‘Sabbadhammamūlapariyāya’’ntiādīsu mūlapariyāyaggahaṇena assutavāgahaṇena sañjānanamaññanāpariññāgahaṇehi ca saṁkilesadhammā dassitā, te ca saṅkhepato tividhā taṇhāsaṁkileso diṭṭhisaṁkileso duccaritasaṁkilesoti. Tattha taṇhāsaṁkileso taṇhāsaṁkilesassa, diṭṭhisaṁkilesassa, duccaritasaṁkilesassa ca padaṭṭhānaṁ, tathā diṭṭhisaṁkileso diṭṭhisaṁkilesassa, taṇhāsaṁkilesassa, duccaritasaṁkilesassa ca padaṭṭhānaṁ, duccaritasaṁkilesopi duccaritasaṁkilesassa, taṇhāsaṁkilesassa, diṭṭhisaṁkilesassa ca padaṭṭhānaṁ. Tesu taṇhāsaṁkileso atthato lobhova, yo ‘‘lobho lubbhanā lubbhitattaṁ sārāgo sārajjanā sārajjitatta’’ntiādinā (dha. sa. 389) anekehi pariyāyehi vibhatto. Tathā diṭṭhiyeva diṭṭhisaṁkileso, yo ‘‘diṭṭhigataṁ diṭṭhigahanaṁ diṭṭhikantāro diṭṭhivisūkaṁ diṭṭhivipphandita’’ntiādinā (dha. sa. 1105) anekehi pariyāyehi, ‘‘santi, bhikkhave, eke samaṇabrāhmaṇā’’tiādinā (dī. ni. 1.30) dvāsaṭṭhiyā pabhedehi ca vibhatto. Duccaritasaṁkileso pana atthato dussīlyacetanā ceva cetanāsampayuttadhammā ca, yā ‘‘kāyaduccaritaṁ vacīduccaritaṁ kāyavisamaṁ vacīvisama’’nti (vibha. 913, 924), ‘‘pāṇātipāto adinnādāna’’nti (vibha. 913) ca ādinā anekehi pariyāyehi, anekehi pabhedehi ca vibhattā.",
  "tika-s0201t1:362": "Tesu taṇhāsaṁkilesassa samatho paṭipakkho, diṭṭhisaṁkilesassa vipassanā, duccaritasaṁkilesassa sīlaṁ paṭipakkho. Te pana sīlādayo dhammā idha pariññāgahaṇena sekkhaggahaṇena ‘‘araha’’ntiādinā ariyatādiggahaṇena ca gahitā. Tattha sīlena duccaritasaṁkilesappahānaṁ sijjhati, tathā tadaṅgappahānaṁ vītikkamappahānañca, samathena taṇhāsaṁkilesappahānaṁ sijjhati, tathā vikkhambhanappahānaṁ pariyuṭṭhānappahānañca. Vipassanāya diṭṭhisaṁkilesappahānaṁ sijjhati, tathā samucchedappahānaṁ anusayappahānañca. Tattha pubbabhāge sīle patiṭṭhitassa samatho, samathe patiṭṭhitassa vipassanā, maggakkhaṇe pana samakālameva bhavanti. Pubbeyeva hi suparisuddhakāyavacīkammassa suparisuddhājīvassa ca samathavipassanā āraddhā gabbhaṁ gaṇhantiyo paripākaṁ gacchantiyo vuṭṭhānagāminivipassanaṁ paribrūhenti, vuṭṭhānagāminivipassanā bhāvanāpāripūriṁ gacchantī maggena ghaṭenti maggakkhaṇe samathavipassanā paripūreti. Atha maggakkhaṇe samathavipassanābhāvanāpāripūriyā anavasesasaṁkilesadhammaṁ samucchindantiyo nirodhaṁ nibbānaṁ sacchikarontīti. Ayaṁ samāropano hāro.",
  "tika-s0201t1:363": "Soḷasahāravaṇṇanā niṭṭhitā.",
  "tika-s0201t1:364": "Pañcavidhanayavaṇṇanā",
  "tika-s0201t1:365": "1. Nandiyāvaṭṭanayavaṇṇanā",
  "tika-s0201t1:366": "‘‘Sabbadhammamūlapariyāya’’ntiādīsu sabbadhammamūlaggahaṇena maññanāgahaṇena ca taṇhāmānadiṭṭhiyo gahitā. Maññanānampi hi maññanā kāraṇanti dassitoyamattho. ‘‘Assutavā’’tiādinā avijjāmānadiṭṭhiyo gahitā, sabbepi vā saṁkilesadhammā, tathā saññāapariññātaggahaṇena. ‘‘Khīṇāsavo parikkhīṇabhavasaññojano’’ti ettha pana āsavā saññojanāni ca sarūpato gahitāni, tathā nandiggahaṇena taṇhāgahaṇena ca taṇhā, evampettha sarūpato pariyāyato ca taṇhā avijjā tappakkhiyadhammā ca gahitā. Tattha taṇhāya visesato rūpadhammā adhiṭṭhānaṁ, avijjāya arūpadhammā, te pana sabbadhammaggahaṇena pathavīādiggahaṇena ca dassitā eva. Tāsaṁ samatho vipassanā ca paṭipakkho, tesamettha gahetabbākāro heṭṭhā dassito eva. Samathassa cetovimutti phalaṁ , vipassanāya paññāvimutti. Tathā hi tā ‘‘rāgavirāgā’’tiādinā visesetvā vuccanti, imāsamettha gahaṇaṁ sammadaññāvimuttavītarāgādivacanehi veditabbaṁ. Tattha taṇhāvijjā samudayasaccaṁ, tappakkhiyadhammā pana taggahaṇeneva gahitāti veditabbā. Tesaṁ adhiṭṭhānabhūtā vuttappabhedā rūpārūpadhammā dukkhasaccaṁ, tesaṁ appavatti nirodhasaccaṁ, nirodhapajānanā paṭipadā maggasaccaṁ. Taṇhāgahaṇena cettha māyā-sāṭheyya-mānātimāna-madappamāda-pāpicchatā-pāpamittatā-ahirikānottappādivasena akusalapakkho netabbo, avijjāgahaṇena viparītamanasikāra-kodhūpanāha-makkha-paḷāsa-issā-macchariya- sārambhadovacassatā-bhavadiṭṭhi-vibhavadiṭṭhiādivasena akusalapakkho netabbo, vuttavipariyāyena amāyāasāṭheyyādiaviparītamanasikārādivasena, tathā samathapakkhiyānaṁ saddhindriyādīnaṁ vipassanāpakkhiyānaṁ aniccasaññādīnañca vasena vodānapakkho netabboti. Ayaṁ nandiyāvaṭṭassa na yassa bhūmi.",
  "tika-s0201t1:367": "2. Tipukkhalanayavaṇṇanā",
  "tika-s0201t1:368": "Tathā vuttanayena sarūpato pariyāyato ca gahitesu taṇhāvijjātappakkhiyadhammesu taṇhā lobho, avijjā moho, avijjāya sampayutto lohite sati pubbo viya taṇhāya sati sijjhamāno āghāto doso, iti tīhi akusalamūlehi gahitehi, tappaṭipakkhato maññanāpaṭikkhepapariññāgahaṇādīhi ca kusalamūlāni siddhāniyeva honti. Idhāpi ‘‘lobho sabbāni vā sāsavakusalākusalamūlāni samudayasaccaṁ, tehi nibbattā, tesaṁ adhiṭṭhānagocarabhūtā ca upādānakkhandhā dukkhasacca’’ntiādinā saccayojanā veditabbā. Phalaṁ panettha tayo vimokkhā, tīhi pana akusalamūlehi tividhaduccarita-saṁkilesamala-visamaakusala-saññā-vitakkādivasena akusalapakkho netabbo. Tathā tīhi kusalamūlehi tividhasucarita-samakusala-saññā-vitakka-saddhamma-samādhi-vimokkhamukha-vimokkhā-divasena kusalapakkho netabboti. Ayaṁ tipukkhalassa nayassa bhūmi.",
  "tika-s0201t1:369": "3. Sīhavikkīḷitanayavaṇṇanā",
  "tika-s0201t1:370": "Tathā vuttanayena sarūpato pariyāyato ca gahitesu taṇhāvijjātappakkhiyadhammesu visesato taṇhādiṭṭhīnaṁ vasena asubhe ‘‘subha’’nti , dukkhe ‘‘sukha’’nti ca vipallāsā, avijjādiṭṭhīnaṁ vasena anicce ‘‘nicca’’nti, anattani ‘‘attā’’ti ca vipallāsā veditabbā. Tesaṁ paṭipakkhato maññanāpaṭikkhepapariññāgahaṇādisiddhehi sativīriyasamādhipaññindriyehi cattāri satipaṭṭhānāni siddhāneva honti. Tattha catūhi indriyehi cattāro puggalā niddisitabbā. Kathaṁ? Duvidho hi taṇhācarito mudindriyo tikkhindriyoti, tathā diṭṭhicarito. Tesaṁ paṭhamo asubhe ‘‘subha’’nti vipariyāsaggāhī satibalena yathābhūtaṁ kāyasabhāvaṁ sallakkhento taṁ vipallāsaṁ samugghāṭetvā sammattaniyāmaṁ okkamati. Dutiyo asukhe ‘‘sukha’’nti vipariyāsaggāhī ‘‘uppannaṁ kāmavitakkaṁ nādhivāsetī’’tiādinā (dī. ni. 3.310; ma. ni. 1.26; a. ni. 4.14, 114; a. ni. 6.58) vuttena vīriyasaṁvarabhūtena vīriyabalena taṁ vipallāsaṁ vidhamento sammattaniyāmaṁ okkamati. Tatiyo anicce ‘‘nicca’’nti ayāthāvaggāhī samādhibalena samāhitacitto saṅkhārānaṁ khaṇikabhāvasallakkhaṇena taṁ vipallāsaṁ samugghāṭento ariyabhūmiṁ okkamati. Catuttho santatisamūhakiccārammaṇaghanavañcitatāya phassādidhammapuñjamatte anattani ‘‘attā’’ti micchābhinivesī catukoṭikasuññatāmanasikārena taṁ micchābhinivesaṁ viddhaṁsento sāmaññaphalaṁ sacchikaroti.",
  "tika-s0201t1:371": "Idhāpi subhasaññāsukhasaññāhi catūhipi vā vipallāsehi samudayasaccaṁ, tesaṁ adhiṭṭhānārammaṇabhūtā pañcupādānakkhandhā dukkhasaccantiādinā saccayojanā veditabbā. Phalaṁ panettha cattāri sāmaññaphalāni, catūhi cittavipallāsehi caturāsavogha-yoga-kāyagantha-agati-taṇhuppāda-sallupādāna-viññāṇaṭṭhiti-apariññādivasena akusalapakkho netabbo. Tathā catūhi satipaṭṭhānehi catubbidhajhāna-vihārādhiṭṭhāna-sukhabhāgiyadhamma-appamaññā-sammappadhāna-iddhipādā- divasena vodānapakkho netabboti. Ayaṁ sīhavikkīḷitassa nayassa bhūmi.",
  "tika-s0201t1:372": "4-5. Disālocana-aṅkusanayadvayavaṇṇanā",
  "tika-s0201t1:373": "Imesaṁ pana tiṇṇaṁ atthanayānaṁ siddhiyā vohārena nayadvayaṁ siddhameva hoti. Tathā hi atthanayānaṁ disābhūtadhammānaṁ samālocanaṁ disālocanaṁ, tesaṁ samānayanaṁ aṅkusoti pañcapi nayā niyuttāti veditabbā.",
  "tika-s0201t1:374": "Pañcavidhanayavaṇṇanā niṭṭhitā.",
  "tika-s0201t1:375": "Sāsanapaṭṭhānavaṇṇanā",
  "tika-s0201t1:376": "Idañca suttaṁ soḷasavidhe suttantapaṭṭhāne saṁkilesanibbedhāsekkhabhāgiyaṁ, sabbabhāgiyameva vā ‘‘sabbadhammamūlapariyāya’’nti ettha sabbadhammaggahaṇena lokiyakusalānampi saṅgahitattā. Aṭṭhavīsatividhena pana suttantapaṭṭhāne lokiyalokuttarasabbadhammādhiṭṭhānaṁ ñāṇañeyyaṁ dassanabhāvanaṁ sakavacanaṁ vissajjanīyaṁ kusalākusalaṁ anuññātaṁ paṭikkhittaṁ cāti veditabbaṁ.",
  "tika-s0201t1:377": "Nettinayavaṇṇanā niṭṭhitā.",
  "tika-s0201t1:378": "Mūlapariyāyasuttavaṇṇanāya līnatthappakāsanā samattā.",
  "tika-s0201t1:379": "2. Sabbāsavasuttavaṇṇanā",
  "tika-s0201t1:380": "14.Apubbapadavaṇṇanāti atthasaṁvaṇṇanāvasena heṭṭhā aggahitatāya apubbassa abhinavassa padassa vaṇṇanā atthavibhajanā. ‘‘Hitvā punappunāgatamattha’’nti hi vuttaṁ. Nivāsaṭṭhānabhūtā bhūtapubbanivāsaṭṭhānabhūtā, nivāsaṭṭhāne vā bhūtā nibbattā nivāsaṭṭhānabhūtā, tattha māpitāti attho. Yathā kākandī mākandī kosambīti yathā kākandassa isino nivāsaṭṭhāne māpitā nagarī kākandī, mākandassa nivāsaṭṭhāne māpitā mākandī, kusambassanivāsaṭṭhāne māpitā kosambīti vuccati, evaṁ sāvatthīti dasseti. Upanetvā samīpe katvā bhuñjitabbato upabhogo, saviññāṇakavatthu. Parito sabbadā bhuñjitabbato paribhogo, nivāsanapārupanādi aviññāṇakavatthu. Sabbamettha atthīti niruttinayena sāvatthī-saddasiddhimāha. Satthasamāyogeti satthassa nagariyā samāgame, satthe taṁ nagaraṁ upagateti attho. Pucchite satthikajanehi.",
  "tika-s0201t1:381": "Samohitanti sannicitaṁ. Rammanti anto bahi ca bhūmibhāgasampattiyā ceva ārāmuyyānasampattiyā ca ramaṇīyaṁ. Dassaneyyanti visikhāsannivesasampattiyā ceva pāsādakūṭāgārādisampattiyā ca dassanīyaṁ passitabbayuttaṁ. Upabhogaparibhogavatthusampattiyā ceva nivāsasukhatāya ca nibaddhavāsaṁ vasantānaṁ itaresañca sattānaṁ manaṁ rametīti manoramaṁ. Dasahi saddehīti hatthisaddo, assa-ratha-bheri-saṅkha-mudiṅga-vīṇā-gīta sammatāḷasaddo, asnātha-pivatha-khādathāti-saddoti imehi dasahi saddehi. Avivittanti na vivittaṁ, sabbakālaṁ ghositanti attho.",
  "tika-s0201t1:382": "Vuddhiṁ vepullataṁ pattanti tannivāsī sattavuddhiyā vuddhiṁ, tāya parivuddhitāyeva vipulabhāvaṁ pattaṁ, bahujanaṁ ākiṇṇamanussanti attho. Vittūpakaraṇasamiddhiyā iddhaṁ. Sabbakālaṁ subhikkhabhāvena phītaṁ. Antamaso vighāsāde upādāya sabbesaṁ kapaṇaddhikavanibbakayācakānampi icchi tatthanipphattiyā manuññaṁ jātaṁ, pageva issariye ṭhitānanti dassanatthaṁ puna ‘‘manorama’’nti vuttaṁ. Aḷakamandāvāti āṭānāṭādīsu dasasu vessavaṇamahārājassa nagarīsu aḷakamandā nāma ekā nagarī, yā loke aḷākā eva vuccati . Sā yathā puññakammīnaṁ āvāsabhūtā ārāmarāmaṇeyyakādinā sobhaggappattā, evaṁ sāvatthīpīti vuttaṁ ‘‘aḷakamandāvā’’ti. Devānanti vessavaṇapakkhiyānaṁ cātumahārājikadevānaṁ.",
  "tika-s0201t1:383": "Jinātīti iminā sota-saddo viya kattusādhano jeta-saddoti dasseti. Raññāti pasenadikosalarājena. Rājagataṁ jayaṁ āropetvā kumāro jitavāti jetoti vutto. Maṅgalakabyatāyātiādinā ‘‘jeyyo’’ti etasmiṁ atthe ‘‘jeto’’ti vuttanti dasseti. Sabbakāmasamiddhitāyāti sabbehi upabhogaparibhogavatthūhi phītabhāvena vibhavasampannatāyāti attho. Samiddhāpi maccharino kiñci na dentīti āha ‘‘vigatamalamaccheratāyā’’ti, rāgadosādimalānañceva macchariyassa ca abhāvenāti attho. Samiddhā amaccharinopi ca karuṇāsaddhādiguṇavirahitā attano santakaṁ paresaṁ na dadeyyunti āha ‘‘karuṇādiguṇasamaṅgitāya cā’’ti. Tenāti anāthānaṁ piṇḍadānena. Saddatthato pana dātabbabhāvena sabbakālaṁ upaṭṭhapito anāthānaṁ piṇḍo etassa atthīti anāthapiṇḍiko. Pañcavidhasenāsanaṅgasampattiyāti ‘‘nātidūraṁ naccāsannaṁ gamanāgamanasampanna’’nti ekaṁ aṅgaṁ, ‘‘divā appākiṇṇaṁ rattiṁ appasaddaṁ appanigghosa’’nti ekaṁ, ‘‘appaḍaṁsamakasavātātapasarīsapasamphassa’’nti ekaṁ, ‘‘tasmiṁ kho pana senāsane viharantassa appakasirena uppajjanti cīvara…pe… parikkhārā’’ti ekaṁ, ‘‘tasmiṁ kho pana senāsane therā bhikkhū viharanti bahussutā’’ti ekaṁ, evametehi pañcavidhasenāsanaṅgehi sampannatāya. Yadi jetavanaṁ tathaṁ anāthapiṇḍikassa ārāmoti āha ‘‘so hī’’tiādi.",
  "tika-s0201t1:384": "Kītakālato paṭṭhāya anāthapiṇḍikasseva taṁ vanaṁ, atha kasmā ubhinnaṁ parikittananti āha ‘‘jetavane’’tiādi. ‘‘Yadipi so bhūmibhāgo koṭisantharena mahāseṭṭhinā kīto, rukkhā pana jetena na vikkītāti jetavananti vattabbataṁ labhī’’ti vadanti.",
  "tika-s0201t1:385": "Kasmā idaṁ suttamabhāsīti kathetukamyatāya suttanikkhepaṁ pucchati. Sāmaññato hi bhagavato desanākāraṇaṁ pākaṭamevāti. Ko panāyaṁ suttanikkhepoti? Attajjhāsayo. Parehi anajjhiṭṭho eva hi bhagavā attano ajjhāsayena imaṁ suttaṁ desetīti ācariyā. Yasmā panesa bhikkhūnaṁ upakkiliṭṭhacittataṁ viditvā ‘‘ime bhikkhū imāya desanāya upakkilesavisodhanaṁ katvā āsavakkhayāya paṭipajjissantī’’ti ayaṁ desanā āraddhā, tasmā parajjhāsayoti apare. Ubhayampi pana yuttaṁ. Attajjhāsayādīnañhi saṁsaggabhedassa sambhavo heṭṭhā dassitovāti. Tesaṁ bhikkhūnanti tadā dhammapaṭiggāhatabhikkhūnaṁ. Upakkilesavisodhananti samathavipassanupakkilesato cittassa visodhanaṁ. Paṭhamañhi bhagavā anupubbikathādinā paṭipattiyā saṁkilesaṁ nīharitvā pacchā sāmukkaṁsikaṁ desanaṁ deseti khette khāṇukaṇṭakagumbādike avaharitvā kasanaṁ viya, tasmā kammaṭṭhānameva avatvā imāya anupubbiyā desanā pavattāti adhippāyo.",
  "tika-s0201t1:386": "Saṁvarabhūtanti sīlasaṁvarādisaṁvarabhūtaṁ saṁvaraṇasabhāvaṁ kāraṇaṁ, taṁ pana atthato dassanādi evāti veditabbaṁ. Saṁvaritāti pavattituṁ appadānavasena sammā, sabbathā vā vāritā. Evaṁbhūtā ca yasmā pavattidvārapidhānena pihitā nāma honti, tasmā vuttaṁ ‘‘vidahitā hutvā’’ti. Evaṁ accantikassa saṁvarassa kāraṇabhūtaṁ anaccantikaṁ saṁvaraṁ dassetvā idāni accantikameva saṁvaraṁ dassento yasmiṁ dassanādimhi sati uppajjanārahā āsavā na uppajjanti, so tesaṁ anuppādo nirodho khayo pahānanti ca vuccamāno atthato appavattimattanti tassa ca dassanādi kāraṇanti āha ‘‘yena kāraṇena anuppādanirodhasaṅkhātaṁ khayaṁ gacchanti pahīyanti nappavattanti, taṁ kāraṇanti attho’’ti.",
  "tika-s0201t1:387": "Cakkhutopi…pe… manatopīti (dha. sa. mūlaṭī. 14-19) cakkhuviññāṇādivīthīsu tadanugatamanoviññāṇavīthīsu ca kiñcāpi kusalādīnampi pavatti atthi, kāmāsavādayo eva pana vaṇato yūsaṁ viya paggharaṇakaasucibhāvena sandanti, tasmā te eva ‘‘āsavā’’ti vuccanti. Tattha hi paggharaṇaasucimhi niruḷho āsava-saddoti. Dhammato yāva gotrabhunti tato paraṁ maggaphalesu appavattanato vuttaṁ. Ete hi ārammaṇavasena dhamme gacchantā tato paraṁ na gacchanti. Nanu tato paraṁ bhavaṅgādīnipi gacchantīti ce? Na, tesampi pubbe ālambitesu lokiyadhammesu sāsavabhāvena antogadhattā tato paratābhāvato. Ettha ca gotrabhuvacanena gotrabhuvodānaphalasamāpattipurecārikaparikammāni vuttānīti veditabbāni. Paṭhamamaggapurecārikameva vā gotrabhu avadhinidassanabhāvena gahitaṁ, tato paraṁ pana maggaphalasamānatāya aññesu maggesu maggavīthiyaṁ samāpattivīthiyaṁ nirodhānantarañca pavattamānesu phalesu nibbāne ca āsavānaṁ pavatti nivāritāti veditabbaṁ. Savantīti gacchanti, ārammaṇakaraṇavasena pavattantīti attho. Avadhiattho ā-kāro, avadhi ca mariyādābhividhibhedato duvidho. Tattha mariyādaṁ kiriyaṁ bahi katvā pavattati yathā ‘‘āpāṭaliputtā vuṭṭho devo’’ti. Abhividhi pana kiriyaṁ byāpetvā pavattati yathā ‘‘ābhavaggā bhagavato yaso pavattatī’’ti. Abhividhiattho cāyaṁ ā-kāro idha gahitoti vuttaṁ ‘‘antokaraṇattho’’ti.",
  "tika-s0201t1:388": "Madirādayoti ādi-saddena sindhavakādambarikāpotikādīnaṁ saṅgaho daṭṭhabbo. Cirapārivāsiyaṭṭho viraparivutthatā purāṇabhāvo. Avijjā nāhosītiādīti ettha ādi-saddena ‘‘purimā, bhikkhave, koṭi na paññāyati bhavataṇhāyā’’ti (a. ni. 10.62) idaṁ suttaṁ saṅgahitaṁ. Avijjāsavabhavāsavānaṁ ciraparivutthatāya dassitāya tabbhāvabhāvino kāmāsavassa ciraparivutthatā dassitāva hoti. Aññesu ca yathāvutte dhamme okāsañca ārammaṇaṁ katvā pavattamānesu mānādīsu vijjamānesu attattaniyādiggāhavasena abhibyāpanaṁ madakaraṇavasena āsavasadisatā ca etesaṁyeva, na aññesanti etesveva āsava-saddo niruḷhoti daṭṭhabbo. Na cettha diṭṭhāsavo nāgatoti gahetabbaṁ bhavataṇhāya viya bhavadiṭṭhiyāpi bhavāsavaggahaṇeneva gahitattā. Āyataṁ anādikālikattā. Pasavantīti phalanti. Na hi taṁ kiñci saṁsāradukkhaṁ atthi, yaṁ āsavehi vinā uppajjeyya. Purimāni cetthāti ettha etesu catūsu atthavitappesu purimāni tīṇi. Yatthāti yesu suttābhidhammapadesesu. Tattha yujjanti kilesesuyeva yathāvuttassa atthattayassa sambhavato. Pacchimaṁ ‘‘āyataṁ vā saṁsāradukkhaṁ savantī’’ti vuttanibbacanaṁ. Kammepi yujjati dukkhappasavanassa kilesakammasādhāraṇattā.",
  "tika-s0201t1:389": "Diṭṭhadhammā vuccanti paccakkhabhūtā khandhā, diṭṭhadhamme bhavā diṭṭhadhammikā. Vivādamūlabhūtāti vivādassa mūlakāraṇabhūtā kodhūpanāha-makkha-paḷāsa-issā-macchariya-māyā-sāṭheyya-thambha-sārambha-mānātimānā.",
  "tika-s0201t1:390": "Yena devūpapatyassāti yena kammakilesappakārena āsavena devesu upapatti nibbatti assa mayhanti sambandho. Gandhabbo vā vihaṅgamo ākāsacārī assanti vibhattiṁ pariṇāmetvā yojetabbaṁ. Ettha ca yakkhagandhabbatāya vinimuttā sabbā devagati devaggahaṇena gahitā. Avasesā ca akusalā dhammāti akusalakammato avasesā akusalā dhammā āsavāti āgatāti sambandho.",
  "tika-s0201t1:391": "Paṭighātāyāti paṭisedhanāya. Parūpavā…pe… upaddavāti idaṁ yadi bhagavā sikkhāpadaṁ na paññapeyya, tato asaddhammappaṭisevanaadinnādānapāṇātipātādihetu ye uppajjeyyuṁ parūpavādādayo diṭṭhadhammikā nānappakārā anatthā, ye ca tannimittā eva nirayādīsu nibbattassa pañcavidhabandhanakammakāraṇādivasena mahādukkhānubhavādippakārā anatthā, te sandhāya vuttaṁ. Te paneteti ete kāmarāgādikilesa-tebhūmakakammaparūpavādādiupaddavappakārā āsavā. Yatthāti yasmiṁ vinayādipāḷipadese. Yathāti yena duvidhādippakārena aññesu ca suttantesu āgatāti sambandho.",
  "tika-s0201t1:392": "Nirayaṁ gamentīti nirayagāminiyā. Chakkanipāte āhuneyyasutte. Tattha hi āsavā chadhā āgatā āsava-saddābhidheyyassa atthassa pabhedopacārena āsava-pade pabhedoti vutto, koṭṭhāsattho vā pada-saddoti āsavapadeti āsavappakāre saddakoṭṭhāse atthakoṭṭhāse vāti attho.",
  "tika-s0201t1:393": "Tathāhīti tasmā saṁvaraṇaṁ pidahanaṁ pavattituṁ appadānaṁ, teneva kāraṇenāti attho. Sīlādisaṁvare adhippete pavattituṁ appadānavasena thakanabhāvasāmaññato dvāraṁ saṁvaritvāti gehadvārasaṁvaraṇampi udāhaṭaṁ. Sīlasaṁvarotiādi heṭṭhā mūlapariyāyavaṇṇanāya vuttampi imassa suttassa atthavaṇṇanaṁ paripuṇṇaṁ katvā vattukāmo puna vadati. Yuttaṁ tāva sīlasatiñāṇānaṁ saṁvarattho pāḷiyaṁ tathā āgatattā, khantivīriyānaṁ pana kathanti āha ‘‘tesañcā’’tiādi. Tassattho – yadipi ‘‘khamo hoti…pe… sītassa uppannaṁ kāmavitakkaṁ nādhivāsetī’’tiādiniddese khantivīriyānaṁ saṁvarapariyāyo nāgato, uddese pana sabbāsavasaṁvarapariyāyanti saṁvarapariyāyena gahitattā attheva tesaṁ saṁvarabhāvoti.",
  "tika-s0201t1:394": "Pubbe sīlasatiñāṇānaṁ pāṭhantarena saṁvarabhāvo dassitoti idāni taṁ imināpi suttena gahitabhāvaṁ dassetuṁ ‘‘apicā’’tiādi vuttaṁ. Khantivīriyasaṁvarā vuttāyeva ‘‘khamo hoti sītassā’’tiādinā (ma. ni. 1.14) pāḷiyā dassanavasena. ‘‘Tañca anāsanaṁ, tañca agocara’’nti ayaṁ panettha sīlasaṁvaroti tañca ‘‘yathārūpe’’tiādinā vuttaṁ ayuttaṁ aniyatavatthukaṁ raho paṭicchannāsanaṁ, tañca yathāvuttaṁ ayuttaṁ vesiyādigocaraṁ, ‘‘paṭisaṅkhāyoniso parivajjetī’’ti āgataṁ yaṁ parivajjanaṁ, ayaṁ pana ettha etasmiṁ sutte āgato sīlasaṁvaroti attho. Anāsanaparivajjanena hi anācāraparivajjanaṁ vuttaṁ, anācārāgocaraparivajjanaṁ cārittasīlatāyasīlasaṁvaro. Tathā hi bhagavatā ‘‘pātimokkhasaṁvarasaṁvuto viharatī’’ti (vibha. 508) sīlasaṁvaravibhajane ācāragocarasampattiṁ dassentena ‘‘atthi anācāro, atthi agocaro’’tiādinā (vibha. 513, 514) anācārāgocarā vibhajitvā dassitā. Idañca ekadesena samudāyanidassanaṁ daṭṭhabbaṁ samuddapabbatanidassanaṁ viya.",
  "tika-s0201t1:395": "Sabbattha paṭisaṅkhā ñāṇasaṁvaroti ettha ‘‘yonisomanasikāro, paṭisaṅkhā ñāṇasaṁvaro’’ti vattabbaṁ . Na hi dassanapahātabbaniddese paṭisaṅkhāgahaṇaṁ atthi, ‘‘yoniso manasi karotī’’ti pana vuttaṁ. Yonisomanasikaraṇampi atthato paṭisaṅkhā ñāṇasaṁvaramevāti evaṁ pana atthe gayhamāne yuttametaṁ siyā. Keci pana ‘‘yattha yattha ‘idha paṭisaṅkhā yoniso’ti āgataṁ , taṁ sabbaṁ sandhāya ‘sabbattha paṭisaṅkhā ñāṇasaṁvaro’ti vutta’’nti vadanti. Tesaṁ matena ‘‘idaṁ dukkhanti yoniso manasi karotī’’tiādikassa ñāṇasaṁvarena ca asaṅgaho siyā, ‘‘dassanaṁ paṭisevanā bhāvanā ca ñāṇasaṁvaro’’ti ca vacanaṁ virujjheyya, tasmā vuttanayenevettha attho veditabbo. ‘‘Sabbattha paṭisaṅkhā ñāṇasaṁvaro’’ti iminā sattasupi ṭhānesu yaṁ ñāṇaṁ, so ñāṇasaṁvaroti parivajjanādivasena vuttā sīlādayo sīlasaṁvarādayoti ayamattho dassito. Evaṁ sati saṁvarānaṁ saṅkaro viya hotīti te asaṅkarato dassetuṁ ‘‘aggahitaggahaṇenā’’ti vuttaṁ parivajjanavisesasaṁvarādhivāsanavinodanānaṁ sīlasaṁvarādibhāvena gahitattā, tathā aggahitānaṁ gahaṇenāti attho. Te pana aggahite sarūpato dassento ‘‘dassanaṁ paṭisevanā bhāvanā’’ti āha.",
  "tika-s0201t1:396": "Etena sīlasaṁvarādinā karaṇabhūtena, kāraṇabhūtena vā. Dhammāti kusalākusaladhammā. Sīlasaṁvarādinā hi sahajātakoṭiyā, upanissayakoṭiyā vā paccayabhūtena anuppannā kusalā dhammā uppattiṁ gacchanti uppajjanti, tathā aniruddhā akusalā dhammā nirodhaṁ gacchanti nirujjhantīti attho. Pāḷiyaṁ pana ‘‘anuppannā ceva āsavā na uppajjanti, uppannā ca āsavā pahīyantī’’ti akusaladhammānaṁ anuppādapahānāni eva vuttāni, na kusaladhammānaṁ uppādādayoti? Nayidamevaṁ daṭṭhabbaṁ, ‘‘yoniso ca kho, bhikkhave, manasikaroto’’tiādinā kusaladhammānampi uppatti pakāsitāva āsavasaṁvaraṇassa padhānabhāvena gahitattā. Tathā hi pariyosānepi ‘‘ye āsavā dassanā pahātabbā, te dassanā pahīnā hontī’’tiādinā (ma. ni. 1.28) āsavappahānameva padhānaṁ katvā nigamitaṁ.",
  "tika-s0201t1:397": "15.Jānato passatoti ettha dassanampi paññācakkhunāva dassanaṁ adhippetaṁ, na maṁsacakkhunā dibbacakkhunā vāti āha ‘‘dvepi padāni ekatthānī’’ti. Evaṁ santepīti padadvayassa ekatthatthepi. Ñāṇalakkhaṇanti ñāṇassa sabhāvaṁ, visayassa yathāsabhāvāvabodhananti attho. Tenāha ‘‘jānanalakkhaṇañhi ñāṇa’’nti. Ñāṇappabhāvanti ñāṇānubhāvaṁ, ñāṇakiccaṁ visayobhāsananti attho. Tenevāha ‘‘ñāṇena vivaṭe dhamme’’ti. ‘‘Jānato passato’’ti ca jānanadassanamukhena puggalādhiṭṭhānā desanā pavattāti āha ‘‘ñāṇalakkhaṇaṁ ñāṇappabhāvaṁ upādāya puggalaṁ niddisatī’’ti. Jānato passatoti ‘‘yoniso ca manasikāraṁ ayoniso ca manasikāra’’nti vakkhamānattā yonisomanasikāravisayajānanaṁ, ayonisomanasikāravisayadassanaṁ. Tañca kho pana nesaṁ āsavānaṁ khayūpāyasabhāvassa adhippetattā uppādanānuppādanavasena na ārammaṇamattenāti ayamattho yuttoti āha ‘‘yonisomanasikāraṁ…pe… ayamettha sāro’’ti.",
  "tika-s0201t1:398": "‘‘Jānato’’ti vatvā jānanañca anussavākārapaṭivitakkamattavasena na idhādhippetaṁ, atha kho rūpādi viya cakkhuviññāṇena yonisomanasikārāyonisomanasikāre paccakkhe katvā tesaṁ uppādavasena dassananti imamatthaṁ vibhāvetuṁ ‘‘passato’’ti vuttanti evaṁ vā ettha attho daṭṭhabbo. Aññatthāpi hi ‘‘evaṁ jānato evaṁ passato (itivu. 102), jānaṁ jānāti passaṁ passati (ma. ni. 1.203), evaṁ jānantā evaṁ passantā (ma. ni. 1.407), ajānataṁ apassata’’nti ca ādīsu ñāṇakiccassa sāmaññavisesadīpanavasenetaṁ padadvayaṁ āgatanti. Kecīti abhayagirivāsisārasamāsācariyā. Te hi ‘‘samādhinā jānato vipassanāya passato jānaṁ jānāti passaṁ passati, evaṁ jānanā samatho, passanā vipassanā’’ti ca ādinā papañcenti. Teti papañcā. Imasmiṁ attheti ‘‘jānato’’tiādinayappavatte imasmiṁ suttapadaatthe niddhāriyamāne. Na yujjanti jānanadassanānaṁ yonisomanasikārāyonisomanasikāravisayabhāvassa pāḷiyaṁ vuttattā.",
  "tika-s0201t1:399": "Āsavappahānaṁ āsavānaṁ accantappahānaṁ. So pana nesaṁ anuppādo sabbena sabbaṁ khīṇatā abhāvo evāti āha ‘‘āsavānaṁ accantakhayamasamuppādaṁkhīṇākāraṁ natthibhāva’’nti. Ujumaggānusārinoti kilesavaṅkassa kāyavaṅkādīnañca pahānena ujubhūte savipassane heṭṭhimamagge anussarantassa. Tadeva hissa sikkhanaṁ. Khayasmiṁ paṭhamaṁ ñāṇaṁ. Tato aññā anantarāti khayasaṅkhāte aggamagge tappariyāpannameva ñāṇaṁ paṭhamaṁ uppajjati , tadanantaraṁ pana aññaṁ arahattanti. Yadipi gāthāyaṁ ‘‘khayasmiṁ’’icceva vuttaṁ, samucchedavasena pana āsavehi khīṇotīti maggo khayoti vuccatīti āha ‘‘maggo āsavakkhayoti vutto’’ti. Samaṇoti samitapāpo adhippeto. So pana khīṇāsavo hotīti ‘‘āsavānaṁ khayā’’ti imassa phalapariyāyatā vuttā, nippariyāyena pana āsavakkhayo maggo, tena pattabbato phalaṁ. Eteneva nibbānassapi āsavakkhayabhāvo vuttoti veditabbo.",
  "tika-s0201t1:400": "‘‘Jānato passato’’ti jānato eva passato evāti evamettha niyamo icchito, na aññathā visesābhāvato aniṭṭhasādhanato cāti tassa niyamassa phalaṁ dassetuṁ ‘‘no ajānato noapassato’’ti vuttanti āha ‘‘yo pana na jānāti na passati, tassa neva vadāmīti attho’’ti. Iminā dūrīkatāyonisomanasikāro idhādhippeto, yonisomanasikāro ca āsavakkhayassa ekantikakāraṇanti dasseti. Etenāti ‘‘no ajānato no apassato’’ti vacanena. Te paṭikkhittāti ke pana teti? ‘‘Bāle ca paṇḍite ca sandhāvitvā saṁsaritvā dukkhassantaṁ karissanti (dī. ni. 1.168; ma. ni. 2.228), ahetū apaccayā sattā visujjhantī’’ti (dī. ni. 1.168; ma. ni. 2.227) evamādivādā. Tesu hi keci abhijātisaṅkantimattena bhavasaṅkantimattena ca saṁsārasuddhiṁ paṭijānanti, aññe issarapajāpatikālādivasena, tayidaṁ sabbaṁ ‘‘saṁsārādīhī’’ti ettheva saṅgahitanti daṭṭhabbaṁ.",
  "tika-s0201t1:401": "Purimena vā padadvayenāti ‘‘jānato, passato’’ti iminā padadvayena. Upāyo vutto ‘‘āsavakkhayassā’’ti adhikārato viññāyati. Imināti ‘‘no ajānato, no apassato’’ti iminā padadvayena. Anupāyo eva hi āsavānaṁ khayassa yadidaṁ yoniso ca ayoniso ca manasikārassa ajānanaṁ adassanañca, tena tathattāya appaṭipattito micchāpaṭipattito ca. Nanu ‘‘passato’’ti iminā ayonisomanasikāro yathā na uppajjati, evaṁ dassane adhippete purimeneva anupāyapaṭisedho vutto hotīti? Na hoti, ayonisomanasikārānuppādanassapi upāyabhāvato satibalena saṁvutacakkhundriyāditā viya sampajaññabaleneva niccādivasena abhūtajānanābhāvo hotīti. Tenāha ‘‘saṅkhepena…pe… hotī’’ti. Tattha saṅkhepenāti samāsena, anvayato byatirekato ca vitthāraṁ akatvāti attho. Ñāṇaṁ…pe… dassitaṁ hoti ‘‘jānato’’tiādinā ñāṇasseva gahitattā. Yadi evaṁ ‘‘svāyaṁ saṁvaro’’tiādi kathaṁ nīyatīti? Ñāṇassa padhānabhāvadassanatthaṁ evamayaṁ desanā katāti nāyaṁ doso, tathā aññatthāpi ‘‘ariyaṁ vo bhikkhave sammāsamādhiṁ desessāmi saupanisaṁ saparikkhāra’’nti (ma. ni. 3.136) vitthāro.",
  "tika-s0201t1:402": "Dabbajātikoti dabbarūpo. So hi drabyoti vuccati ‘‘drabyaṁ vinassati nādrabya’’ntiādīsu. Dabbajātiko vā sārasabhāvo, sāruppasīlācāroti attho. Yathāha ‘‘na kho dabba dabbā evaṁ nibbeṭhentī’’ti (pārā. 384, 391; cūḷava. 193). Vattasīse ṭhatvāti vattaṁ uttamaṅgaṁ, dhuraṁ vā katvā. Yo hi parisuddhājīvo kātuṁ ajānantānaṁ sabrahmacārīnaṁ, attano vā vātātapādipaṭibāhanatthaṁ chattādīni karoti, so vattasīse ṭhatvā karoti nāma. Padaṭṭhānaṁ na hotīti na vattabbā nāthakaraṇadhammabhāvena upanissayabhāvato. Vuttañhi ‘‘yāni tāni sabrahmacārīnaṁ uccāvacāni kiccakaraṇīyāni, tattha dakkho hotī’’tiādi (ma. ni. 1.497).",
  "tika-s0201t1:403": "Upāyamanasikāroti kusaladhammappavattiyā kāraṇabhūto manasikāro. Pathamanasikāroti tassā eva maggabhūto manasikāro. Aniccādīsu aniccantiādināti aniccadukkhaasubhaanattasabhāvesu dhammesu ‘‘aniccaṁ dukkhaṁ asubhaṁ anattā’’tiādinā eva nayena, aviparītasabhāvenāti attho. Saccānulomikena vāti saccābhisamayassa anulomavasena. Cittassa āvaṭṭanātiādinā āvaṭṭanāya paccayabhūtā tato purimuppannā manodvārikā kusalajavanappavatti phalavohārena tathā vuttā. Tassā hi vasena sā kusaluppattiyā upanissayo hoti. Āvajjanā hi bhavaṅgacittaṁ āvaṭṭayatīti āvaṭṭanā. Anu anu āvaṭṭetīti anvāvaṭṭanā. Bhavaṅgārammaṇato aññaṁ ābhujatīti ābhogo. Samannāharatīti samannāhāro. Tadevārammaṇaṁ attānaṁ anubandhitvā uppajjamānaṁ manasi karoti ṭhapetīti manasikāro. Ayaṁ vuccatīti ayaṁ upāyapathamanasikāralakkhaṇo yonisomanasikāro nāma vuccati, yassa vasena puggalo dukkhādīni saccāni āvajjituṁ sakkoti . Ayonisomanasikāre saccapaṭikūlenāti saccābhisamayassa ananulomavasena. Sesaṁ yonisomanasikāre vuttavipariyāyena veditabbaṁ.",
  "tika-s0201t1:404": "Yuttinti upapattisādhanayuttiṁ, hetunti attho. Tenevāha ‘‘yasmā’’tiādi. Etthāti ‘‘ayoniso bhikkhave…pe… pahīyantī’’ti etasmiṁ pāṭhe. Tatthāti vākyopaññāsanaṁ. Kasmā panettha ayamuddesaniddeso parivattoti codanaṁ sandhāyāha ‘‘yoniso’’tiādi. Tattha manasikārapadaṁ dvinnaṁ sādhāraṇanti adhippāyena ‘‘yoniso ayonisoti imehi tāva dvīhi padehī’’ti vuttaṁ. Yonisoti hi yonisomanasikāro, ayonisoti ca ayonisomanasikāro tattha anuvattanato vakkhamānattā ca. Satipi anatthuppattisāmaññe bhavādīsu puggalassa bahulisāmaññaṁ dassetvā taṁ parivattitvā visesadassanattaṁ nāvādi upamāttayaggahaṇaṁ daṭṭhabbaṁ. Cakkayantaṁ āhaṭaghaṭīyantanti vadanti.",
  "tika-s0201t1:405": "Anuppannāti anibbattā. Ārammaṇavisesavasena tassa anuppatti veditabbā, na rūpārammaṇādiārammaṇasāmaññena, nāpi āsavavasena. Tenāha ‘‘ananubhūtapubbaṁ ārammaṇaṁ…pe… aññathā hi anamatagge saṁsāre anuppannā nāma āsavā na santī’’ti. Vatthunti saviññāṇakāviññāṇakappabhedaṁ āsavuppattikāraṇaṁ. Ārammaṇaṁ ārammaṇapaccayabhūtarūpādīni . Idāni āsavavasenapi anuppannapariyāyo labbhatīti dassetuṁ ‘‘anubhūtapubbepī’’tiādi vuttaṁ. Pakatisuddhiyāti pubbacariyato kilesadūrībhāvasiddhāya suddhipakatitāya. Pāḷiyā uddisanaṁ uddeso, atthakathanaṁ paripucchā. Ajjhayanaṁ pariyatti, cīvarasibbādi navakammaṁ, samathavipassanānuyogo yonisomanasikāro. Tādisenāti yādisena ‘‘manuññavatthū’’timanasikārādinā kāmāsavādayo sambhaveyyuṁ, tādisena. Āsavānaṁ vaḍḍhi nāma pariyuṭṭhānatibbatāya veditabbā, sā ca abhiṇhuppattiyā bahulīkāratoti te laddhāsevanā bahulabhāvaṁ pattā maddantā pharantā chādentā andhākāraṁ karontā aparāparaṁ uppajjamānā ekasantānanayena ‘‘uppannā pavaḍḍhantī’’ti vuccanti. Tena vuttaṁ ‘‘punappunaṁ uppajjamānā uppannā pavaḍḍhantīti vuccantī’’ti. Ito aññathāti ito aparāparuppannānaṁ ekattaggahaṇato aññathā vaḍḍhi nāma natthi khaṇikabhāvato.",
  "tika-s0201t1:406": "So ca jānātīti dhammuddhaccaviggahābhāvamāha. Kārakassevāti yuttayogasseva. Yassa panātiādinā anuddesikaṁ katvā vuttamatthaṁ purātanassa purisātisayassa paṭipattidassanena pākaṭataraṁ kātuṁ ‘‘maṇḍalārāmavāsīmahātissabhūtattherassa viyā’’tiādi vuttaṁ. Tañhi sabrahmacārīnaṁ āyatiṁ tathāpaṭipattikāraṇaṁ hoti, yato edisaṁ vatthu vuccati. Tasmiṁ yevāti maṇḍalārāmeyeva. Ācariyaṁ āpucchitvāti attano uddesācariyaṁ kammaṭṭhānaggahaṇatthaṁ gantuṁ āpucchitvā. Ācariyaṁ vanditvāti kammaṭṭhānadāyakaṁ mahārakkhitattheraṁ vanditvā. Uddesamagganti yathāāraddhaṁ uddesapabandhaṁ. Tadā kira mukhapāṭheneva bahū ekajjhaṁ uddisāpetvā manosajjhāyavasena dhammaṁ sajjhāyanti. Tatthāyaṁ thero paññavantatāya uddesaṁ gaṇhantānaṁ bhikkhūnaṁ dhorayho, so ‘‘idānāhaṁ anāgāmī, kiṁ mayhaṁ uddesenā’’ti saṅkocaṁ anāpajjitvā dutiyadivase uddesakāle ācariyaṁ upasaṅkami. ‘‘Uppannā pahīyantī’’ti ettha uppannasadisā ‘‘uppannā’’ti vuttā, na paccuppannā. Na hi paccuppannesu āsavesu maggena pahānaṁ sambhavatīti āha ‘‘ye pana…pe… natthī’’ti. Vattamānuppannā khaṇattayasamaṅgino. Tesaṁ paṭipattiyā pahānaṁ natthi uppajjanārahānaṁ paccayaghātena anuppādanameva tāya pahānanti.",
  "tika-s0201t1:407": "16. Yadi evaṁ dutiyapadaṁ kimatthiyanti? Padadvayaggahaṇaṁ āsavānaṁ uppannānuppannabhāvasambhavadassanatthañceva pahāyakavibhāgena pahātabbavibhāgadassanatthañca. Tenāha ‘‘idameva padaṁ gahetvā’’ti. Aññampīti ñāṇato aññampi satisaṁvarādiṁ. Dassanāti idaṁ hetumhi nissakkavacananti dassanenāti hetumhi karaṇavacanena tadatthaṁ vivarati. Esa nayoti tamevatthaṁ atidisati. Dassanenāti sotāpattimaggena. So hi paṭhamaṁ nibbānadassanato ‘‘dassana’’nti vuccati. Yadipi taṁ gotrabhu paṭhamataraṁ passati, disvā pana kattabbakiccassa kilesappahānassa akaraṇato na taṁ dassananti vuccati. Āvajjanaṭṭhāniyañhi taṁ ñāṇaṁ maggassa, nibbānārammaṇattasāmaññena cetaṁ vuttaṁ, na nibbānapaṭivijjhanena, tasmā dhammacakkhu punappunaṁ nibbattanena bhāvanaṁ appattaṁ dassanaṁ nāma, dhammacakkhuñca pariññādikiccakaraṇavasena catusaccadhammadassanaṁ tadabhisamayoti nutthettha gotrabhussa dassanabhāvappatti . Ayañca vicāro parato aṭṭhakathāyameva (ma. ni. aṭṭha. 1.22) āgamissati. Sabbatthāti ‘‘saṁvarā pahātabbā’’tiādīsu. Saṁvarāti saṁvarena, ‘‘saṁvaro’’ti cettha satisaṁvaro veditabbo. Paṭisevati etenāti paṭisevanaṁ, paccayesu idamatthikatāñāṇaṁ. Adhivāseti khamati etāyāti adhivāsanā, sītādīnaṁ khamanākārena pavatto adoso, tappadhānā vā cattāro kusalakkhandhā. Parivajjeti etenāti parivajjanaṁ, vāḷamigādīnaṁ pariharaṇavasena pavattā cetanā, tathāpavattā vā cattāro kusalakkhandhā. Kāmavitakkādike vinodeti vitudati etenāti vinodanaṁ, kusalavīriyaṁ. Paṭhamamaggena diṭṭhe catusaccadhamme bhāvanāvasena uppajjanato bhāvanā, sesamaggattayaṁ. Na hi taṁ adiṭṭhapubbaṁ kiñci passati, evaṁ dassanādīnaṁ vacanattho veditabbo.",
  "tika-s0201t1:408": "Dassanāpahātabbaāsavavaṇṇanā",
  "tika-s0201t1:409": "17. Kusalākusaladhammehi ālambiyamānāpi ārammaṇadhammā āvajjanamukheneva tabbhāvaṁ gacchantīti dassento ‘‘manasikaraṇīye’’ti padassa ‘‘āvajjitabbe’’ti atthamāha. Hitasukhāvahabhāvena manasikaraṇaṁ arahantīti manasikaraṇīyā, tappaṭipakkhato amanasikaraṇīyāti āha ‘‘amanasikaraṇīyeti tabbiparīte’’ti. Sesapadesūti ‘‘manasikaraṇīye dhamme appajānanto’’tiādīsu. Yasmā kusaladhammesupi subhasukhaniccādivasena manasikāro assādanādihetutāya sāvajjo ahitadukkhāvaho akusaladhammesupi aniccādivasena manasikāro nibbidādihetutāya anavajjo hitasukhāvaho, tasmā ‘‘dhammato niyamo natthī’’ti vatvā ‘‘ākārato pana atthī’’ti āha.",
  "tika-s0201t1:410": "Vā-saddo yebhuyyena ‘‘mamaṁ vā hi bhikkhave (dī. ni. 1.5, 6), devo vā bhavissāmi devaññataro vā’’tiādīsu (ma. ni. 1.186; ma. ni. 2.79, 80) vikappattho diṭṭho, na samuccayatthoti tattha samuccayatthe payogaṁ dassetuṁ ‘‘yathā’’tiādi vuttaṁ. Evañca katvā samuccayatthadīpakaṁ panetaṁ suttapadaṁ samudāhaṭaṁ.",
  "tika-s0201t1:411": "Kāmāsavoti pañcakāmaguṇasaṅkhāte kāme āsavo kāmāsavo. Tenāha ‘‘pañcakāmaguṇiko rāgo’’ti. Bhavāsavaṁ pana ṭhapetvā sabbo lobho kāmāsavoti yuttaṁ siyā. Rūpārūpabhaveti kammupapattibhedato duvidhepi rūpārūpabhave chandarāgo. Jhānanikantīti jhānassādo. ‘‘Sundaramidaṁ ṭhānaṁ niccaṁ dhuva’’ntiādinā assādentassa uppajjamāno sassatucchedadiṭṭhisahagato rāgo bhave āsavoti bhavāsavo. Evanti sabbadiṭṭhīnaṁ sassatucchedadiṭṭhisaṅgahato bhavāsaveneva diṭṭhāsavo gahito taṁsahagatarāgatāyāti adhippāyo. Apare pana ‘‘diṭṭhāsavo avijjāsavena ca saṅgahito’’ti vadanti. Ettha ca ‘‘bhavāsavo catūsu diṭṭhigatavippayuttalobhasahagatacittuppādesu uppajjatī’’ti (dha. sa. 1465) vacanato diṭṭhisampayuttarāgassa bhavāsavabhāvo vicāretabbo, atha ‘‘kāmasahagatā saññāmanasikārā’’tiādīsu (saṁ. ni. 4.332) viya ārammaṇakaraṇattho sahagatattho, evaṁ sati bhavāsave diṭṭhāsavassa samodhānagamanaṁ kataṁ na siyā. Na hi tampayogatabbhāvādike asati taṁsaṅgaho yutto, tasmā yathāvuttapāḷiṁ anusārena diṭṭhigatasampayuttalobhopi kāmāsavoti yuttaṁ siyā. Diṭṭhadhammikasamparāyikadukkhānañhi kāraṇabhūtā kāmāsavādayopi dvidhā vuttā.",
  "tika-s0201t1:412": "Abhidhamme (dha. sa. 1103) ca kāmāsavaniddese ‘‘kāmesūti kāmarāgadiṭṭhirāgādīnaṁ ārammaṇabhūtesu tebhūmakesu vatthukāmesū’’ti attho sambhavati. Tattha hi uppajjamānā sā taṇhā sabbāpi na kāmacchandādināmaṁ na labhatīti. Yadi pana lobho kāmāsavabhavāsavavinimuttopi siyā, so yadā diṭṭhigatavippayuttesu cittesu uppajjati, tadā tena sampayutto avijjāsavo āsavavippayuttoti domanassavicikicchuddhaccasampayuttassa viya tassapi āsavavippayuttatā vattabbā siyā ‘‘catūsu diṭṭhigatavippayuttalobhasahagatacittuppādesu uppanno moho siyā āsavasampayutto, siyā āsavavippayutto’’ti. ‘‘Kāmāsavo aṭṭhasu lobhasahagatacittuppādesu uppajjatī’ti (dha. sa. 1465), ‘‘kāmāsavaṁ paṭicca diṭṭhāsavo avijjāsavo’’ti (paṭṭhā. 3.3.109) ca vacanato diṭṭhisahagatarāgo kāmāsavo na hotīti na sakkā vattuṁ. Kiñca abhijjhākāmarāgānaṁ viseso āsavadvayaekāsavabhāvo siyā, na abhijjhāya ca noāsavabhāvoti noāsavalobhassa sabbhāvo vicāretabbo. Na hi atthi abhidhamme ‘‘āsavo ca noāsavo ca dhammā āsavassa dhammassa āsavassa ca noāsavassa ca dhammassa hetupaccayo’’ti (paṭṭhā. 3.3.16-17) sattamo navamo ca pañho. Gaṇanāyañca ‘‘hetuyā sattā’’ti (paṭṭhā. 3.3.40) vuttaṁ, no ‘‘navā’’ti. Diṭṭhisampayutte pana lobhe noāsave vijjamāne sattamanavamāpi pañhā vissajjanaṁ labheyyuṁ, gaṇanāya ca ‘‘hetuyā navā’’ti vattabbaṁ siyā, na pana vuttaṁ. Diṭṭhivippayutte ca lobhe noāsave vijjamāne vattabbaṁ vuttameva. Yasmā pana suttantadesanā nāma pariyāyakathā, na abhidhammadesanā viya nippariyāyakathā, tasmā balavakāmarāgasseva kāmāsavaṁ dassetuṁ ‘‘kāmāsavoti pañcakāmaguṇiko rāgo’’ti vuttaṁ, tathā bhavābhinandananti.",
  "tika-s0201t1:413": "Sāmaññena bhavāsavo diṭṭhāsavaṁ antogadhaṁ katvā idha tayo eva āsavā vuttāti tassa tadantogadhataṁ dassetuṁ ‘‘evaṁ diṭṭhāsavo’’tiādi vuttaṁ. Tathā hi vakkhati bhavāsavassa animittavimokkhapaṭipakkhataṁ. Catūsu saccesu aññāṇanti idaṁ suttantanayaṁ nissāya vuttaṁ. Suttantasaṁvaṇṇanā hesāti, tadantogadhattā vā pubbantādīnaṁ. Yathā atthato kāmāsavādayo vavatthāpitā, tathā nesaṁ uppādavaḍḍhiyo dassento ‘‘kāmaguṇe’’tiādimāha. Assādato manasikarototi ‘‘subhasukhā’’tiādinā assādanavasena manasi karontassa. Catuvipallāsapadaṭṭhānabhāvenāti subhasaññādīnaṁ vatthubhāvena. Vuttanayapaccanīkatoti ‘‘kāmā nāmete aniccā dukkhā vipariṇāmadhammā’’tiādinā kāmaguṇesu ādīnavadassanapubbakanekkhammapaṭipattiyā chandarāgaṁ vikkhambhayato samucchindantassa ca anuppanno ca kāmāsavo na uppajjati, uppanno ca pahīyati. Tathā mahaggatadhammesu ceva sakalatebhūmakadhammesu ca ādīnavadassanapubbakaaniccādimanasikāravasena nissaraṇapaṭipattiyā anuppannā ca bhavāsavaavijjāsavā na uppajjanti, uppannā ca pahīyantīti evaṁ taṇhāpakkhe vuttassa nayassa paṭipakkhato sukkapakkhe vitthāro veditabbo.",
  "tika-s0201t1:414": "Tayo evāti abhidhamme viya ‘‘cattāro’’ti avatvā kasmā tayo eva āsavā idha imissaṁ dassanāpahātabbakathāyaṁ vuttā? Tattha kāmāsavassa taṇhāpaṇidhibhāvato appaṇihitavimokkhapaṭipakkhatā veditabbā. Bhavesu niccaggāhānusārato yebhuyyato bhavarāgasampattito bhavāsavassa animittavimokkhapaṭipakkhatā, bhavadiṭṭhiyā pana bhavāsavabhāve vattabbameva natthi, anattasaññāya ñāṇānubhāvasiddhito avijjāsavassa suññatavimokkhapaṭipakkhatā. Etthāti etissaṁ āsavakathāyaṁ. Vaṇṇitanti kathitaṁ. Abhedatoti sāmaññato.",
  "tika-s0201t1:415": "18.Kāmāsavādīnanti manussalokadevalokagamanīyānaṁ kāmāsavādīnaṁ. Nirayādigamanīyā pana kāmāsavādayo ‘‘dassanā pahātabbe āsave’’ti ettheva samāruḷhā. Atha vā yadaggena so puggalodassanāpahātabbānaṁ āsavānaṁ adhiṭṭhānaṁ, tadaggena kāmāsavādīnampi adhiṭṭhānaṁ. Na hi samaññābhedena vatthubhedo atthīti dassetuṁ ‘‘ettāvatā’’tiādi vuttaṁ. Tenevāha ‘‘sāmaññato vuttāna’’nti. Kasmā panettha dassanāpahātabbesu āsavesu dassetabbesu ‘‘ahosiṁ nu kho aha’’ntiādinā vicikicchā dassitāti āha ‘‘vicikicchāsīsena cetthā’’tiādi. Evanti yathā soḷasavatthukā vicikicchā uppajjati, evaṁ ayonisomanasikāroti.",
  "tika-s0201t1:416": "Vijjamānataṁ avijjamānatañcāti (saṁ. ni. ṭī. 2.2.20) sassatāsaṅkaṁ nissāya ‘‘ahosiṁ nu kho ahamatītamaddhāna’’nti atīte attano vijjamānataṁ, adhiccasamuppattiāsaṅkaṁ nissāya ‘‘yato pabhuti ahaṁ, tato pubbe na nu kho ahosi’’nti atīte attano avijjamānatañca kaṅkhati. Kasmā? Vicikicchāya ākāradvayāvalambanato. Tassā pana atītavatthutāya gahitattā sassatādhiccasamuppattiākāranissayatā dassitā. Evaṁ āsappanaparisappanāpavattikaṁ katthacipi appaṭivattihetubhūtaṁ vicikicchaṁ kasmā uppādetīti na codetabbametanti dassento āha ‘‘kiṁ kāraṇanti na vattabba’’nti. Sveva puthujjanabhāvo eva. Yadi evaṁ tassa ayonisomanasikāreneva bhavitabbanti āpannanti āha ‘‘nanu ca puthujjanopi yoniso manasi karotī’’ti. Tatthāti yonisomanasikaraṇe.",
  "tika-s0201t1:417": "Jātiliṅgūpapattiyoti khattiyabrāhmaṇādijātiṁ gahaṭṭhapabbajitādiliṅgaṁ devamanussādiupapattiñca. Nissāyāti upādāya.",
  "tika-s0201t1:418": "Tasmiṁ kāle sattānaṁ majjhimappamāṇaṁ, tena yutto pamāṇiko, tadabhāvato, tato atītabhāvato vā appamāṇiko veditabbo. Kecīti sārasamāsācariyā. Te hi ‘‘kathaṁ nu khoti issarena vā brahmunā vā pubbakatena vā ahetuto vā nibbattoti cintetī’’ti āhu. Tena vuttaṁ ‘‘hetuto kaṅkhatīti vadantī’’ti. Ahetuto nibbattikaṅkhāpi hi hetuparāmasanamevāti.",
  "tika-s0201t1:419": "Paramparanti pubbāparappavattiṁ. Addhānanti kālādhivacanaṁ, tañca bhummatthe upayogavacanaṁ daṭṭhabbaṁ.",
  "tika-s0201t1:420": "Vijjamānataṁ avijjamānatañcāti sassatāsaṅkaṁ nissāya ‘‘bhavissāmi nu kho ahamanāgatamaddhāna’’nti anāgate attano vijjamānataṁ, ucchedāsaṅkaṁ nissāya ‘‘yasmiñca attabhāve ahaṁ, tato paraṁ na nu kho bhavissāmī’’ti anāgate attano avijjamānatañca kaṅkhatīti heṭṭhā vuttanayena yojetabbaṁ.",
  "tika-s0201t1:421": "Paccuppannamaddhānanti addhāpaccuppannassa idhādhippetattā ‘‘paṭisandhiṁ ādiṁ katvā’’tiādi vuttaṁ. ‘‘Idaṁ kathaṁ idaṁ katha’’nti pavattanato kathaṁkathā, vicikicchā, sā assa atthīti kathaṁkathīti āha ‘‘vicikiccho hotī’’ti. Kā ettha cintā, ummattako viya hi bālaputhujjanoti paṭikacceva vuttanti adhippāyo. Taṁ mahāmātāya puttaṁ. Muṇḍesunti muṇḍena anicchantaṁ jāgaraṇakāle na sakkāti suttaṁ muṇḍesuṁ kuladhammatāya yathā taṁ ekacce kulatāpasā, rājabhayenāti ca vadanti.",
  "tika-s0201t1:422": "Sītibhūtanti idaṁ madhurakabhāvappattiyā kāraṇavacanaṁ. ‘‘Setibhūta’’ntipi pāṭho, udake ciraṭṭhānena setabhāvaṁ pattanti attho.",
  "tika-s0201t1:423": "Attano khattiyabhāvaṁ kaṅkhati kaṇṇo viya sūtaputtasaññī. Jātiyā vibhāviyamānāya ‘‘aha’’nti tassa attano parāmasanaṁ sandhāyāha ‘‘evañhi siyā kaṅkhā’’ti. Manussāpi ca rājāno viyāti manussāpi keci ekacce rājāno viyāti adhippāyo.",
  "tika-s0201t1:424": "Vuttanayameva ‘‘saṇṭhānākāraṁ nissāyā’’tiādinā. Etthāti ‘‘kathaṁ nu khosmī’’ti pade. Abbhantare jīvoti paraparikappitaṁ antarattānaṁ vadati. Soḷasaṁsādīnanti ādi-saddena sarīra-parimāṇa-parimaṇḍala-aṅguṭṭhayavaparamāṇu-parimāṇatādike saṅgaṇhāti.",
  "tika-s0201t1:425": "‘‘Sattapaññatti jīvavisayā’’ti diṭṭhigatikānaṁ matimattaṁ, paramatthato pana sā attabhāvavisayāvāti āha ‘‘attabhāvassa āgatigatiṭṭhāna’’nti, yatāyaṁ āgato, yattha ca gamissati, taṁ ṭhānanti attho.",
  "tika-s0201t1:426": "19.Yathā ayaṁ vicikicchā uppajjatīti ayaṁ vuttappabhedā vicikicchā yathā uppajjati, evaṁ ayoniso manasikaroto. Etena vicikicchāya attābhinivesasannissayatamāha. Yathā hi vicikicchā attābhinivesaṁ nissāya pavattati, yato sā sassatādhiccasamuppattisassatucchedākārāvalambinī vuttā, evaṁ attābhinivesopi taṁ nissāya pavattati ‘‘ahosiṁ nu kho aha’’ntiādinā antogadhāhaṁkārassa kathaṁkathibhāvassa attaggāhasannissayabhāvato. Tenevāha ‘‘savicikicchassa ayonisomanasikārassa thāmagatattā’’ti. Vikappatthoti aniyamattho. ‘‘Aññatarā diṭṭhi uppajjatī’’ti hi vuttaṁ. Suṭṭhu daḷhabhāvenāti abhinivesassa ativiya thāmagatabhāvena. Tattha tatthāti tasmiṁ bhave. Paccuppannamevāti avadhāraṇena anāgate atthibhāvaṁ nivatteti, na atīte tatthapi sati atthitāya ucchedaggāhassa sabbhāvato. Atīte eva natthi, na anāgatepīti adhippāyo.",
  "tika-s0201t1:427": "Saññākkhandhasīsenāti saññākkhandhapamukhena, saññākkhandhaṁ pamukhaṁ katvāti attho. Khandheti pañcapi khandhe. Attāti gahetvāti ‘‘sañjānanasabhāvo me attā’’ti abhinivissa. Pakāsetabbaṁ vatthuṁ viya, attānampi pakāsento padīpo viya, sañjānitabbaṁ nīlādiārammaṇaṁ viya attānampi sañjānātīti evaṁdiṭṭhitopi diṭṭhigatito hotīti vuttaṁ ‘‘attanāva attānaṁ sañjānāmī’’ti. Svāyamattho saññaṁ tadaññataradhamme ca ‘‘attā anattā’’ti ca gahaṇavasena hotīti vuttaṁ ‘‘saññākkhandhasīsenā’’tiādi. Ettha ca khandhavinimutto attāti gaṇhato sassatadiṭṭhi, khandhaṁ pana ‘‘attā’’ti gaṇhato ucchedadiṭṭhīti āha ‘‘sabbāpi sassatucchedadiṭṭhiyovā’’ti.",
  "tika-s0201t1:428": "Abhinivesākārāti vipariyesākārā. Vadatīti iminā kārakavedakasattānaṁ hitasukhāvabodhanasamatthataṁ attano dīpeti. Tenāha ‘‘vacīkammassa kārako’’ti. Vedetīti vediyo, vediyova vedeyyo. Īdisānañhi padānaṁ bahulā kattusādhanataṁ saddasatthavidū maññanti. Uppādavato ekanteneva vayo icchitabbo, sati ca udayabbayatte neva niccatāti ‘‘nicco’’ti vadantassa adhippāyaṁ vivaranto āha ‘‘uppādavayarahito’’ti. Sārabhūtoti niccatāya eva sārabhāvo. Sabbakālikoti sabbasmiṁ kāle vijjamāno. Pakatibhāvanti sabhāvabhūtaṁ pakatiṁ, ‘‘vado’’tiādinā vā vuttaṁ pakatisaṅkhātaṁ sabhāvaṁ. Sassatisamanti sassatiyā samaṁ sassatisamaṁ, thāvaraṁ niccakālanti attho. Tatheva ṭhassatīti yenākārena pubbe aṭṭhāsi, etarahi tiṭṭhati, tatheva tenākārena anāgatepi ṭhassatīti attho.",
  "tika-s0201t1:429": "Paccakkhanidassanaṁ idaṁ-saddassa āsannapaccakkhabhāvaṁ katvā. Diṭṭhiyeva diṭṭhigatanti gata-saddassa padavaḍḍhanamattataṁ āha. Diṭṭhīsugatanti micchādiṭṭhīsu pariyāpannanti attho. Tenevāha ‘‘dvāsaṭṭhidiṭṭhiantogadhattā’’ti. Diṭṭhiyā gamanamattanti diṭṭhiyā gahaṇamattaṁ. Yathā pana pabbatajalaviduggāni dunniggamanāni, evaṁ diṭṭhiggāhopīti āha ‘‘dunniggamanaṭṭhena gahana’’nti. Taṁ nāma udakaṁ, taṁ gahetvā taṁ atikkamitabbato kantāro, nirudakavanaṁ, taṁ pavanantipi vuccati. Añño pana araññapadeso duratikkamanaṭṭhena kantāro viyāti, evaṁ diṭṭhipīti āha ‘‘duratikkamanaṭṭhenā’’tiādi. Vinivijjhanaṁ vitudanaṁ. Vilomanaṁ vipariṇāmabhāvo. Anavaṭṭhitasabhāvatāya vicalitaṁ vipphanditanti āha ‘‘kadācī’’tiādi. Andubandhanādi viya nissarituṁ appadānavasena aseribhāvakaraṇaṁ bandhanaṭṭho, kilesakammavipākavaṭṭānaṁ paccayabhāvena dūragatampi ākaḍḍhitvā saṁyojanaṁ saṁyojanaṭṭho, diṭṭhipi tathārūpāti vuttaṁ ‘‘diṭṭhisaṁyojana’’nti. Bandhanatthaṁ dassento kiccasiddhiyāti adhippāyo. Tenevāha ‘‘diṭṭhisaṁyojanena…pe… muccatī’’ti. Tattha etehīti iminā jātiādidukkhassa paccayabhāvamāha. Jātiādike dukkhadhamme sarūpato dassetvāpi ‘‘na parimuccati dukkhasmā’’ti vadantena bhagavatā diṭṭhisaṁyojanaṁ nāma sabbānatthakaraṁ mahāsāvajjaṁ sabbassapi dukkhassa mūlabhūtanti ayamattho vibhāvitoti dassetuṁ ‘‘kiṁ vā bahunā, sakalavaṭṭadukkhatopi na muccatī’’ti vuttaṁ.",
  "tika-s0201t1:430": "20. Nanu cettha diṭṭhisaṁyojanadassanena sīlabbataparāmāsopi dassetabbo, evañhi dassanena pahātabbā āsavā anavasesato dassitā hontīti codanaṁ sandhāyāha ‘‘yasmā’’tiādi. Sīlabbataparāmāso kāmāsavādiggahaṇeneva gahito hoti kāmāsavādihetukattā tassa. Appahīnakāmarāgādiko hi kāmasukhatthaṁ vā bhavasuddhatthaṁ vā evaṁ bhavavisuddhi hotīti sīlabbatāni parāmasanti, ‘‘imināhaṁ sīlena vā vatena vā tapena vā brahmacariyena vā devo vā bhavissāmi devaññataro vā’’ti (ma. ni. 1.186; ma. ni. 2.79), ‘‘tattha nicco dhuvo sassato avipariṇāmadhammo sassatisamaṁ tatheva ṭhassāmī’’ti (ma. ni. 1.19), ‘‘sīlena suddhi vatena suddhi sīlabbatena suddhī’’ti (dha. sa. 1222) ca suttevuttaṁ sīlabbataṁ parāmasanti. Tattha bhavasukhabhavavisuddhiatthanti bhavasukhatthañca bhavavisuddhiatthañca. Tassa gahitattāti sīlabbataparāmāsassa diṭṭhiggahaṇena gahitattā yathā ‘‘diṭṭhigatānaṁ pahānāyā’’tiādīsu (dha. sa. 277). Tesanti dassanapahātabbānaṁ. Dassetuṁ puggalādhiṭṭhānāya desanāya. Tabbiparītassāti yonisomanasikaroto kalyāṇaputhujjanassa.",
  "tika-s0201t1:431": "Tassāti ‘‘sutavā’’tiādipāṭhassa. Tāvāti ‘‘sutavā’’ti ito paṭṭhāya yāva ‘‘so idaṁ dukkha’’nti padaṁ, tāva imaṁ padaṁ avadhiṁ katvāti attho. Heṭṭhā vuttanayenāti ariyasappurisa-ariyadhamma-sappurisadhamma-manasikaraṇīya-amanasikaraṇīyapadānaṁ yathākkamaṁ mūlapariyāye idha gahetvā vuttanayena attho veditabboti sambandho. Vuttapaccanīkatoti ‘‘sutavā ariyasāvako, ariyānaṁ dassāvī, sappurisānaṁ dassāvī’’ti etesaṁ padānaṁ sabbākārena vuttaviparītato attho veditabbo, kovidavinītapadānaṁ pana na sabbappakārena vuttaviparītato. Arahā hi nippariyāyena ariyadhamme kovido ariyadhamme suvinīto ca nāma. Tenāha ‘‘paccanīkato ca sabbākārena…pe… ariyasāvakoti veditabbo’’ti. Saṅkhārupekkhāñāṇaṁ sikhāppattavipassanā. Keci pana ‘‘bhaṅgañāṇato paṭṭhāya sikhāpattavipassanā’’ti vadanti, tadayuttaṁ . Tadanurūpena atthenāti tassa puggalassa anurūpena ariyaṭṭhena, na paṭivedhavasenāti adhippāyo. Kalyāṇaputhujjano hi ayaṁ. Yathā cassa ‘‘yopi kalyāṇaputhujjano’’ti ārabhitvā ‘‘sopi vuccati sikkhatīti sekkho’’ti pariyāyena sekkhasutte (saṁ. ni. 5.13) sekkhabhāvo vutto, evaṁ idha ariyasāvakabhāvo vutto. Vuṭṭhānagāminīvipassanālakkhaṇehi ye ariyasappurisadhammavinayasaṅkhātā bodhipakkhiyadhammā tisso sikkhā eva vā sambhavanti, tesaṁ vasena imassa ariyasāvakādibhāvo vutto . Tenāha ‘‘tadanurūpena atthenā’’ti. Ariyassa sāvakoti vā ariyasāvakatthena eva vutto yathā ‘‘agamā rājagahaṁ buddho’’ti (su. ni. 410). Sikhāppattavipassanāggahaṇañcettha vipassanaṁ ussukkāpetvā anivattipaṭipadāyaṁ ṭhitassa gahaṇatthanti yathāvuttā atthasaṁvaṇṇanā suṭṭhutaraṁ yujjateva.",
  "tika-s0201t1:432": "21. Yathā dhātumukhena vipassanaṁ abhiniviṭṭho dhātukammaṭṭhāniko āyatanādimukhena abhiniviṭṭho āyatanādikammaṭṭhāniko, evaṁ saccamukhena abhiniviṭṭhoti vuttaṁ ‘‘catusaccakammaṭṭhāniko’’ti. Caturoghanittharaṇatthikehi kātabbato kammaṁ, bhāvanā. Kammameva visesādhigamassa ṭhānaṁ kāraṇanti, kamme vā yathāvuttanaṭṭhena ṭhānaṁ avaṭṭhānaṁ bhāvanārambhokammaṭṭhānaṁ, tadeva catusaccamukhena pavattaṁ etassa atthīti catusaccakammaṭṭhāniko. Ubhayaṁ nappavattati etthāti appavatti. Uggahitacatusaccakammaṭṭhānoti ca catusaccakammaṭṭhānaṁ pāḷito atthato ca uggahetvā manasikārayoggaṁ katvā ṭhito. Vipassanāmaggaṁ samāruḷhoti sappaccayanāmarūpadassane patiṭṭhāya tadeva nāmarūpaṁ aniccādito sammasanto. Samannāharatīti vipassanāvajjanaṁ sandhāyāha, tasmā yathā ‘‘idaṁ dukkha’’nti vipassanāñāṇaṁ pavattati, evaṁ samannāharati āvajjatīti attho. Kathaṁ panettha ‘‘manasi karotī’’ti iminā ‘‘vipassatī’’ti ayamattho vutto hotīti āha ‘‘ettha…pe… vuttā’’ti. Etthāti ca imasmiṁ sutteti attho. Vipassatīti ca yathā upari visesādhigamo hoti, evaṁ ñāṇacakkhunā vipassati, oloketīti attho. Maggopi vattabbo. Purimañhi saccadvayaṁ gambhīrattā duddasaṁ, itaraṁ duddasattā gambhīraṁ.",
  "tika-s0201t1:433": "Abhinivesoti vipassanābhiniveso vipassanāpaṭipatti. Tadārammaṇeti taṁ rūpakkhandhaṁ ārammaṇaṁ katvā pavatte. Yāthāvasarasalakkhaṇaṁ vavatthapetvāti aviparītaṁ attano ārammaṇaṁ sabhāvacchedanādikiccañceva aññāṇādilakkhaṇañca asaṅkarato hadaye ṭhapetvā. Iminā pubbe nāmarūpaparicchede katepi dhammānaṁ salakkhaṇavavatthāpanaṁ paccayapariggahena suvavatthāpitaṁ nāma hotīti dasseti yathā ‘‘dvikkhattuṁ baddhaṁ subaddha’’nti. Evañhi ñātapariññāya kiccaṁ siddhaṁ nāma hoti. Paccayato paccayuppannato ca vavatthāpitattā pākaṭabhāvena siddhenapi siddhabhāvo pākaṭo hotīti vuttaṁ ‘‘ahutvā hontī’’ti. Aniccalakkhaṇaṁ āropetīti asato hi uppādena bhavitabbaṁ, na sato, uppādavantato ca nesaṁ ekantena icchitabbā paccayāyattavuttibhāvato, sati uppāde avassaṁbhāvī nirodhoti nattheva niccatāvakāsoti. Sūpaṭṭhitāniccatāya ca udayabbayadhammehi abhiṇhapaṭipīḷanato dukkhamanaṭṭhena dukkhaṁ. Tenāha ‘‘udayabbayapaṭipīḷitattā dukkhāti dukkhalakkhaṇaṁ āropetī’’ti. Katthacipi saṅkhāragate ‘‘mā jīri mā byādhiyī’’ti alabbhanato natthi vasavattananti āha ‘‘avasavattanato anattāti anattalakkhaṇaṁ āropetī’’ti. Paṭipāṭiyāti udayabbayañāṇādiparamparāya.",
  "tika-s0201t1:434": "Tasmiṁ khaṇeti sotāpattimaggakkhaṇe. Ekapaṭivedhenevāti ekañāṇeneva paṭivijjhanena. Paṭivedho paṭighātābhāvena visaye nissaṅgacārasaṅkhātaṁ nibbijjhanaṁ. Abhisamayo avirajjhitvā visayassa adhigamasaṅkhāto avabodho. ‘‘Idaṁ dukkhaṁ, ettakaṁ dukkhaṁ, na ito bhiyyo’’ti paricchinditvā jānanameva vuttanayena paṭivedhoti pariññāpaṭivedho. Ayaṁ yathā ñāṇe pavatte pacchā dukkhassa sarūpādiparicchede sammoho na hoti, tathā pavattiṁ gahetvā vutto, na pana maggañāṇassa ‘‘idaṁ dukkha’’ntiādināpi vattanato. Tenāha ‘‘na hissa tasmiṁ samaye’’tiādi. Pahīnassa puna appahātabbatāya pakaṭṭhaṁ hānaṁ cajanaṁ samucchindanaṁ pahānaṁ, pahānameva vuttanayena paṭivedhoti pahānapaṭivedho. Ayampi yena kilesena appahīyamānena maggabhāvanāya na bhavitabbaṁ, asati ca maggabhāvanāya yo uppajjeyya, tassa kilesassa padaghātaṁ karontassa anuppattidhammataṁ āpādentassa ñāṇassa tathāpavattiyā paṭighātābhāvena nissaṅgacāraṁ upādāya evaṁ vutto. Sacchikiriyā paccakkhakaraṇaṁ, anussavākāraparivitakkādike muñcitvā sarūpato ārammaṇakaraṇaṁ idaṁ tanti yathāsabhāvato gahaṇaṁ, sā eva vuttanayena paṭivedhoti sacchikiriyāpaṭivedho. Ayaṁ pana yassa āvaraṇassa asamucchindanato ñāṇaṁ nirodhaṁ ālambituṁ na sakkoti, tassa samucchindanato taṁ sarūpato vibhāvitameva pavattatīti evaṁ vutto.",
  "tika-s0201t1:435": "Bhāvanā uppādanā vaḍḍhanā ca, tattha paṭhamamagge uppādanaṭṭhena, dutiyādīsu vaḍḍhanaṭṭhena, ubhayatthāpi vā ubhayathāpi veditabbaṁ. Paṭhamamaggopi hi yathārahaṁ vuṭṭhānagāminiyaṁ pavattaṁ parijānanādiṁ vaḍḍhento pavattoti tatthāpi vaḍḍhanaṭṭhena bhāvanā sakkā viññātuṁ. Dutiyādīsupi appahīnakilesappahānato puggalantarasādhanato uppādanaṭṭhena bhāvanā, sā eva vuttanayena paṭivedhoti bhāvanā paṭivedho. Ayampi hi yathā ñāṇe pavatte pacchā maggadhammānaṁ sarūpaparicchede sammoho na hoti, tathā pavattimeva gahetvā vutto, tiṭṭhatu tāva yathādhigatamaggadhammaṁ yathāpavattesu phaladhammesupi ayaṁ yathādhigatasaccadhammesu viya vigatasammohova hoti. Tena vuttaṁ ‘‘diṭṭhadhammo pattadhammo viditadhammo pariyogāḷhadhammo’’ti (dī. ni. 1.299, 356; mahāva. 27, 57). Yato cassa dhammatāsañcoditā yathādhigatasaccadhammāvalambiniyo maggavīthito parato maggaphalapahīnāvasiṭṭhakilesanibbānānaṁ paccavekkhaṇā pavattanti. Dukkhasaccadhammā hi sakkāyadiṭṭhiādayo. Ayañca atthavaṇṇanā ‘‘pariññābhisamayenā’’tiādīsupi vibhāvetabbā. Ekābhisamayena abhisametīti vuttamevatthaṁ vibhūtataraṁ katvā dassetuṁ ‘‘no ca kho aññamaññena ñāṇenā’’tiādi vuttaṁ.",
  "tika-s0201t1:436": "Vitaṇḍavādī panāha ‘‘ariyamaggañāṇaṁ catūsu saccesu nānābhisamayavasena kiccakaraṇaṁ, na ekābhisamayavasena. Tañhi kālena dukkhaṁ pajānāti, kālena samudayaṁ pajahati, kālena nirodhaṁ sacchikaroti, kālena maggaṁ bhāveti, aññathā ekassa ñāṇassa ekasmiṁ khaṇe catukiccakaraṇaṁ na yujjati. Na hidaṁ katthaci diṭṭhampi suttaṁ atthī’’ti. So vattabbo – yadi ariyamaggañāṇaṁ nānābhisamayavasena saccāni abhisameti, na ekābhisamayavasena, evaṁ sante paccekampi saccesu nānakkhaṇeneva pavatteyya, na ekakkhaṇena, tathā sati dukkhādīnaṁ ekadesekadesameva parijānāti pajahatīti āpajjatīti nānābhisamaye paṭhamamaggādīhi pahātabbānaṁ saññojanattayādīnaṁ ekadesekadesappahānaṁ siyāti ekadesasotāpattimaggaṭṭhāditā, tato eva ekadesasotāpannāditā ca āpajjati anantaraphalattā lokuttarakusalānaṁ, na ca taṁ yuttaṁ. Na hi kālabhedena vinā so eva sotāpanno ca asotāpanno cāti sakkā viññātuṁ.",
  "tika-s0201t1:437": "Apicāyaṁ nānābhisamayavādī evaṁ pucchitabbo ‘‘maggañāṇaṁ saccāni paṭivijjhantaṁ kiṁ ārammaṇato paṭivijjhati, udāhu kiccato’’ti? Jānamāno ‘‘kiccato’’ti vadeyya, ‘‘kiccato paṭivijjhantassa kiṁ nānābhisamayenā’’ti vatvā paṭipāṭiyānidassanena saññāpetabbo. Atha ‘‘ārammaṇato’’ti vadeyya, evaṁ sante tassa ñāṇassa vipassanāñāṇassa viya dukkhasamudayānaṁ accantapariññāsamucchedā na yuttā anissaṭattā. Tathā maggadassanaṁ. Na hi maggo sayameva attānaṁ ārabbha pavattatīti yuttaṁ, maggantaraparikappanāya pana anavaṭṭhānaṁ āpajjati, tasmā tīṇi saccāni kiccato, nirodhaṁ kiccato ca ārammaṇato ca paṭivijjhatīti evaṁ asammohato paṭivijjhantassa maggañāṇassa nattheva nānābhisamayo. Vuttañhetaṁ ‘‘yo bhikkhave dukkhaṁ passati, dukkhasamudayampi so passatī’’tiādi. Na cetaṁ kālantaradassanaṁ sandhāya vuttaṁ ‘‘yo nu kho, āvuso, dukkhaṁ passati, dukkhasamudayampi …pe… dukkhanirodhagāminipaṭipadampi so passatī’’ti (saṁ. ni. 5.1100) ekaccadassanasamaṅgino aññasaccadassanasamaṅgibhāvavicāraṇāyaṁ tadatthasādhanatthaṁ āyasmatā gavampatittherena ābhatattā, paccekañca saccattayadassanassa yojitattā, aññathā purimadiṭṭhassa puna adassanato samudayādidassanamayojaniyaṁ siyā. Na hi lokuttaramaggo lokiyamaggo viya katakārībhāvena pavattati samucchedakattā, tathā yojanena ca sabbadassanaṁ dassanantaraparamanti dassanānuparamo siyāti evaṁ āgamato yuttito ca nānābhisamayo na yujjatīti saññāpetabbo. Evaṁ ce saññattiṁ gacchati, iccetaṁ kusalaṁ. No ce gacchati, abhidhamme (kathā. 274) odhisokathāya saññāpetabboti.",
  "tika-s0201t1:438": "Nirodhaṁ ārammaṇatoti nirodhameva ārammaṇatoti niyamo gahetabbo, na ārammaṇatovāti. Tena nirodhe kiccatopi paṭivedho siddho hoti. Tasmiṁ samayeti saccānaṁ abhisamaye. Vīsativatthukātiādi ‘‘tīṇi saññojanānī’’ti vuttānaṁ sarūpadassanaṁ. Catūsu āsavesūti idaṁ abhidhammanayena vuttaṁ, na suttantanayena. Na hi sutte katthaci cattāro āsavā āgatā atthi. Yadi vicikicchā na āsavo, atha kasmā ‘‘sakkāyadiṭṭhi vicikicchā sīlabbataparāmāso, ime vuccanti, bhikkhave, āsavā dassanā pahātabbā’’ti vuttanti āha ‘‘dassanā pahātabbā’’tiādi. Ettha pariyāpannattāti etena sammāsaṅkappassa viya paññākkhandhe kiccasabhāgatāya idha vicikicchāya āsavasaṅgaho katoti dasseti.",
  "tika-s0201t1:439": "Sabbo attaggāho sakkāyadiṭṭhivinimutto natthīti vuttaṁ ‘‘channaṁ diṭṭhīnaṁ…pe… vibhattā’’ti. Sā hi diṭṭhi ekasmiṁ cittuppāde santāne ca ṭhitaṁ ekaṭṭhaṁ, tattha paṭhamaṁ sahajātekaṭṭhaṁ, itaraṁ pahānekaṭṭhaṁ, tadubhayampi niddhāretvā dassetuṁ ‘‘diṭṭhāsavehī’’tiādi vuttaṁ. Sabbathāpīti sabbappakārena, sahajātekaṭṭhapahānekaṭṭhappakārehīti attho. Avasesāti diṭṭhāsavato avasiṭṭhā. Tayopi āsavāti kāmāsavabhavāsavaavijjāsavā. Tathā hi pubbe ‘‘catūsu āsavesū’’ti vuttaṁ. Tasmāti yasmā bahū evettha āsavā pahātabbā, tasmā bahuvacananiddeso kato ‘‘ime vuccanti, bhikkhave, āsavā dassanā pahātabbā’’ti. Porāṇānanti aṭṭhakathācariyānaṁ, ‘‘purātanānaṁ majjhimabhāṇakāna’’nti ca vadanti.",
  "tika-s0201t1:440": "Dassanā pahātabbātiādīsu yaṁ vattabbaṁ, taṁ heṭṭhā vuttameva.",
  "tika-s0201t1:441": "Dassanāpahātabbaāsavavaṇṇanā niṭṭhitā.",
  "tika-s0201t1:442": "Saṁvarāpahātabbaāsavavaṇṇanā",
  "tika-s0201t1:443": "22.Saṁvarādīhīti saṁvarapaṭisevanaadhivāsanaparivajjanavinodanehi. Sabbesampīti catunnampi ariyamaggānaṁ. Ayanti saṁvarāpahātabbādikathā pubbabhāgapaṭipadāti veditabbā. Tathā hi heṭṭhā ‘‘upakkilesavisodhanaṁ ādiṁ katvā āsavakkhayapaṭipattidassanattha’’nti suttantadesanāya payojanaṁ vuttaṁ. Na hi sakkā ādito eva ariyamaggaṁ bhāvetuṁ, atha kho samādinnasīlo indriyesu guttadvāro ‘‘saṅkhāyekaṁ paṭisevati, saṅkhāyekaṁ adhivāseti, saṅkhāyekaṁ parivajjeti, saṅkhāyekaṁ vinodetī’’ti (dī. ni. 3.348; ma. ni. 2.168) evaṁ vuttaṁ caturāpassenapaṭipattiṁ paṭipajjamāno sammasanavidhiṁ otaritvā anukkamena vipassanaṁ ussukkāpetvā maggapaṭipāṭiyā āsave khepeti. Tenāha bhagavā ‘‘seyyathāpi, bhikkhave, mahāsamuddo anupubbaninno anupubbapoṇo anupubbapabbhāro, na āyatakeneva papāto, evaṁ kho, bhikkhave, imasmiṁ dhammavinaye anupubbasikkhā anupubbakiriyā anupubbapaṭipadā, na āyatakeneva aññāpaṭivedho’’ti (a. ni. 8.20; udā. 45; cūḷava. 385).",
  "tika-s0201t1:444": "Idhāti ayaṁ idha-saddo sabbākārato indriyasaṁvarasaṁvutassa puggalassa sannissayabhūtasāsanaparidīpano, aññasāsanassa tathābhāvapaṭisedhano cāti vuttaṁ ‘‘imasmiṁ sāsane’’ti. Ādīnavapaṭisaṅkhāti ādīnavapaccavekkhaṇā. Sampalimaṭṭhanti (a. ni. ṭī. 3.6.58) ghaṁsitaṁ. Anubyañjanasoti hatthapādahasitakathitavilokitādippakārabhāgaso. Tañhi ayoniso manasikaroto kilesānaṁ anu anu byañjanato ‘‘anubyañjana’’nti vuccati. Nimittaggāhoti itthipurisanimittādikassa vā kilesavatthubhūtassa vā nimittassa gāho. Ādittapariyāyanayenāti ādittapariyāye (saṁ. ni. 4.28; mahāva. 54) āgatanayena veditabbā ādīnavapaṭisaṅkhāti yojanā. Yathā itthiyā indriyanti itthindriyaṁ, na evamidaṁ, idaṁ pana cakkhumeva indriyanti cakkhundriyanti. Titthakāko viyāti titthe kāko titthakāko, nadiyā samatikkamanatitthe niyataṭṭhitiko. Āvāṭakacchapotiādīsupi eseva nayo.",
  "tika-s0201t1:445": "Evaṁ tappaṭibaddhavuttitāya cakkhundriye niyataṭṭhāno saṁvaro cakkhundriyasaṁvaro. Muṭṭhassaccaṁ satipaṭipakkhā akusaladhammā. Yadipi aññattha asaṅkheyyampi bhavaṅgacittaṁ nirantaraṁ uppajjati, pasādaghaṭṭanāvajjanuppādānaṁ pana antare dve eva bhavaṅgacittāni uppajjantīti ayaṁ cittaniyāmoti āha bhavaṅge ‘‘dvikkhattuṁ uppajjitvā niruddhe’’ti.",
  "tika-s0201t1:446": "Javanakkhaṇepana sace dussīlyaṁ vātiādi (visuddhi. ṭī. 1.15; dha. sa. mūlaṭī. 1352) puna avacanatthaṁ idheva sabbaṁ vuttanti chasu dvāresu yathāsambhavaṁ yojetabbaṁ. Na hi pañcadvāre kāyavacīduccaritasaṅkhāto dussīlyasaṁvaro atthīti so manodvāravasena, itaro channampi dvārānaṁ vasena yojetabbo. Muṭṭhassaccādīnañhi satipaṭipakkhādilakkhaṇānaṁ akusaladhammānaṁ siyā pañcadvāre uppatti, na tveva kāyikavācasikavītikkamabhūtassa dussīlyassa tattha uppatti pañcadvārikajavanānaṁ aviññattijanakattāti.",
  "tika-s0201t1:447": "Yathā kinti yena pakārena javane uppajjamāno asaṁvaro ‘‘cakkhudvāre asaṁvaro’’ti vuccati, taṁ nidassanaṁ kinti attho. Yathātiādinā nagaradvāre asaṁvare sati taṁsambandhānaṁ gharādīnaṁ asaṁvutatā viya javane asaṁvare sati taṁsambandhānaṁ dvārādīnaṁ asaṁvutatāti aññāsaṁvare aññāsaṁvutatāsāmaññameva nidasseti, na pubbāparasāmaññaṁ, antobahisāmaññaṁ vā. Sambandho ca javanena dvārādīnaṁ ekasantatipariyāpannatāya eva daṭṭhabbo. Paccayabhāvena purimanipphannaṁ javanakāle asantampi bhavaṅgādi phalanipphattiyā cakkhādi viya santaṁyeva nāma. Na hi dharamānaṁyeva ‘‘santa’’nti vuccati, tasmā sati dvārabhavaṅgādike pacchā uppajjamānaṁ javanaṁ bāhiraṁ viya katvā nagaradvārasamānaṁ vuttaṁ. Itarañca antonagaragharādisamānaṁ. Javanassa hi paramatthato asatipi bāhirabhāve itarassa ca abbhantarabhāve ‘‘pabhassaramidaṁ, bhikkhave, cittaṁ, tañca kho āgantukehi upakkilesehi upakkiliṭṭha’’nti (a. ni. 1.49) ādivacanato āgantukabhūtassa kadāci kadāci uppajjamānassa javanassa bāhirabhāvo, tabbidhurasabhāvassa itarassa abbhantarabhāvo ca pariyāyato veditabbo. Javane vā asaṁvare uppanne tato paraṁ dvārabhavaṅgādīnaṁ asaṁvarahetubhāvāpattito nagaradvārasadisena javanena pavisitvā dussīlyādicorānaṁ dvārabhavaṅgādīsu musanaṁ kusalabhaṇḍavināsanaṁ daṭṭhabbaṁ. Uppanne hi asaṁvare dvārādīnaṁ tassa hetubhāvo paññāyati, so ca uppajjamānoyeva dvārādīnaṁ saṁvarūpanissayabhāvaṁ paṭibāhentoyeva pavattatīti ayañhettha asaṁvarādīnaṁ pavattinayo. Pañcadvāre rūpādiārammaṇe āpāthagate yathāpaccayaṁ akusalajavane uppajjitvā bhavaṅgaṁ otiṇṇe manodvārikajavanaṁ taṁyeva ārammaṇaṁ katvā bhavaṅgaṁ otarati, puna tasmiṁyeva dvāre ‘‘itthī puriso’’tiādinā visayaṁ vavatthapetvā javanaṁ bhavaṅgaṁ otarati, puna vāre rajjanādivasena javanaṁ javati, punapi yadi tādisaṁ ārammaṇaṁ āpāthamāgacchati, taṁsadisameva pañcadvāre rūpādīsu javanaṁ uppajjati. Taṁ sandhāya vuttaṁ ‘‘evameva javane dussīlyādīsu uppannesu tasmiṁ asaṁvare sati dvārampi agutta’’ntiādi. Ayaṁ tāva asaṁvarapakkhe atthavaṇṇanā.",
  "tika-s0201t1:448": "Saṁvarapakkhepi imināva nayena attho veditabbo. Saṁvarena samannāgato puggalo saṁvutoti vuttoti āha ‘‘upetoti vuttaṁ hotī’’ti. Ekajjhaṁ katvāti ‘‘pātimokkhasaṁvarasaṁvuto’’ti padañca atthato abhinnaṁ samānaṁ katvā. Ayameva cettha atthosundarataro uparipāḷiyā saṁsandanato. Tenāha ‘‘tathāhī’’tiādi. Yanti ādesoti iminā liṅgavipallāsena saddhiṁ vacanavipallāso katoti dasseti, nipātapadaṁ vā etaṁ paccattaputhuvacanatthaṁ. Vighātakarāti cittavighātakaraṇā cittadukkhanibbattakā ca. Yathāvuttakilesahetukā dāhānubandhā vipākā eva vipākapariḷāhā. Yathā panettha āsavā aññe ca vighātakarā kilesavipākapariḷāhā sambhavanti, taṁ dassetuṁ ‘‘cakkhudvārehī’’tiādi vuttaṁ, taṁ suviññeyyameva. Ettha ca saṁvaraṇūpāyo, saṁvaritabbaṁ, saṁvaro, yato so saṁvaro, yattha saṁvaro, yañca saṁvaraphalanti ayaṁ vibhāgo veditabbo. Kathaṁ? Paṭisaṅkhā yonisoti hi saṁvaraṇūpāyo. Cakkhundriyaṁ saṁvaritabbaṁ. Saṁvaraggahaṇena gahitā sati saṁvaro. Asaṁvutassāti saṁvaraṇāvadhi. Asaṁvarato hi saṁvaraṇaṁ. Saṁvaritabbaggahaṇena siddho idha saṁvaravisayo. Cakkhundriyañhi saṁvarañāṇaṁ rūpārammaṇe saṁvarīyatīti avuttasiddhoyamattho. Āsavatannimittakilesādipariḷāhābhāvo phalaṁ. Evaṁ sotadvārādīsupi yojetabbaṁ. Sabbatthevāti manodvāre pañcadvāre cāti sabbasmiṁ dvāre.",
  "tika-s0201t1:449": "Saṁvarāpahātabbaāsavavaṇṇanā niṭṭhitā.",
  "tika-s0201t1:450": "Paṭisevanāpahātabbaāsavavaṇṇanā",
  "tika-s0201t1:451": "23.Paṭisaṅkhā yoniso cīvarantiādīsu ‘‘sītassa paṭighātāyā’’tiādinā vuttaṁ paccavekkhaṇameva yoniso paṭisaṅkhā. Īdisanti evarūpaṁ iṭṭhārammaṇaṁ. Bhavapatthanāya assādayatoti bhavapatthanāmukhena bhāvitaṁ ārammaṇaṁ assādentassa. Cīvaranti nivāsanādi yaṁ kiñci cīvaraṁ. Paṭisevatīti nivāsanādivasena paribhuñjati. Yāvadevāti payojanaparimāṇaniyamanaṁ. Sītapaṭighātādiyeva hi yogino cīvarapaṭisevane payojanaṁ. Sītassāti dhātukkhobhato vā utupariṇāmato vā uppannasītassa. Paṭighātāyāti paṭibāhanatthaṁ tappaccayassa vikārassa vinodanatthaṁ. Uṇhassāti aggisantāpato uppannassa uṇhassa. Ḍaṁsādayo pākaṭāyeva. Puna yāvadevāti niyatapayojanaparimāṇaniyamanaṁ. Niyatañhi payojanaṁ cīvarapaṭisevanassa hirikopīnapaṭicchādanaṁ, itaraṁ kadāci kadāci . Hirikopīnanti sambādhaṭṭhānaṁ . Yasmiñhi aṅge vivaṭe hirīkuppati vinassati, taṁ hiriyā kopanato hirikopīnaṁ, tassa paṭicchādanatthaṁ cīvaraṁ paṭisevati.",
  "tika-s0201t1:452": "Piṇḍapātanti yaṁ kiñci āhāraṁ. So hi piṇḍolyena bhikkhanāya patte patanato tattha tattha laddhabhikkhāpiṇḍānaṁ pāto sannipātoti ‘‘piṇḍapāto’’ti vuccati. Neva davāyāti na kīḷanāya. Na madāyāti na balamadamānamadapurisamadatthaṁ. Na maṇḍanāyāti na aṅgapaccaṅgānaṁ pīṇanabhāvatthaṁ. Na vibhūsanāyāti na tesaṁyeva sobhanatthaṁ, chavisampatiatthanti attho. Imāni ca padāni yathākkamaṁ moha-dosa-saṇṭhāna-vaṇṇa-rāgūpanissaya-pahānatthāni veditabbāni. Purimaṁ vā dvayaṁ attano attano saṁkilesuppattinisedhanatthaṁ, itaraṁ parassapi. Cattāripi kāmasukhallikānuyogassa pahānatthaṁ vuttānīti veditabbāni. Kāyassāti rūpakāyassa. Ṭhitiyā yāpanāyāti pabandhaṭṭhitatthañceva pavattiyā avicchedanatthañca cirakālaṭṭhitatthaṁ jīvitindriyassa pavattāpanatthaṁ. Vihiṁsūparatiyāti jighacchādukkhassa uparamaṇatthaṁ. Brahmacariyānuggahāyāti sāsanamaggabrahmacariyānaṁ anuggahatthaṁ. Itīti evaṁ iminā upāyena. Purāṇañca vedanaṁ paṭihaṅkhāmīti purāṇaṁ abhuttapaccayā uppajjanakavedanaṁ paṭihanissāmi. Navañca vedanaṁ na uppādessāmīti navaṁ bhuttapaccayā uppajjanakavedanaṁ na uppādessāmīti. Tassā hi anuppannāya anuppajjanatthameva āhāraṁ paribhuñjati. Ettha ca abhuttapaccayā uppajjanakavedanā nāma yathāpavattā jighacchānimittā vedanā. Sā hi abhuñjantassa bhiyyo bhiyyo pavaḍḍhanavasena uppajjati, bhuttapaccayā uppajjanakavedanāpi khudānimittāva aṅgadāhasūlādivedanā appavattā. Sā hi bhuttapaccayā anuppannāva na uppajjissatīti. Vihiṁsānimittatā cetāsaṁ vihiṁsāya viseso.",
  "tika-s0201t1:453": "Yātrā ca me bhavissatīti yāpanā ca me catunnaṁ iriyāpathānaṁ bhavissati. Yāpanāyāti iminā jīvitindriyayāpanā vuttā, idha catunnaṁ iriyāpathānaṁ avicchedasaṅkhātā yāpanāti ayametāsaṁ viseso. Anavajjatā ca phāsuvihāro cāti ayuttapariyesanapaṭiggahaṇaparibhogaparivajjanena anavajjatā, parimitaparibhogena phāsuvihāro. Asappāyāparimitabhojanapaccayā aratitandīvijambhitāviññugarahādidosābhāvena vā anavajjatā, sappāyaparimitabhojanapaccayā kāyabalasambhavena phāsuvihāro. Yāvadatthaudarāvadehakabhojanaparivajjanena seyyasukhapassasukhamiddhasukhādīnaṁ abhāvato anavajjatā, catupañcālopamattaññīnabhojanena catuiriyāpathayogyatāpādanato phāsuvihāro. Vuttañhetaṁ –",
  "tika-s0201t1:454": "‘‘Cattāro pañca ālope, abhutvā udakaṁ pive;",
  "tika-s0201t1:455": "Alaṁ phāsuvihārāya, pahitattassa bhikkhuno’’ti. (theragā. 983);",
  "tika-s0201t1:456": "Ettāvatā payojanapariggaho, majjhimā ca paṭipadā dīpitā hoti.",
  "tika-s0201t1:457": "Senāsananti sayanañca āsanañca. Yattha hi vihārādike seti nipajjati, āsati nisīdati, taṁ senāsanaṁ. Utuparissayavinodanapaṭisallānārāmatthanti utuyeva parisahanaṭṭhena parissayo, sarīrābādhacittavikkhepakaro, atha vā yathāvutto utu ca sīhabyagghādipākaṭaparissayo ca rāgadosādipaṭicchannaparissayo ca utuparissayo, tassa vinodanatthañceva ekībhāvasukhatthañca. Idañca cīvarapaṭisevane hirikopīnapaṭicchādanaṁ viya tassa niyatapayojananti puna ‘‘yāvadevā’’ti vuttaṁ.",
  "tika-s0201t1:458": "Gilānapaccayabhesajjaparikkhāranti rogassa paccanīkappavattiyā gilānapaccayo, tato eva bhisakkassa anuññātavatthutāya bhesajjaṁ, jīvitassa parivārasambhārabhāvehi parikkhāro cāti gilānapaccayabhesajjaparikkhāro, taṁ. Uppannānanti jātānaṁ nibbattānaṁ. Veyyābādhikānanti byābādhato dhātukkhobhato ca tannibbattarogato ca jātānaṁ. Vedanānanti dukkhavedanānaṁ. Abyābajjhaparamatāyāti niddukkhaparamabhāvāya paṭisevāmīti yojanā. Evamettha saṅkhepeneva pāḷivaṇṇanā veditabbā. Navavedanuppādanatopīti na kevalaṁ āyatiṁ eva vipākapariḷāhā, atha kho atibhojanapaccayā alaṁsāṭakādīnaṁ viya navavedanuppādanatopi veditabbāti attho.",
  "tika-s0201t1:459": "Paṭisevanāpahātabbaāsavavaṇṇanā niṭṭhitā.",
  "tika-s0201t1:460": "Adhivāsanāpahātabbaāsavavaṇṇanā",
  "tika-s0201t1:461": "24.Khamoti khamanako. Kammaṭṭhānikassa calanaṁ nāma kammaṭṭhānapariccāgoti āha ‘‘calati kampati kammaṭṭhānaṁ vijahatī’’ti. Adhimattampi uṇhaṁ sahati, sahanto ca na naggasamaṇādayo viya sahati, atha kho kammaṭṭhānāvijahanenāti āha ‘‘sveva thero viyā’’ti. Bahicaṅkameti leṇato bahi caṅkame. Uṇhabhayenevāti narakaggiuṇhabhayeneva. Tenāha ‘‘avīcimahānirayaṁ paccavekkhitvā’’ti, tampi ‘‘mayā anekakkhattuṁ anubhūtaṁ, idaṁ pana tato mudutara’’nti evaṁ paccavekkhitvā. Etthāti etasmiṁ ṭhāne. Aggisantāpova veditabbo sūriyasantāpassa parato vuccamānattā.",
  "tika-s0201t1:462": "Parisuddhasīlohamasmīti sabbathāpi ‘‘visuddhasīlohamasmī’’ti maraṇaṁ aggahetvā avippaṭisāramūlikaṁ pītiṁ uppādesi. Saha pītuppādāti pharaṇapītiyā uppādena saheva. Visaṁ nivattitvāti pītivegena ajjhotthataṁ daṭṭhamukheneva bhassitvā. Tatthevāti sappena daṭṭhaṭṭhāneyeva. Cittekaggataṁ labhitvāti ‘‘pītimanassa kāyo passambhatī’’tiādinā (dī. ni. 1.466; 3.359; saṁ. ni. 5.376; a. ni. 3.96; 11.12) nayena samādhānaṁ pāpuṇitvā.",
  "tika-s0201t1:463": "Paccayesu santoso bhāvanāya ca āramitabbaṭṭhānatāya ārāmo assāti paccayasantosabhāvanārāmo, tassa bhāvo paccaya…pe… rāmatā, tāya. Mahātheroti vuḍḍhataro thero. Vacanameva tadatthaṁ ñāpetukāmānaṁ pathoti vacanapatho.",
  "tika-s0201t1:464": "Asukhaṭṭhena vā tibbā. Yañhi na sukhaṁ, taṁ aniṭṭhaṁ ‘‘tibba’’nti vuccati. Evaṁsabhāvoti ‘‘adhivāsanajātiyo’’ti padassa atthamāha. Muhuttena khaṇeva vāte hadayaṁ phāletuṁ āraddheyeva. Anāgāmī hutvā parinibbāyīti arahattaṁ patvā parinibbāyi.",
  "tika-s0201t1:465": "Evaṁ sabbatthāti ‘‘uṇhena phuṭṭhassa sītaṁ patthayato’’tiādinā sabbattha uṇhādinimittaṁ kāmāsavuppatti veditabbā, sītaṁ vā uṇhaṁ vā aniṭṭhanti adhippāyo. Attaggāhe sati attaniyaggāhoti āha ‘‘mayhaṁ sītaṁ uṇhanti gāho diṭṭhāsavo’’ti. Sītādike upagate sahantī khamantī te attano upari vāsentī viya hotīti vuttaṁ ‘‘āropetvā vāsetiyevā’’ti . Na nirassatīti na vidhunati. Yo hi sītādike na sahati, so te nirassanto vidhunanto viya hotīti.",
  "tika-s0201t1:466": "Adhivāsanāpahātabbaāsavavaṇṇanā niṭṭhitā.",
  "tika-s0201t1:467": "Parivajjanāpahātabbaāsavavaṇṇanā",
  "tika-s0201t1:468": "25.Ahaṁsamaṇoti (a. ni. ṭī. 3.6.58) ‘‘ahaṁ samaṇo, kiṁ mama jīvitena vā maraṇena vā’’ti evaṁ acintetvāti adhippāyo. Paccavekkhitvāti gāmappadesaṁ payojanādiñca paccavekkhitvā. Paṭikkamatīti hatthiādīnaṁ samīpagamanato apakkamati. Kaṇṭakā yattha tiṭṭhanti, taṁ kaṇṭakaṭṭhānaṁ. Amanussaduṭṭhānīti amanussasañcārena dūsitāni, saparissayānīti attho. Samānanti samaṁ, avisamanti attho. Akāsi vā tādisaṁ anācāraṁ.",
  "tika-s0201t1:469": "Sīlasaṁvarasaṅkhātenāti ‘‘kathaṁ parivajjanaṁ sīla’’nti yadettha vattabbaṁ, taṁ heṭṭhā vuttameva. Apica ‘‘caṇḍaṁ hatthiṁ parivajjetī’’ti vacanato hatthiādiparivajjanampi bhagavato vacanānuṭṭhānanti katvā ācārasīlamevāti veditabbaṁ.",
  "tika-s0201t1:470": "Parivajjanāpahātabbaāsavavaṇṇanā niṭṭhitā.",
  "tika-s0201t1:471": "Vinodanāpahātabbaāsavavaṇṇanā",
  "tika-s0201t1:472": "26.Itipīti iminā kāraṇena, ayonisomanasikārasamuṭṭhitattāpi lobhādisahagatattāpi kusalapaṭipakkhatopītiādīhi kāraṇehi ayaṁ vitakko akusaloti attho. Iminā nayena sāvajjotiādīsupi attho veditabbo. Ettha ca akusalotiādinā diṭṭhadhammikaṁ kāmavitakkassa ādīnavaṁ dasseti, dukkhavipākoti iminā samparāyikaṁ. Attabyābādhāya saṁvattatītiādīsupi imināva nayena ādīnavavibhāvanā veditabbā. Uppannassa kāmavitakkassa anadhivāsanaṁ nāma puna tādisassa anuppādanaṁ, taṁ panassa pahānaṁ vinodanaṁ byantikaraṇaṁ anabhāvagamananti ca vattuṁ vaṭṭatīti pāḷiyaṁ ‘‘uppannaṁ kāmavitakkaṁ nādhivāsetī’’ti vatvā ‘‘pajahatī’’tiādi vuttanti tamatthaṁ dassento ‘‘anadhivāsento kiṁ karotīti pajahatī’’tiādimāha. Pahānañcettha vikkhambhanameva, na samucchedoti dassetuṁ ‘‘vinodetī’’tiādi vuttanti vikkhambhanavaseneva attho dassito.",
  "tika-s0201t1:473": "Kāmavitakkoti sampayogato ārammaṇato ca kāmasahagato vitakko. Tenāha ‘‘kāmapaṭisaṁyuttotakko’’tiādi. Kāmapaṭisaṁyuttoti hi kāmarāgasaṅkhātena kāmena sampayutto vatthukāmasaṅkhātena paṭibaddho ca. Uppannuppanneti tesaṁ pāpavitakkānaṁ uppādāvatthāgahaṇaṁ vā kataṁ siyā anavasesaggahaṇaṁ vā. Tesu paṭhamaṁ sandhāyāha ‘‘upannamatte’’ti, sampatijāteti attho. Anavasesaggahaṇaṁ byāpanicchāya hotīti dassetuṁ ‘‘satakkhattumpi uppanne’’ti vuttaṁ. Ñātivitakkoti ‘‘amhākaṁ ñātayo sukhajīvino sampattiyuttā’’tiādinā gehassitapemavasena ñātake ārabbha uppannavitakko. Janapadavitakkoti ‘‘amhākaṁ janapado subhikkho sampannasasso ramaṇīyo’’tiādinā gehassitapemavaseneva janapadaṁ ārabbha uppannavitakko. Ukkuṭikappadhānādīhi dukkhe nijjiṇṇe samparāye attā sukhī hoti amaroti dukkarakārikāya paṭisaṁyutto amaratthāya vitakko, taṁ vā ārabbha amarāvikkhepadiṭṭhisahagato amaro ca so vitakko cāti amaravitakko. Parānuddayatāpaṭisaṁyuttoti paresu upaṭṭhākādīsu sahanandikādivasena pavatto anuddayatāpatirūpako gehassitapemena paṭisaṁyutto vitakko. Lābhasakkārasilokapaṭisaṁyuttoti cīvarādilābhena ceva sakkārena ca kittisaddena ca ārammaṇakaraṇavasena paṭisaṁyutto. Anavaññattipaṭisaṁyuttoti ‘‘aho vata maṁ pare na avajāneyyuṁ, na heṭṭhā katvā maññeyyuṁ, pāsāṇacchattaṁ viya garuṁ kareyyu’’nti uppannavitakko.",
  "tika-s0201t1:474": "Kāmavitakko kāmasaṅkappanasabhāvattā kāmasaṅkappapavattiyā sātisayattā ca kāmanākāroti āha ‘‘kāmavitakko panettha kāmāsavo’’ti. Tabbisesoti kāmāsavaviseso, rāgasahavuttīti adhippāyo. Kāmavitakkādike vinodeti attano santānato nīharati etenāti vinodanaṁ, vīriyanti āha ‘‘vīriyasaṁvarasaṅkhātena vinodanenā’’ti.",
  "tika-s0201t1:475": "Vinodanāpahātabbaāsavavaṇṇanā niṭṭhitā.",
  "tika-s0201t1:476": "Bhāvanāpahātabbaāsavavaṇṇanā",
  "tika-s0201t1:477": "27. ‘‘Satta bojjhaṅgā bhāvitā bahulīkatā vijjāvimuttiyo paripūrentī’’ti (saṁ. ni. 5.187) vacanato vijjāvimuttīnaṁ anadhigamo tato ca sakalavaṭṭadukkhānativatti abhāvanāya ādīnavo, vuttavipariyāyena bhagavato orasaputtabhāvādivasena ca bhāvanāya ānisaṁso veditabbo. Uparimaggattayasamayasambhūtāti dutiyādimaggakkhaṇe jātā, bhāvanādhikārato dutiyamaggādipariyāpannāti attho. Nanu ca te lokuttarā eva, kasmā visesanaṁ katanti? Nayidaṁ visesanaṁ, visesitabbaṁ panetaṁ, lokuttarabojjhaṅgā eva adhippetā, te ca kho uparimaggattayasamayasambhūtāti. Bojjhaṅgesu asammohatthanti vipassanājhānamaggaphalabojjhaṅgesu sammohābhāvatthaṁ. Missakanayena hi bojjhaṅgesu vuccamānesu tadaṅgādivivekadassanavasena vipassanābojjhaṅgādayo vibhajitvā vuccanti, na nibbattitalokuttarabojjhaṅgā evāti bojjhaṅgesu sammoho na hoti bojjhaṅgabhāvanāpaṭipattiyā ca sammadeva pakāsitattā. Idha panāti imasmiṁ sutte, imasmiṁ vā adhikāre. Lokuttaranayo eva gahetabbo bhāvanāmaggassa adhikatattā.",
  "tika-s0201t1:478": "Ādipadānanti (a. ni. ṭī. 1.1.418) ‘‘satisambojjhaṅga’’nti evamādīnaṁ tasmiṁ tasmiṁ vākye ādibhūtānaṁ padānaṁ. Atthatoti visesavasena sāmaññavasena ca padatthato. Lakkhaṇādīhīti lakkhaṇarasapaccupaṭṭhānato. Kamatoti anupubbito. Anūnādhikatoti tāvattakato. Vibhāvināti viññunā.",
  "tika-s0201t1:479": "Satisambojjhaṅgeti satisambojjhaṅgapade. Saraṇaṭṭhenāti anussaraṇaṭṭhena. Cirakatādibhedaṁ ārammaṇaṁ upagantvā ṭhānaṁ, anissajjanaṁ vā upaṭṭhānaṁ. Udake alābu viya pilavitvā gantuṁ adatvā pāsāṇassa viya niccalassa ārammaṇassa ṭhapanaṁ sāraṇaṁ asammuṭṭhatākaraṇaṁ apilāpanaṁ. Vuttampi hetaṁ milindapañhe. Bhaṇḍāgārikoti bhaṇḍagopako. Apilāpe karoti apilāpeti. Therenāti nāgasenattherena. Sammosapaccanīkaṁ kiccaṁ asammoso, na sammosābhāvamattaṁ. Gocarābhimukhabhāvapaccupaṭṭhānāti kāyādiārammaṇābhimukhabhāvapaccupaṭṭhānā.",
  "tika-s0201t1:480": "Bodhiyā dhammasāmaggiyā, aṅgo avayavo, bodhissa vā ariyasāvakassa aṅgo kāraṇaṁ. Patiṭṭhānāyūhanā oghataraṇasuttavaṇṇanāyaṁ (saṁ. ni. aṭṭha. 1.1.1) –",
  "tika-s0201t1:481": "‘‘Kilesavasena patiṭṭhānaṁ, abhisaṅkhāravasena āyūhanā. Taṇhādiṭṭhīhi patiṭṭhānaṁ, avasesakilesābhisaṅkhārehi āyūhanā. Taṇhāvasena patiṭṭhānaṁ, diṭṭhivasena āyūhanā. Sassatadiṭṭhiyā patiṭṭhānaṁ, ucchedadiṭṭhiyā āyūhanā. Līnavasena patiṭṭhānaṁ, uddhaccavasena āyūhanā. Kāmasukhānuyogavasena patiṭṭhānaṁ, attakilamathānuyogavasena āyūhanā. Sabbākusalābhisaṅkhāravasena patiṭṭhānaṁ, sabbalokiyakusalābhisaṅkhāravasena āyūhanā’’ti –",
  "tika-s0201t1:482": "Vuttesu pakāresu idha avuttānaṁ vasena veditabbā. Yā hi ayaṁ bodhīti vuccatīti yojetabbaṁ . ‘‘Bujjhatī’’ti padassa paṭibujjhatīti atthoti āha ‘‘kilesasantānaniddāya uṭṭhahatī’’ti. Taṁ pana paṭibujjhanaṁ atthato catunnaṁ saccānaṁ paṭivedho, nibbānasseva vā sacchikiriyāti āha ‘‘cattārī’’tiādi. Jhānaṅgamaggaṅgādayo viyāti yathā aṅgāni eva jhānamaggā, na aṅgavinimuttā, evamidhāpīti attho. Senaṅgarathaṅgādayo viyāti etena puggalapaññattiyā avijjamānapaññattibhāvaṁ dasseti.",
  "tika-s0201t1:483": "Bodhāya saṁvattantīti bojjhaṅgāti idaṁ kāraṇattho aṅga-saddoti katvā vuttaṁ. Bujjhantīti bodhiyo, bodhiyo eva aṅgāti bojjhaṅgāti vuttaṁ ‘‘bujjhantīti bojjhaṅgā’’ti. Anubujjhantīti vipassanādīnaṁ kāraṇānaṁ bujjhitabbānañca saccānaṁ anurūpaṁ bujjhanti. Paṭibujjhantīti kilesaniddāya uṭṭhahanato paccakkhabhāvena vā paṭimukhaṁ bujjhanti. Sambujjhantīti aviparītabhāvena sammā ca bujjhanti. Evaṁ upasaggānaṁ atthavisesadīpanatā daṭṭhabbā. Bodhi-saddo hi sabbavisesayuttaṁ bujjhanaṁ sāmaññena gahetvā ṭhito.",
  "tika-s0201t1:484": "Vicinātīti ‘‘tayidaṁ dukkha’’ntiādinā vīmaṁsati. Obhāsanaṁ dhammānaṁ yathābhūtasabhāvapaṭicchādakassa sammohassa viddhaṁsanaṁ yathā āloko andhakārassa. Yasmiṁ dhamme sati vīro nāma hoti, so dhammo vīrabhāvo. Īrayitabbatoti pavattetabbato. Kosajjapakkhato patituṁ appadānavasena sampayuttānaṁ paggaṇhanaṁ paggaho. Upatthambhanaṁ anubalappadānaṁ. Osīdanaṁ layāpatti, tappaṭipakkhato anosīdanaṁ daṭṭhabbaṁ. Pīṇayatīti tappeti vaḍḍheti vā. Pharaṇaṁ paṇītarūpehi kāyassa byāpanaṁ. Tuṭṭhi nāma pīti. Udaggabhāvo odagyaṁ, kāyacittānaṁ ukkhipananti attho. Kāyacittadarathapassambhanatoti kāyadarathassa cittadarathassa ca passambhanato vūpasamanato. Kāyoti cettha vedanādayo tayo khandhā. Daratho sārambho, dukkhadomanassapaccayānaṁ uddhaccādikilesānaṁ, tappadhānānaṁ vā catunnaṁ khandhānaṁ adhivacanaṁ. Uddhaccādikilesapaṭipakkhabhāvo daṭṭhabbo, evañcettha passaddhiyā aparipphandanasītibhāvo daṭṭhabbo asāraddhabhāvato. Tenāha bhagavā ‘‘passaddho kāyo asāraddho’’ti (ma. ni. 1.52).",
  "tika-s0201t1:485": "Samādhānatoti sammā cittassa ādhānato ṭhapanato. Avikkhepo sampayuttānaṁ avikkhittatā, yena sasampayuttā dhammā avikkhittā honti, so dhammo avikkhepoti. Avisāro attano eva avisaraṇasabhāvo. Sampiṇḍanaṁ sampayuttānaṁ avippakiṇṇabhāvāpādanaṁ nhānīyacuṇṇānaṁ udakaṁ viya. Cittaṭṭhitipaccupaṭṭhānoti ‘‘cittassa ṭhitī’’ti (dha. sa. 11) vacanato cittassa pabandhaṭhitipaccupaṭṭhāno. Ajjhupekkhanatoti udāsīnabhāvato. Sāti bojjhaṅgaupekkhā . Samappavatte dhamme paṭisañcikkhati upapattito ikkhati tadākārā hutvā pavattatīti paṭisaṅkhānalakkhaṇā, evañca katvā ‘‘paṭisaṅkhā santiṭṭhanā gahaṇe majjhattatā’’ti upekkhākiccādhimattatāya saṅkhārupekkhā vuttā. Sampayuttadhammānaṁ yathāsakakiccakaraṇavasena samaṁ pavattanapaccayatā samavāhitā. Alīnānuddhatappavattipaccayatā ūnādhikatānivāraṇaṁ. Sampayuttānaṁ asamappavattihetukapakkhapātaṁ upacchindantī viya hotīti vuttaṁ ‘‘pakkhapātupacchedarasā’’ti. Ajjhupekkhanameva majjhattabhāvo.",
  "tika-s0201t1:486": "Sabbasmiṁ līnapakkhe uddhaccapakkhe ca atthikā patthanīyā icchitabbāti sabbatthikā, taṁ sabbatthikaṁ. Samānakkhaṇapavattīsu sattasupi sambojjhaṅgesu vācāya kamappavattito paṭipāṭiyā vattabbesu yaṁ kiñci paṭhamaṁ avatvā satisambojjhaṅgasseva paṭhamaṁ vacanassa kāraṇaṁ sabbesaṁ upakārakattanti vuttaṁ ‘‘sabbesa’’ntiādi. Sabbesanti ca līnuddhaccapakkhikānaṁ, aññathā sabbepi sabbesaṁ paccayāti.",
  "tika-s0201t1:487": "‘‘Kasmā satteva bojjhaṅgā vuttā’’ti codako saddhālobhādīnampi bojjhaṅgabhāvaṁ āsaṅkati, itaro satiādīnaṁyeva bhāvanāya upakārataṁ dassento ‘‘līnuddhaccapaṭipakkhato sabbatthikato cā’’tiādimāha. Tattha līnassāti atisithilavīriyatādīhi bhāvanāvīthiṁ anotaritvā saṁkuṭitassa cittassa. Tadā hi passaddhisamādhiupekkhāsambojjhaṅgā na bhāvetabbā. Tañhi etehi allatiṇādīhi viya paritto aggi dussamuṭṭhāpiyaṁ hotīti. Tenāha bhagavā ‘‘seyyathāpi, bhikkhave, puriso parittaṁ aggiṁ ujjāletukāmo assa, so tattha allāni ceva tiṇāni pakkhipeyyā’’tiādi (saṁ. ni. 5.234). Dhammavicayavīriyapītisambojjhaṅgā pana bhāvetabbā, sukkhatiṇādīhi viya paritto aggi līnaṁ cittaṁ etehi susamuṭṭhāpiyaṁ hotīti. Tena vuttaṁ ‘‘yasmiñca kho’’tiādi. Tattha yathāsakaṁ āhāravasena dhammavicayasambojjhaṅgādīnaṁ bhāvanā veditabbā. Vuttañhetaṁ ‘‘atthi, bhikkhave, kusalākusalā dhammā…pe… pītisambojjhaṅgassa bhiyyobhāvāya…pe… saṁvattatī’’ti (saṁ. ni. 5.232). Tattha sabhāvasāmaññalakkhaṇapaṭivedhavasena pavattamanasikāro…pe… dhammavicayasambojjhaṅgādayo bhāveti nāma.",
  "tika-s0201t1:488": "Uddhaccassāti cittassa accāraddhavīriyatādīhi sītibhāvapatiṭṭhitabhāvaṁ anotiṇṇatāya, tadā dhammavicayavīriyapītisambojjhaṅgā na bhāvetabbā. Tañhi etehi sukkhatiṇādīhi viya aggikkhandho duvūpasamayaṁ hoti. Tenāha bhagavā ‘‘seyyathāpi, bhikkhave, puriso mahantaṁ aggikkhandhaṁ nibbāpetukāmo assa, so tattha sukkhāni ceva tiṇāni pakkhipeyyā’’tiādi (saṁ. ni. 5.234). Passaddhisamādhiupekkhāsambojjhaṅgā pana bhāvetabbā, allatiṇādīhi viya aggikkhandho uddhataṁ cittaṁ etehi suvūpasamayaṁ hoti. Tena vuttaṁ ‘‘yasmiñca kho’’tiādi. Etthāpi yathāsakaṁ āhāravasena passaddhisambojjhaṅgādīnaṁ bhāvanā veditabbā. Vuttañhetaṁ ‘‘atthi, bhikkhave, kāyapassaddhi cittapassaddhi…pe… upekkhāsambojjhaṅgassa bhiyyobhāvāya saṁvattatī’’ti (saṁ. ni. 5.232). Tattha yathāssa passaddhiādayo uppannapubbā, taṁ ākāraṁ sallakkhetvā tesaṁ uppādanavasena tathā manasikarontova passaddhisambojjhaṅgādayo bhāveti nāma. Satisambojjhaṅgo pana sabbattha bahūpakāro. So hi cittaṁ līnapakkhikānaṁ passaddhiādīnaṁ vasena layāpattito, uddhaccapakkhikānañca dhammavicayādīnaṁ vasena uddhaccapātato rakkhati, tasmā so loṇadhūpanaṁ viya sabbabyañjanesu sabbakammikaamacco viya ca rājakiccesu sabbattha icchitabbo. Tenāha ‘‘satiñca khvāhaṁ, bhikkhave, sabbatthikaṁ vadāmī’’ti (saṁ. ni. 5.234).",
  "tika-s0201t1:489": "Ñatvā ñātabbāti (saṁ. ni. ṭī. 1.1.129) sambandho. Vaḍḍhi nāma vepullaṁ bhiyyobhāvo punappunaṁ uppādo evāti āha ‘‘punappunaṁ janetī’’ti. Abhivuddhiṁ pāpento nibbatteti. Vivittatāti vivittabhāvo. Yo hi vivecanīyato viviccati, yaṁ viviccitvā ṭhitaṁ, tadubhayaṁ idha vivittabhāvasāmaññena ‘‘vivittatā’’ti vuttaṁ. Tesu purimo vivecanīyato viviccamānatāya vivekasaṅkhātāya viviccanakiriyāya samaṅgī dhammasamūho tāya eva viviccanakiriyāya vasena vivekoti gahito. Itaro sabbaso tato tato vivittasabhāvatāya. Tattha yasmiṁ dhammapuñje satisambojjhaṅgo viviccanakiriyāya pavattati, taṁ yathāvuttāya viviccamānatāya vivekasaṅkhātaṁ nissāyeva pavattati, itaraṁ pana tanninnatātadārammaṇatāhīti vuttaṁ ‘‘viveke nissita’’nti. Yathā vā vivekavasena pavattaṁ jhānaṁ ‘‘vivekaja’’nti vuttaṁ, evaṁ vivekavasena pavatto bojjhaṅgo ‘‘vivekanissito’’ti daṭṭhabbo. Nissayaṭṭho ca vipassanāmaggānaṁ vasena maggaphalānaṁ veditabbo. Asatipi pubbāparabhāve ‘‘paṭiccasamuppādā’’ti ettha paccayānaṁ samuppādanaṁ viya abhinnadhammādhārā nissayanabhāvanā sambhavantīti. Ayamevāti viveko eva. Viveko hi pahānavinayavirāganirodhā ca samānatthā.",
  "tika-s0201t1:490": "Tadaṅgasamucchedanissaraṇavivekanissitataṁ vatvā paṭipassaddhivivekanissitatāya avacanaṁ ‘‘satisambojjhaṅgaṁ bhāvetī’’tiādinā bhāvetabbānaṁ bojjhaṅgānaṁ idha vuttattā. Bhāvitabbojjhaṅgassa hi ye sacchikātabbā phalabojjhaṅgā, tesaṁ kiccaṁ paṭipassaddhiviveko. Ajjhāsayatoti ‘‘nibbānaṁ sacchikarissāmī’’ti mahantaajjhāsayato. Yadipi vipassanākkhaṇe saṅkhārārammaṇaṁ cittaṁ, saṅkhāresu pana ādīnavaṁ suṭṭhu disvā tappaṭipakkhe nibbāne adhimuttatāya ajjhāsayato nissaraṇavivekanissitatā dāhābhibhūtassa puggalassa sītaninnacitattā viya. Na paṭisiddhā vipassanāpādakesu kasiṇārammaṇādijhānesu satiādīnaṁ nibbedhabhāgiyattā. Anuddharantā pana vipassanā viya bodhiyā maggassa āsannakāraṇaṁ jhānaṁ na hoti, nāpi tathā ekantikaṁ kāraṇaṁ, na ca vipassanākiccassa viya jhānakiccassa niṭṭhānaṁ maggoti katvā na uddharanti. Ettha ca kasiṇaggahaṇena tadāyattāni āruppānipi gahitānīti daṭṭhabbāni. Tānipi hi vipassanāpādakāni nibbedhabhāgiyāni ca hontīti vattuṁ vaṭṭati tanninnabhāvasabbhāvato. Yadaggena hi nibbānaninnatā, tadaggena phalaninnatāpi siyā. ‘‘Kudāssu nāmāhaṁ tadāyatanaṁ upasampajja vihareyya’’nti (ma. ni. 1.465) ādivacanampetassa atthassa sādhakaṁ.",
  "tika-s0201t1:491": "Vossagga-saddo pariccāgattho pakkhandanattho cāti vossaggassa duvidhatā vuttā. Vossajjanañhi pahānaṁ, vissaṭṭhabhāvena nirāsaṅkapavati ca, tasmā vipassanākkhaṇe tadaṅgavasena, maggakkhaṇe samucchedavasena paṭipakkhassa pahānaṁ vossaggo, tathā vipassanākkhaṇe tanninnabhāvena, maggakkhaṇe ārammaṇakaraṇena vissaṭṭhasabhāvato vossaggoti veditabbaṁ. Yathāvuttena pakārenāti tadaṅgasamucchedapakārena tanninnatadārammaṇakaraṇapakārena ca. Pubbe vossagga-padasseva atthassa vuttattā āha ‘‘sakalena vacanenā’’ti. Pariṇamantaṁ vipassanākkhaṇe, pariṇataṁ maggakkhaṇe. Pariṇāmo nāma paripākoti āha ‘‘paripaccantaṁ paripakkañcā’’ti. Paripāko ca āsevanalābhena āhitasāmatthiyassa kilesassa pariccajituṁ nibbānañca pakkhandituṁ tikkhavisadasabhāvo. Tenāha ‘‘ayañhī’’tiādi. Esa nayoti yvāyaṁ ‘‘tadaṅgavivekanissita’’ntiādinā satisambojjhaṅge vutto, sesesu dhammavicayasambojjhaṅgādīsupi esa nayoti evaṁ tattha netabbanti attho.",
  "tika-s0201t1:492": "Evaṁ ādikammikānaṁ bojjhaṅgesu asammohatthaṁ missakanayaṁ vatvā idāni nibbattitalokuttarabojjhaṅgavasena atthaṁ vibhāvetuṁ ‘‘idha panā’’tiādi vuttaṁ. Idha panāti imasmiṁ sabbāsavasuttante. Maggo eva vossaggavipariṇāmī bhāvanāmaggassa idha adhippetattā. Tañca khoti satisambojjhaṅgaṁ. Samucchedatoti samucchindanato.",
  "tika-s0201t1:493": "Diṭṭhāsavassa paṭhamamaggavajjhattā ‘‘tayo āsavā’’ti vuttaṁ. Tepi anapāyagamanīyā eva veditabbā apāyagamanīyānaṁ dassaneneva pahīnattā. Satipi sambojjhaṅgānaṁ yebhuyyena maggabhāve tattha tattha sambojjhaṅgasabhāvānaṁ maggadhammānaṁ vasena vuttamaggattayasampayuttā bojjhaṅgāti paccekabojjhaṅge ‘‘bojjhaṅgabhāvanāyā’’ti iminā gaṇhanto ‘‘maggattayasampayuttāyā’’ti āha.",
  "tika-s0201t1:494": "Bhāvanāpahātabbaāsavavaṇṇanā niṭṭhitā.",
  "tika-s0201t1:495": "28.Thomentoti āsavappahānassa sudukkarattā tāya eva dukkarakiriyāya taṁ abhitthavanto. Assāti pahīnāsavabhikkhuno. Ānisaṁsanti taṇhācchedādidukkhakkhayapariyosānaṁ udrayaṁ. Etehi pahānādisaṁkittanehi. Ussukkaṁ janentoti evaṁ dhammassāmināpi abhitthavanīyaṁ mahānisaṁsañca āsavappahānanti tattha ādarasahitaṁ ussāhaṁ uppādento. Dassaneneva pahīnāti dassanena pahīnā eva. Tena vuttaṁ ‘‘na appahīnesuyeva pahīnasaññī’’ti.",
  "tika-s0201t1:496": "Sabba-saddena āsavānaṁ, āsavasaṁvarānañca sambandhavasena dutiyapaṭhamavikappānaṁ bhedo daṭṭhabbo. Dassanābhisamayāti pariññābhisamayā pariññākiccasiddhiyā. Tenāha ‘‘kiccavasenā’’ti, asammohapaṭivedhenāti attho. Samussayo kāyo, attabhāvo vā.",
  "tika-s0201t1:497": "Anavajjapītisomanassasahitaṁ cittaṁ ‘‘attano’’ti vattabbataṁ arahati atthāvahattā, na tabbiparītaṁ anatthāvahattāti pītisampayuttacittataṁ sandhāyāha ‘‘attamanāti sakamanā’’ti. Tenāha ‘‘tuṭṭhamanā’’ti. Attamanāti vā pītisomanassehi gahitamanā. Yasmā pana tehi gahitatā sampayuttatāva, tasmā vuttaṁ ‘‘pītisomanassehi vā sampayuttamanā’’ti. Yadettha atthato na vibhattaṁ, taṁ vuttanayattā suviññeyyattā cāti veditabbaṁ.",
  "tika-s0201t1:498": "Sabbāsavasuttavaṇṇanāya līnatthappakāsanā samattā.",
  "tika-s0201t1:499": "3. Dhammadāyādasuttavaṇṇanā",
  "tika-s0201t1:500": "29.Tasmātaṁ dassetvāti yasmā suttantavaṇṇanā suttanikkhepaṁ dassetvā vuccamānā pākaṭā hoti, yasmā cassa dhammadāyādasuttassa aṭṭhuppattiko nikkhepo, tasmā taṁ nikkhepaṁ dassetvā, kathetvāti attho. Lābhasakkāreti (saṁ. ni. ṭī. 2.2.63) lābhasakkārasaṅkhātāya aṭṭhuppattiyāti keci, lābhasakkāre vā aṭṭhuppattiyāti apare. Yā hi lābhasakkāranimittaṁ tadā bhikkhūsu paccayabāhullikatā jātā, taṁ aṭṭhuppattiṁ katvā bhagavā imaṁ desesīti. Yamakamahāmeghoti heṭṭhāolambanaupariuggamanavasena satapaṭalo sahassapaṭalo yugaḷamahāmegho. Tiṭṭhanti ceva bhagavati katthaci nibaddhavāsaṁ vasante, cārikaṁ pana gacchante anubandhanti ca. Bhikkhūnampi yebhuyyena kappasatasahassaṁ tato bhiyyopi pūritadānapāramisañcayattā tadā mahālābhasakkāro uppajjīti vuttaṁ ‘‘evaṁ bhikkhusaṅghassapī’’ti.",
  "tika-s0201t1:501": "Sakkatoti sakkārappato. Garukatoti garukārappatto. Mānitoti bahumato manasā piyāyito ca. Pūjitoti mālādipūjāya ceva catupaccayābhipūjāya ca pūjito. Apacitoti apacāyanappatto. Yassa hi cattāro paccaye sakkatvāpi abhisaṅkhate paṇītapaṇīte upanenti, so sakkato. Yasmiṁ garubhāvaṁ paccupaṭṭhapetvā te denti, so garukato. Yaṁ manasā piyāyanti bahumaññanti ca, so bahumato. Yassa sabbametaṁ pūjāvasena karonti, so pūjito. Yassa abhivādanapaccuṭṭhānañjalikammādivasena paramanipaccakāraṁ karonti, so apacito. Bhagavati bhikkhusaṅghe ca loko evaṁ paṭipanno. Tena vuttaṁ ‘‘tena kho pana…pe… parikkhārāna’’nti. Lābhaggayasaggapattanti lābhassa ca yasassa ca aggaṁ ukkaṁsaṁ pattaṁ.",
  "tika-s0201t1:502": "Paccayā cīvarādayo garukātabbā etesanti paccayagarukā, āmisacakkhukāti attho. Paccayesu giddhā gadhitā paccayānaṁ bahulabhāvāya paṭipannāti paccayabāhulikā. Bhagavatopi pākaṭā ahosi pakaticārittavasenāti adhippāyo aññathā apākaṭasseva abhāvato. Dhammasabhāvacintāvasena pavattaṁ sahottappañāṇaṁ dhammasaṁvego, idha pana so bhikkhūnaṁ lābhagarutādhammavasena veditabbo. Samaṇadhammavuttīti samaṇadhammakaraṇaṁ. Sāti dhammadāyādadesanā. Paṭibimbadassanavasena sabbakāyassa dassanayoggo ādāsoti sabbakāyikaādāso.",
  "tika-s0201t1:503": "Pitu-dāyaṁ, tena dātabbaṁ, tato laddhabbaṁ arahabhāvena ādiyantīti dāyādā, puttā. Tañca loke āmisameva, sāsane pana dhammopīti tattha yaṁ sāvajjaṁ aniyyānikañca, taṁ paṭikkhipitvā, yaṁ niyyānikaṁ anavajjañca, tattha bhikkhū niyojento bhagavā avoca ‘‘dhammadāyādā me, bhikkhave, bhavatha, mā āmisadāyādā’’ti. Dhammassa me dāyādāti mama dhammassa ogāhino, dhammabhāgabhāginoti attho. Tathā hi vakkhati ‘‘dhammakoṭṭhāsasseva sāmino’’ti (ma. ni. aṭṭha.1.29). Nibbattitadhammoti asaṁkilesikānuttarādibhāvena dhammasāmaññato niddhāritadhammo. Pariyāyeti sabhāvato parivattetvā ñāpeti etenāti pariyāyo, leso, lesakāraṇaṁ vā. Tadabhāvato nippariyāyadhammo maggappattiyā apāyapatanādito accantameva vāraṇato. Itaro vuttavipariyāyato pariyāyadhammo accantaṁ apāyadukkhavaṭṭadukkhapātanato paramparāya vāraṇato. Yathā hi lokiyaṁ kusalaṁ dānasīlādi vivaṭṭaṁ uddissa nibbattitaṁ, ayaṁ taṁ asampādentampi taṁ sampāpakassa dhammassa nibbattakāraṇabhāvapariyāyena pariyāyadhammo nāma hoti, evaṁ taṁ vaṭṭaṁ uddissa nibbattitaṁ, yaṁ taṇhādīhi savisesaṁ āmasitabbato āmisanti loke pākaṭaṁ acchādanabhojanādi, tassa, taṁsadisassa ca phalavisesassa nimittabhāvapariyāyena pariyāyāmisanti vuccatīti dassento āha ‘‘yaṁ panidaṁ…pe… idaṁ pariyāyāmisaṁ nāmā’’ti.",
  "tika-s0201t1:504": "‘‘Sakalameva hidaṁ, ānanda, brahmacariyassa yadidaṁ kalyāṇamittatā’’ti (saṁ. ni. 5.2, 3) ādivacanato sāvakehi adhigatopi lokuttaradhammo satthuyevāti vattabbataṁ arahatīti vuttaṁ ‘‘nippariyāyadhammopi bhagavatoyeva santako’’ti. Sāvakānañhi dhammadiṭṭhipaccayassapi yonisomanasikārassa visesapaccayo paratoghoso ca tathāgatādhīnoti tehi paṭividdhopi dhammo dhammassāminoyevāti vattuṁ yuttaṁ. Tenāha ‘‘bhagavatā hī’’tiādi. Tattha anuppannassa maggassāti kassapassa bhagavato sāsanantaradhānato pabhuti yāva imasmā buddhuppādā asambodhavasena na uppannassa ariyamaggassa. Uppādetāti nibbattetā. Taṁ panetaṁ maggassa bhagavato nibbattanaṁ, na paccekabuddhānaṁ viya sasantāneyeva, atha kho parasantānepīti dassetuṁ ‘‘asañjātassa maggassa sañjanetā,anakkhātassa maggassa akkhātā’’ti vuttaṁ. Tayidaṁ maggassa uppādanaṁ sañjānanañca atthato jānanaññeva asammohapaṭivedhabhāvatoti vuttaṁ ‘‘maggaññū maggavidū’’ti. Akkhānaṁ panassa sukusalabhāvenāti vuttaṁ ‘‘maggakovido’’ti. Satthārā yathāgataṁ maggaṁ anugacchantīti maggānugā bhagavato eva taṁ maggaṁ suṭṭhu adhigamanato. Pacchā parato sammā anu anu āgatā paṭipannāti pacchā samannāgatā.",
  "tika-s0201t1:505": "Jānaṁ jānātīti jānitabbameva abhiññeyyādibhedaṁ jānāti ekantahitapaṭipattito. Passaṁ passatīti tathā passitabbameva passati. Atha vā jānaṁ jānātīti sabbaññutaññāṇena jānitabbaṁ jānātiyeva. Na hi padesañāṇena jānitabbaṁ sabbaṁ ekantato jānāti. Passaṁ passatīti dibbacakkhu paññācakkhu dhammacakkhu buddhacakkhu samantacakkhusaṅkhātehi pañcahi cakkhūhi passitabbaṁ passatiyeva. Atha vā jānaṁ jānātīti yathā aññe savipallāsā kāmarūpapariññāvādino jānantāpi vipallāsavasena jānanti, na evaṁ bhagavā. Bhagavā pana pahīnavipallāsattā jānanto jānātiyeva, diṭṭhidassanassa ca abhāvā passanto passatiyevāti attho. Cakkhubhūtoti paññācakkhumayattā tassa ca pattattā sattesu ca taduppādanato dassanapariṇāyakaṭṭhena lokassa cakkhu viya bhūto. Ñāṇabhūtoti etassa ca evameva attho daṭṭhabbo. Dhammā bodhipakkhiyā, brahmā maggo, tehi uppannattā, tesaṁvā pattattā adhigatattā, lokassa ca taduppādanato ‘‘dhammabhūto,brahmabhūto’’ti ca veditabbo. Vattāti catusaccadhammaṁ vadatīti vattā. Ciraṁ saccappaṭivedhaṁ pavattento vadatīti pavattā. Atthassa ninnetāti dhammatāsaṅkhātaṁ paramatthaṁ nibbānañca niddhāretvā dassetā, pāpayitā vā. Amatassa dātāti amataṁ sacchikiriyaṁ sattesu uppādento amataṁ dadātīti amatassa dātā. Bodhipakkhiyadhammānaṁ tadāyattabhāvato dhammassāmī.",
  "tika-s0201t1:506": "‘‘Yā ca nibbānasampatti, sabbametena labbhati;",
  "tika-s0201t1:507": "Sukho vipāko puññānaṁ, adhippāyo samijjhati. (peṭako. 23);",
  "tika-s0201t1:508": "Nibbānapaṭisaṁyutto, sabbasampattidāyako’’ti –",
  "tika-s0201t1:509": "Evamādiṁ bhagavato vacanaṁ sutvā eva bhikkhū dānādipuññānaṁ vivaṭṭasannissayataṁ jānanti, na aññathāti vuttaṁ ‘‘pariyāyadhammopi…pe… paṭilabhatī’’ti. ‘‘Edisaṁ paribhuñcitabba’’nti kappiyassa ca cīvarādipaccayassa bhagavato vacanena vinā paṭiggahopi bhikkhūnaṁ na sambhavati, kuto paribhogoti āha ‘‘nippariyāyāmisampī’’tiādi.",
  "tika-s0201t1:510": "Pariyāyāmisassa bhagavato santakabhāvo pariyāyadhammassa tabbhāveneva dīpito. Tadeva sāmibhāvaṁ dassentoti sambandho. Tasmāti attādhīnapaṭilābhapaṭiggahatāya attano santakattā ca. Tatthāti tasmiṁ dhammāmise.",
  "tika-s0201t1:511": "Paccayā cīvarādayo paramā pāpuṇitabbabhāvena uttamamariyādā etassa na uttarimanussadhammā appicchatādayo cāti paccayaparamo, lābhagarūti attho. Taṇhuppādesūti ‘‘cīvarahetu vā, bhikkhave, bhikkhuno taṇhā uppajjamānā uppajjati, piṇḍapātasenāsanaitibhavābhavahetu vā, bhikkhave, bhikkhuno taṇhā uppajjamānā uppajjatī’’ti (dī. ni. 3.311; a. ni. 4.9; itivu. 105) evaṁ vuttesu catūsu taṇhuppattikoṭṭhāsesu. Appicchatāsantuṭṭhisallekhapavivekādayo appicchatādayo.",
  "tika-s0201t1:512": "Tatthāti tasmiṁ ovāde, tesu vā dhammapaṭiggāhakesu bhikkhūsu. Bhavissati vā yesaṁ tatthāti yojanā. Imasmiṁ pakkhe tatthāti tasmiṁ ovāde icceva attho daṭṭhabbo. Adhippāyo āmisadāyādatāya uppajjanakaanatthānuppādassa dhammadāyādatāya uppajjanakaaṭṭhuppattiyā ca ākaṅkhā. Tenāha ‘‘passatī’’tiādi. Tattha āmise upakkhalitānanti āmisahetu vippaṭipannānaṁ. Atītakāleti kassapasammāsambuddhakāle. Kapilassa bhikkhuno vatthu kapilasuttena, ‘‘saṅghāṭipiādittā hotī’’tiādinā lakkhaṇasuttena (saṁ. ni. 2.218) ca vibhāvetabbaṁ. Āmisagaruko appagghabhāvena kūṭakahāpaṇo viya nittejo samaṇatejena anujjalato nibbutaṅgāro viya nippabho ca hotīti yojanā. Tatoti paccayagarukabhāvato. Vivattitacittoti vinivattitamānaso, sallekhavuttīti attho.",
  "tika-s0201t1:513": "Dhammadāyādāti ettāvatā antogadhāvadhāraṇaṁ vacananti tena avadhāraṇena nivattitamatthaṁ vibhāvetuṁ ‘‘mā āmisadāyādā’’ti paṭikkhepo dassito. Tatheva ca vibhāvetuṁ adhippāyānisaṁsavibhāvanesupi dassito, tathā ādīnavavibhāvanena dhammadāyādatāpaṭikkhepo. Apadisitabbāti heṭṭhā katvā vattabbāti. Ādiyāti ettha yasmā ā-kāro mariyādattho, tasmā dhammadāyādatāvidhurena āmisadāyādabhāvena hetubhūtena, karaṇabhūtena vā ādiyaṁ vivecanaṁ viññūhi visuṁ karaṇaṁ vavatthānassa hotīti āha ‘‘visuṁ kātabbā’’ti. Tenāha ‘‘viññūhi gārayhā bhaveyyāthāti vuttaṁ hotī’’ti.",
  "tika-s0201t1:514": "‘‘Atthi me tumhesu anukampā…pe… no āmisadāyādā’’ti bhikkhūsu attano karuṇāyanākittanaṁ tesaṁ mudukaraṇaṁ, ‘‘ahampi tenā’’tiādi pana tatopi savisesaṁ mudukaraṇanti āha ‘‘atīva mudukaraṇattha’’nti.",
  "tika-s0201t1:515": "Nāḷakapaṭipadādayo nāḷakasuttādīsu (su. ni. 684-728) āgatapaṭipattiyo. Tā pana yasmā nāḷakattherādīhi paṭipannā paramasallekhavuttibhūtā atiukkaṭṭhapaṭipattiyo, tasmā idha dhammadāyādapaṭipadāya udāharaṇabhāvena uddhaṭā. Sakkhibhūtāti tāya paṭipattiyā vuccamānāya ‘‘kiṁ me vinā paṭipajjanako atthī’’ti asaddahantānaṁ paccakkhakaraṇena sakkhibhūtā. Imasminti ‘‘tumhe ca me bhikkhave dhammadāyādā’’tiādike vākye. Sesanti ‘‘tumhe ca me’’tiādikaṁ sukkapakkhe āgataṁ pāḷipadaṁ. Vuttanayapaccanīkenāti ‘‘tena dhammadāyādabhāvena no āmisadāyādabhāvenā’’ti evaṁ kaṇhapakkhe vuttanayassa paṭipakkhena.",
  "tika-s0201t1:516": "30.Thomanaṁ sutvāti paṭipajjanakassa puggalassa pasaṁsanaṁ sutvā yathā taṁ saparisassa āyasmato upasenassa paṭipattiyā sīlathomanaṁ sutvā. Nipātapadanti iminā idha-saddassa anatthakatamāha. Pavāritoti paṭikkhepito. Yo hi bhuñjanto bhojanena titto parivesakena upanītabhojanaṁ paṭikkhipati, so tena pavāritena paṭikkhepito nāma hoti. Tenāha ‘‘pavāritoti…pe… vuttaṁ hotī’’ti. Pakārehi diṭṭhādīhi vāreti saṅghādike yācāpeti bhatte karoti etāyāti pavāraṇā, āpattivisodhanāya attavossaggo okāsadānaṁ. Sā pana yasmā yebhuyyena vassaṁvutthehi kātabbā vuttā, tasmā ‘‘vassaṁvutthapavāraṇā’’ti vuttaṁ. Pavāreti paccaye icchāpeti etāyāti pavāraṇā, cīvarādīhi upanimantanā. Pakārayuttā vāraṇāti pavāraṇā, vippakatabhojanatādicaturaṅgasahito bhojanapaṭikkhepo. Sā pana yasmā anatirittabhojananimittāya āpattiyā kāraṇaṁ hoti, tasmā ‘‘anatirittapavāraṇā’’ti vuttā. Yāvadatthabhojanassa pavāraṇā yāvadatthapavāraṇā, pariyositabhojanassa upanītāhārapaṭikkhepoti attho.",
  "tika-s0201t1:517": "‘‘Bhuttāvī’’ti vacanato bhojanapāripūritā idhādhippetāti āha ‘‘paripuṇṇoti bhojanena paripuṇṇo’’ti. Pariyositoti etthāpi eseva nayo ‘‘bhojanena bhojanakiriyāya pariyosito’’ti. Aṭṭhakathāyaṁ pana adhippetatthaṁ pākaṭaṁ katvā dassetuṁ bhojana-saddassa lopo vutto. Dhātoti titto. Sādhakānīti ñāpakāni. Pariyositabhojanaṁ suhitayāvadatthatāgahaṇehi bhuttāvitādayo, bhuttāvitādiggahaṇehi vā itare bodhitā hontīti aññamaññaṁ nesaṁ ñāpakañāpetabbataṁ dassetuṁ ‘‘yo hī’’tiādi vuttaṁ. Evaṁ chahipi padehi udarāvadehakaṁ bhojanaṁ dassitaṁ , tañca kho parikappanāvasena. Na hi bhagavā evaṁ bhuñjati. Tenāha ‘‘sabbañcetaṁ parikappetvā vutta’’nti.",
  "tika-s0201t1:518": "‘‘Siyā eva, nāpi siyā’’ti ca idaṁ atthadvayampi idha sambhavatīti vuttaṁ ‘‘idha ubhayampi vaṭṭatī’’ti. Athāti anantaraṁ, mama bhojanasamanantaramevāti attho. Taṁ pana yasmā yathāvuttakālapaccāmasanaṁ hoti, tasmā ‘‘tamhi kāle’’ti vuttaṁ. Apparuḷhahariteti ruhamānatiṇādiharitarahite. Abhāvattho ca ayaṁ appa-saddo ‘‘appiccho’’tiādīsu (ma. ni. 1.252, 336; saṁ. ni. 2.148) viya.",
  "tika-s0201t1:519": "Kathitepīti pi-saddo avuttasamuccayattho. Tena vāpasamīkaraṇādiṁ saṅgaṇhāti. Tathā hesa vutta-saddo ‘‘no ca kho paṭivutta’’ntiādīsu (pārā. 289) vāpasamīkaraṇe dissati, ‘‘pannalomo paradattavutto’’tiādīsu (cūḷava. 332) jīvitavuttiyaṁ, ‘‘paṇḍupalāso bandhanā pavutto’’tiādīsu (pārā. 92; pāci. 666; mahāva. 129; ma. ni. 3.59) apagame, ‘‘gītaṁ pavuttaṁ samihita’’ntiādīsu (dī. ni. 1.285) pāvacanabhāvena pavattite, loke pana ‘‘vuttaṁ parāyaṇa’’ntiādīsu (mahābhāsa 7.2.26) ajjhene dissatīti.",
  "tika-s0201t1:520": "Na ettha piṇḍapātabhojanena dhammadāyādatā nivāritā, piṇḍapātabhojanaṁ pana anādaritvā dhammānudhammapaṭipattīti ettha kāraṇaṁ dassento āha ‘‘piṇḍapātaṁ…pe… vītināmeyyā’’ti. Tattha vītināmeyyāti kammaṭṭhānānuyogena khepeyya. Tenāha ‘‘ādittasīsūpamaṁ paccavekkhitvā’’ti. Ādittasīsūpamantiādittasīsūpamasuttaṁ.",
  "tika-s0201t1:521": "Kiñcāpīti ayaṁ ‘‘yadipī’’ti iminā samānattho nipāto. Nipāto ca nāma yattha yattha vākye payujjati, tena tena vattabbatthajotako hotīti idha ‘‘piṇḍapāta’’ntiādinā anuññāpasaṁsāvasena vuccamānassa atthassa jotakoti adhippāyena ‘‘anujānanapasaṁsanatthe nipāto’’ti vuttaṁ, anuññāpasaṁsārambhe pana ‘‘asambhāvanatthe’’ti vuttaṁ siyā purimeyeva sambhāvanāvibhāvanato adhikattānulomato ca.",
  "tika-s0201t1:522": "Ekavāraṁ pavattaṁ piṇḍapātapaṭikkhipanaṁ kathaṁ dīgharattaṁ appicchatādīnaṁ kāraṇaṁ hotīti codanaṁ sandhāyāha ‘‘tassa hī’’tiādi. Tattha atricchatāti atra icchatīti atriccho, tassa bhāvo atricchatā, atthato paralābhapatthanā. Tathā hi vuttaṁ ‘‘purimeyeva sakalābhena asantuṭṭhi, paralābhe ca patthanā, etaṁ atricchatālakkhaṇa’’nti (vibha. aṭṭha. 849). Pāpicchatāti asantaguṇasambhāvanādhippāyatā. Pāpā icchā etassāti pāpiccho, tassa bhāvo pāpicchatā. Yathāha ‘‘asantaguṇasambhāvanatā paṭiggahaṇe ca amattaññutā, etaṁ pāpicchalakkhaṇa’’nti (vibha. aṭṭha. 851). Mahantāni vatthūni icchati, mahatī vā tassa icchāti mahiccho, tassa bhāvo mahicchatā. Yaṁ sandhāya vuttaṁ ‘‘santaguṇasambhāvanatā paṭiggahaṇe ca amattaññutā, etaṁ mahicchalakkhaṇa’’nti. Paccavekkhamāno nivāressatīti yojanā. Assa bhikkhuno saṁvattissati piṇḍapātapaṭikkhepo.",
  "tika-s0201t1:523": "Mahiccho puggalo yathā paccayadānavasena paccayadāyakehi bharituṁ asakkuṇeyyo, evaṁ paccayapariyesanavasena attanāpīti vuttaṁ ‘‘attanopiupaṭṭhākānampi dubbharo hotī’’ti. Saddhādeyyassa vinipātavasena pavattiyā aññassa ghare chaḍḍento. Rittapattovāti yesu kulesu paṭipiṇḍavasena pavattati, tesaṁ sabbapacchimaṁ attano yathāladdhaṁ datvā tattha kiñci aladdhā rittapatto vihāraṁ pavisitvā nipajjati jighacchādubbalyenāti adhippāyo. Yathāladdhapaccayaparibhogena, puna pariyesanānāpajjanena attano subharatā, yathāladdhapaccayena avaññaṁ akatvā santosāpattiyā upaṭṭhākānaṁ subharatā veditabbā.",
  "tika-s0201t1:524": "Kathāvatthūnīti appicchatādipaṭisaṁyuttānaṁ kathānaṁ vatthūnīti kathāvatthūni, appicchatādayo eva. Tīṇīti tīṇi kathāvatthūni. Abhisallekhikāti ativiya kilese sallikhatīti abhisallekho, appiccha tādiguṇasamudāyo, so etissā atthīti abhisallekhikā, mahicchatādīnaṁ tanubhāvāya yuttarūpā appicchatādipaṭisaṁyuttatā. Cetovinīvaraṇasappāyāti kusalacittuppattiyā nivārakānaṁ nīvaraṇānaṁ dūrībhāvakaraṇena cetovinīvaraṇasaṅkhātānaṁ samathavipassanānaṁ sappāyā. Samathavipassanācittasseva vā vibhūtibhāvakaraṇāya sappāyā upakārikāti cetovinīvaraṇasappāyā. Ekantanibbidāyātiādi yena nibbidādiānisaṁsena ayaṁ kathā abhisallekhikā cetovinīvaraṇasappāyā ca nāma hoti, taṁ dassetuṁ vuttaṁ. Tattha ekantanibbidāyāti ekaṁsena vaṭṭadukkhato nibbindanatthāya. Virāgāya nirodhāyāti tasseva virajjanatthañca nirujjhanatthañca. Upasamāyāti sabbakilesavūpasamāya. Abhiññāyāti sabbassapi abhiññeyyassa abhijānanāya. Sambodhāyāti catumaggasambodhāya. Nibbānāyāti anupādisesanibbānāya. Etesu hi ādito tīhi vipassanā vuttā, puna tīhi maggo, itarena nibbānaṁ. Tena samathavipassanā ādiṁ katvā nibbānapariyosāno ayaṁ sabbo uttarimanussadhammo dasakathāvatthulābhino sambhavatīti dasseti. Paripūressantīti taṁsabhāvato upakārato ca saṁvattissanti. Appicchatādayo hi ekavārauppannā upari tadatthāya saṁvattissanti. Kathāvatthuparipūraṇaṁ sikkhāparipūraṇañca vuttanayeneva veditabbaṁ.",
  "tika-s0201t1:525": "Amataṁ nibbānanti anupādisesanibbānadhātuṁ. Itarā pana sekkhāsekkhadhammapāripūriyā paripuṇṇā. Nibbānapāripūri cettha tadāvahadhammapāripūrivasena pariyāyato vuttāti veditabbā. Idāni yāyaṁ appicchatādīnaṁ anukkamaparivuddhiyā guṇapāripūritā, taṁ upamāya sādhento ‘‘seyyathāpī’’tiādimāha. Tattha pāvussakoti vassānamāse uṭṭhito. So hi cirānuppavatti hoti. Pabbatakandarā pabbatesu upaccakādhiccakāpabhavanijjharādinadiyo. Sarasākhāti yattha upariunnatapadesato udakaṁ āgantvā tiṭṭhati ceva sandati ca, te. Kusobbhā khuddakataḷākā. Kunnadiyoti pabbatapādato nikkhantā khuddakanadiyo. Tā hi mahānadiyo otarantiyo paripūrenti. Paramadhammadāyādanti paramaṁ uttamaṁ dhammadāyādabhāvaṁ, paramaṁ dhammadāyajjaṁ vā. Te bhikkhūti te dhammapaṭiggāhake bhikkhū. Sanniyojentoti mūlaguṇehi appicchatādīhi yojento.",
  "tika-s0201t1:526": "Uggahetvāti atthato byañjanato ca upadhāraṇavasena gahetvā aviparītaṁ gahetvā. Saṁsandetvāti mama desanānusārena mamajjhāsayaṁ avirajjhitvā. Yathā idheva cintesīti yathā imissā dhammadāyādadesanāya cintesi, evaṁ aññatthāpi dhammathomanatthaṁ gandhakuṭiṁ pavisanto cintesi. Ekajjhāsayāyāti samānādhippāyāya. Matiyāti paññāya. Ayaṁ desanā aggātiādi bhagavā dhammasenāpatiṁ guṇato eva paggaṇhātīti katvā vuttaṁ.",
  "tika-s0201t1:527": "Cittagatiyāti cittavasena kāyassa pariṇāmanena ‘‘ayaṁ kāyo idaṁ cittaṁ viya hotū’’ti kāyassa cittena samānagatikatādhiṭṭhānena. Kathaṁ pana kāyo dandhappavattiko lahuparivattanacittena samānagatiko hotīti? Na sabbathā samānagatiko. Yatheva hi kāyavasena cittapariṇāmane cittaṁ sabbathā kāyena samānagatikaṁ na hoti. Na hi tadā cittaṁ sabhāvasiddhena attano khaṇena avattitvā dandhavuttikassa rūpadhammassa khaṇena vattituṁ sakkoti, ‘‘idaṁ cittaṁ ayaṁ kāyo viya hotū’’ti pana adhiṭṭhānena dandhagatikassa kāyassa anuvattanato yāva icchitaṭṭhānappatti, tāva kāyagatiṁ anulomentameva hutvā santānavasena pavattamānaṁ cittaṁ kāyagatikaṁ katvā pariṇāmitaṁ nāma hoti, evaṁ ‘‘ayaṁ kāyo idaṁ cittaṁ viya hotū’’ti adhiṭṭhānena pageva lahusaññāya sukhumasaññāya ca sampāditattā abhāvitiddhipādānaṁ viya dandhaṁ avattitvā yathā lahuṁ katipayacittavāreheva icchitaṭṭhānappatti hoti , evaṁ pavattamāno kāyo cittagatikabhāveneva pariṇāmito nāma hoti, na ekacittakkhaṇeneva pavattiyā. Evañca katvā bāhusamiñjanappasāraṇūpamāpi upacārena vinā suṭṭhutaraṁ yuttā hoti, aññathā dhammatāvilomitā siyā. Na hi dhammānaṁ lakkhaṇaññathattaṁ iddhibalena kātuṁ sakkā, bhāvaññathattameva pana sakkāti.",
  "tika-s0201t1:528": "31.Bhagavato adhippāyānurūpaṁ bhikkhūnañca ajjhāsayaṁ ñatvāti vacanaseso. Desakāle viya bhājanampi oloketvā eva mahāthero dhammaṁ katheti. Pakkantassāti idaṁ anādare sāmivacananti dassento ‘‘pakkantassa sato’’tiādimāha. Kittakenāti kena parimāṇena. Taṁ pana parimāṇaṁ yasmā parimeyyassa atthassa paricchindanaṁ hoti, tasmā ‘‘kittāvatāti paricchedavacana’’nti āha. Nukāro pucchāyanti ayaṁ nu-saddo idheva pucchāyaṁ āgatoti katvā vuttaṁ. Nu-saddena hettha jotiyamāno attho kiṁ-saddena parimāṇo attho parimeyyattho ca. Ettha saṁkilesapakkho vivekassa ananusikkhanaṁ āmisadāyādatā, vodānapakkho tassa anusikkhanaṁ dhammadāyādatāti. Tīhi vivekehīti vivekattayaggahaṇaṁ tadantogadhattā vivekapañcakassa. Vivekapañcakaggahaṇe panassa sarūpena kāyaviveko gahito na siyā, tadāyattattā vā satthārā tadā payujjamānavivekadassanavasena ‘‘tīhi vivekehī’’tiādi vuttaṁ. Aññatarampīti kasmā vuttaṁ. Na hi kāyavivekamattena dhammadāyādabhāvo sijjhatīti? Na, vivekadvayasannissayasseva kāyavivekassa idhādhippetattā. Evañca katvā cittavivekaggahaṇampi samatthitaṁ hoti. Na hi lokiyajjhānādhigamamattena nippariyāyato satthudhammadāyādabhāvo icchito, nibbānādhigamena pana so icchito, tasmā sabbāpi sāsane vivekānusikkhanā nibbānapoṇā nibbānapabbhārā nibbānogadhā cāti vuttaṁ ‘‘tiṇṇaṁ vivekānaṁ aññatarampī’’ti. Asati āloke andhakāro viya asati dhammadāyādatāya ekaṁsiyā āmisadāyādatāti āha ‘‘āmisadāyādāva hontī’’ti. Esa nayo sukkapakkhepīti kaṇhapakkhato sādhāraṇavasena labbhamānaṁ atthasāmaññaṁ atidisati, na atthavisesaṁ tassa visadisattā, atthavisesameva vā atidisati visadisūdāharaṇūpāyañāyena. ‘‘Tiṇṇaṁ vivekānaṁ aññatara’’nti idaṁ idha na labbhati. Tayopi hi vivekā, tesu eko vā itaradvayasannissayo idha labbhati.",
  "tika-s0201t1:529": "Dūratopīti dūraṭṭhānatopi. Tenāha ‘‘tiroraṭṭhatopī’’tiādi. Kāmaṁ ‘‘paṭibhātū’’ti ettha paṭi-saddāpekkhāya ‘‘sāriputta’’nti upayogavacanaṁ, attho pana sāmivacanavaseneva veditabboti dassento āha ‘‘āyasmatoyeva sāriputtassā’’ti. Bhāgo hotūti iminābhāgattho paṭi-saddoti dasseti lakkhaṇādiatthānaṁ idha ayujjanato. Tenāha ‘‘evaṁ saddalakkhaṇena sametī’’ti. Dissatūti ñāṇena dissatu, passatūti vā attho. Upaṭṭhātūti ñāṇassa paccupatiṭṭhatu. Uggahessantīti vācuggataṁ karissanti. Vācuggatakaraṇañhi uggaho. Pariyāpuṇissantīti tasseva vevacanaṁ. Puripucchanādinā vā atthassa citte āpādanaṁ paṭṭhapanaṁ pariyāpuṇanaṁ. Kāraṇavacananti yathāvuttassa kāraṇabhāvena vacanaṁ ‘‘hetumhi karaṇavacana’’nti katvā. Vuttatthapaccāmasanaṁ taṁ-saddena karīyatīti. Tenāha ‘‘yasmā’’tiādi.",
  "tika-s0201t1:530": "Ekenevākārenāti āmisadāyādatāsiddhena ādiyatāsaṅkhātena ekeneva pakārena. Tameva hi ākāraṁ sandhāyāha ‘‘bhagavatā vuttamattha’’nti. Aññathā ‘‘satthu pavivittassa viharato sāvakā vivekaṁ nānusikkhantī’ti ekeneva ākārena so attho therenapi vutto. Tīhi ākārehīti āmisadāyādapaṭipadābhūtehi tiṇṇaṁ vivekānaṁ ananusikkhanākārehi. Ettāvatāti ‘‘idhāvuso…pe… nānusikkhantī’’ti ettakena kaṇhapakkhe uddesapāṭhena.",
  "tika-s0201t1:531": "Vitthārato suvibhatto hoti anavasesato sammadeva niddiṭṭhattā. Nanu ca uddese satthunopi ādiyatā bhagavatā gahitā, sā na niddiṭṭhāti anuyogaṁ sandhāyāha ‘‘so ca kho’’tiādi. Sāvake anuggaṇhantassāti ‘‘āmisadāyādā satthu sāvakā’’ti satthu parappavādapariharaṇatthampi ‘‘tumhehi dhammadāyādehi bhavitabba’’nti evaṁ sāvake anukampamānassa. Sāvakānaṁ taṁ na yuttaṁ sāmīciabhāvatoti yojanā. Esa nayoti yadidaṁ ‘‘ettāvatāyaṁ bhagavā’’tiādinā kaṇhapakkhe uddesassa atthavibhāgadassanamukhena sambandhadassanaṁ, esa nayo sukkapakkhepi sambandhadassaneti adhippāyo. Tenāha ‘‘ayaṁ tāvettha anusandhikkamayojanā’’ti, satthārā desitāya uddesadesanāya mahātherena desitāya ca anusandhikkamena sambandhoti attho. Yathānusandhi eva cettha anusandhi veditabbo.",
  "tika-s0201t1:532": "Accantapavivittassāti ekantaupadhiviveko viya itarepi viveko satthu ekantikāvāti. Anusikkhanaṁ nāma anu anu pūraṇanti tappaṭikkhepena āha ‘‘na paripūrentī’’ti, na paribrūhentīti attho, na paripūrentīti vā na paripālentīti attho. Yadaggena hi vivekaṁ nānusikkhanti, tadaggena na paribrūhenti, na paripālentīti vā vattabbataṁ labhantīti. Kasmā panettha ‘‘vivekaṁ nānusikkhantī’’ti uddese viya avisesavacane kāyavivekasseva gahaṇaṁ katanti codanaṁ sandhāyāha ‘‘yadi panā’’tiādi. Pucchāyāti pucchāto aviseso siyā vibhāgassa alabbhamānattā vissajjanassa. Nanu ca ‘‘vivekaṁ nānusikkhantī’’ti avisesavacanato pāḷiyaṁ vibhāgo na labbhatevāti? Na, padantarena vibhāvitattā. Tenāha ‘‘yesañca dhammāna’’ntiādi. Byākaraṇapakkhoti vissajjanapakkho. Vissajjanañca na pucchā viya avisesajotanā , atha kho yathādhippetatthavibhajananti adhippāyo. Iminā padenāti ‘‘vivekaṁ nānusikkhantī’’ti iminā padena kāyavivekaṁ aparipūriyamānaṁ dassetīti adhippāyo. Cittavivekaṁ upadhivivekanti etthāpi eseva nayo.",
  "tika-s0201t1:533": "Ettha ca nappajahantīti pahātabbadhammānaṁ pahānābhāvavacanaṁ pahānalakkhaṇavivekābhāvadīpanaṁ, taṁ vatvā puna ‘‘viveke nikkhittadhurā’’ti vacanaṁ tato sātisayavivekābhāvadīpananti tadubhayavivekābhāvadassanena ‘‘yesañca dhammāna’’ntiādināva pārisesañāyena ‘‘vivekaṁ nānusikkhantī’’ti iminā vivekadvayamūlabhūtakāyavivekābhāvadassanaṁ katanti daṭṭhabbaṁ. Avigatataṇhatāya taṁ taṁ parikkhārajātaṁ bahuṁ lanti ādiyantīti bahulā, bahulā eva bāhulikā yathā ‘‘venayiko’’ti (ma. ni. 1.246; a. ni. 8.11; pārā. 8). Te pana yasmā paccayabahulabhāvāya yuttappayuttā nāma honti, tasmā āha ‘‘cīvarādibāhullāya paṭipannā’’ti. Sikkhāya ādarabhāvābhāvato sithilaṁ adaḷhaṁ gaṇhantīti ‘‘sāthalikā’’ti vuttaṁ. Sithilanti bhāvanapuṁsakaniddeso, sithila-saddena vā samānatthassa sāthala-saddassa vasena ‘‘sāthalikā’’ti padasiddhi veditabbā. Avagamanaṭṭhenāti adhogamanaṭṭhena , orambhāgiyabhāvenāti attho. Upadhiviveketi sabbūpadhipaṭinissaggatāya upadhīhi vivitte. Oropitadhurāti ujjhitussāhā.",
  "tika-s0201t1:534": "Aniyamenevāti kiñci visesaṁ anāmasitvā ‘‘sāvakā’’ti aviseseneva. Niyamento‘‘therā’’tiādinā. Dasavasse upādāyāti dasavassato paṭṭhāya. Issariyeti ‘‘seṭṭhiṭṭhānaṁ senāpatiṭṭhāna’’ntiādīsu viya. Acirakkhaṇobhāsena lakkhavedhako akkhaṇavedhi. Ṭhitiyanti avaṭṭhāne. Ṭhānasoti taṅkhaṇeyeva. Tiṭṭhatīti ādhārādheyyabhāvenāti āha ‘‘tadāyattavuttibhāvenā’’ti. Upekkhānubrūhanā sattasaṅkhāresu udāsīnatāpi asaṅkhatādhigamassa upāyoti tabbipariyāyato cīvarādimaṇḍanā na upadhivivekapāripūriyā saṁvattatīti āha ‘‘cīvarapatta…pe… apūrayamānā’’ti. Tatthāti theravāre. Idhāti majjhimanavakavāresu. Tathā hi ‘‘majjhimatherakāle’’tiādi vuttaṁ.",
  "tika-s0201t1:535": "32.Imasmiñca kaṇhapakkheti imasmiñca niddesavāre kaṇhapakkhe, na uddesavāre kaṇhapakkhe. Uddesavāre pana kaṇhapakkhe vuttavipariyāyena gahetabbattho ‘‘esa nayo sukkapakkhepī’’ti atidesena dassito. Vuttapaccanīkanayenāti ‘‘kāyavivekaṁ nānusikkhanti na paripūrentī’’tiādinā vuttassa atthassa paccanīkanayena, ‘‘kāyavivekaṁ anusikkhanti paripūrentī’’tiādinā nayena. Etthāti etasmiṁ sukkapakkhe. Saṅkhepoti atthasaṅkhepo. Yojanaparamparāyāti gāmantato dūrabhāvena ekaṁ dve tīṇīti evaṁ yojanānaṁ paṭipāṭiyā. Araññavanapatthānīti araññesu vanasaṇḍabhūtāni. Pantānīti pariyantāni. Upagantuṁ yuttakālo jarājiṇṇakālo gocaragāme dūre gamanāgamanasamatthatābhāvato. ‘‘Evaṁ guṇavantesu dinnaṁ aho sudinna’’nti paccayadāyakānaṁ pasādaṁ janenti. Pāsaṁsāti pasaṁsitabbā. Ayampi mahātherotiādi ekaṁ appamādavihārinaṁ vuddhataraṁ niddisitvā vadantānaṁ vasena vuttaṁ. Paviṭṭho vivekaṭṭhānaṁ. Sāyaṁ nikkhamati yonisomanasikāraṁ upabrūhetvāti adhippāyo. Kasiṇaparikammaṁ karoti, na yaṁ kiñci kiccantaraṁ. Samāpattiyo nibbatteti, na moghamanasikāraṁ. Sabbathātiādito tāva tadaṅgavasena kilesehi cittaṁ vivecento tato vikkhambhanavasena samucchedavasena paṭipassaddhivasenāti sabbappakārena cittavivekaṁ pūreti. Paṁsukūlāni dhāretīti iminā bāhulikatābhāvaṁ dasseti, asithilaṁ sāsanaṁgahetvāti iminā sāthalikatābhāvaṁ, vigatanīvaraṇoti iminā okkamane nikkhittadhurataṁ, phalasamāpattintiādinā pavivekapubbaṅgamataṁ dasseti.",
  "tika-s0201t1:536": "33.Tatrāvusoti ettha iti-saddo ādiattho. Tena ‘‘lobho ca pāpako’’tiādinayappavattaṁ uparidesanaṁ anavasesato pariyādiyati. Ko anusandhīti yā sā bhagavatā saṁkilesapakkhena saha dhammadāyādapaṭipattibhāvinī ‘‘dhammadāyādā me, bhikkhave, bhavatha, mā āmisadāyādā’’tiādinā desanā uddiṭṭhā, taṁ ‘‘satthu pavivittassa viharato’’tiādinā ārabhitvā aṭṭhārasavārapaṭimaṇḍitāya niddesadesanāya vibhajitvā tato paraṁ ‘‘tatrāvuso lobho ca pāpako’’tiādinayāya uparidesanāya sambandhaṁ pucchati. Evanti saṁkilesapakkhe ‘‘nappajahantī’’ti pahānābhāvadassanavasena, vodānapakkhe ‘‘pajahantī’’ti pahānasabbhāvadassanavasenāti evaṁ. Aniddhāritasarūpā yaṁ-taṁ-saddehi dhamma-saddena sāmaññato ye pahātabbadhammā vuttā, te sarūpato dassetunti yojanā. Ime teti ettha kasmā lobhādayo eva pahātabbadhammā vuttā, nanu ito aññepi mohadiṭṭhivicikicchādayo pahātabbadhammā santīti? Saccaṁ santi, te pana lobhādīhi tadekaṭṭhatā gahitā eva hontīti vuttā. Atha vā imesaṁyevettha gahaṇe kāraṇaṁ parato āvi bhavissati.",
  "tika-s0201t1:537": "Idāni upacayena anusandhiṁ dassetuṁ ‘‘apicā’’tiādi vuttaṁ. Tattha sāvakānaṁ yassa dhammassa dāyādabhāvo satthu abhirucito, so ‘‘cattāro satipaṭṭhāne bhāvetī’’tiādinā akatthetvā ‘‘vivekaṁ anusikkhanti, te ca dhamme pajahanti, na ca bāhulikā’’tiādinā kathitattā heṭṭhā pariyāyeneva dhammo kathitoti vuttaṁ. ‘‘Te ca dhamme nappajahanti, okkamane pubbaṅgamā’’tiādinā āmisaṁ pariyāyenapi kathitaṁ. ‘‘Siyā ca me piṇḍapāto’’tiādinā, ‘‘bāhulikā ca hontī’’tiādinā ca āmisaṁ nippariyāyenapi kathitaṁ. Atha vā yāyaṁ bhagavatā āmisadāyādapaṭikkhepanā dhammadāyādatā vuttā, yañca tadatthaṁ vibhajantena mahātherena attanā vivekānusikkhanādi vuttaṁ, tadubhayaṁ hetuvasena vibhāvetuṁ ‘‘tatrāvuso, lobho cā’’tiādi vuttaṁ . Hetunirodhena hi saṁkilesapakkhassa, nirodhahetusampādanena ca vodānapakkhassa tappāpakatā.",
  "tika-s0201t1:538": "Atītadesanānidassananti atītāya therena yathādesitāya desanāya ca paccāmasanaṁ. Tenevāha ‘‘satthu pavivittassa…pe… desanāyanti vuttaṁ hotī’’ti. Tatthāti yaṁ vuttaṁ visesato ‘‘yesaṁ dhammānaṁ satthā pahānamāhā’’ti, etasmiṁ pade. Tattha hi pahātabbadhammā lobhādayo sāmaññato vuttā. Lāmakāti nihīnā. Lobhadosā hi hetuto paccayato sabhāvato phalato nissandato saṁkiliṭṭhapakatikā, āyatiṁ dukkhassa pāpanaṭṭhena vā pāpakā. Lubbhanalakkhaṇoti ārammaṇassa abhigijjhanalakkhaṇo. Tathā hi so lubbhanti tena, sayaṁ vā lubbhati, lubbhanamattameva vā tanti ‘‘lobho’’ti vuccati. Rasādīsu abhisaṅgaraso, apariccāgapaccupaṭṭhāno, saṁyojaniyesu dhammesu assādadassanapadaṭṭhāno. Dussanalakkhaṇoti ārammaṇe byāpajjanalakkhaṇo. Tathā hi so dussanti tena, sayaṁ vā dussati, dussanamattameva vā tanti ‘‘doso’’ti vuccati. Rasādīsu visappanaraso, sanissayadahanaraso vā, dussanapaccupaṭṭhāno, āghātavatthupadaṭṭhāno.",
  "tika-s0201t1:539": "Tesūtiādinā dassanena lobhadosānaṁ ekantato pahātabbatādassanaṁ. Āmisadāyādassa paccayānaṁ lābhe hotīti idaṁ lobhassa ārammaṇaggahaṇasabhāvataṁ sandhāya vuttaṁ, taṇhāya vasena pana anugijjhanaṁ sandhāya ‘‘aladdhaṁ patthetī’’ti āha. Alābhe paccayānaṁ āmisadāyādassa hotīti ānetvā yojanā. Alabhantoti ettha ‘‘paccaye’’ti vibhattiṁ pariṇāmetvā yojetabbaṁ. Vighātavāti ‘‘yampicchaṁ na labhati, tampi dukkha’’nti (ma. ni. 1.120; vibha. 190) vacanato icchāvighātavā. Lobho ca deyyadhamme hoti āmisadāyādassāti sambandho. Esa nayo anantarapadepi. Deyyadhammeti ca idaṁ nidassanamattaṁ sattakelāyanādivasenapi tassa lobhuppattisabbhāvato. ‘‘Taṇhaṁ paṭicca pariyesanā, pariyesanaṁ paṭicca lābho’’ti evamādayo nava taṇhāmūlakā. Paripūreti āmisadāyādoti vibhattivipariṇāmo veditabbo. Āvāsamacchariyādīni pañca macchariyāni.",
  "tika-s0201t1:540": "Magganti ariyamaggaṁ. So hi kilese mārento gacchati, nibbānatthikehi ca maggīyati, sayaṁ vā sacchikiriyābhisamayavasena nibbānaṁ maggatīti nippariyāyena ‘‘maggo’’ti vuccati. Eko antoti itarena asammisso eko koṭṭhāso, hīnatāya vā lāmakaṭṭhena eko anto. Kāmaṁ aññepi kusaladhammā ete ante asampayogato na upenti, tehi vimuttā eva, ayaṁ pana accantavimuttiyā na upetīti āha ‘‘vimutto etehi antehī’’ti. Tasmāti antadvayavimuttattā. Etesaṁ majjhe bhavattāti idaṁ maggassa ubhayantavimuttatāya eva vuttaṁ, na tappariyāpannatāya, vaṭṭadukkhanissaraṇatthikehi paṭipajjitabbato ca. Tathāti yathā itarena asammissaṭṭhena lāmakaṭṭhena ca lobho eko anto, tathā kāmasukhallikānuyogoti attho. Esa nayo sesesupi. Maggassa anupagamanañca nesaṁ antānaṁ sabbaso appavattikaraṇeneva daṭṭhabbaṁ. Purimanayenāti ‘‘ete dve ante na upetī’’tiādinā pubbe vuttanayena.",
  "tika-s0201t1:541": "Saccānanti catunnaṁ ariyasaccānaṁ. Dassanapariṇāyakaṭṭhenāti dassanassa pariññābhisamayādibhedassa parito sabbathā nayanaṭṭhena pavattanaṭṭhena. Cakkhukaraṇīti dhammacakkhussa karaṇī nipphādikā. Tayidaṁ satipi paṭipadāya dhammacakkhuto anaññatte avayavavasena sijjhamāno attho samudāyena kato nāma hotīti upacāravasena vuttanti daṭṭhabbaṁ. Tathā hi vakkhati ‘‘maggoyeva hi maggatthāya saṁvattati maggena kātabbakiccakaraṇato’’ti. Ñāṇāyāti yāthāvato jānanāya. Tenāha ‘‘viditakaraṇaṭṭhenā’’ti. Visesañātabhāvāpādanañhi viditakaraṇaṁ. Vūpasamanatoti samucchindanavasena vūpasamanato. Dukkhādīnaṁ pariññeyyādibhāvo viya abhiññeyyabhāvopi maggavaseneva pākaṭo hotīti āha ‘‘catunnampi saccānaṁ abhiññeyyabhāvadassanato’’ti, vibhāvanatoti attho. Sambodhoti maggo ‘‘sambujjhati etenā’’ti katvā. Tassatthāyāti maggakiccatthāya. Na hi maggato añño maggakiccakaro atthi. Tenāha ‘‘maggoyeva hī’’tiādi. Atha vā sammādiṭṭhi uppajjamānā sahajātādipaccayabhāvena itare uppādeti, evaṁ sesamaggadhammāpīti evampi maggatthāya saṁvattanaṁ veditabbaṁ. Sacchikiriyāya paccakkhakammāyāti sacchikaraṇasaṅkhātapaccakkhakammāya. Nibbānāyāti vā anupādisesanibbānāya. Upasamāyāti iminā saupādisesanibbānaṁ gahitanti. Ayanti ‘‘sā hi saccāna’’ntiādinā yathāvutto atthanayo. Etthāti ‘‘cakkhukaraṇī’’tiādīsu padesu. Sāro sundaro anapanīto. Ito aññathāti ‘‘dukkhassa pariññāya diṭṭhivisuddhiṁ karotīti cakkhukaraṇī’’tiādinā atthavaṇṇanāpapañco kevalaṁ vitthāratthāya.",
  "tika-s0201t1:542": "Ayamevāti ettha ayanti iminā attano aññesañca tassaṁ parisāyaṁ ariyānaṁ maggassa paccakkhabhāvaṁ dasseti. Āsannapaccakkhavācī hi ayaṁ-saddo. Aññamaggapaṭisedhanatthanti aññassa nibbānagāmimaggassa atthibhāvapaṭisedhanatthaṁ. Sattāpaṭikkhepo hi idha paṭisedhanaṁ alabbhamānattā aññassa maggassa. Buddhādīnaṁ sādhāraṇabhāvo anaññatā. Tenāha brahmā sahampati –",
  "tika-s0201t1:543": "‘‘Ekāyanaṁ jātikhayantadassī,",
  "tika-s0201t1:544": "Maggaṁ pajānāti hitānukampī;",
  "tika-s0201t1:545": "Etena maggena tariṁsu pubbe,",
  "tika-s0201t1:546": "Tarissanti ye ca taranti ogha’’nti. (saṁ. ni. 5.384, 409; mahāni. 191; cūḷani. 107, 121; netti. 170);",
  "tika-s0201t1:547": "Ārakattāti iminā niruttinayena ariya-saddasiddhimāha. Aripahānāyāti atthavacanamattaṁ. Arayo pāpadhammā yanti apagamanti etenāti ariyo. Ariyena desitoti ettha ariyassa bhagavato ayanti ariyo. Ariyabhāvappaṭilābhāyāti ettha ariyakaro ariyoti uttarapadalopena ariya-saddasiddhi veditabbā. Yasmā maggaṅgasamudāye maggavohāro hoti, samudāyo ca samudāyīhi samannāgato nāma hotīti āha ‘‘aṭṭhahi aṅgehi upetattā’’ti, tasmā attano avayavabhūtāni aṭṭha aṅgāni etassa santīti aṭṭhaṅgiko. Yasmā pana paramatthato aṅgāniyeva maggo, tasmā vuttaṁ ‘‘na ca aṅgavinimutto’’ti yathā ‘‘chaḷaṅgo vedo’’ti. Sadisūdāharaṇaṁ pana dassento ‘‘pañcaṅgikatūriyādīni viyā’’ti āha. Ādi-saddena caturaṅginī senāti evamādīnaṁ saṅgaho. Mārento gacchatīti niruttinayena saddasiddhimāha. Maggatīti gavesati. Ariyamaggo hi nibbānaṁ ārammaṇaṁ karonto taṁ gavesanto viya hotīti. Maggīyati nibbānatthikehi vivaṭṭūpanissayapuññakaraṇato paṭṭhāya tadatthaṁ paṭipattito. Gammatīti etena ādiantavipariyāyena saddasiddhimāha yathā ‘‘kakū’’ti. ‘‘Seyyathidanti nipāto’’ti vatvā tassa sabbaliṅgavibhattivacanasādhāraṇatāya ‘‘katamāni tāni aṭṭhaṅgānī’’ti vuttaṁ. Nanu ca aṅgāni samuditāni maggo antamaso sattaṅgavikalassa ariyamaggassa abhāvatoti? Saccametaṁ saccapaṭivedhena, maggapaccayatāya pana yathāsakaṁ kiccakaraṇena paccekampi tāni maggoyevāti āha ‘‘ekamekañhi aṅgaṁ maggoyevā’’ti, aññathā samuditānampi nesaṁ maggakiccaṁ na sambhaveyyāti. Idāni tamevatthaṁ pāḷiyā samatthetuṁ ‘‘sammādiṭṭhimaggo ceva hetu cā’’ti vuttaṁ.",
  "tika-s0201t1:548": "Sammā aviparītaṁ pariññābhisamayādivasena catunnaṁ saccānaṁ dassanaṁ paṭivijjhanaṁ lakkhaṇaṁ etissāti sammādassanalakkhaṇā. Sammā aviparītaṁ sampayuttadhamme nibbānārammaṇe abhiniropanaṁ appanālakkhaṇaṁ etassāti sammāabhiniropanalakkhaṇo musāvādādīnaṁ visaṁvādanādikiccatāya lūkhānaṁ apariggāhakānaṁ paṭipakkhabhāvato siniddhasabhāvattā sampayuttadhamme, sammāvācappaccayasubhāsitasotārañca janaṁ sammadeva pariggaṇhātīti sammāvācā sammāpariggaho lakkhaṇaṁ etissāti sammāpariggahalakkhaṇā. Yathā kāyikā kiriyā kiñci kattabbaṁ samuṭṭhāpeti, sayañca samuṭṭhahanaṁ ghaṭanaṁ hoti, tathā sammākammantasaṅkhātā viratipīti sammāsamuṭṭhānalakkhaṇo sammākammanto. Sampayuttadhammānaṁ vā ukkhipanaṁ samuṭṭhānaṁ kāyikakiriyāya bhārukkhipanaṁ viya. Jīvamānassa sattassa, sampayuttadhammānaṁ vā suddhi vodānaṁ, ājīvasseva vā jīvitappavattiyā suddhi vodānaṁ etenāti sammāvodānalakkhaṇo sammāājīvo. Kosajjapakkhe patituṁ adatvā sampayuttadhammānaṁ paggaṇhanaṁ anubalappadānaṁ paggaho. Ārammaṇaṁ upagantvā ṭhānaṁ, tassa vā anissajjanaṁ upaṭṭhānaṁ. Ārammaṇe sampayuttadhammānaṁ sammā, samaṁ vā ādhānaṁ samādhānaṁ. Sammā saṅkappeti sampayuttadhamme ārammaṇe abhiniropetīti sammāsaṅkappo. Sammā vadati etāyāti sammāvācā. Sammā karoti etenāti sammākammaṁ, tadeva sammākammanto. Sammā ājīvati etenāti sammāājīvo. Sammā vāyamati ussahati etenāti sammāvāyāmo. Sammā sarati anussaratīti sammāsati. Sammā samādhiyati cittaṁ etenāti sammāsamādhīti evaṁ sammāsaṅkappādīnaṁ nibbacanaṁ veditabbaṁ.",
  "tika-s0201t1:549": "Micchādiṭṭhinti sabbampi micchādassanaṁ. Tappaccanīyakileseti ettha taṁ-saddena sammādiṭṭhi. Na hi micchādiṭṭhiyā kilesā paccanīyā, atha kho sammādiṭṭhiyā. Avijjañcāti avijjāggahaṇaṁ tassā saṁkilesadhammānaṁ pamukhabhāvato. Tenāha ‘‘avijjā, bhikkhave, pubbaṅgamā akusalānaṁ dhammānaṁ samāpattiyā’’ti (saṁ. ni. 5.1). Dassananivārakassa sammohassa samugghātena asammohato. Ettha ca micchādiṭṭhiṁ…pe… pajahatīti etena pahānābhisamayaṁ, nibbānaṁ ārammaṇaṁ karotīti etena sacchikiriyābhisamayaṁ, sampayuttadhammetiādinā bhāvanābhisamayaṁ sammādiṭṭhikiccaṁ dasseti. Pariññābhisamayo pana nānantariyatāya atthato vutto eva hotīti daṭṭhabbo.",
  "tika-s0201t1:550": "Kathaṁ pana ekameva ñāṇaṁ ekasmiṁ khaṇe cattāri kiccāni sādhentaṁ pavattati. Na hi tādisaṁ loke diṭṭhaṁ, na āgamo vā tādiso atthīti na vattabbaṁ. Yathā hi padīpo ekasmiṁyeva khaṇe vaṭṭiṁ dahati, snehaṁ pariyādiyati, andhakāraṁ vidhamati, ālokañca vidaṁseti, evametaṁ ñāṇanti daṭṭhabbaṁ. Maggasamaṅgissa ñāṇaṁ dukkhepetaṁ ñāṇaṁ, dukkhasamudayepetaṁ ñāṇaṁ , dukkhanirodhepetaṁ ñāṇaṁ, dukkhanirodhagāminiyā paṭipadāyapetaṁ ñāṇanti suttapadaṁ (vibha. 754) ettha udāharitabbaṁ. Yathā ca sammādiṭṭhi pubbabhāge dukkhādīsu visuṁ visuṁ pavattitvā maggakkhaṇe ekāva catunnaṁ ñāṇānaṁ kiccaṁ sādhentī pavattati, evaṁ sammāsaṅkappādayo pubbabhāge nekkhammasaṅkappādināmakā hutvā kāmasaṅkappādīnaṁ pajahanavasena visuṁ visuṁ pavattitvā maggakkhaṇe tiṇṇaṁ catunnañca kiccaṁ sādhentā pavattanti. Sammāsamādhi pana pubbabhāgepi maggakkhaṇepi nānāyeva hutvā pavattatīti kāmañcettha sammādiṭṭhiyā sabbepi pāpadhammā paṭipakkhā, ujuvipaccanīkatādassanavasena pana sammādiṭṭhiyā kiccaniddese micchādiṭṭhiggahaṇaṁ kataṁ. Teneva ca ‘‘tappaccanīyakilese cā’’ti vuttaṁ.",
  "tika-s0201t1:551": "Yesaṁ kilesānaṁ anupacchindane sammādiṭṭhi na uppajjeyya, te micchādiṭṭhiyā sahajekaṭṭhatāya tadekaṭṭhāva tappaccanīyakilesā daṭṭhabbā. Sammāsaṅkappādīnaṁ kiccaniddesepi eseva nayo. Sotāpattimaggādivasena cattāro lokuttaramaggabhāvasāmaññena ekato katvā. Lobhadosā samudayasaccaṁ, yassa pana so samudayo taṁ dukkhasaccaṁ, pahānabhāvo maggasaccaṁ, yattha taṁ pahānaṁ, taṁ nirodhasaccanti imāni cattāri saccāni. Kasmā panettha lobhadosānaṁ visuṁ ādito ca gahaṇaṁ? Visuṁ gahaṇaṁ tāva tathābujjhanakānaṁ puggalānaṁ ajjhāsayavasena, imehi lobhadosehi āmisadāyādatā, tappahānena ca dhammadāyādatāti dassanatthaṁ, tadanusārena catusaccayojanāya evaṁ ekekassa niyyānamukhaṁ hotīti dassanatthañca. Sesavāresupi eseva nayo. Ādito gahaṇaṁ pana ativiya oḷārikatāya supākaṭabhāvato vakkhamānānaṁ aññesañca pāpadhammānaṁ mūlabhāvato tadekaṭṭhatāya ca veditabbaṁ.",
  "tika-s0201t1:552": "Kujjhanalakkhaṇoti kuppanasabhāvo, cittassa byāpajjanāti attho. Caṇḍikkaṁ luddatā, kururabhāvoti attho. Āghātakaraṇarasoti ‘‘anatthaṁ me acarī’’tiādinā citte āghātassa karaṇaraso. Dussanapaccupaṭṭhānoti saparasantānassa vināsanapaccupaṭṭhāno laddhokāso viya sapatto. Upanandhanaṁ nānappakārassa uparūpari nandhanaṁ viya hotīti katvā. Tathā hesa ‘‘veraappaṭinissajjanaraso, kodhānupabandhabhāvapaccupaṭṭhāno’’ti ca vutto. Aparakāle upanāhotiādīti ādi-saddena ‘‘upanayhanā upanayhitattaṁ āṭhapanā ṭhapanā saṇṭhapanā anusaṁsandanā anuppabandhanā daḷhīkamma’’ntiādīnaṁ (vibha. 891) niddesapadānaṁ atthavaṇṇanaṁ saṅgayhati. Upanāhasamaṅgī hi puggalo verassa anissajjanato ādittapūtialātaṁ viya jalati eva, cittañcassa dhoviyamānaṁ acchacammaṁ viya, masimakkhitapilotikā viya ca na sujjhateva.",
  "tika-s0201t1:553": "Paraguṇamakkhanalakkhaṇoti udakapuñchaniyā udakaṁ viya paresaṁ guṇānaṁ makkhanasabhāvo. Tathābhūto cāyaṁ attano kārakaṁ gūthena paharantaṁ gūtho viya paṭhamataraṁ makkheti evāti daṭṭhabbo. Tathā hessa saparasantānesu guṇaṁ makkhetīti makkhoti vuccati. Yugaggāho samadhuraggahaṇaṁ asamānassapi abhūtassa samāropanaṁ. Samabhāvakaraṇaṁ samīkaraṇaṁ. Paresaṁ guṇappamāṇena attano guṇānaṁ upaṭṭhānaṁ paccupaṭṭhapetīti āha ‘‘paresaṁ guṇappamāṇena upaṭṭhānapaccupaṭṭhāno’’ti. Tathā hesa paresaṁ guṇe ḍaṁsitvā viya attano guṇehi same karotīti paḷāsoti vuccati.",
  "tika-s0201t1:554": "Parasampattikhīyanaṁ parasampattiyā usūyanaṁ. Issati parasampattiṁ na sahatīti issā. Tathā hesā ‘‘parasampattiyā akkhamanalakkhaṇā’’ti vuccati. Tatthāti parasampattiyaṁ. Anabhiratirasā abhiratipaṭipakkhakiccā. Vimukhabhāvapaccupaṭṭhānā parasampattiṁ passitumpi appadānato. Nigūhanalakkhaṇaṁ attano sampattiyā parehi sādhāraṇabhāvāsahanato. Asukhāyanaṁ na sukhanaṁ dukkhanaṁ, arocananti adhippāyo.",
  "tika-s0201t1:555": "Katassa kāyaduccaritādipāpassa paṭicchādanaṁ katapāpapaṭicchādanaṁ. Tassa pāpassa āvaraṇabhāvena paccupatiṭṭhatīti tadāvaraṇapaccupaṭṭhānā, māyā, yāya samannāgato puggalo bhasmachanno viya aṅgāro, udakachanno viya khāṇu, pilotikapaṭicchāditaṁ viya ca satthaṁ hoti. Avijjamānaguṇappakāsanaṁ attani avijjamānasīlādiguṇavibhāvanaṁ, yena sāṭheyyena samannāgatassa puggalassa asantaguṇasambhāvanena cittānurūpakiriyāviharato ‘‘evaṁcitto, evaṁkiriyo’’ti dubbiññeyyattā kucchiṁ vā piṭṭhiṁ vā jānituṁ na sakkā. Yato –",
  "tika-s0201t1:556": "‘‘Vāmena sūkaro hoti, dakkhiṇena ajāmigo;",
  "tika-s0201t1:557": "Sarena nelako hoti, visāṇena jaraggavo’’ti. (dī. ni. aṭṭha. 2.296; vibha. aṭṭha. 894; mahāni. aṭṭha. 166) –",
  "tika-s0201t1:558": "Evaṁ vuttayakkasūkarasadiso hoti.",
  "tika-s0201t1:559": "Cittassa uddhumātabhāvo thaddhalūkhabhāvo. Appatissayavuttīti anivātavutti. Amaddavākārena paccupatiṭṭhati, amaddavataṁ vā paccupaṭṭhapetīti amaddavatāpaccupaṭṭhāno, thambho, yena samannāgato puggalo gilitanaṅgalasīso viya ajagaro, vātabharitabhastā viya ca thaddho hutvā garuṭṭhāniye ca disvā onamitumpi na icchati, pariyanteneva carati. Karaṇassa uttarakiriyā karaṇuttariyaṁ. Visesato paccanīkabhāvo vipaccanīkatā. Parena hi kismiñci kate taddiguṇaṁ karaṇavasena sārambho pavattati.",
  "tika-s0201t1:560": "Seyyādiākārehi unnamanaṁ unnati. Omānopi hi evaṁ karaṇamukhena sampaggahavaseneva pavattati. ‘‘Ahamasmi seyyo’’tiādinā ahaṁkaraṇaṁ sampaggaho ahaṅkāro. Pare abhibhavitvā adhikaṁ unnamanaṁ abbhunnati. Yaṁ sandhāya vuttaṁ ‘‘pubbakāle attānaṁ hīnato dahati aparakāle seyyato’’ti (vibha. 877).",
  "tika-s0201t1:561": "Mattabhāvo jātiādiṁ paṭicca cittassa majjanākāro, yassa vā dhammassa vasena puggalo matto nāma hoti, so dhammo mattabhāvo. Madaggāhaṇaraso madassa gāhaṇakicco. Mado hi attano majjanākāraṁ sampayuttadhamme gāhento viya pavattamāno taṁsamaṅgiṁ puggalampi tathā karonto viya hoti. Ahaṅkāravasena puggalaṁ aniṭṭhaṁ karonto cittassa ummādabhāvo viya hotīti ummādapaccupaṭṭhāno. Satiyā aniggaṇhitvā cittassa vossajjanaṁ cittavossaggo, sativirahitoti attho. Yathāvuttassa vossaggassa anuppadānaṁ punappunaṁ vissajjanaṁ vossaggānuppadānaṁ. Imesaṁ kodhādīnaṁ lobhādīnampi vā. Lakkhaṇādīnīti lakkhaṇarasapaccupaṭṭhānāni. Padaṭṭhānaṁ pana dhammantaratāya na gahitaṁ. Nibbacanaṁ ‘‘kujjhatīti kodho, upanayhatīti upanāho’’tiādinā suviññeyyamevāti na vuttaṁ, atthato pana kodho doso eva, tathā upanāho. Pavattiākāramattato hi kato nesaṁ bhedo, makkhapaḷāsasārambhā tadākārappavattā paṭighasahagatacittuppādadhammā, māyāsāṭheyyathambhamadappamādā tadākārappavattā lobhasahagatacittuppādadhammā. Thambho vā mānaviseso cittassa thaddhabhāvena gahetabbato, tathā mado. Tathā hi so ‘‘māno maññanā’’tiādinā vibhaṅge (vibha. 878) niddiṭṭho. Idha pana mānātimānānaṁ visuṁ gahitattā majjanākārena pavattadhammā eva ‘‘mado’’ti gahetabbā. Sesānaṁ dhammantarabhāvo pākaṭo eva.",
  "tika-s0201t1:562": "Kasmā panettha ete eva aṭṭha dukā gahitā, kimito aññepi kilesadhammā natthīti? No natthi, ime pana āmisadāyādassa savisesaṁ kilesāya saṁvattantīti taṁ visesaṁ vibhāventena āmisadāyādassa lobhādīnaṁ pavattanākāraṁ dassetuṁ ‘‘visesato’’tiādi āraddhaṁ. Tattha etthāti etesu lobhādīsu. Alabhanto āmisanti adhippāyo. Tatuttari uppanno kodhoti ānetvā sambandhitabbaṁ. Santepīti vijjamānepi. Issatīti issaṁ janeti. Padussatīti tasseva vevacanaṁ. Tathā hi sā ‘‘issati dussati padussatī’’tiādinā niddiṭṭhā. Yasmā vā issaṁ janento ekaṁsato paduṭṭhacitto eva hoti, tasmā ‘‘padussatī’’ti vuttaṁ. Assāti āmisadāyādassa. Evaṁ paṭipannoti evaṁ asantaguṇappakāsanaṁ paṭipadaṁ paṭipanno. Ovadituṁ asakkuṇeyyoti etena thambho nāma dovacassakaraṇo dhammoti dasseti. Kiñci vadati ovādadānavasena. Thambhena…pe… maññantoti iminā ca thambhassa mānavisesabhāvaṁ dasseti, thambhena vā hetunāti attho. Matto samānoti matto honto. Kāma…pe… pamajjatīti etena madavasena ekaṁsato pamādamāpajjatīti dasseti.",
  "tika-s0201t1:563": "Evanti iminā āmisadāyādassa lobhādīnaṁ uppattikkamadassaneneva idha pāḷiyaṁ nesaṁ desanākkamopi dassitoti daṭṭhabbo. Na kevalaṁ imeheva, atha kho aññehi ca evarūpehi pāpakehi dhammehi aparimutto hotīti sambandho. Ke pana teti? Atricchatāmahicchatādayoti. Evaṁ mahādīnavā āmisadāyādatāti tato balavataro saṁvego janetabboti ayamettha ovādo veditabbo. Etthāti etasmiṁ sutte. Sabbatthāti sabbesu vāresu. Nibbisesoyevāti eteneva paṭhamataraṁ idha dassitasaccayojanānayena sabbavāresu yojetabboti veditabbo.",
  "tika-s0201t1:564": "Ñāṇaparicayapāṭavatthanti maggassa aṭṭhaṅgasattaṅgatādivisesavibhāvanāya ñāṇassa āsevanaṭṭhena paricayo ñāṇaparicayo, tassa paṭubhāvatthaṁ kosallatthaṁ. Etthāti ariyamagge. Bhedoti viseso. Kamoti aṅgānaṁ desanānupubbī. Bhāvanānayoti bhāvanāvidhi. ‘‘Kadāci aṭṭhaṅgiko, kadāci sattaṅgiko’’ti saṅkhepato vuttamatthaṁ vivaranto puna ‘‘ayaṁ hī’’tiādimāha. Tattha lokuttarapaṭhamajjhānavasenāti lokuttarassa paṭhamajjhānassa vasena. Ettha ca keci jhānadhammā maggasabhāvāti ekantato jhānaṁ maggato visuṁ katvā vattuṁ na sakkāti ‘‘lokuttarapaṭhamajjhānasahito’’ti avatvā ‘‘lokuttarapaṭhamajjhānavasena’’icceva vuttaṁ. Atha vā lokuttarapaṭhamajjhānavasenāti lokuttarā hutvā paṭhamajjhānassa vasenāti evamettha attho veditabbo. Ariyamaggo hi vipassanāya pādakabhūtassa, sammasitassa vā paṭhamajjhānassa vasena aṭṭhaṅgiko hoti. Atha vā ajhānalābhino sukkhavipassakassa, jhānalābhino vā pādakamakatvā paṭhamajjhānassa, pakiṇṇakasaṅkhārānaṁ vā sammasane uppanno ariyamaggo aṭṭhaṅgiko hoti, svāssa aṭṭhaṅgikabhāvo paṭhamajjhānikabhāvenāti dassento ‘‘paṭhamajjhānavasenā’’ti āha. Evaṁ ‘‘avasesajjhānavasenā’’ti etthāti yathārahaṁ attho veditabbo.",
  "tika-s0201t1:565": "Yadi ariyamaggo sattaṅgikopi hoti, atha kasmā pāḷiyaṁ ‘‘aṭṭhaṅgiko’’icceva vuttanti āha ‘‘ukkaṭṭhaniddesato’’tiādi. Yathā cettha paṭipadāya maggavasena aṭṭhaṅgikasattaṅgikabhedo , evaṁ bojjhaṅgavasena sattaṅgikachaḷaṅgikabhedo veditabbo appītikajjhānavasena chaḷaṅgikattā, maggavasena pana desanā āgatāti svāyaṁ bhedo aṭṭhakathāyaṁ na uddhaṭo. Ito paranti ito aṭṭhaṅgato paraṁ ukkaṁsato, avakaṁsato pana sattaṅgato paraṁ maggaṅgaṁ nāma natthīti. Nanu maggavibhaṅge (vibha. 493-502) pañcaṅgikavāre pañceva maggaṅgāni uddhaṭāni, mahāsaḷāyatane (ma. ni. 3.431) ca ‘‘yā tathābhūtassa diṭṭhi, yo tathābhūtassa saṅkappo, yo tathābhūtassa vāyāmo, yā tathābhūtassa sati, yo tathābhūtassa samādhi, svāssa hoti sammāsamādhī’’ti vatvā pubbabhāgavasena pana ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti sammāvācādayo āgatāti? Saccametaṁ, taṁ pana sammādiṭṭhiādīnaṁ pañcannaṁ kārāpakaṅgānaṁ atirekakiccadassanavasena vuttaṁ, tasmā na ariyamaggo sammāvācādivirahito atthīti ‘‘ito parañhi maggaṅgaṁ natthī’’ti suvuttametanti daṭṭhabbaṁ.",
  "tika-s0201t1:566": "Sabbakusalānanti sabbesaṁ kusaladhammānaṁ. Niddhāraṇe cetaṁ sāmivacanaṁ. Kāmāvacarādivasena taṁtaṁkusaladhammesu sā sammādiṭṭhi seṭṭhā. Tassā seṭṭhabhāvena hi ‘‘paññājīviṁ jīvitamāhu seṭṭha’’nti (saṁ. ni. 1.246; su. ni. 184) vuttaṁ, maggasammādiṭṭhiyā pana sabbaseṭṭhabhāve vattabbameva natthi. Kusalavāreti kusaluppattisamaye. Pubbaṅgamā kusalādidhammānaṁ yāthāvasabhāvabodhena sampayuttadhammānaṁ pariṇāyakabhāvato. Tenevāha ‘‘sammādiṭṭhiṁ sammādiṭṭhīti pajānātī’’tiādi. Sā sammādiṭṭhi pabhavo etassāti tappabhavo, sammāsaṅkappo. Sammādassanavasena hi sammāsaṅkappo hoti. Tato abhinibbattānīti tappabhavābhinibbattāni. Tappabhavābhinibbattānipi ‘‘tadabhinibbattānī’’ti vuccanti kāraṇakāraṇepi kāraṇūpacāratoti āha ‘‘tappabhavābhinibbattāni sesaṅgānī’’ti. Tenāha ‘‘sammādiṭṭhissā’’tiādi. Yathā hi sammādassanaṁ sammāvitakkanassa visesapaccayo, evaṁ sammāvitakkanaṁ sammāpariggahassa sammāpariggaho sammāsamuṭṭhānassa, sammāsamuṭṭhānaṁ sammāvodānassa, sammāvodānaṁ sammāvāyāmassa, sammāvāyāmo sammāupaṭṭhānassa, sammāupaṭṭhānaṁ sammādhānassa visesapaccayo, tasmā ‘‘purimaṁ purimaṁ pacchimassa pacchimassa visesapaccayo hotī’’ti iminā visesapaccayabhāvadassanatthena kamena etāni sammādiṭṭhiādīni aṅgāni vuttānīti dassitāni.",
  "tika-s0201t1:567": "Bhāvanānayoti samathavipassanānaṁ yuganaddhabhāvena pavatto bhāvanāvidhi. Ayañhi ariyamaggakkhaṇe bhāvanāvidhi. Tassa pana pubbabhāge bhāvanānayo kassaci samathapubbaṅgamo hoti , kassaci vipassanāpubbaṅgamoti. Taṁ vidhiṁ dassetuṁ ‘‘kocī’’tiādi āraddhaṁ. Tattha paṭhamo samathayānikassa vasena vutto, dutiyo vipassanāyānikassa. Tenāha ‘‘idhekacco’’tiādi. Tanti samathaṁ samādhiṁ, jhānadhammeti vā attho. Taṁsampayutteti samādhisampayutte, jhānasampayutte vā dhamme. Ayañca nayo yebhuyyena samathayānikā arūpamukhena, tatthāpi jhānamukhena vipassanābhinivesaṁ karontīti katvā vutto. Vipassanaṁ bhāvayatoti paṭipadāñāṇadassanavisuddhiṁ ārabhitvā yathādhigataṁ taruṇavipassanaṁ vaḍḍhentassa. Maggo sañjāyatīti pubbabhāgiyo lokiyamaggo uppajjati. Āsevati nibbidānupassanāvasena. Bhāveti muñcitukamyatāvasena. Bahulīkaroti paṭisaṅkhānupassanāvasena. Āsevati vā bhayatūpaṭṭhānañāṇavasena. Bahulīkaroti vuṭṭhānagāminivipassanāvasena. Saṁyojanāni pahīyanti,anusayā byantī honti maggapaṭipāṭiyā.",
  "tika-s0201t1:568": "Samathaṁ anuppādetvāvāti avadhāraṇena upacārasamādhiṁ nivatteti, na khaṇikasamādhiṁ. Na hi khaṇikasamādhiṁ vinā vipassanā sambhavati. Vipassanāpāripūriyāti vipassanāya paripuṇṇatāya vuṭṭhānagāminibhāvappattiyā. Tatthajātānanti tasmiṁ ariyamaggakkhaṇe uppannānaṁ sammādiṭṭhiādīnaṁ dhammānaṁ. Niddhāraṇe cetaṁ sāmivacanaṁ. Vavassaggārammaṇatoti vavassaggassa ārammaṇatāya. Vavassaggo vossaggo paṭinissaggoti ca apavaggoti ca atthato ekaṁ, nibbānanti vuttaṁ hoti, tasmā nibbānassa ārammaṇakaraṇenāti attho. Cittassa ekaggatāti maggasammāsamādhimāha. Ariyamaggo hi ekanta samāhito asamādhānahetūnaṁ kilesānaṁ samucchedanato. Sesaṁ vuttanayameva.",
  "tika-s0201t1:569": "Yuganaddhāvahonti tadā samādhipaññānaṁ samarasatāya icchitabbato. Maggakkhaṇe hi na samathabhāvanāyaṁ viya samādhi, vipassanābhāvanāyaṁ viya ca paññā kiccato adhikā icchitabbā, samarasatāya pana aññamaññassa anativattanaṭṭhena dvepi yuganaddhā viya pavattanti. Tena vuttaṁ ‘‘samathavipassanā yuganaddhāva hontī’’ti.",
  "tika-s0201t1:570": "Dhammadāyādasuttavaṇṇanāya līnatthappakāsanā samattā.",
  "tika-s0201t1:571": "4. Bhayabheravasuttavaṇṇanā",
  "tika-s0201t1:572": "34.Evaṁme sutanti bhayabheravasuttaṁ. Ko nikkhepo? Keci tāva evamāhu ‘‘pucchāvasiko nikkhepo’’ti. Duvidhā hi pucchā pākaṭāpākaṭabhedato. Tattha yassā desanāya nimittabhūto ñātuṁ icchito attho kiṁ-saddapubbakena pakāsīyati, sā pākaṭā pucchā yathā ‘‘kiṁsūdha vittaṁ purisassa seṭṭha’’nti evamādi (saṁ. ni. 1.246; su. ni. 183). Yassā pana desanāya nimittabhūto ñātuṁ icchito attho kiṁ-saddarahitena kevaleneva saddapayogena pakāsīyati, sā apākaṭā pucchā. Ñātuṁ icchito hi attho ‘‘pañhā, pucchā’’ti vuccati, tasmāyeva idha ‘‘ye me bho gotamā’’tiādikā apākaṭāti ‘‘pucchāvasiko nikkhepo’’ti. Tayidaṁ akāraṇaṁ, yasmā so brāhmaṇo ‘‘yeme bho gotamā’’tiādīni vadanto na tattha kaṅkhī vicikicchī saṁsayamāpanno avoca, atha kho attanā yathānicchitamatthaṁ bhagavati pasādabhāvabahumānaṁ pavedento kathesi. Tenāha ‘‘bhagavati pasādaṁ alatthā’’tiādi (ma. ni. aṭṭha. 1.34). Vihāreti vihārake nivāse. Avicchinneyevāti pavattamāneyeva. Padadvayassapi vasante evāti attho. Etaṁ purohitaṭṭhānaṁ uṇhīsādikakudhabhaṇḍehi saddhiṁ laddhaṁ, tathā ca ‘‘assa raññā dinna’’nti vadanti. Tenāha ‘‘taṁ tassa raññā dinna’’nti. Brahmanti vedaṁ. So pana mantabrahmakappavasena tividho. Tattha mantā padhānaṁ mūlabhāvato, ye aṭṭhakādīhi pavuttā, itare tannissayena jātā, tena tesaṁyeva gahaṇaṁ ‘‘mante sajjhāyatī’’ti . Te hi guttabhāsitabbatāya ‘‘mantā’’ti vuccanti. Idameva hīti avadhāraṇena ‘‘brahmato jātā’’tiādikaṁ niruttiṁ paṭikkhipati.",
  "tika-s0201t1:573": "Yena vā kāraṇenāti (sārattha. ṭī. verañjakaṇḍavaṇṇanāyaṁ 2; saṁ. ni. ṭī. 1.1.1; a. ni. ṭī. 2.2.16) hetumhi idaṁ karaṇavacanaṁ. Hetuattho hi kiriyākāraṇaṁ, na karaṇaṁ viya kiriyattho, tasmā nānappakāraguṇavisesādhigamatthā idha upasaṅkamanakiriyāti ‘‘annena vasatī’’tiādīsu viya hetuatthamevetaṁ karaṇavacanaṁ yuttaṁ, na karaṇatthaṁ tassa ayujjamānattāti vuttaṁ ‘‘yena vā kāraṇenā’’tiādi. Bhagavato satatappavattaniratisayasāduvipulāmatarasasaddhammaphalatāya sāduphalaniccaphalitamahārukkhena bhagavā upamito, sāduphalūpabhogādhippāyaggahaṇeneva hi mahārukkhassa sāduphalatā gahitāti.",
  "tika-s0201t1:574": "Upasaṅkamīti upasaṅkanto. Sampattukāmatāya hi kiñci ṭhānaṁ gacchanto taṁtaṁpadesātikkamanena upasaṅkami, upasaṅkantoti vā vattabbataṁ labhati. Tenāha ‘‘gatoti vuttaṁ hotī’’ti, upagatoti attho. Upasaṅkamitvāti pubbakālakiriyāniddesoti āha ‘‘upasaṅkamanapariyosānadīpana’’nti. Tatoti yaṁ ṭhānaṁ patto ‘‘upasaṅkamī’’ti vutto, tato upagataṭṭhānato. Yathā khamanīyādīni pucchantoti (saṁ. ni. ṭī. 1.1.112) yathā bhagavā ‘‘kacci te brāhmaṇa khamanīyaṁ, kacci yāpanīya’’ntiādinā khamanīyādīni pucchanto tena brāhmaṇena saddhiṁ samappavattamodo ahosi pubbabhāsitāya, tadanukaraṇena evaṁ sopi brāhmaṇo bhagavatā saddhiṁ samappavattamodo ahosīti yojanā. Taṁ pana samappavattamodataṁ upamāya dassetuṁ ‘‘sītodakaṁ viyā’’tiādi vuttaṁ. Tattha sammoditanti saṁsanditaṁ. Ekībhāvanti sammodanakiriyāya samānataṁ ekarūpataṁ. Khamanīyanti ‘‘idaṁ catucakkaṁ navadvāraṁ sarīrayantaṁ khaṇabhaṅguratāya sabhāvato dussahaṁ, kacci khamituṁ sakkuṇeyya’’nti pucchati. Yāpanīyanti paccayāyattavuttikaṁ cirappabandhasaṅkhātāya yāpanāya kacci yāpetuṁ sakkuṇeyyaṁ. Sīsarogādiābādhābhāvena kacci appābādhaṁ. Dukkhajīvikābhāvena kacci appātaṅkaṁ. Taṁtaṁkiccakaraṇe uṭṭhānasukhatāya kacci lahuṭṭhānaṁ. Tadanarūpabalayogato kacci balaṁ. Sukhavihārasabbhāvena kacci phāsuvihāro atthīti tattha tattha kacci-saddaṁ yojetvā attho veditabbo.",
  "tika-s0201t1:575": "Balavappattā pīti pītiyeva. Taruṇapīti pāmojjaṁ. Sammodanaṁ janeti karotīti sammodanikaṁ, tadeva sammodanīyanti āha ‘‘sammodajananato’’ti. Sammoditabbato sammodanīyanti imaṁ pana atthaṁ dassento ‘‘sammodituṁ yuttabhāvato’’ti āha. Saritabbabhāvatoti anussaritabbabhāvato. ‘‘Saraṇīya’’nti vattabbe dīghaṁ katvā ‘‘sāraṇīya’’nti vuttaṁ. Suyyamānasukhatoti āpāthamadhurataṁ āha, anussariyamānasukhatoti vimaddaramaṇīyataṁ. Byañjanaparisuddhatāyāti sabhāvaniruttibhāvena tassā kathāya vacanacāturiyamāha, atthaparisuddhatāyāti atthassa nirupakkilesataṁ. Anekehi pariyāyehīti anekehi kāraṇehi.",
  "tika-s0201t1:576": "Abhidūraaccāsannapaṭikkhepena nātidūranāccāsannaṁ nāma gahitaṁ, taṁ pana avakaṁsato ubhinnaṁ pasāritahatthasaṅghaṭṭanena daṭṭhabbaṁ. Gīvaṁ pasāretvāti gīvaṁ parivattanavasena pasāretvā.",
  "tika-s0201t1:577": "Yemeti ettha sandhivasena ikāralopoti dassento ‘‘ye ime’’tiādimāha. Uccākulīnatāya jātivasena abhijātā jātikulaputtā. Tenāha ‘‘uccākulappasutā’’ti. Ācārasampattiyā abhijātā ācārakulaputtā. Tenāha ‘‘ācārasampannā’’ti. Yattha katthaci apākaṭepi kule. Tena brāhmaṇena adhippetā bhikkhūsu duvidhāpi saṁvijjantīti āha ‘‘idha pana dvīhipi kāraṇehi kulaputtāyevā’’ti.",
  "tika-s0201t1:578": "Saddhāti idaṁ karaṇatthe paccattavacananti āha ‘‘saddhāyā’’ti, saddhāti vā saddahitvāti attho. Imasmiṁ pakkhe pāḷiyaṁ ya-kāralopena niddesoti daṭṭhabbaṁ. Agāratoti agāravāsato, uttarapadalopena, nissayūpacārena vā ayaṁ niddesoti. Bhikkhanasīlatādilakkhaṇo bhikkhubhāvo pabbajjāsahacaritāya saddhiṁ bhikkhubhāvaṁ anvācinantoti āha ‘‘pabbajjaṁ bhikkhubhāvañcā’’ti. Kammavācālakkhaṇe pana bhikkhubhāve adhippete samuccayattho ca-saddo daṭṭhabbo. Anagārassa bhāvoti etena pabbajjānissito suvisuddho sīlācāraguṇaviseso gahito, kasigorakkhādikammapaṭikkhepo idha anuppādādīhi veditabbo. Sesaggahaṇe pana saraṇagamanādivasena pabbajjāya, saraṇagamanādivasena upasampadāya ca anekabhedattā āha ‘‘sabbathāpī’’ti, tena tena pakārenāti attho. Puratogāmitā paṭipattigamanena, na kāyagamanenāti āha ‘‘nāyako’’ti , sammāpaṭipattiyā nibbānasampāpakoti attho. Hitakiriyāyāti diṭṭhadhammikādihitacariyāya. Gāhaṇaṁ adhisīlādīsu accantāya niyojanaṁ, na kathanamattanti dassento ‘‘gāhetā’’ti vatvā ‘‘sikkhāpetā’’ti āha. Diṭṭhānugatinti diṭṭhiyā anugamananti dassento ‘‘dassanānugati’’nti vatvā sikkhāttayasaṅgahaṁ bhagavato sāsanaṁ tena diṭṭhattā diṭṭhi, tassa tasseva khamanavasena khanti, ruccanavasena ruci, taṁdiṭṭhikhantirucikāva bhagavato sāvakāti āha ‘‘yaṁdiṭṭhiko’’tiādi.",
  "tika-s0201t1:579": "Esa kira alatthāti sambandho. Devaputte viyātiādi kassaci pārijuññassa abhāvadīpanato ‘‘saddhāyā’’tiādinā vuttassa pabbajitabhāvassa pākaṭīkaraṇaṁ. Saddhāya gharā nikkhamma pabbajitvāti idaṁ haṭṭhapahaṭṭhādibhāvassa kāraṇavacanaṁ. Ghāsacchādanaparamatāya santuṭṭheti idaṁ anussaṅkitāparisaṅkitatāya kāraṇavacananti daṭṭhabbaṁ.",
  "tika-s0201t1:580": "Evametantiādinā āmeḍitavacanaṁ sampahaṁsanavasena, pasādavasena vā katanti daṭṭhabbaṁ. Tathā hi evaṁ-saddo sampaṭicchanattho abbhanumodanattho ca vutto. Mamanti upayogatthe sāmivacanaṁ, nipātapadaṁ vā etaṁ ‘‘ma’’nti iminā samānatthanti daṭṭhabbaṁ. Ādīnīti ādi-saddena najīvikāpakatādiṁ saṅgaṇhāti īdisānaṁyevāti saddhāpabbajjāya vibhāvitaanabhijjhāluādisabhāvānaṁyeva, na itaresaṁ abhijjhālusabhāvānaṁ. Vuttañhetaṁ –",
  "tika-s0201t1:581": "‘‘Saṅghāṭikaṇṇe cepi me, bhikkhave, bhikkhu gahetvā piṭṭhito piṭṭhito anubandho assa pade padaṁ nikkhipanto, so ca hoti abhijjhālu kāmesu tibbasārāgo byāpannacitto paduṭṭhamanasaṅkappo muṭṭhassati asampajāno asamāhito vibbhantacitto pākaṭindriyo, atha kho ārakāva mama ahañca tassā’’ti (itivu. 92).",
  "tika-s0201t1:582": "Ajjhogāhetvā adhippetatthaṁ sambhavituṁ sādhetuṁ dukkhānīti durabhisambhavāni. Aṭṭhakathāyaṁ pana tattha nivāsoyeva dukkhoti dassetuṁ ‘‘sambhavituṁ dukkhāni dussahānī’’ti vuttaṁ. Araññavanapatthānīti araññalakkhaṇappattāni vanasaṇḍāni. Vanapattha-saddo hi saṇḍabhūte rukkhasamūhepi vattatīti araññaggahaṇaṁ. Kiñcāpīti anujānanasambhāvanatthe nipāto. Kiṁ anujānāti? Nippariyāyato araññābhāvaṁ ‘‘gāmato bahi arañña’’nti. Tenāha ‘‘nippariyāyenā’’tiādi. Kiṁ sambhāveti? Āraññakaṅganipphādakattaṁ. Yañhi āraññakaṅganipphādakaṁ, taṁ visesato ‘‘arañña’’nti vuttanti. Tenevāha ‘‘yaṁ taṁ pañcadhanusatika’’ntiādi. Nikkhamitvā bahiindakhīlāti indakhīlato bahi nikkhamitvā, tato bahi paṭṭhāyāti attho. Bahi indakhīlāti yattha dve tīṇi indakhīlāni, tattha bahiddhā indakhīlato paṭṭhāya, yattha taṁ natthi, tattha tadarahaṭṭhānato paṭṭhāyāti vadanti. Yasmā bahi indakhīlato paṭṭhāya manussūpacāre bhayabheravaṁ natthi, tasmā idha nādhippetanti daṭṭhabbaṁ.",
  "tika-s0201t1:583": "Gāmantanti gāmasamīpaṁ. Anupacāraṭṭhānanti niccakiccavasena nupacaritabbaṭṭhānaṁ. Tenāha ‘‘yattha na kasīyati na vapīyatī’’ti. Pantānīti iminā ‘‘pariyantāna’’nti imassa pariyāyassa idha pāḷiyaṁ gahitattā vuttaṁ ‘‘pariyantānanti imamekaṁ pariyāyaṁ ṭhapetvā’’ti. Dūrānanti pana ayaṁ pariyāyo ṭhapetabbo siyā tassāpi ‘‘pantānī’’ti imināva atthato gahitattā, tathā sati ‘‘na manussūpacārāna’’nti edisānampi ṭhapetabbatā āpajjati, tasmā saddato eva ṭhapanaṁ daṭṭhabbaṁ. Pavivekanti pakārato, pakārehi vā vivecanaṁ, rūpādiputhuttārammaṇe pakārato gamanādiiriyāpathappakārehi attano kāyassa vivecanaṁ gacchatopi tiṭṭhatopi nisajjatopi ekasseva pavattati. Teneva hi vivecetabbānaṁ vivecanākārassa ca bhedato bahuvidhattā te ekattena gahetvā ‘‘paviveka’’nti ekavacanena vuttaṁ. Dukkaraṁ pavivekanti vā pavivekaṁ kattuṁ na sukhanti attho. Ekībhāveti ekikabhāve. Dvayaṁdvayārāmoti dvinnaṁ dvinnaṁ bhāvābhirato. Haranti viyāti saṁharanti viya vighātuppādanena. Tenāha ‘‘ghasanti viyā’’ti, bhayasantāsuppādanena khādituṁ āgatā yakkharakkhasapisācādayo viyāti adhippāyo. Īdisassāti aladdhasamādhino. Tiṇapaṇṇamigādisaddehīti vāteritānaṁ tiṇapaṇṇādīnaṁ migapakkhiādīnañca bhiṁsanakehi bheravehi saddehi vividhehi ca aññehi khāṇuādīhi yakkhādiākārehi upaṭṭhitehi bhiṁsanakehi. Evaṁ dukkaraṁ durabhisambhavaṁ nāma karonto aho acchariyā eteti vimhito.",
  "tika-s0201t1:584": "Kāyakammantavārakathāvaṇṇanā",
  "tika-s0201t1:585": "35.Soḷasasuṭhānesūti ‘‘ye kho kecī’’tiādinā pāḷiyaṁ vakkhamānesu soḷasasu kāraṇesu. Aparisuddhakāyakammantatādayo araññe viharantānaṁ cittutrāsanimittatāya visesato vikkhepāvahā, parisuddhakāyakammantatādayo pana tadabhāvato tesaṁ avikkhepāvahā. Tenāha ‘‘aparisuddhakāyakammantasandosahetū’’tiādi. Soḷasasūti ca vodānapakkhaṁyeva gahetvā vuttaṁ. Saṁkilesaggahaṇampi yāvadeva vodānadassanatthanti. Ārammaṇapariggaharahitānanti aparisuddhakāyakammantādikassa araññe diṭṭhassa tassa ārammaṇassa ‘‘ye kho kecī’’tiādinā pāḷiyaṁ āgatanayena pariggaṇhanañāṇarahitānaṁ. Ārammaṇapariggahayuttānanti ettha vuttavipariyāyena attho veditabbo. Attanāti bhagavantaṁ sandhāya vadati, sayanti attho. Tādisoti ārammaṇapariggahayutto.",
  "tika-s0201t1:586": "Sambujjhati etenāti sambodho, ariyamaggoti āha ‘‘ariyamaggappattito’’ti. Aggamaggādhigamādhīno buddhānaṁ sabbaññutaññāṇādhigamoti āha ‘‘anabhisambuddhassāti appaṭividdhacatusaccassā’’ti. Anavasesato ñeyyaṁ, bujjhituṁ arahatīti bodhi, mahāvīriyatādinā tattha visesayogato sattoti āha ‘‘bujjhanakasattassā’’ti. Tenāha ‘‘sammāsambodhi’’ntiādi. Niyatabhāvappattito paṭṭhāya mahāsattā yathā mahābodhiyānapaṭipadā hānabhāgiyā, ṭhitibhāgiyā vā na hoti, atha kho visesabhāgiyā nibbedhabhāgiyā ca hoti, tathā paṭipajjanato bodhiyaṁ ninnagoṇapabbhārā evāti āha ‘‘bodhiyā vā sattasseva laggassevā’’ti. Tenāha ‘‘dīpaṅkarassa hī’’tiādi. Aṭṭhadhammasamodhānenāti –",
  "tika-s0201t1:587": "‘‘Manussattaṁ liṅgasampatti, hetu satthāradassanaṁ;",
  "tika-s0201t1:588": "Pabbajjā guṇasampatti, adhikāro ca chandatā’’ti. (bu. vaṁ. 2.59) –",
  "tika-s0201t1:589": "Imesaṁ abhinīhārassa aṅgabhūtānaṁ aṭṭhannaṁ dhammānaṁ samodhānena samavadhānena.",
  "tika-s0201t1:590": "Pabbajjūpagatāti pabbajjaṁ upagatā. Tena pabbajjāmattena samaṇā, na samitapāpatāyāti dasseti. Jātimattena idha brāhmaṇāti adhippetāti āha ‘‘bhovādino vā’’ti. Te hi ‘‘bho bho’’ti vadanasīlā, tenāha ‘‘bhovādī nāma so hoti, sace hoti sakiñcano’’ti (dha. pa. 396; su. ni. 625). Pāṇātipātādināti ādi-saddena adinnādānaṁ abrahmacariyañca saṅgaṇhāti. Aparisuddhenāti ca visesanaṁ kāyakammantāpekkhāya, na pāṇātipātādiapekkhāya. Na hi pāṇātipātādiko tassa pubbabhāgapayogo ca koci parisuddho nāma atthi. Bhāyanaṭṭhena bhayaṁ, bhīrutāvahaṭṭhena bheravaṁ. Sandosahetūti sadosahetu. Sa-saddo hi idha sānusāro vutto. Tenāha ‘‘attano dosassa hetū’’ti. Ekantena cittutrāsalakkhaṇassa bhayassa vasena ‘‘sāvajja’’nti vuttaṁ. Cittutrāso hi ekantasāvajjo bhāyanaṭṭhena bhayañcāti. Akkhemanti idaṁ ubhayavasena. Cittutrāsopi hi sarīracittānaṁ anatthāvahato akkhema, tathā bhayānakārammaṇampīti. Aṭṭhakathāyaṁ pana atthadvayaṁ yathāsaṅkhyaṁ yojitaṁ. Sayaṁ parikappitabhayānakārammaṇanimittaṁ cittutrāsasamuppādanavasena ānentā bhayabheravaṁ avhāyanti viya hontīti vuttaṁ ‘‘avhāyantīti pakkosantī’’ti. Teti māritamanussānaṁ ñātimittādayo. Gacchaṁ gahanabhūtaṁ mahantaṁ kaṇṭakasaṇḍaṁ, gumbaṁ nātimahantanti vadanti. Gacchanti pana tiṇavanaṁ veditabbaṁ, ‘‘gacche ruḷhatiṇe’’ti vuttaṁ, gumbaṁ kaṇṭakalatādibharitāviruḷhaṁ. Baddhā vadhitā viyāti baddhā hutvā tāḷiyamānā viya.",
  "tika-s0201t1:591": "‘‘Na kho panāti ettha khoti avadhāraṇatthe nipāto, panā’’ti visesatthe. Tenetaṁ dasseti ‘‘aññe samaṇabrāhmaṇā viya ahaṁ aparisuddhakāyakammanto hutvā araññavanapatthāni pantāni senāsanāni na kho pana paṭisevāmi, parisuddhakāyakammantoyeva pana hutvā tāni paṭisevāmī’’ti. Evaṁ vā ettha atthayojanā veditabbā. ‘‘Parisuddhakāyakammantohamasmī’’ti hi tena avadhāraṇena vibhāvitatthadassanaṁ. Tesamahaṁ aññataroti tāya parisuddhakāyakammatāya tesaṁ ariyānaṁ ahaṁ aññataroti kāyakammapārisuddhiyā mahāsatto attānaṁ ariyesu pakkhipati. Paramasallekhabhāvappattā hi tadā bodhisattassa kāyakammapārisuddhi , tathā vacīkammādipārisuddhi, yato māro randhagavesī hutvā chabbassāni nirantaraṁ anubandho antaraṁ na labhati. Tenāha –",
  "tika-s0201t1:592": "‘‘Satta vassāni bhagavantaṁ, anubandhiṁ padāpadaṁ;",
  "tika-s0201t1:593": "Otāraṁ nādhigacchissaṁ, sambuddhassa satīmato’’ti. (su. ni. 448);",
  "tika-s0201t1:594": "Bhiyyoti adhikaṁ savisesaṁ, uparūpari vā. Bhītatasitā bhayūpaddavena chambhitasarīrā haṭṭhalomā honti, abhītātasitā pana bhayūpaddavābhāvato ahaṭṭhalomā khemena sotthinā tiṭṭhantīti tesaṁ khemappatti sotthibhāvo vā pannalomatāya pākaṭo hotīti pāḷiyaṁ ‘‘palloma’’nti vuttaṁ. Tenāha ‘‘pannalomata’’ntiādi. Ettha ca bhiyyo pallomamāpādiṁ araññe vihārāyāti paṭiññāniddeso. Parisuddhakāyakammantohamasmīti hetudassanaṁ. ‘‘Ye hi vo ariyā’’ti sadisūdāharaṇadassanaṁ. Ye kho keci samaṇā vā brāhmaṇā vāti visadisūdāharaṇadassanaṁ. Sesāni anvayabyatirekavibhāvanānīti daṭṭhabbanti ayamettha yuttivibhāvanā. Iminā nayena sesavāresupi yuttivibhāvanā veditabbā.",
  "tika-s0201t1:595": "Kāyakammantavārakathāvaṇṇanā niṭṭhitā.",
  "tika-s0201t1:596": "Vacīkammantavārādikathāvaṇṇanā",
  "tika-s0201t1:597": "36.Aparisuddhena musāvādādināti ettha yaṁ vattabbaṁ, taṁ heṭṭhā vuttanayameva. Ādi-saddena pana saṅgahitaṁ tesañca musāvādādīnaṁ pavattibhedaṁ bhayabheravāvhānamukhena dassetuṁ ‘‘katha’’ntiādi vuttaṁ. Tattha yaṁ vattabbaṁ, taṁ heṭṭhā vuttameva.",
  "tika-s0201t1:598": "Bhaṇḍesūti saviññāṇakāviññāṇakesu bhaṇḍesu. Uppādetvāti attano pariṇāmavasena abhijjhāsaṅkhātaṁ visamalobhaṁ uppādetvā. Kujjhitvāti vināsacintāvasena parassa kujjhitvā. Evañhi nesaṁ ‘‘yesaṁ aparajjhimhā, te idāni anubandhitvā’’tiādinā pacchā āsaṅkuppatti siyā. ‘‘Ete amhākaṁ pariggahavatthuṁ gahetukāmā maññe, vināsaṁ kātukāmā maññe’’ti yathā pare parato tesaṁ abhijjhābyāpādappavattiṁ pariggaṇhanti, tādisaṁ manokammantaṁ sandhāya ‘‘te paresa’’ntiādi vuttanti daṭṭhabbaṁ. Kāmaṁ akusalakāyakammavacīkammapavattikālepi abhijjhādayo pavattantiyeva, tadā pana te cetanāpakkhikā vā abbohārikā vāti manokammantavāre eva abhijjhādivasena yojanā katā. Atha vā dvārantare pavattānampi pāṇātipātādīnaṁ vacīkammādibhāvābhāvo viya dvārantare pavattānampi abhijjhādīnaṁ kāyakammādibhāvābhāvo, manokammabhāvo eva pana siddhoti katvā manokammantavāre eva abhijjhādayo uddhaṭā. Tathā hi vuttaṁ –",
  "tika-s0201t1:599": "‘‘Dvāre caranti kammāni, na dvārā dvāracārino;",
  "tika-s0201t1:600": "Tasmā dvārehi kammāni, aññamaññaṁ vavatthitā’’ti. (dha. sa. aṭṭha. 1.kāyakammadvāra);",
  "tika-s0201t1:601": "Kiñcāpi aṭṭhakathāyaṁ sāsane pabbajitavasena ājīvavāre bhayabheravāvhānaṁ yojitaṁ, ‘‘ye kho keci samaṇā vā brāhmaṇā vā’’ti pana vacanato bāhirakavasena gahaṭṭhavasena ca yojanā veditabbā. Gahaṭṭhānampi hi jātidhammakuladhammadesadhammavilomanavasena aññathāpi micchājīvo labbhateva, tāya eva ca ājīvavipattiyā aññathā vā nesaṁ araññavāso sambhaveyyāti.",
  "tika-s0201t1:602": "37. Evaṁ ājīvaṭṭhamakasīlavasena bhayabheravaṁ dassetvā tato paraṁ nīvaraṇappahānādivasena taṁ dassetuṁ desanā vaḍḍhitāti tadatthaṁ vivaranto ‘‘ito para’’ntiādimāha. Tattha nīvaraṇavasena puna vuttāti ayamadhippāyo – evaṁ sīlavisuddhimattampi araññe viharato bhayabheravābhāvaṁ āvahati, kimaṅgaṁ pana nīvaraṇāni pahāya appanāsamādhiṁ, upacārasamādhimeva vā sampādayatoti samādhisampadāya bhayabheravābhāvahetukaṁ dassetuṁ upari desanā vaḍḍhitāti akusalamanokammantabhāvena gahitāpi abhijjhābyāpādā nīvaraṇavasena puna vuttāti adhippāyo. Abhi-pubbo jhā-saddo abhijjhāyanatthoti āha ‘‘parabhaṇḍādiabhijjhāyanasīlā’’ti. Vatthukāmesūti rūpādīsu kilesakāmassa vatthubhūtesu kāmesu. Bahalakilesarāgāti thiramūladummocanīyatāhi ajjhosāne pabhūtakilesakāmā. Abhijjhā cettha appattavisayapatthanā, tibbasārāgo sampattivisayābhiniveso. Te hi lobhābhibhūtā puggalā attani tibbasāpekkhatāya eva lobhābhibhūtatāya avavatthitārammaṇā avinicchitavisayā araññe taṁ taṁ visayaṁ anupadhāritvā viharanti, rajjuādīni yāthāvato na sallakkhenti. Tenāha ‘‘tesa’’ntiādi. Upaṭṭhāti santacittatāya. Tathā hi vuttaṁ ‘‘ākulacittā’’ti. ‘‘Idānimha naṭṭhā’’ti tasanti vitasanti, āgantvā bādhiyamānā viya honti, evaṁ taṁ bhayabheravaṁ attani samāropanaṭṭhena avhāyanti pakkosantīti yojanaṁ sandhāyāha ‘‘sesaṁ tādisamevā’’ti. ‘‘Anabhijjhāluhamasmī’’ti pāḷipade ciraparicitaalobhajjhāsayatāya kamaladale jalabindu viya alaggamānasattā sabbattha anapekkhohamasmīti attho.",
  "tika-s0201t1:603": "38.Pakatibhāvavijahanenāti parisuddhabhāvasaṅkhātassa ca pakatibhāvassa vijahanena. Sāvajjadhammasamuppattiyā hi cittassa anavajjabhāvo jahito hotīti. Vipannacittāti kilesāsucidūsitatāya kuthitacittā. Tenāha ‘‘kilesānugataṁ…pe… pūtikaṁ hotī’’ti. Paduṭṭhamanasaṅkappāti visasaṁsaṭṭhamuttaṁ viya dosena padūsitacittasaṅkappā. Vuttanayenevāti ‘‘te avavatthitārammaṇā hontī’’tiādinā abhijjhāluvāre vuttanayeneva. Yathā hi lobhavasena, evaṁ dosādivasenapi avavatthitārammaṇā hontīti. Sabbatthāti heṭṭhā upari cāti sabbattha ṭhānesu vaṇṇetabbā.",
  "tika-s0201t1:604": "39. ‘‘Yā cittassa akallatā akammaññatā’’ti vacanato thinaṁ cittassa gelaññabhāvena gahaṇaṁ gacchatīti āha ‘‘cittagelaññabhūtena thinenā’’ti. Tathā ‘‘yā kāyassa akallatā akammaññatā’’ti (dha. sa. 1163) vacanato middhaṁ visesato nāmakāyassa gelaññabhāvena gahaṇaṁ gacchatīti āha ‘‘sesanāmakāyagelaññabhūtena middhenā’’ti. Sesaggahaṇañcettha cittanivattanatthaṁ. Idañca middhaṁ rūpakāyassapi gelaññāvahanti daṭṭhabbaṁ niddāya hetubhāvato. Tathā hi taṁ ‘‘niddā capalāyikā’’ti niddiṭṭhaṁ. Tenāha ‘‘te niddābahulā hontī’’ti.",
  "tika-s0201t1:605": "40.Uddhaccapakatikāti uddhaccasīlā anavaṭṭhitasabhāvā. Anavaṭṭhānarasañhi uddhaccaṁ. Tenāha ‘‘vipphandamānacittā’’tiādi. Idhāti ‘‘avūpasantacittā’’ti imasmiṁ pade. Kukkuccaṁ gahetuṁ vaṭṭati saṁvaṇṇanāvasena pacchānutāpassapi cittassa avūpasamakarattā. Uddhaccaṁ pana sarūpeneva gahitanti adhippāyo.",
  "tika-s0201t1:606": "41.Ekamevidaṁ pañcamaṁ nīvaraṇaṁ yadidaṁ kaṅkhā vicikicchāti ca. Yadi evaṁ kasmā dvidhā katvā vuttanti āha ‘‘kiṁ nu kho’’tiādi. Kaṅkhanatoti saṁsayanato. Vicikicchāti vuccati ‘‘dhammasabhāvaṁ vicinanto etāya kicchati, vigatā tikicchā vā’’ti katvā.",
  "tika-s0201t1:607": "42. Evaṁ nīvaraṇābhāvakittanamukhena samādhisampadāya bhayabheravābhāvaṁ dassetvā idāni attukkaṁsanādiabhāvakittanamukhena paññāsampadāya bhayabheravābhāvaṁ dassetuṁ ‘‘ye kho kecī’’tiādinā upari desanā vaḍḍhitā, tadatthaṁ vivarituṁ ‘‘attukkaṁsanakā’’tiādi vuttaṁ. Ukkaṁsenti mānavasena paggaṇhanena. Tenāha ‘‘ucce ṭhāne ṭhapentī’’ti. Thinamiddhauddhaccakukkuccavicikicchāvāresu gayhamānaṁ abhijjhāluvārasadisanti tattha taṁ anāmasitvā attukkaṁsakavāre kiñci visadisaṁ atthīti taṁ dassetuṁ ‘‘te katha’’ntiādi vuttaṁ.",
  "tika-s0201t1:608": "43. Chambhanaṁ chambho, kāyassa chambhitattahetubhūto balavacittutrāso. So etesaṁ atthīti chambhī. Tenāha ‘‘kāyathambhanā’’tiādi. Bhīrukajātikāti bhāyanakasīlā. Ekameva cetaṁ sāvajjabhayaṁ kāye chambhitattassa, citte ca kāye ca thaddhabhāvassa uppādanavasena ‘‘chambho bhīrutā’’ti ca vuccatīti taṁsamaṅgino samaṇabrāhmaṇā ‘‘chambhī bhīrukajātikā’’ti vuttā, idha bhayabheravaṁ sarūpeneva gahitaṁ.",
  "tika-s0201t1:609": "44.Labbhati pāpuṇīyatīti lābhasaddassa kammasādhanattamāha. Sakkaccaṁ kātabbo dātabboti sakkāro. Tadatthadīpakanti lābhādiṁ pahāya araññe vasato bhayabheravāvhāyanaṁ natthīti dīpakaṁ. So kira lābhagarutāyeva piyo gāmo etassāti ‘‘piyagāmiko’’ti nāmaṁ labhati. Kammamuttoti jarājiṇṇattā kammaṁ kātuṁ na sakkotīti sāmikehi vissaṭṭho.",
  "tika-s0201t1:610": "45. Alasabhāvena sammāvāyāmassa akaraṇato kucchitaṁ sīdantīti kusītā. Vīrassa bhāvo, kammaṁ vā vīriyaṁ, vidhinā vā īretabbaṁ pavattetabbanti vīriyaṁ, sammāvāyāmo. Tena hīnā hīnavīriyā. Kāyaviññattiyā samuṭṭhānavasena pavattavīriyaṁ kāyikavīriyaṁ, vattakaraṇacaṅkamanādīsu daṭṭhabbaṁ. Nisajja sayitvā ca kammaṭṭhānamanasikāravasena pavattavīriyaṁ cetasikavīriyaṁ. Tattha purimaṁ visesato kosajjapaṭipakkhatāvasena, dutiyaṁ vīriyārambhatāvasena pākaṭaṁ hotīti dassento ‘‘kusītā’’tiādimāha. Te hi hīnavīriyā alasatāyeva ārammaṇavavatthānamattampi kātuṁ na sakkonti.",
  "tika-s0201t1:611": "46.Naṭṭhassatīti alabbhamānassati, paccayavekallena vijjamānāyapi satiyā satikiccaṁ kātuṁ asamatthatāya evaṁ vuttaṁ. Na sampajānāti asampajānā. Taṁyoganivattiyañcāyaṁ a-kāro ‘‘ahetukā dhammā (dha. sa. 2.dukamātikā), abhikkhuko āvāso’’tiādīsu (cūḷava. 76) viyāti āha ‘‘paññārahitā’’ti. Nanu soḷasamo paññāvāro, ayaṁ sativāro, tattha kasmā saṁkilesapakkhe paññā gahitāti codanaṁ sandhāyāha ‘‘imassa cā’’tiādi. Satibhājanīyamevetaṁ, yadidaṁ cuddasamo vāro, paññā panettha cuddasame vāre kevalā sati dubbalāti satidubbalyadīpanatthaṁ ‘‘asampajānā’’ti paṭikkhepamukhena vuttā. Idāni vuttamevatthaṁ pākaṭataraṁ kātuṁ ‘‘duvidhā hī’’tiādi vuttaṁ.",
  "tika-s0201t1:612": "47. Appanāsamādhinā, upacārasamādhinā vā cittaṁ ārammaṇe samaṁ, sammā vā āhitaṁ nāma hoti, nāññathāti dassento ‘‘asamāhitāti upacārappanāsamādhivirahitā’’ti āha . Vibbhantacittāti anavaṭṭhitacittā. Pubbe nīvaraṇabhāvasāmaññena uddhaccaṁ gahitaṁ ‘‘uddhatā avūpasantacittā’’ti, idha samādhānābhāvena uddhaccahetuko cittavibbhamo vutto ‘‘asamāhitā vibbhantacittā’’ti, ayametesaṁ viseso. Pubbe vuttanayenāti pubbe ‘‘uddhaccena hi ekārammaṇe cittaṁ vipphandati dhajayaṭṭhiyaṁ vātena paṭākā viyā’’ti (ma. ni. aṭṭha. 1.40) vuttanayena. Sabbaṁ pubbasadisamevāti bhayabheravāvhāyanassa abhijjhāluvāre vuttasadisataṁ sandhāya vadati.",
  "tika-s0201t1:613": "48.Duppaññāti ettha du-saddo ‘‘dussīlo’’tiādīsu viya abhāvattho, na ‘‘duggati, duppaṭipanno’’tiādīsu viya garahatthoti dassetuṁ ‘‘nippaññānametaṁ adhivacana’’nti vatvā ‘‘paññā pana duṭṭhā nāma natthī’’ti vuttaṁ. Teti duppaññā. Sabbatthāti catūsupi pāṭhavikappesu. Elanti vā doso vuccati. Tenāha ‘‘yā sā vācā nelā kaṇṇasukhā’’ti. Tathā hi sīlaṁ ‘‘nelaṅga’’nti vuttaṁ. Duppaññā ca kathentā sadosameva kathaṁ kathenti apaṇḍitabhāvato. Tenevāha ‘‘dubbhāsitabhāsī’’ti. Tasmā elasabbhāvato elaṁ mukhaṁ etesanti elamūgāti vuttāti evampi vā ettha attho daṭṭhabbo. Yāya paññāya vasena ‘‘paññāsampanno’’ti vuttaṁ, taṁ byatirekamukhena dassetuṁ ‘‘no ca kho’’tiādi vuttaṁ. Nanu ca bodhisattā bahulavipassanāpaññāya samannāgatā hontīti? Honti, tadā pana bodhisattena na vipassanārambho kato, no ca vipassanāpaññā adhippetāti vuttaṁ ‘‘no ca kho vipassanāpaññāyā’’ti.",
  "tika-s0201t1:614": "Keci panettha ‘‘saddhāvirahitā aparisuddhakāyakammantādayo viya bhayabheravāvhāyanassa visesakāraṇaṁ, nāpi saddhālutā pallomatāyāti saddhāvāro anuddhaṭo’’ti vadanti, taṁ akāraṇaṁ. Kammaphale hi saddahanto kammapaṭisaraṇataṁyeva nissāya bhayabheravaṁ tiṇāyapi amaññamāno pallomatamāpajjeyya. Yasmā pana vīriyādayo saddhāya vinā nappavattantīti tesaṁ upanissayabhūtā sahajātā ca sā taggahaṇeneva gahitā hotīti visuṁ na uddhaṭā. Tathā hi sā jhānassa pubbabhāgapaṭipadāyampi na uddhaṭā, kiṁ vā etāya saddhāya, addhā sā imasmiṁ ārammaṇapariggahaṭṭhāne na gahetabbāva, tato dhammassāminā idha na uddhaṭā, evaṁ aññesupi edisesu ṭhānesu nicchayo kātabbo. Yathānulomadesanā hi suttantakathāti.",
  "tika-s0201t1:615": "Vacīkammantavārādikathāvaṇṇanā niṭṭhitā.",
  "tika-s0201t1:616": "Soḷasaṭṭhānārammaṇapariggaho niṭṭhito.",
  "tika-s0201t1:617": "Bhayabheravasenāsanādivaṇṇanā",
  "tika-s0201t1:618": "49.Soḷasārammaṇānīti soḷasaṭṭhānāni ārammaṇāni. Evarūpāsu rattīsūti cātuddasīādikā upari vakkhamānā rattiyo sandhāya vadati . Evarūpe senāsaneti etthāpi eseva nayo. Yāti aniyamato uddiṭṭhānaṁ puna ‘‘tā’’ti vacanaṁ niddeso viya hotīti vuttaṁ ‘‘yā tāti ubhayametaṁ rattīnaṁyeva uddesaniddesavacana’’nti. Abhīti lakkhaṇatthe ‘‘aññe ca abhiññātā brāhmaṇamahāsālā’’tiādīsu viya. Kathaṁ panettha lakkhaṇatthatā veditabbā? Lakkhīyati etenāti lakkhaṇanti āha ‘‘candapāripūriyā’’tiādi. Puṇṇamāsiyaṁ candapāripūriyā amāvāsiyaṁ candaparikkhayena. Ādi-saddena candassa upaḍḍhamaṇḍalatārāhuggahatādīnaṁ saṅgaho daṭṭhabbo. Upasaggamattameva abhi-saddo lakkhitasaddeneva lakkhaṇatthassa viññāyamānattāti adhippāyo.",
  "tika-s0201t1:619": "Paṭhamadivasato pabhutīti paṭhamapāṭipadadivasato paṭṭhāya. Yasmā codako bhagavato kāle anabhilakkhitāpi aparabhāge abhilakkhitā jātā, tasmā taṁ abhilakkhaṇīyataṁ upādāya ‘‘sabbadassinā bhagavatā pañcamī kasmā na gahitā’’ti codeti, itaro sabbakālikāsu cātuddasīādīsu gayhamānāsu asabbakālikāya kathaṁ gahaṇanti adhippāyena ‘‘asabbakālikattā’’ti pariharati.",
  "tika-s0201t1:620": "Tathāvidhāsūti ‘‘abhiññātā’’tiādinā yathā vuttā, tathāvidhāsu. Devatādhiṭṭhitabhāvena ārāmādīnaṁ lokassa cetiyabhāvoti āha ‘‘pūjanīyaṭṭhenā’’ti. Manussā yebhuyyena gāmādīnaṁ dvāresu tathārūpe rukkhe cetiyaṭṭhāniye katvā voharantīti āha ‘‘gāmanigamādidvāresū’’tiādi. Dassanamattenapi savanamattenapi bhayuppādanena pākatikasatte bhiṁsentīti bhiṁsanakāni. Tenāha ‘‘bhayajanakānī’’tiādi. Bhāyati etasmāti bhayaṁ, ativiya sappaṭibhayaṁ bheravaṁ.",
  "tika-s0201t1:621": "Āyācanaupahārakaraṇārahanti taṁtaṁbalikammapaṇidhikammakaraṇayoggaṁ. Pupphadhūpa…pe… dharaṇitalanti idaṁ yathāpaṭisūtena suppādinā upahārakaraṇadassanaṁ. Koṭṭentoti paharanto, siṅgappahārakhurappahārehi saddaṁ karontoti adhippāyo. Sabbacatuppadānaṁ idha magoti nāmaṁ, na ‘‘acchacammaṁ migacammaṁ eḷakacamma’’ntiādīsu (mahāva. 259) viya, rohitotiādi migavisesānanti adhippāyo. Cāletvāti aggamaddanena cāletvā. Moraggahaṇañcettha upalakkhaṇanti dassento āha ‘‘idha sabbapakkhigahaṇaṁ adhippeta’’nti. Esa nayoti idaṁ yathā ‘‘moro vā’’ti ettha vā-saddo avuttavikappanattho, evaṁ ‘‘migo vā’’ti etthāpīti migasaddassa visesatthavuttitaṁ sandhāyāha. Ito pabhūtīti ‘‘yaṁnūnāhaṁ yā tā rattiyo’’tiādinā bhayabheravassa gavesanacintanato pabhuti, na gavesanārambhato pabhuti. ‘‘Appeva nāmāhaṁ bhayabheravaṁ passeyya’’nti etthāpi hi ārammaṇameva bhayabheravaṁ. Sukhārammaṇaṁ rūpaṁ sukhamiva ‘‘rūpaṁ sukhaṁ sukhānupatitaṁ sukhāvakkanta’’ntiādīsu (saṁ. ni. 3.60). Kathaṁ bhayaggahaṇena ca rūpārammaṇaggahaṇanti āha ‘‘parittassa cā’’tiādi. ‘‘Āgacchatī’’ti vacanato gavesanārambhato pabhuti ‘‘etaṁ bhaya’’nti ārammaṇaṁ adhippetanti keci ‘‘taṁ na passeyya’’nti cakkhunā dassanassa adhippetattā, tasmā vuttanayeneva attho gahetabbo. Bhayaṁ ākaṅkhamānoti upaparikkhanavasena ahaṁ bhayavatthuṁ ākaṅkhanto viharāmi, taṁ kimatthiyaṁ, ettakopi bhayasamannāhāro mayhaṁ ayuttoti adhippāyo.",
  "tika-s0201t1:622": "Yaṁ pakāraṁ bhūto yathābhūto, so panettha pakāro iriyāpathavasena yutto pāḷiyaṁ tathā āgatattāti āha ‘‘yena yena iriyāpathena bhūtassā’’ti. Bhavitassāti idaṁ ‘‘bhūtassā’’ti iminā samānatthaṁ padanti daṭṭhabbaṁ. ‘‘Samaṅgībhūtassā’’ti padaṁ purimapadalopena bhūtassāti vuttanti dassento ‘‘samaṅgībhūtassa vā’’ti āha. Bhayabheravārammaṇeti bhayabheravābhimate ārammaṇe. Neva mahāsatto tiṭṭhatītiādi ‘‘tathābhūto ca taṁ paṭivineyya’’nti yathā cintitaṁ, tathā paṭipannabhāvadassanaṁ. Iriyāpathapaṭipāṭi nāma ṭhānagamananisajjānipajjāti vadanti, uppaṭipāṭi pana paṭhamaṁ nipajjā, puna nisajjā, puna ṭhānaṁ, pacchā gamananti evaṁ veditabbā. Āsannapaṭipāṭiyāti gamanassa tāva ṭhānaṁ āsannaṁ, ṭhānassa nisajjā gamanañca, nisajjāya nipajjā ṭhānañca, nipajjāya nisajjā āsannā. Idha pana gamanassa ṭhānaṁ, ṭhānassa ca gamanaṁ, nisajjāya ca nipajjā, nipajjāya ca nisajjā āsannabhāvena gahitā, itare paramparāvasenāti veditabbā. Bhikkhussa pana iriyāpathā sampattapaṭipāṭiyā viya aparāparuppattivasena vuccanti.",
  "tika-s0201t1:623": "Bhayabheravasenāsanādivaṇṇanā niṭṭhitā.",
  "tika-s0201t1:624": "Asammohavihāravaṇṇanā",
  "tika-s0201t1:625": "50. Ayañca me sabbaso bhayabheravābhāvo visesato asammohadhammattāti dassetuṁ ‘‘santikho panā’’tiādinā upari desanā vaḍḍhitāti ayaṁ vā ettha anusandhi. Jhāyīnaṁ sammohaṭṭhānesūti iminā ajjhāyīnaṁ sammohaṭṭhānesu vattabbameva natthīti dasseti. Atthīti idaṁ nipātapadaṁ puthuvacanampi hoti ‘‘atthi imasmiṁ kāye kesā’’tiādīsu (dī. ni. 2.373-374; ma. ni. 1.110; 3.154; saṁ. ni. 4.127; khu. pā. 3.dvatiṁsākāra) viyāti ‘‘santī’’ti padassa atthadassanavasena vuttaṁ. Kiṁ khaṇattayasamaṅgitāya te atthi, noti āha ‘‘saṁvijjanti upalabbhantī’’ti, mahati lokasannivāse edisāpi saṁvijjanti ñāṇena gahetabbatāya upalabbhantīti. Odātakasiṇalābhīti appamāṇaodātakasiṇalābhī. Evaṁ hissa samantato āloko viya upaṭṭhāti. Parikammanti samāpattipubbabhāgamāha. Ettakaṁ sūriye gate vuṭṭhahāmīti,no ca kho addhānaparicchede kusalo hoti, kevalaṁ ‘‘divā eva vuṭṭhahāmī’’ti manasikāraṁ uppādesi. Visadaṁ hoti sabbaṁ ārammaṇajātaṁ, dibbacakkhunā passantassa viya vibhūtaṁ. Avisadanti ettha vuttavipariyāyena attho veditabbo. Evaṁsaññinoti rattiṁ ‘‘divā’’ti, divā ca ‘‘rattī’’ti evaṁsaññino.",
  "tika-s0201t1:626": "Antosenāsane rattiṁ nisinno hotīti ratti-saddo ajjhāharitabbo. Parittāsanādīhi, aññehi vā kāraṇehi. Gambhīrāya bhūmigabbhasadisāya ghanavanapaṭicchannāya bahalatarajālavanapaṭalapaṭicchannāya. Antarahitasūriyāloke kāleti eteneva divāti avuttasiddho. Sammohavihāro nāma bahuvidhoti āha ‘‘sammohavihārānaṁ aññatara’’nti.",
  "tika-s0201t1:627": "Pākaṭo bodhisattassa rattindivaparicchedo antamaso lavatuṭikhaṇassapi upādāya suvavatthitattā, tathā rattidivasakoṭṭhāsaparicchedo attanā kātabbakiccavasena kālañāṇavasena ca.",
  "tika-s0201t1:628": "Kālathambhe laddhabbachāyāvasena dvaṅgulakāle. Yāmaghaṇṭikaṁ paharati saṅghassa taṁtaṁvattakaraṇatthaṁ. Muggaranti ghaṇṭikappaharaṇamuggaraṁ. Yāmayantaṁ patati aññehi bhikkhūhi yojitanti adhippāyo. Yāva aññe bhikkhū bhojanasālaṁ upagacchanti, tāva divāvihāraṭṭhānaṁ gantvā samaṇadhammaṁ karoti.",
  "tika-s0201t1:629": "Yaṁ kho tanti ettha yanti aniyamuddeso, khoti avadhāraṇe, yameva puggalanti attho. Tanti vuccamānākāravacanaṁ. Mamevāti maṁ eva. Asammohasabhāvoti sabhāvabhūtaasammoho. ‘‘Uppanno’’ti vuttattā ‘‘manussaloke’’ti vuttaṁ. Paññāsampattiyāti yāthāvato hitassa jānanasamatthena attano paññāguṇena, na kevalaṁ ajjhāsayeneva hitesitā, atha kho payogenāti dassento ‘‘hitūpadesako’’ti āha. Ajjhāsayena pana hitesitā ‘‘lokānukampāyā’’ti iminā dassitā. Upakaraṇehi vinā na kadāci bhogasukhaṁ upakaraṇadānañca cāgasampattihetukanti āha ‘‘cāgasampattiyā…pe… dāyako’’ti. Mettāsampattiyā hitūpasaṁhārena rakkhitā. Karuṇāsampattiyā dukkhāpanayanena gopāyitā. Nanu ca pubbepi vuttaṁ ‘‘hitāya sukhāyā’’ti, atha kasmā puna taṁ gahitanti codanaṁ sandhāyāha ‘‘idha devamanussaggahaṇenā’’tiādi. Tena pubbe avisesato hitādīni dassitāni, idāni visesato saha payojanena tāni dassitānīti dīpeti. Nibbānato paro paramo attho nāma natthīti āha ‘‘paramatthattāyā’’ti. Hinoti nibbānaṁ gacchatīti hitaṁ, maggo. Ukkaṁsato sukhatthaṁ ariyaphalanti āha ‘‘tato uttari sukhābhāvato’’ti.",
  "tika-s0201t1:630": "Asammohavihāravaṇṇanā niṭṭhitā.",
  "tika-s0201t1:631": "Pubbabhāgapaṭipadādivaṇṇanā",
  "tika-s0201t1:632": "51.Asammohavihāranti asammohavuttiṁ, asammohasambodhinti vā attho. Tanti samathavipassanābhāvanāsaṅkhātaṁ paṭipadaṁ. Pubbabhāgato pabhutīti bhāvanāya pubbabhāgavīriyārambhādito paṭṭhāya. Kecīti uttaravihāravāsino.",
  "tika-s0201t1:633": "Bodhimaṇḍeti (sārattha. ṭī. 1.11.verañjakaṇḍavaṇṇanā; a. ni. ṭī. 3.8.11) bodhisaṅkhātassa ñāṇassa maṇḍabhāvappatte ṭhāne. Caturaṅganti ‘‘kāmaṁ taco ca nhāru ca, aṭṭhi ca avasissatū’’tiādinā (ma. ni. 2.184; saṁ. ni. 2.237; a. ni. 2.5; 8.13; mahāni. 17, 196) vuttacaturaṅgasamannāgataṁ. Paggahitanti ārambhaṁ sithilaṁ akatvā daḷhaparakkamasaṅkhātussahanabhāvena gahitaṁ. Tenāha ‘‘asithilappavattitanti vuttaṁ hotī’’ti. Asallīnanti asaṅkucitaṁ kosajjavasena saṅkocaṁ anāpannaṁ.",
  "tika-s0201t1:634": "Upaṭṭhitāti ogāhanasaṅkhātena apilāpanabhāvena ārammaṇaṁ upagantvā ṭhitā. Tenāha ‘‘ārammaṇābhimukhībhāvenā’’ti. Sammosassa viddhaṁsanavasena pavattiyā na sammuṭṭhāti asammuṭṭhā. Kiñcāpi cittamiva cittapassaddhivasena kāyapassaddhivaseneva kāyo passaddho hoti, tathāpi yasmā kāyapassaddhi uppajjamānā cittapassaddhiyā saheva uppajjati, na vinā, tasmā vuttaṁ ‘‘kāyacittapassaddhisambhavenā’’ti . Rūpakāyopi passaddhoyeva hoti kāyapassaddhiyā ubhayesampi kāyānaṁ passambhanāvahattā. So ca kho kāyo. Vigatadarathoti vigatakilesadaratho. Nāmakāye hi vigatadarathe rūpakāyopi vūpasantadarathapariḷāho hoti. Sammā āhitanti nānārammaṇesu vidhāvanasaṅkhātavikkhepaṁ vicchinditvā ekasmiṁyeva ārammaṇe avikkhittabhāvāpādānena sammadeva āhitaṁ. Tenāha ‘‘suṭṭhu ṭhapita’’ntiādi. Cittassa anekaggabhāvo vikkhepavasena cañcalatā, sā sati ekaggatāya na hotīti āha ‘‘ekaggaṁ acalaṁ nipphandana’’nti. Ettāvatāti ‘‘āraddhaṁ kho panā’’tiādinā vīriyasatipassaddhisamādhīnaṁ kiccasiddhidassanena. Nanu ca saddhāpaññānampi kiccasiddhi jhānassa pubbapaṭipadāya icchitabbāti? Saccaṁ icchitabbā, sā pana nānantariyabhāvena avuttasiddhāti na gahitā. Asati hi saddhāya vīriyārambhādīnaṁ asambhavoyeva, paññāpariggahe ca nesaṁ asati paññāyārambhādibhāvo na siyā. Tathā asallīnāsammosatādayo vīriyādīnanti asallīnatādiggahaṇenevettha paññākiccasiddhi gahitāti daṭṭhabbaṁ. Jhānabhāvanāyaṁ vā samādhikiccaṁ adhikaṁ icchitabbanti dassetuṁ samādhipariyosānāva jhānassa pubbapaṭipadā kathitāti daṭṭhabbaṁ.",
  "tika-s0201t1:635": "Vuttaṁ, tasmā idha na vattabbaṁ. Visuddhimaggo hi imissā saṁvaṇṇanāya ekadesabhūtoti vuttovāyamatthoti. Viharatīti āgataṁ paruddesikattā vihārassa. Idha vihāsinti āgataṁ atthuddesikattā. Idaṁ kira sabbabuddhānaṁ avijahitanti āha ‘‘ānāpānassatikammaṭṭhāna’’nti. Rūpavirāgabhāvanāvasena (sārattha. ṭī. 1.12.nerañjakaṇḍavaṇṇanā) pavatto catubbidhopi arūpajjhānaviseso catutthajjhānasaṅgaho evāti āha ‘‘cattāri jhānānī’’ti. Yuttaṁ tāva cittekaggatā bhavokkamanatthatā viya vipassanāpādakatāpi catunnaṁ jhānānaṁ sādhāraṇāti tesaṁ vasena ‘‘cattāri jhānānī’’ti vacanaṁ, abhiññāpādakatā pana nirodhapādakatā ca catutthasseva jhānassa āveṇikā, sā kathaṁ catunnaṁ jhānānaṁ sādhāraṇā vuttāti? Paramparādhiṭṭhānabhāvato. Padaṭṭhānapadaṭṭhānampi hi padaṭṭhānanteva vuccati, kāraṇakāraṇampi kāraṇanti yathā ‘‘tiṇehi sattaṁ siddha’’nti, evañca katvā payojananiddese aṭṭhasamāpattiggahaṇaṁ samatthitaṁ hoti. Cittekaggatatthānīti cittasamādhānatthāni, diṭṭhadhammasukhavihāratthānīti attho. Cittekaggatāsīsena hi diṭṭhadhammasukhavihāro vutto, sukkhavipassakakhīṇāsavavasena cetaṁ vuttaṁ. Tenāha ‘‘ekaggacittā sukhaṁ divasaṁ viharissāmā’’ti. Bhavokkamanatthānīti bhavesu nibbattiatthāni.",
  "tika-s0201t1:636": "Yasmā (sārattha. ṭī. 1.12.nerañjakaṇḍavaṇṇanā) bodhisattena bodhimaṇḍūpasaṅkamanato pubbepi carimabhave catutthajjhānaṁ nibbattitapubbaṁ, tadā pana taṁ nibbattitamattameva ahosi, na vipassanādipādakaṁ , tasmā ‘‘bodhirukkhamūle nibbattita’’nti tato visesetvā vuttaṁ. Vipassanāpādakanti vipassanārambhe vipassanāya pādakaṁ. Abhiññāpādakanti etthāpi eseva nayo. Buddhānañhi paṭhamārambhe eva pādakajjhānena payojanaṁ ahosi, na tato paraṁ uparimaggādhigamaphalasamāpattiabhiññāvaḷañjanādiatthaṁ. Abhisambodhisamadhigamato paṭṭhāya hi sabbaṁ ñāṇasamādhikiccaṁ ākaṅkhamattapaṭibaddhamevāti. Sabbakiccasādhakanti anupubbavihārādisabbakiccasādhakaṁ. Sabbalokiyalokuttaraguṇadāyakanti ettha vipassanābhiññāpādakattā eva catutthassa jhānassa bhagavato sabbalokiyalokuttaraguṇadāyakatā veditabbā. Sabbaññutaññāṇapadaṭṭhānañhi maggañāṇaṁ, maggañāṇapadaṭṭhānañca sabbaññutaññāṇaṁ abhisambodhi, tadadhigamasamakālameva bhagavato sabbe buddhaguṇā hatthagatā ahesuṁ, catutthajjhānasannissayo ca maggādhigamoti.",
  "tika-s0201t1:637": "Pubbabhāgapaṭipadādivaṇṇanā niṭṭhitā.",
  "tika-s0201t1:638": "Pubbenivāsakathāvaṇṇanā",
  "tika-s0201t1:639": "52.Dvinnaṁvijjānanti pubbenivāsañāṇadibbacakkhuñāṇasaṅkhātānaṁ dvinnaṁ vijjānaṁ. Anupadavaṇṇanāti tāsaṁ vijjānaṁ niddesapāḷiyā anupadavaṇṇanā. Bhāvanānayoti uppādanavidhi. ‘‘So’’ti paccattavacanassa ahaṁ-saddena sambandhane kāraṇaṁ dassetuṁ ‘‘abhininnāmesi’’ntiādi vuttaṁ. Pāḷiyaṁ vā ‘‘abhininnāmesi’’nti uttamapurisassa yogoti ahaṁ-saddena ānetvā vuccamāne tadattho pākaṭo hotīti ‘‘so aha’’nti vuttaṁ. Abhinīharinti cittaṁ jhānārammaṇato apanetvā pubbenivāsābhimukhaṁ pesesiṁ, pubbenivāsaninnaṁ pubbenivāsapoṇaṁ pubbenivāsapabbhāraṁ akāsinti attho.",
  "tika-s0201t1:640": "Pubbeatītajātīsu nivutthakkhandhā pubbenivāso. Nivutthāti ca ajjhāvutthā anubhūtā attano santāne uppajjitvā niruddhā, gocaranivāsena nivutthadhammā vā attano viññāṇenaviññātā, paraviññāṇaviññātāpi vā chinnavaṭumakānussaraṇādīsu, taṁ pubbenivāsaṁ yāya satiyā anussarati, tāya sampayuttaṁ ñāṇaṁ pubbenivāsānussatiññāṇaṁ. Paṭinivattantassāti pubbenivāsaṁ anussaraṇavasena yāvadicchakaṁ gantvā paccāgacchantassa. Tasmāti vuttassevatthassa kāraṇabhāvena paccāmasanaṁ, paṭinivattantassa paccavekkhaṇabhāvatoti vuttaṁ hoti. Idhūpapattiyāti idha carimabhave upapattiyā. Anantaranti atītānantaramāha. Amutrāti amukasmiṁ bhaveti attho. Udapādinti uppajjiṁ. Tāhi devatāhīti tusitādevatāhi. Ekagottoti tusitagottena ekagotto. Mahābodhisattānaṁ santānassa pariyosānāvatthāya devalokūpapattijanakaṁ nāma akusalena kammunā anupaddutameva hotīti adhippāyena ‘‘dukkhaṁ pana saṅkhāradukkhamevā’’ti vuttaṁ. Mahāpuññānampi pana devaputtānaṁ pubbanimittuppattikālādīsu aniṭṭhārammaṇasamāyogo hotiyevāti ‘‘kadāci dukkhadukkhassapi sambhavo natthī’’ti na sakkā vattuṁ. Sattapaññāsa…pe… pariyantoti idaṁ manussānaṁ vassagaṇanāvasena vuttaṁ. Tattha devānaṁ vassagaṇanāya pana catusahassameva.",
  "tika-s0201t1:641": "Atītabhave (sārattha. ṭī. 1.12.pubbenivāsakathāyaṁ) khandhā tappaṭibaddhanāmagottāni ca sabbaṁ pubbenivāsanteva saṅgahitanti āha ‘‘kiṁ viditaṁ karoti? Pubbenivāsa’’nti. Moho paṭicchādakaṭṭhena‘‘tamo’’ti vuccati ‘‘tamo viyā’’ti katvā. Obhāsakaraṇaṭṭhenāti kātabbato karaṇaṁ, obhāsova karaṇaṁ, attano paccayena obhāsabhāvena nibbattetabbaṭṭhenāti attho. Sesaṁ pasaṁsāvacananti paṭipakkhavidhamanapavattivisesānaṁ bodhanato vuttaṁ. Avijjā vihatāti etena vijjanaṭṭhena vijjāti ayampi attho dīpitoti daṭṭhabbaṁ. Yasmā vijjā uppannāti etena vijjāpaṭipakkhā avijjā, paṭipakkhatā cassā pahātabbabhāvena vijjāya ca pahāyakabhāvenāti dasseti. Esa nayo itarasmimpi padadvayeti iminā tamo vihato vinaṭṭho. Kasmā? Yasmā āloko uppannoti imamatthaṁ atidisati. Pesitattassāti yathādhippetatthasiddhiṁ pati vissaṭṭhacittassa. Yathā appamattassāti aññassapi kassaci mādisassāti adhippāyo.",
  "tika-s0201t1:642": "Pubbenivāsakathāvaṇṇanā niṭṭhitā.",
  "tika-s0201t1:643": "Dibbacakkhuñāṇakathāvaṇṇanā",
  "tika-s0201t1:644": "53.Idhāti bhayabheravasutte vuttaṁ. Idha ayaṁ visesoti yojanā. Vuttasadisameva ‘‘meti mayā’’tiādinā. Parikammakiccanti ‘‘abhiññāpādakacatutthajjhānato vuṭṭhāya sabbapacchimā nisajjā āvajjitabbā’’tiādinā, kasiṇārammaṇaṁ abhiññāpādakajjhānaṁ sabbākārena abhinīhārakkhamaṁ katvā’’tiādinā ca vuttena parikammena kiccaṁ payojanaṁ natthi. Natena idha atthoti tena bhāvanānayena idha pāḷiyā atthavaṇṇanāyaṁ attho natthi tathābhāvanāya idha anadhippetattāti adhippāyo.",
  "tika-s0201t1:645": "Dibbacakkhuñāṇakathāvaṇṇanā niṭṭhitā.",
  "tika-s0201t1:646": "Āsavakkhayañāṇakathāvaṇṇanā",
  "tika-s0201t1:647": "54.Vipassanāpādakanti (sārattha. ṭī. 1.14.āsavakkhayañāṇakathāyaṁ; dī. ni. ṭī. 1.248; a. ni. ṭī. 2.3.59) vipassanāya padaṭṭhānabhūtaṁ. Vipassanā ca tividhā vipassanakapuggalabhedena. Mahābodhisattānañhi paccekabodhisattānañca vipassanā cintāmayañāṇasaṁvaddhitattā sayambhuñāṇabhūtā, itaresaṁ sutamayañāṇasaṁvaddhitattā paropadesasambhūtā, sā ‘‘ṭhapetvā nevasaññānāsaññāyatanaṁ avasesarūpārūpajjhānānaṁ aññatarato vuṭṭhāyā’’tiādinā anekadhā arūpamukhavasena catudhātuvavatthāne vuttānaṁ tesaṁ tesaṁ dhātupariggahamukhānaṁ aññataramukhavasena anekadhāva visuddhimagge (visuddhi. 1.306) nānānayato vibhāvitā. Mahābodhisattānaṁ pana catuvīsatikoṭisatasahassamukhena pabhedagamanato nānānayaṁ sabbaññutaññāṇasannissayassa ariyamaggañāṇassa adhiṭṭhānabhūtaṁ pubbabhāgañāṇagabbhaṁ gaṇhāpentaṁ paripākaṁ gacchantaṁ paramagambhīrasaṇhasukhumataraṁ anaññasādhāraṇaṁ vipassanāñāṇaṁ hoti, yaṁ aṭṭhakathāsu mahāvajirañāṇanti vuccati. Yassa ca pavattivibhāgena catuvīsatikoṭisatasahassappabhedassa pādakabhāvena samāpajjiyamānā catuvīsatikoṭisatasahassasaṅkhā devasikaṁ satthu vaḷañjanakasamāpattiyo vuccanti, svāyaṁ buddhānaṁ vipassanācāro paramatthamañjūsāya visuddhimaggasaṁvaṇṇanāya (visuddhi. mahāṭī. 1.144) uddesato dassito, atthikehi tato gahetabboti.",
  "tika-s0201t1:648": "Āsavānaṁ khepanato samucchindanato āsavakkhayo, ariyamaggo, ukkaṭṭhaniddesavasena arahattamaggaggahaṇaṁ. Āsavānaṁ khaye ñāṇaṁ āsavakkhayañāṇanti dassento ‘‘tatra cetaṁ ñāṇa’’nti vatvā khayeti ca ādhāre bhummaṁ, na visayeti dassento ‘‘tappariyā pannattā’’ti āha. Idaṁ dukkhanti dukkhassa ariyasaccassa tadā paccakkhato gahitabhāvadassanaṁ. Ettakaṁ dukkhanti dukkhassa ariyasaccassa tadā paccakkhato gahitabhāvadassanaṁ. Ettakaṁ dukkhanti tassa paricchijja gahitabhāvadassanaṁ. Na ito bhiyyoti anavasesetvā gahitabhāvadassanaṁ. Tenāha ‘‘sabbampidukkhasacca’’ntiādi. Sarasalakkhaṇapaṭivedhenāti sabhāvasaṅkhātassa lakkhaṇassa asammohato paṭivijjhanena. Asammohapaṭivedhoti ca yathā tasmiṁ ñāṇe pavatte pacchā dukkhassa sarūpādiparicchede sammoho na hoti, tathā pavatti. Tenāha ‘‘yathābhūtaṁ abbhaññāsi’’nti. Yaṁ ṭhānaṁ patvāti yaṁ nibbānaṁ maggassa ārammaṇapaccayaṭṭhena kāraṇabhūtaṁ āgamma. Tadubhayavato hi puggalassa patti tadubhayassa pattīti vuttaṁ. Patvāti vā pāpuṇanahetu. Appavattinti appavattinimittaṁ. Te vā nappavattanti etthāti appavatti, nibbānaṁ. Tassāti dukkhanirodhassa. Sampāpakanti sacchikiriyāvasena sammadeva pāpakaṁ.",
  "tika-s0201t1:649": "Kilesavasenāti āsavasaṅkhātakilesavasena. Yasmā āsavānaṁ dukkhasaccapariyāyo tappariyāpannattā, sesasaccānañca taṁsamudayādipariyāyo atthi, tasmā vuttaṁ. ‘‘Pariyāyato’’ti. Dassento saccānīti yojanā. Āsavānaṁyeva cettha gahaṇaṁ ‘‘āsavānaṁ khayañāṇāyā’’ti āraddhattā. Tathā hi āsavavimutti sīseneva sabbasaṁkilesavimutti vuttā. ‘‘Idaṁ dukkhanti yathābhūtaṁ abbhaññāsi’’ntiādinā missakamaggo idha kathitoti ‘‘saha vipassanāya koṭippattaṁ maggaṁ kathetī’’ti vuttaṁ. Ettha ca saccapaṭivedhassa tadā atītakālikattā ‘‘yathābhūtaṁ abbhaññāsi’’nti vatvāpi abhisamayakāle tassa paccuppannataṁ upādāya ‘‘evaṁ jānato evaṁ passato’’ti vattamānakālena niddeso kato. So ca kāmaṁ maggakkhaṇato paraṁ yāvajjatanā atītakāliko eva, sabbapaṭhamaṁ panassa atītakālikattaṁ phalakkhaṇena veditabbanti āha ‘‘vimuccitthāti iminā phalakkhaṇaṁ dassetī’’ti. Jānato passatoti vā hetuniddesoyaṁ. Jānanahetu dassanahetu kāmāsavā cittaṁ vimuccitthāti yojanā. Bhavāsavaggahaṇeneva cettha bhavarāgassa viya bhavadiṭṭhiyāpi samavarodhoti diṭṭhāsavassapi saṅgaho daṭṭhabbo.",
  "tika-s0201t1:650": "Khīṇājātītiādīhi padehi. Tassāti paccavekkhaṇañāṇassa. Bhūmīnti pavattiṭṭhānaṁ. Na tāvassa atītā jāti khīṇā maggabhāvanāyāti adhippāyo. Tattha kāraṇamāha ‘‘pubbeva khīṇattā’’ti. Na anāgatā assajāti khīṇāti yojanā. Na anāgatāti ca anāgatattasāmaññaṁ gahetvā lesena codeti. Tenāha ‘‘anāgate vāyāmābhāvato’’ti, anāgataviseso panettha adhippeto, tassa ca khepane vāyāmopi labbhateva. Tenāha ‘‘yā pana maggassā’’tiādi. Ekacatupañcavokārabhavesūti bhavattayaggahaṇaṁ vuttanayena anavasesato jātiyā khīṇabhāvadassanatthaṁ. Tanti yathāvuttaṁ jātiṁ. Soti bhagavā.",
  "tika-s0201t1:651": "Brahmacariyavāso nāma idha maggabrahmacariyassa nibbattanamevāti āha ‘‘niṭṭhita’’nti. Sammādiṭṭhiyā catūsu saccesu pariññādikiccasādhanavasena pavattamānāya sammā saṅkappādīnampi dukkhasacce pariññābhisamayānuguṇā pavatti, itarasaccesu ca nesaṁ pahānābhisamayādivasena pavatti pākaṭā eva. Tena vuttaṁ ‘‘catūhi maggehi pariññāpahānasacchikiriyābhāvanāvasenā’’ti. Itthattāyāti ime pakārā itthaṁ, tabbhāvo itthattaṁ, tadatthanti vuttaṁ hoti. Te pana pakārā ariyamaggabyāpārabhūtā pariññādayo idhādhippetāti āha ‘‘evaṁsoḷasakiccabhāvāyā’’ti. Te hi maggaṁ paccavekkhato maggānubhāvena pākaṭā hutvā upaṭṭhahanti, pariññādīsu ca pahānameva padhānaṁ tadatthattā itaresanti āha ‘‘kilesakkhayāyavā’’ti. Pahīnakilesapaccavekkhaṇavasena vā etaṁ vuttaṁ. Itthattāyāti nissakke sampadānavacananti āha ‘‘itthabhāvato’’ti. Aparaṁ anāgataṁ. Ime pana carimattabhāvasaṅkhātā pañcakkhandhā. Pariññātā tiṭṭhantīti etena tesaṁ appatiṭṭhataṁ dasseti. Apariññāmūlakā hi patiṭṭhā. Yathāha ‘‘kabaḷīkāre ce, bhikkhave, āhāre atthi rāgo atthi nandī atthi taṇhā, patiṭṭhitaṁ tattha viññāṇaṁ virūḷha’’ntiādi (saṁ. ni. 2.64; mahāni. 7; kathā. 296). Tenevāha ‘‘chinnamūlakā rukkhā viyā’’tiādi.",
  "tika-s0201t1:652": "Paccavekkhaṇañāṇapariggahitaṁ, na paṭhamadutiyañāṇadvayādhigamaṁ viya kevalanti adhippāyo. Dassento nigamanavasenāti adhippāyo. Sarūpato hi taṁ pubbe dassitamevāti. Pubbenivāsañāṇena atītārammaṇasabhāgatāya tabbhāvībhāvato ca atītaṁsañāṇaṁ saṅgahetvāti yojanā. Tattha atītaṁsañāṇanti atītakhandhāyatanadhātusaṅkhāte atītakoṭṭhāse appaṭihataṁ ñāṇaṁ. Dibbacakkhunāti saparibhaṇḍena dibbacakkhuñāṇena. Paccuppannaṁso ca anāgataṁso ca paccuppannānāgataṁsaṁ, tattha ñāṇaṁ paccuppannānāgataṁsañāṇaṁ. Sakalalokiyalokuttaraguṇanti etena sabbaṁ lokaṁ uttaritvā abhibhuyya ṭhitattā sabbaññutaññāṇassa viya sesāsādhāraṇañāṇassa balañāṇaāveṇikabuddhadhammādīnampi anaññasādhāraṇānaṁ buddhaguṇānaṁ saṅgaho veditabbo. Tenāha ‘‘sabbepi sabbaññuguṇe saṅgahetvā’’ti.",
  "tika-s0201t1:653": "Āsavakkhayañāṇakathāvaṇṇanā niṭṭhitā.",
  "tika-s0201t1:654": "Araññavāsakāraṇavaṇṇanā",
  "tika-s0201t1:655": "55.Siyā kho pana te brāhmaṇāti ettha siyāti ‘‘appevā’’ti iminā samānattho nipāto , tasmā ‘brāhmaṇa, appeva kho pana te evamassā’ti attho. Yaṁ pana aṭṭhakathāyaṁ ‘‘kadācī’’ti vuttaṁ, tampi imamevatthaṁ sandhāya vuttaṁ akāraṇaṁ brāhmaṇena parikappitamatthaṁ paṭipakkhipitvā attano adhippetaṁ kāraṇaṁ dassento. Atthova phalaṁ tadadhīnavuttitāya vaso etassāti atthavaso, hetūti evaṁ vā ettha attho daṭṭhabbo. Attano ca diṭṭhadhammasukhavihāranti etena satthā attano vivekābhiratiṁ pakāsetīti dassento ‘‘diṭṭhadhammo nāmā’’tiādimāha. Tattha iriyāpathavihārānanti iriyāpathapavattīnaṁ. Tappavattiyo hi ekasmiṁ iriyāpathe uppannadukkhaṁ aññena iriyāpathena vicchinditvā haraṇato vihārāti vuccanti. Pacchimañca janataṁ anukampamānoti etena yo ādito brāhmaṇena ‘‘bhavaṁ tesaṁ gotamo pubbaṅgamo…pe… diṭṭhānugatiṁ āpajjatī’’ti vutto, yo ca tathā ‘‘evametaṁ brāhmaṇā’’tiādinā attanā sampaṭicchito, tameva atthaṁ nigamanavasena dassento yathānusandhināva satthā desanaṁ niṭṭhāpesi.",
  "tika-s0201t1:656": "Araññavāsakāraṇavaṇṇanā niṭṭhitā.",
  "tika-s0201t1:657": "Desanānumodanāvaṇṇanā",
  "tika-s0201t1:658": "56. Evaṁ niṭṭhāpitāya desanāya brāhmaṇo tattha bhagavati pasādaṁ pavedento ‘‘abhikkanta’’ntiādimāha. Abhikkantāti (sārattha. ṭī. 1.15.desanānumodanakathā; dī. ni. ṭī. 1.250; saṁ. ni. ṭī. 1.1.1; a. ni. ṭī. 2.2.16) atikkantā, vigatāti atthoti āha ‘‘khaye dissatī’’ti. Teneva hi ‘‘nikkhanto paṭhamo yāmo’’ti vuttaṁ. Abhikkantataroti ativiya kantataro manoramo. Tādiso ca sundaro bhaddako nāma hotīti āha ‘‘sundare dissatī’’ti.",
  "tika-s0201t1:659": "Koti devanāgayakkhagandhabbādīsu ko katamo. Meti mama. Pādānīti pāde. Iddhiyāti imāya evarūpāya deviddhiyā. Yasasāti iminā edisena parivārena parijanena. Jalanti vijjotamāno. Abhikkantenāti ativiya kantena kamanīyena abhirūpena. Vaṇṇenāti chavivaṇṇena sarīravaṇṇanibhāya. Sabbā obhāsayaṁ disāti dasapi disā obhāsento pabhāsento, cando viya sūriyo viya ca ekobhāsaṁ ekālokaṁ karontoti gāthāya attho. Abhirūpeti uḷārarūpe sampannarūpe.",
  "tika-s0201t1:660": "‘‘Coro coro, sappo sappo’’tiādīsu bhaye āmeḍitaṁ. ‘‘Vijjha vijjha, pahara paharā’’tiādīsu kodhe, ‘‘sādhu sādhūtiādīsu (ma. ni. 1.327; saṁ. ni. 2.127; 3.35; 5.1085) pasaṁsāyaṁ, ‘‘gaccha gaccha, lunāhi lunāhī’’tiādīsu turite, ‘‘āgaccha āgacchā’’tiādīsu kotūhale, ‘‘buddho buddhoti cintento’’tiādīsu (bu. vaṁ. 2.44) acchare, ‘‘abhikkamathāyasmanto, abhikkamathāyasmanto’’tiādīsu (dī. ni. 3.20; a. ni. 9.11) hāse, ‘‘kahaṁ ekaputtaka, kahaṁ ekaputtakā’’tiādīsu (ma. ni. 2.353; saṁ. ni. 2.63) soke, ‘‘aho sukhaṁ aho sukha’’ntiādīsu (udā. 20; dī. ni. 3.305; cūḷava. 332) pasāde. Ca-saddo avuttasamuccayattho. Tena garahāasammānādīnaṁ saṅgaho daṭṭhabbo. Tattha ‘‘pāpo pāpo’’tiādīsu garahāyaṁ. ‘‘Abhirūpaka abhirūpakā’’tiādīsu asammāne daṭṭhabbaṁ.",
  "tika-s0201t1:661": "Nayidaṁ āmeḍitavasena dvikkhattuṁ vuttaṁ, atha kho atthadvayavasenāti dassento ‘‘atha vā’’tiādimāha. Abhikkantanti vacanaṁ apekkhitvā napuṁsakaliṅgavasena vuttaṁ, taṁ pana bhagavato vacanaṁ dhammassa desanāti katvā tathā vuttaṁ. Atthamattadassanaṁ vā etaṁ, tasmā atthavasena liṅgavibhattivipariṇāmo veditabbo. Dutiyapadepi eseva nayo. Dosanāsanatoti rāgādikilesadosavidhamanato, guṇādhigamanatoti sīlādiguṇānaṁ sampāpanato. Ye guṇe desanā adhigameti, tesu padhānabhūtā dassetabbāti te padhānabhūte tāva dassetuṁ ‘‘saddhājananato paññājananato’’ti vuttaṁ. Saddhāpamukhā hi lokiyā guṇā, paññāpamukhā lokuttarā. Sīlādiatthasampattiyā sātthato, sabhāvaniruttisampattiyā sabyañjanato. Suviññeyyasaddapayogatāya uttānapadato, saṇhasukhumabhāvena dubbiññeyyatthatāya gambhīratthato. Siniddhamudumadhurasaddapayogatāya kaṇṇasukhato, vipulavisuddhapemanīyatthatāya hadayaṅgamato. Mānātimānavidhamanena anattukkaṁsanato, thambhasārambhamaddanena aparavambhanato. Hitādhippāyapavattiyā paresaṁ rāgapariḷāhādivūpasamanena ca karuṇāsītalato, kilesandhakāravidhamanena paññāvadātato. Karavīkarutamañjutāya āpātharamaṇīyato, pubbāparāviruddhasuvisuddhatthatāya vimaddakkhamato. Āpātharamaṇīyatāya eva suyyamānasukhato, vimaddakkhamatāya hitajjhāsayappavattitatāya ca vīmaṁsiyamānahitato. Evamādīhīti ādisaddena saṁsāracakkanivattanato, saddhammacakkappavattanato, micchāvādavidhamanato, sammāvādapatiṭṭhāpanato, akusalamūlasamuddharaṇato, kusalamūlasaṁropanato, apāyadvārapidhānato, saggamaggadvāravivaraṇato, pariyuṭṭhānavūpasamanato, anusayasamugghātanatoti evamādīnaṁ saṅgaho daṭṭhabbo.",
  "tika-s0201t1:662": "Adhomukhaṭṭhapitanti kenaci adhomukhaṁ ṭhapitaṁ. Heṭṭhāmukhajātanti sabhāveneva heṭṭhāmukhajātaṁ. Ugghāṭeyyāti vivaṭaṁ kareyya. Hatthe gahetvāti ‘‘puratthābhimukho, uttarābhimukho vā gacchā’’tiādīni avatvā hatthe gahetvā ‘‘nissandehaṁ esa maggo, evaṁ gacchā’’ti vadeyya. Kāḷapakkhacātuddasīti kāḷapakkhe cātuddasī.",
  "tika-s0201t1:663": "Nikujjitaṁ ādheyyassa anādhārabhūtaṁ bhājanaṁ ādhārabhāvāpādanavasena ukkujjeyya. Heṭṭhāmukhajātatāya saddhammavimukhaṁ, adhomukhaṭṭhapitatāya asaddhamme patitanti evaṁ padadvayaṁ yathārahaṁ yojetabbaṁ, na yathāsaṅkhyaṁ. Kāmaṁ kāmacchandādayopi paṭicchādakā, micchādiṭṭhi pana savisesaṁ paṭicchādikāti āha ‘‘micchādiṭṭhigahanapaṭicchanna’’nti. Tenāha bhagavā ‘‘micchādiṭṭhiparamāhaṁ, bhikkhave, vajjaṁ vadāmī’’ti (a. ni. 1.310). Sabbo apāyagāmimaggo kummaggo ‘‘kucchito maggo’’ti katvā. Sammādiṭṭhiādīnaṁ ujupaṭipakkhatāya micchādiṭṭhiādayo aṭṭha micchattadhammā micchāmaggo. Teneva hi tadubhayapaṭipakkhataṁ sandhāya ‘‘saggamokkhamaggaṁ ācikkhantenā’’ti vuttaṁ. Sappiādisannissayo padīpo na tathā ujjalo, yathā telasannissayoti telapajjotaggahaṇaṁ. Etehi pariyāyehīti etehi nikujjitukkujjanapaṭicchannavivaraṇādiupamopamitabbapakārehi, etehi vā yathāvuttehi soḷasārammaṇapariggahaasammohavihāradibbavihāravibhāvanapariyāyehi vijjāttayavibhāvanāpadesena attano sabbaññuguṇavibhāvanapariyāyehi ca. Tenāha ‘‘anekapariyāyena dhammo pakāsito’’ti.",
  "tika-s0201t1:664": "Desanānumodanāvaṇṇanā niṭṭhitā.",
  "tika-s0201t1:665": "Pasannakāravaṇṇanā",
  "tika-s0201t1:666": "Pasannakāranti pasannehi kātabbaṁ sakkāraṁ. Saraṇanti paṭisaraṇaṁ. Tenāha ‘‘parāyaṇa’’nti. Parāyaṇabhāvo ca anatthanisedhanena atthasampaṭipādanena ca hotīti āha ‘‘aghassa tātā hitassa ca vidhātā’’ti. Aghassāti dukkhatoti vadanti, pāpatoti pana yuttaṁ. Nissakke cetaṁ sāmivacanaṁ. Ettha ca nāyaṁ gami-saddo nī-saddādayo viya dvikammako, tasmā yathā ‘‘ajaṁ gāmaṁ netī’’ti vuccati, evaṁ ‘‘gotamaṁ saraṇaṁ gacchāmī’’ti vattuṁ na sakkā, ‘‘saraṇanti gacchāmī’’ti pana vattabbaṁ. Iti-saddo cettha luttaniddiṭṭho, tassa cāyamattho – gamanañca tadadhippāyena bhajanaṁ, tathā jānanaṁ vāti dassento ‘‘iti iminā adhippāyenā’’tiādimāha . Tattha bhajāmītiādīsu purimassa purimassa pacchimaṁ pacchimaṁ atthavacanaṁ. Bhajanaṁ vā saraṇādhippāyena upasaṅkamanaṁ, sevanaṁ santikāvacaratā, payirupāsanaṁ vattapaṭivattakaraṇena upaṭṭhānanti evaṁ sabbathāpi anaññasaraṇataṁyeva dīpeti. ‘‘Gacchāmī’’ti padassa kathaṁ ‘‘bujjhāmī’’ti ayamattho labbhatīti āha ‘‘yesañhī’’tiādi.",
  "tika-s0201t1:667": "Adhigatamagge,sacchikatanirodheti padadvayenapi phalaṭṭhā eva dassitā, na maggaṭṭhāti te dassento ‘‘yathānusiṭṭhaṁ paṭipajjamāne cā’’ti āha. Nanu ca kalyāṇaputhujjanopi yathānusiṭṭhaṁ paṭipajjatīti vuccatīti? Kiñcāpi vuccati, nippariyāyena pana maggaṭṭhā eva tathā vattabbā, na itare niyāmokkamanābhāvato. Tathā hi te eva ‘‘apāyesu apatamāne dhāretī’’ti vuttā. Sammattaniyāmokkamanena hi apāyavinimuttisambhavo. Akkhāyatīti ettha iti-saddo ādiattho, pakārattho vā. Tena ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī’’ti suttapadaṁ (a. ni. 4.34; itivu. 90) saṅgaṇhāti, vitthāroti vā iminā. Ettha ca ariyamaggo niyyānikatāya, nibbānaṁ tassa tadatthasiddhihetutāyāti ubhayamevettha nippariyāyena dhammoti vutto. Nibbānañhi ārammaṇapaccayabhūtaṁ labhitvā ariyamaggassa tadatthasiddhi, ariyaphalānaṁ ‘‘yasmā tāya saddhāya avūpasantāyā’’tiādivacanato maggena samucchinnānaṁ kilesānaṁ paṭippassaddhipahānakiccatāya niyyānānuguṇatāya niyyānapariyosānatāya ca. Pariyattidhammassa pana niyyānadhammasamadhigamahetutāyāti iminā pariyāyena dhammabhāvo labbhati eva, svāyamattho pāṭhāruḷho evāti dassento ‘‘na kevala’’ntiādimāha.",
  "tika-s0201t1:668": "Kāmarāgo bhavarāgoti evamādibhedo sabbopi rāgo virajjati pahīyati etenāti rāgavirāgoti maggo kathito. Ejāsaṅkhātāya taṇhāya antonijjhānalakkhaṇassa sokassa ca taduppattiyaṁ sabbaso parikkhīṇattā anejamasokanti phalaṁ kathitaṁ. Appaṭikūlanti avirodhadīpanato kenaci aviruddhaṁ, iṭṭhaṁ paṇītanti vā attho. Paguṇarūpena pavattitattā, pakaṭṭhaguṇavibhāvanato vā paguṇaṁ. Yathāha ‘‘vihiṁsasaññī paguṇaṁ na bhāsiṁ, dhammaṁ paṇītaṁ manujesu brahme’’ti. Sabbadhammakkhandhā kathitāti yojanā.",
  "tika-s0201t1:669": "Diṭṭhisīlasaṅghātenāti ‘‘yāyaṁ diṭṭhi ariyā niyyānikā niyyāti takkarassa sammā dukkhakkhayāya, tathārūpāya diṭṭhiyā diṭṭhisāmaññagato viharatī’’ti (dī. ni. 3.324, 356; ma. ni. 1.492; 3.54) evaṁ vuttāya diṭṭhiyā, ‘‘yāni tāni sīlāni akhaṇḍāni acchiddāni asabalāni akammāsāni bhujissāni viññuppasatthāni aparāmaṭṭhāni samādhisaṁvattanikāni , tathārūpehi sīlehi sīlasāmaññagato viharatī’’ti (dī. ni. 3.324; ma. ni. 1.492; 3.54; a. ni. 6.12; pari. 274) evaṁ vuttānaṁ sīlānañca saṁhatabhāvena, diṭṭhisīlasāmaññenāti attho. Saṁhatoti ghaṭito. Ariyapuggalā hi yattha katthaci dūre ṭhitāpi attano guṇasāmaggiyā saṁhatā eva. Aṭṭha ca puggala dhammadasā teti te purisayugavasena cattāropi puggalavasena aṭṭheva ariyadhammassa paccakkhadassāvitāya dhammadasā. Tīṇi vatthūni saraṇanti gamanena tikkhattuṁ gamanena ca tīṇi saraṇagamanāni. Paṭivedesīti attano hadayagataṁ vācāya pavedesi.",
  "tika-s0201t1:670": "Pasannakāravaṇṇanā niṭṭhitā.",
  "tika-s0201t1:671": "Saraṇagamanakathāvaṇṇanā",
  "tika-s0201t1:672": "Saraṇagamanassa visayapabhedaphalasaṁkilesabhedānaṁ viya kattu ca vibhāvanā tattha kosallāya hotīti ‘‘saraṇagamanesu kosallatthaṁsaraṇaṁ…pe… veditabbo’’ti vuttaṁ tena vinā saraṇagamanasseva asambhavato. Kasmā panettha vodānaṁ na gahitaṁ, nanu vodānavibhāvanāpi tattha kosallāvahāti? Saccametaṁ, taṁ pana saṁkilesaggahaṇeneva atthato dīpitaṁ hotīti na gahitaṁ. Yāni hi tesaṁ saṁkilesakāraṇāni aññāṇādīni, tesaṁ sabbena sabbaṁ anuppannānaṁ anuppādanena, uppannānañca pahānena vodānaṁ hotīti. Hiṁsatthassa sara-saddassa vasenetaṁ padaṁ daṭṭhabbanti ‘‘hiṁsatīti saraṇa’’nti vatvā taṁ pana hiṁsanaṁ kesaṁ, kathaṁ, kassa vāti codanaṁ sodhento ‘‘saraṇagatāna’’ntiādimāha. Tattha bhayanti vaṭṭabhayaṁ. Santāsanti cittutrāsaṁ. Teneva cetasikadukkhassa gahitattā dukkhanti idha kāyikaṁ dukkhaṁ. Duggatiparikilesanti duggatipariyāpannaṁ sabbaṁ dukkhaṁ. Tayidaṁ sabbaṁ parato phalakathāyaṁ āvi bhavissati. Etanti ‘‘saraṇa’’nti padaṁ.",
  "tika-s0201t1:673": "Evaṁ avisesato saraṇasaddassa atthaṁ dassetvā idāni visesato dassetuṁ ‘‘atha vā’’tiādi vuttaṁ. Hite pavattamānenāti ‘‘sampannasīlā, bhikkhave, viharathā’’tiādinā (ma. ni. 1.64, 69) atthe niyojanena. Ahitā ca nivattanenāti ‘‘pāṇātipātassa kho pāpako vipāko pāpakaṁ abhisamparāya’’ntiādinā ādīnavadassanādimukhena anatthato vinivattanena. Bhayaṁ hiṁsatīti hitāhitesu appavattipavattihetukaṁ byasanaṁ appavattikaraṇena vināseti . Bhavakantārā uttāraṇena maggasaṅkhāto dhammo, itaro assāsadānena sattānaṁ bhayaṁ hiṁsatīti yojanā. Kārānanti dānavasena pūjāvasena ca upanītānaṁ sakkārānaṁ. Vipulaphalapaṭilābhakaraṇena sattānaṁ bhayaṁ hiṁsati anuttaradakkhiṇeyyabhāvatoti adhippāyo. Imināpi pariyāyenāti imināpi vibhajitvā vuttena kāraṇena.",
  "tika-s0201t1:674": "‘‘Sammāsambuddho bhagavā, svākkhāto dhammo, suppaṭipanno saṅgho’’ti evaṁ pavatto tattha ratanattaye pasādo tappasādo, tadeva ratanattayaṁ garu etassāti taggaru, tassa bhāvo taggarutā, tappasādo ca taggarutā ca tappasādataggarutā, tāhi. Vidhutadiṭṭhivicikicchāsammohaassaddhiyāditāya vihatakileso. ‘‘Tadeva ratanattayaṁ parāyaṇaṁ gati tāṇaṁ leṇa’’nti evaṁ ākārena pavattiyā tapparāyaṇatākārapavatto cittuppādo saraṇagamanaṁ ‘‘saraṇanti gacchati etenā’’ti. Taṁsamaṅgīti tena yathāvuttacittuppādena samannāgato. Evaṁ upetīti evaṁ bhajati sevati payirupāsati, evaṁ vā jānāti bujjhatīti evamattho veditabbo. Ettha ca pasādaggahaṇena lokiyasaraṇagamanamāha. Tañhi pasādappadhānaṁ, na ñāṇappadhānaṁ. Garutāgahaṇena lokuttaraṁ. Ariyā hi ratanattayaṁ guṇābhiññātāya pāsāṇacchattaṁ viya garuṁ katvā passanti, tasmā tappasādena vikkhambhanavasena vihatakileso taggarutāya samucchedavasenāti yojetabbaṁ. Tapparāyaṇatā panettha taggatikatāti tāya catubbidhampi vakkhamānaṁ saraṇagamanaṁ gahitanti daṭṭhabbaṁ. Avisesena vā pasādagarutā jotitāti pasādaggahaṇena aveccappasādassa itarassa ca gahaṇaṁ, tathā garutāgahaṇenāti ubhayenapi ubhayaṁ saraṇagamanaṁ yojetabbaṁ.",
  "tika-s0201t1:675": "Maggakkhaṇe ijjhatīti yojanā. Nibbānārammaṇaṁ hutvāti etena atthato catusaccādhigamoyeva lokuttaraṁ saraṇagamananti dasseti. Tattha hi nibbānadhammo sacchikiriyābhisamayavasena, maggadhammo bhāvanābhisamayavasena paṭivijjhiyamānoyeva saraṇagamanattaṁ sādheti, buddhaguṇā pana sāvakagocarabhūtā pariññābhisamayavasena, tathā ariyasaṅghaguṇā. Tenāha ‘‘kiccato sakalepi ratanattaye ijjhatī’’ti, ijjhantañca saheva ijjhati, na lokiyaṁ viya paṭipāṭiyā asammohapaṭivedhena paṭividdhattāti adhippāyo. Ye pana vadanti ‘‘na saraṇagamanaṁ nibbānārammaṇaṁ hutvā pavattati, maggassa adhigatattā pana adhigatameva hoti ekaccānaṁ tevijjādīnaṁ lokiyavijjādayo viyā’’ti, tesaṁ lokiyameva saraṇagamanaṁ siyā, na lokuttaraṁ, tañca ayuttaṁ duvidhassapi icchitabbattā. Tanti lokiyasaraṇagamanaṁ. Saddhāpaṭilābho ‘‘sammāsambuddho bhagavā’’tiādinā. Saddhāmūlikāti yathāvuttasaddhāpubbaṅgamā sammādiṭṭhi buddhasubuddhataṁ dhammasudhammataṁ saṅghasuppaṭipatiñca lokiyāvabodhavaseneva sammā ñāyena dassanato. ‘‘Saddhāmūlikā sammādiṭṭhī’’ti etena saddhūpanissayā yathāvuttalakkhaṇā paññā lokiyasaraṇagamananti dasseti. Tenāha ‘‘diṭṭhijukammanti vuccatī’’ti ‘‘diṭṭhi eva attano paccayehi ujuṁ karīyatī’’ti katvā. Diṭṭhi vā ujuṁ karīyati etenāti diṭṭhijukammaṁ, tathā pavatto cittuppādo . Evañca katvā ‘‘tapparāyaṇatākārapavatto cittuppādo’’ti idañca vacanaṁ samatthitaṁ hoti. Saddhāpubbaṅgamasammādiṭṭhiggahaṇaṁ pana cittuppādassa tappadhānatāyāti daṭṭhabbaṁ. ‘‘Saddhāpaṭilābho’’ti iminā mātādīhi ussāhitadārakādīnaṁ viya ñāṇavippayuttasaraṇagamanaṁ dasseti, ‘‘sammādiṭṭhī’’ti iminā ñāṇasampayuttasaraṇagamanaṁ.",
  "tika-s0201t1:676": "Tayidaṁ lokiyaṁ saraṇagamanaṁ. Attā sanniyyātīyati appīyati pariccajīyati etenāti attasanniyyātanaṁ, yathāvuttaṁ diṭṭhijukammaṁ. Taṁ ratanattayaṁ parāyaṇaṁ paṭisaraṇaṁ etassāti tapparāyaṇo, puggalo, cittuppādo vā, tassa bhāvo tapparāyaṇatā, yathāvuttadiṭṭhijukammameva. Saraṇanti adhippāyena sissabhāvaṁ antevāsikabhāvaṁ upagacchati etenāti sissabhāvūpagamanaṁ. Saraṇagamanādhippāyeneva paṇipatati etenāti paṇipāto. Sabbattha yathāvuttadiṭṭhijukammavaseneva attho veditabbo. Attapariccajananti saṁsāradukkhanittharaṇatthaṁ attano attabhāvassa pariccajanaṁ. Esa nayo sesesupi. Buddhādīnaṁyevāti avadhāraṇaṁ itaresupi saraṇagamanavisesesu yathārahaṁ vattabbaṁ. Evañhi tadaññanivattanaṁ kataṁ hoti.",
  "tika-s0201t1:677": "Evaṁ attasanniyātanādīni ekena pakārena dassetvā idāni aparehipi pakārehi dassetuṁ ‘‘apicā’’tiādi āraddhaṁ. Tena pariyāyantarehipi attasanniyyātanādi katameva hoti atthassa abhinnattāti dasseti. Āḷavakādīnanti ādi-saddena sātāgirihemavatādīnaṁ saṅgaho daṭṭhabbo. Nanu cete āḷavakādayo maggeneva āgatasaraṇagamanā, kathaṁ tesaṁ tapparāyaṇatāsaraṇagamanaṁ vuttanti? Maggenāgatasaraṇagamanehipi ‘‘so ahaṁ vicarissāmi gāmā gāma’’ntiādinā (saṁ. ni. 1.246) tehi tapparāyaṇatākārassa paveditattā tathā vuttaṁ.",
  "tika-s0201t1:678": "Ñāti…pe… vasenāti ettha ñātivasena bhayavasena ācariyavasena dakkhiṇeyyavasenāti paccekaṁ ‘‘vasenā’’ti padaṁ yojetabbaṁ. Tattha ñātivasenāti ñātibhāvavasena. Evaṁ sesesupi. Dakkhiṇeyyapaṇipātenāti dakkhiṇeyyatāhetukena paṇipātena. Itarehīti ñātibhāvādivasappavattehi tīhi paṇipātehi. Itarehītiādinā saṅkhepato vuttamatthaṁ vitthārato dassetuṁ ‘‘tasmā’’tiādi vuttaṁ. Vandatīti paṇipātassa lakkhaṇavacanaṁ. Evarūpanti diṭṭhadhammikaṁ sandhāya vadati. Samparāyikañhi niyyānikaṁ vā anusāsanaṁ paccāsīsanto dakkhiṇeyyapaṇipātameva karotīti adhippāyo. Saraṇagamanappabhedoti saraṇagamanavibhāgo.",
  "tika-s0201t1:679": "Ariyamaggoyeva lokuttarasaraṇagamananti āha ‘‘cattāri sāmaññaphalāni vipākaphala’’nti. Sabbadukkhakkhayoti sakalassa vaṭṭadukkhassa anuppādanirodho. Etanti ‘‘cattāri ariyasaccāni, sammappaññāya passatī’’ti (dha. pa. 190) evaṁ vuttaṁ ariyasaccadassanaṁ.",
  "tika-s0201t1:680": "Niccato anupagamanādivasenāti niccanti aggahaṇādivasena. Aṭṭhānanti hetupaṭikkhepo. Anavakāsoti paccayapaṭikkhepo. Ubhayenapi kāraṇameva paṭikkhipati. Yanti yena kāraṇena. Diṭṭhisampannoti maggadiṭṭhiyā sampanno sotāpanno. Kañci saṅkhāranti catubhūmakesu saṅkhatasaṅkhāresu ekasaṅkhārampi. Niccato upagaccheyyāti ‘‘nicco’’ti gaṇheyya. Sukhato upagaccheyyāti ‘‘ekantasukhī attā hoti arogo paraṁ maraṇā’’ti (dī. ni. 1.76) evaṁ attadiṭṭhivasena sukhato gāhaṁ sandhāyetaṁ vuttaṁ. Diṭṭhivippayuttacittena pana ariyasāvako pariḷāhavūpasamanatthaṁ mattahatthiparittāsito viya cokkhabrāhmaṇo ukkārabhūmiṁ kañci saṅkhāraṁ sukhato upagacchati. Attavāre kasiṇādipaññattisaṅgahaṇatthaṁ ‘‘saṅkhāra’’nti avatvā ‘‘kañci dhamma’’nti vuttaṁ. Imesupi vāresu catubhūmakavaseneva paricchedo veditabbo tebhūmakavaseneva vā. Yaṁ yañhi puthujjano gāhavasena gaṇhāti, tato tato ariyasāvako gāhaṁ viniveṭheti. Mātarantiādīsu janikā mātā, janako pitā, manussabhūto khīṇāsavo arahāti adhippeto. Kiṁ pana ariyasāvako aññaṁ jīvitā voropeyyāti? Etampi aṭṭhānaṁ, puthujjanabhāvassa pana mahāsāvajjabhāvadassanatthaṁ ariyasāvakassa phaladīpanatthañcevaṁ vuttaṁ. Duṭṭhacitto vadhakacittena paduṭṭhacitto. Lohitaṁ uppādeyyāti jīvamānakasarīre khuddakamakkhikāya pivanamattampi lohitaṁ uppādeyya. Saṅghaṁ bhindeyyāti samānasaṁvāsakaṁ samānasīmāyaṁ ṭhitaṁ saṅghaṁ ‘kammena uddesena voharanto anussāvanena salākaggāhenā’’ti (pari. 458) evaṁ vuttehi pañcahi kāraṇehi bhindeyya . Aññaṁ satthāranti aññaṁ titthakaraṁ ‘‘ayaṁ me satthā’’ti evaṁ gaṇheyyāti netaṁ ṭhānaṁ vijjatīti attho.",
  "tika-s0201t1:681": "Na te gamissanti apāyabhūminti te buddhaṁ saraṇaṁ gatā tannimittaṁ apāyabhūmiṁ na gamissanti, devakāyaṁ pana paripūressantīti attho.",
  "tika-s0201t1:682": "Dasahiṭhānehīti dasahi kāraṇehi. Adhiggaṇhantīti adhibhavanti. Velāmasuttādivasenāpīti ettha ‘‘caturāsītisahassasaṅkhānaṁ suvaṇṇapātirūpiyapātikaṁsapātīnaṁ yathākkamaṁ rūpiyasuvaṇṇahiraññapūrānaṁ karīsassa catutthabhāvappamāṇānaṁ sabbālaṅkārapaṭimaṇḍitānaṁ caturāsītiyā hatthisahassānaṁ caturāsītiyā assasahassānaṁ caturāsītiyā rathasahassānaṁ caturāsītiyā dhenusahassānaṁ caturāsītiyā kaññāsahassānaṁ caturāsītiyā pallaṅkasahassānaṁ caturāsītiyā vatthakoṭisahassānaṁ aparimāṇassa ca khajjabhojjādibhedassa āhārassa pariccajanavasena sattamāsādhikāni satta saṁvaccharāni nirantaraṁ pavattavelāmamahādānato ekassa sotāpannassa dinnadānaṁ mahapphalataraṁ, tato sataṁ sotāpannānaṁ dinnadānato ekassa sakadāgāmissa, tato ekassa anāgāmissa, tato ekassa arahato, tato ekassa paccekabuddhassa, tato sammāsambuddhassa, tato buddhappamukhassa saṅghassa dinnadānaṁ mahapphalataraṁ, tato cātuddisaṁ saṅghaṁ uddissa vihārakaraṇaṁ, tato saraṇagamanaṁ mahapphalatara’’nti imamatthaṁ dīpentassa velāmasuttassa (a. ni. 9.20) vasena. Vuttañhetaṁ ‘‘yaṁ gahapati, velāmo brāhmaṇo dānaṁ adāsi mahādānaṁ, yo ekaṁ diṭṭhisampannaṁ bhojeyya, idaṁ tato mahapphalatara’’ntiādi (a. ni. 9.20). Velāmasuttādīti ādi-saddena aggappasādasuttādīnaṁ (a. ni. 4.34; itivu. 90) saṅgaho daṭṭhabbo.",
  "tika-s0201t1:683": "Aññāṇaṁ vatthuttayassa guṇānaṁ ajānanaṁ tattha sammoho, ‘‘buddho nu kho, na nu kho buddho’’tiādinā vicikicchā saṁsayo,micchāñāṇaṁ tassa guṇānaṁ aguṇabhāvaparikappanena viparītaggāho. Ādi-saddena anādarāgāravādīnaṁ saṅgaho. Na mahājutikanti na ujjalaṁ, aparisuddhaṁ apariyodātanti attho. Na mahāvipphāranti anuḷāraṁ. Sāvajjoti diṭṭhitaṇhādivasena sadoso. Lokiyaṁ saraṇagamanaṁ sikkhāsamādānaṁ viya aggahitakālaparicchedaṁ jīvitapariyantameva hoti, tasmā tassa khandhabhedena bhedoti āha ‘‘anavajjo kālakiriyāyā’’ti. Soti anavajjo saraṇagamanabhedo. Satipi anavajjatte iṭṭhaphalopi na hotīti āha ‘‘aphalo’’ti.",
  "tika-s0201t1:684": "Saraṇagamanakathāvaṇṇanā niṭṭhitā.",
  "tika-s0201t1:685": "Upāsakavidhikathāvaṇṇanā",
  "tika-s0201t1:686": "Koupāsakoti sarūpapucchā, tasmā kiṁlakkhaṇo upāsakoti vuttaṁ hoti. Kasmāti hetupucchā. Tena kena pavattinimittena upāsakasaddo tasmiṁ puggale niruḷhoti dasseti. Kimassa sīlanti kīdisaṁ assa upāsakassa sīlaṁ, kittakena sīlenāyaṁ sīlasampanno nāma hotīti attho. Ko ājīvoti ko assa sammāājīvo, so pana micchājīvassa parivajjanena hotīti sopi vibhajīyatīti. Kā vipattīti kā assa sīlassa, ājīvassa vā vipatti. Anantarassa hi vidhi vā paṭisedho vā. Kā sampattīti etthāpi eseva nayo.",
  "tika-s0201t1:687": "Yo kocīti khattiyādīsu yo koci. Tena saraṇagamanamevettha kāraṇaṁ, na jātiādivisesoti dasseti. Upāsanatoti teneva saraṇagamanena tattha ca sakkaccakāritāya ādaragāravabahumānādiyogena payirupāsanato. Veramaṇiyoti veraṁ vuccati pāṇātipātādidussīlyaṁ, tassa maṇanato hananato vināsanato veramaṇiyo, pañca viratiyo viratippadhānattā tassa sīlassa. Tenevāha tattha tattha ‘‘paṭivirato hotī’’ti.",
  "tika-s0201t1:688": "Micchāvaṇijjāti na sammāvaṇijjā ayuttavaṇijjā asāruppavaṇijjā. Pahāyāti akaraṇeneva pajahitvā. Dhammenāti dhammato anapetena. Tena aññampi adhammikaṁ jīvikaṁ paṭikkhipati. Samenāti avisamena. Tena kāyavisamādiduccaritaṁ vajjetvā kāyasamādinā sucaritena jīvanaṁ dasseti. Satthavaṇijjāti āvudhabhaṇḍaṁ katvā vā kāretvā vā yathākataṁ vā paṭilabhitvā tassa vikkayo. Satthavaṇijjāti manussavikkayo . Maṁsavaṇijjāti sūnakārādayo viya migasūkarādike posetvā maṁsaṁ sampādetvā vikkayo. Majjavaṇijjāti yaṁ kiñci majjaṁ yojetvā tassa vikkayo. Visavaṇijjāti visaṁ yojetvā, visaṁ gahetvā vā tassa vikkayo. Tattha satthavaṇijjā paroparodhanimittatāya akaraṇīyā vuttā, sattavaṇijjā abhujissabhāvakaraṇato, maṁsavisavaṇijjā vadhahetuto, majjavaṇijjā pamādaṭṭhānato.",
  "tika-s0201t1:689": "Tassevāti pañcaveramaṇilakkhaṇassa sīlassa ceva pañcamicchāvaṇijjālakkhaṇassa ājīvassa ca. Vipattīti bhedo pakopo ca. Yāyāti yāya paṭipattiyā. Caṇḍāloti upāsakacaṇḍālo. Malanti upāsakamalaṁ. Patikiṭṭhoti upāsakanihīno. Buddhādīsu kammakammaphalesu ca saddhāvipariyāyo assaddhiyaṁ micchādhimokkho. Yathāvuttena assaddhiyena samannāgato assaddho. Yathāvutta sīlavipatti ājīvavipattivasena dussīlo. ‘‘Iminā diṭṭhādinā idaṁ nāma maṅgalaṁ bhavissatī’’ti evaṁ bālajanaparikappitakotūhalasaṅkhātena diṭṭhasutamutamaṅgalena samannāgato kotūhalamaṅgaliko. Maṅgalaṁ paccetīti diṭṭhamaṅgalādibhedaṁ maṅgalameva pattiyāyati. No kammanti kammassakataṁ no pattiyāyati. Ito bahiddhāti ito sabbaññubuddhasāsanato bahiddhā bāhirakasamaye. Dakkhiṇeyyaṁ pariyesatīti duppaṭipannaṁ dakkhiṇārahasaññī gavesati. Pubbakāraṁ karotīti dānamānanādikaṁ kusalakiriyaṁ paṭhamaṁ karoti. Ettha ca dakkhiṇeyyapariyesanapubbakāre ekaṁ katvā pañca dhammā veditabbā.",
  "tika-s0201t1:690": "Vipattiyaṁ vuttavipariyāyena sampatti ñātabbā. Ayaṁ pana viseso – catunnampi parisānaṁ ratijananaṭṭhena upāsakova ratanaṁ upāsakaratanaṁ. Guṇasobhākittisaddasugandhatāhi upāsakova padumaṁ upāsakapadumaṁ. Tathā upāsakapuṇḍarīko.",
  "tika-s0201t1:691": "Ādimhīti ādiatthe. Koṭiyanti pariyantakoṭiyaṁ. Vihāraggenāti ovarakakoṭṭhāsena, ‘‘imasmiṁ gabbhe vasantānaṁ idaṁ nāma panasaphalaṁ pāpuṇātī’’tiādinā taṁtaṁvasanaṭṭhānakoṭṭhāsenāti attho. Ajjatanti ajjaicceva attho.",
  "tika-s0201t1:692": "Pāṇehiupetanti iminā tassa saraṇagamanassa āpāṇakoṭikataṁ dassento ‘‘yāva me jīvitaṁ pavattatī’’tiādinā vatvā puna jīvitena taṁ vatthuttayaṁ paṭipūjento ‘‘saraṇagamanaṁ rakkhāmī’’ti uppannaṁ tassa brāhmaṇassa adhippāyaṁ vibhāvento ‘‘ahañhī’’tiādimāha. Pāṇehi upetanti hi yāva me pāṇā dharanti, tāva saraṇaṁ upetaṁ, upento ca na vācāmattena, na ekavāraṁ cittuppādanamattena, atha kho pāṇe pariccajitvāpi yāvajīvaṁ upetanti evamettha attho veditabboti.",
  "tika-s0201t1:693": "Upāsakavidhikathāvaṇṇanā niṭṭhitā.",
  "tika-s0201t1:694": "Bhayabheravasuttavaṇṇanāya līnatthappakāsanā samattā.",
  "tika-s0201t1:695": "5. Anaṅgaṇasuttavaṇṇanā",
  "tika-s0201t1:696": "57.Āyasmāsāriputtoti ettha iti-saddo ādiattho, evamādikanti attho. Tena ‘‘bhikkhū āmantesī’’tiādikaṁ sabbaṁ suttaṁ saṅgaṇhāti. Tenāha ‘‘anaṅgaṇasutta’’nti. Tassa ko nikkhepo? Attajjhāsayo. Parehi anajjhiṭṭhoyeva hi mahāthero imaṁ desanaṁ ārabhi. Keci panāhu ‘‘ekacce bhikkhū saṁkiliṭṭhacitte disvā tesaṁ cittasaṁkilesappahānāya ceva ekaccānaṁ āyatiṁ anuppādanāya ca ayaṁ desanā āraddhā’’ti. Evaṁ sabbasuttesūti yathā ettha anaṅgaṇasutte, evaṁ ito paresūti sabbesupi suttesu anuttānaapubbapadavaṇṇanā eva karīyati. Tenāha ‘‘tasmā’’tiādi. Gaṇanaparicchedoti gaṇanena paricchindanaṁ. Idañhi apparajakkhamahārajakkhatāvasena duvidhe satte paccekaṁ atthaññutānatthaññutāvasena dvidhā katvā ‘‘cattāro’’ti anavasesapariyādānaṁ. Vajjīputtakādayo viya puggalavādīti na gahetabbaṁ lokasamaññānusārena atthaṁ paṭivijjhituṁ samatthānaṁ vasena desanāya āraddhattā, ayañca desanānayo satthu nissāya evāti dassento ‘‘ayañhī’’tiādimāha.",
  "tika-s0201t1:697": "Sammutiparamatthadesanākathāvaṇṇanā",
  "tika-s0201t1:698": "Tattha (a. ni. ṭī. 1.1.170) sammutiyā desanā sammutidesanā, paramatthassa desanā paramatthadesanā. Tatthāti sammutiparamatthadesanāsu, na sammutiparamatthesu. Tenāha ‘‘evarūpā sammutidesanā, evarūpā paramatthadesanā’’ti. Tatridaṁ sammutiparamatthānaṁ lakkhaṇaṁ – yasmiṁ bhinne, buddhiyā avayavavinibbhoge vā kate na taṁsamaññā, sā ghaṭapaṭādippabhedā sammuti, tabbipariyāyato paramattho. Na hi kakkhaḷaphusanādisabhāve ayaṁ nayo labbhati, tattha rūpādidhammaṁ samūhasantānavasena pavattamānaṁ upādāya puggalavohāroti āha ‘‘puggaloti sammutidesanā’’ti. Sesapadesupi eseva nayo. Uppādavayavanto sabhāvadhammā na niccāti āha ‘‘aniccanti paramatthadesanā’’ti. Esa nayo sesapadesupi. Nanu khandhadesanāpi sammutidesanāva. Khandhaṭṭho hi rāsaṭṭho, koṭṭhāsaṭṭho vāti? Saccametaṁ, ayaṁ pana khandhasamaññā phassādīsu tajjāpaññatti viya paramatthasannissayā tassa āsannatarā, puggalasamaññādayo viya na dūreti paramatthasaṅgahatā vuttā, khandhasīsena vā tadupādānā sabhāvadhammā eva gahitā. Nanu ca sabhāvadhammā sabbepi sammutimukheneva desanaṁ ārohanti, na samukhenāti sabbāpi desanā sammutidesanāva siyāti? Nayidamevaṁ desetabbadhammavibhāgena desanāvibhāgassa adhippetattā, na ca saddo kenaci pavattinimittena vinā atthaṁ pakāsetīti.",
  "tika-s0201t1:699": "Sammutivasena desanaṁ sutvāti ‘‘idhekacco puggalo attantapo hoti attaparitāpānuyogamanuyutto’’tiādinā (ma. ni. 2.413; pu. pa. 10.25 mātikā) sammutimukhena pavattitaṁ desanaṁ sutamayañāṇuppādanavasena sutvā. Atthaṁ paṭivijjhitvāti tadanusārena catusaccasaṅkhātaṁ atthaṁ saha vipassanāya maggena paṭivijjhitvā. Mohaṁ pahāyāti tadekaṭṭhehi kilesehi saddhiṁ anavasesaṁ mohaṁ pajahitvā. Visesanti nibbānasaṅkhātaṁ arahattasaṅkhātañca visesaṁ. Tesanti tādisānaṁ vineyyānaṁ. Paramatthavasenāti ‘‘pañcimāni, bhikkhave, indriyānī’’tiādinā (saṁ. ni. 5.472-474) paramatthadhammavasena. Sesaṁ anantaranaye vuttasadisameva. Tatthāti tassaṁ sammutivasena paramatthavasena ca desanāyaṁ. Desabhāsākusaloti nānādesabhāsāsu kusalo. Tiṇṇaṁ vedānanti nidassanamattaṁ, tiṇṇaṁ vedānaṁ sippaganthānampīti adhippāyo sippuggahaṇañhi parato vakkhati. Sippāni vā vedantogadhe katvā ‘‘tiṇṇaṁ vedāna’’nti vuttaṁ. Kathetabbabhāvena ṭhitāni, na katthaci sannihitabhāvenāti vedānampi kathetabbabhāveneva avaṭṭhānaṁ dīpento ‘‘guyhā tayī nihitā gayhatī’’ti micchāvādaṁ paṭikkhipati. Nānāvidhā desabhāsā etesanti nānādesabhāsā.",
  "tika-s0201t1:700": "Paramo uttamo attho paramattho, dhammānaṁ yathābhūtasabhāvo. Lokasaṅketamattasiddhā sammuti. Yadi evaṁ kathaṁ sammutikathāya saccatātiāha ‘‘lokasammutikāraṇā’’ti, lokasamaññaṁ nissāya pavattanato. Lokasamaññāya hi abhinivesena vinā ñāpanā ekaccassa sutassa sāvanā viya na musā anatidhāvitabbato tassā. Tenāha bhagavā ‘‘janapadaniruttiṁ nābhiniveseyya, samaññaṁ nātidhāveyyā’’ti (ma. ni. 3.332). Dhammānanti sabhāvadhammānaṁ. Bhūtakāraṇāti yathābhūtasabhāvaṁ nissāya pavattanato. Sammutiṁ voharantassāti ‘‘puggalo satto’’tiādinā lokasamaññaṁ kathentassa.",
  "tika-s0201t1:701": "Hirottappadīpanatthanti lokapālanakicce hirottappadhamme kiccato pakāsetuṁ. Tesañhi kiccaṁ sattasantāneyeva pākaṭaṁ hotīti puggalādhiṭṭhānāya kathāya taṁ vattabbaṁ. Esa nayo sesesupi. Yasmiñhi cittuppāde kammaṁ uppannaṁ, taṁsantāne eva tassa phalassa uppatti kammassakatā. Evañhi kataviññāṇanāso akatāgamo vā natthīti sā puggalādhiṭṭhānāya eva kathāya dīpetabbā. Tehi sattehi kātabbā puññādikiriyā paccattapurisakāropi santānavasena nipphādetabbato puggalādhiṭṭhānāya eva kathāya dīpetabbo.",
  "tika-s0201t1:702": "Ānantariyadīpanatthanti cutianantaraṁ phalaṁ anantaraṁ nāma, tasmiṁ anantare niyuttāni, tannibbattanena anantarakaraṇasīlāni, anantarapayojanāni vāti ānantariyāni, mātughātādīni, tesaṁ dīpanatthaṁ. Tānipi hi santānavasena nipphādetabbato ‘‘mātaraṁ jīvitā voropetī’’tiādinā (paṭṭhā. 1.1.423) puggalādhiṭṭhānāya eva kathāya dīpetabbāni, tathā ‘‘so mettāsahagatena cetasā ekaṁ disaṁ pharitvā viharatī’’tiādinā (dī. ni. 1.556; 3.308; ma. ni. 1.77; 2.309; 3.230; vibha. 642, 643) ‘‘so anekavihitaṁ pubbenivāsaṁ anussarati ekampi jāti’’ntiādinā (dī. ni. 1.244, 245; ma. ni. 1.148, 384, 431; pārā. 12) ‘‘atthi dakkhiṇā dāyakato visujjhati, no paṭiggāhakato’’tiādinā (ma. ni. 3.381) ca pavattā brahmavihārapubbenivāsadakkhiṇāvisuddhikathā puggalādhiṭṭhānāya eva kathāya dīpetabbā sattasantānavisayattā. ‘‘Aṭṭha purisapuggalā (saṁ. ni. 1.249), na samayavimutto puggalo’’tiādinā (pu. pa. 1) ca paramatthaṁ kathentopi lokasammutiyā appahānatthaṁ puggalakathaṁ kathesi. Etena vuttāvasesāya kathāya puggalādhiṭṭhānabhāve payojanaṁ sāmaññavasena saṅgahitanti daṭṭhabbaṁ. Kāmañcetaṁ sabbaṁ apariññātavatthukānaṁ vasena vuttaṁ, pariññātavatthukānampi pana evaṁ desanā sukhāvahā hoti.",
  "tika-s0201t1:703": "Mahājanoti lokiyamahājano. Na jānāti ghanavinibbhogābhāvena dhammakiccassa asallakkhaṇena. Tattha ‘‘kiṁ nāmetaṁ, kathaṁ nāmeta’’nti saṁsayapakkhandatāya sammohaṁ āpajjati. Viruddhābhinivesitāya paṭisattu hoti. Jānāti ciraparicitatthā vohārakathāya. Tato eva na sammohamāpajjati, na paṭisattu hoti.",
  "tika-s0201t1:704": "Nappajahanti vohāramukhena paramatthassa dīpanato. Samaññāgahaṇavasena lokena ñāyati samaññāyati voharīyatīti lokasamaññā, tāya lokasamaññāya. Tassa tassa atthassa vibhāvane lokena nicchitaṁ, niyataṁ vā vuccati voharīyatīti lokanirutti, tassaṁ lokaniruttiyaṁ. Tathā lokena abhilapīyatīti lokasamaññatāya lokābhilāpo, tasmiṁ lokābhilāpe ṭhitāyeva appahānato. Puggalavādino viya paramatthavasena aggahetvā.",
  "tika-s0201t1:705": "Santoti ettha santasaddo ‘‘dīghaṁ santassa yojana’’ntiādīsu (dha. pa. 70) kilantabhāve āgato, ‘‘ayañca vitakko ayañca vicāro santā honti samitā’’tiādīsu (vibha. 576) niruddhabhāve āgato, ‘‘adhigato kho myāyaṁ dhammo gambhīro duddaso duranubodho santo paṇīto’’tiādīsu (dī. ni. 2.67; ma. ni. 1.281; 2.337; saṁ. ni. 2.172; mahāva. 7) santañāṇagocaratāya, ‘‘upasantassa sadā satimato’’tiādīsu (udā. 27) kilesavūpasame, ‘‘santo have sabbhi pavedayantī’’tiādīsu (dha. pa. 15) sādhūsu, ‘‘pañcime, bhikkhave, mahācorā santo saṁvijjamānā’’tiādīsu (pārā. 195) atthibhāve, idhāpi atthibhāveyeva. So ca puggalasambandhena vuttattā lokasamaññāvasenāti dassento ‘‘lokasaṅketavasena atthī’’ti āha. Atthīti cetaṁ nipātapadaṁ daṭṭhabbaṁ ‘‘atthi imasmiṁ kāye kesā’’tiādīsu (dī. ni. 2.373-374; ma. ni. 1.110; 3.154; a. ni. 6.29; 10.60) viya. Saṁvijjamānāti padassa atthaṁ dassento ‘‘upalabbhamānā’’ti āha. Yañhi saṁvijjati, taṁ upalabbhatīti. Aṅganti etehi taṁsamaṅgipuggalā nihīnabhāvaṁ gacchantīti aṅgaṇāni, rāgādayo. Añjati makkhetīti aṅgaṇaṁ, malādi. Añjeti tattha ṭhitaṁ ahundaratāya abhibyañjetīti aṅgaṇaṁ, vivaṭo bhūmipadeso. Dosādīnaṁ pavattiākāravisesatāya nānappakārā bahulappavattiyā tibbakilesā. Pāpakānanti lāmakānaṁ. Akusalānanti akosallasambhūtānaṁ. Icchāvacarānanti icchāvasena pavattānaṁ. Saha aṅgaṇenāti aṅgaṇanti laddhanāmena yathāvuttakilesena saha vattati.",
  "tika-s0201t1:706": "Atthītipi na jānāti tādisassa yonisomanasikārassa abhāvā. Yesaṁ kilesānaṁ atthitā, tesaṁ sappaṭibhayatā visesato jānitabbāti dassetuṁ ‘‘ime kilesā nāmā’’tiādi vuttaṁ. Tattha kakkhaḷāti pharusā. Vāḷāti kururā. Na gahitabbāti na uppādetabbā. Yāthāvasarasatoti yathābhūtasabhāvato. Evañcāti ‘‘ime kilesā nāmā’’tiādinā vuttappakārena. Yena vā tena vāti navakammesu vā pariyattidhutaṅgādīsu vā yena vā tena vā. Tatrāti niddhāraṇe bhummaṁ. Taṁ pana niddhāraṇaṁ saṅgaṇānaṅgaṇasamudāyatoti dassento ‘‘catūsu puggalesū’’ti vatvā puna tadekadesato dassento ‘‘tesu vā dvīsu sāṅgaṇesū’’ti āha. Tañhi dvayaṁ paṭhamaṁ hīnaseṭṭhabhāvena niddhārīyati paṭhamaṁ uddiṭṭhattā. Niddhāraṇañhi kvaci kutoci kenaci hotīti.",
  "tika-s0201t1:707": "58. Kiñcāpi aññattha ‘‘janako hetu, pariggāhato paccayo, asādhāraṇo hetu, sādhāraṇo paccayo, sabhāgo hetu, asabhāgo paccayo, pubbakāliko hetu, sahappavatto paccayo’’tiādinā hetupaccayā vibhajja vuccanti, idha pana ‘‘cattāro kho, bhikkhave, mahābhūtā hetū, cattāro mahābhūtā paccayā rūpakkhandhassa paññāpanāyā’’tiādīsu (ma. ni. 3.85) viya hetupaccayasaddā samānatthāti dassetuṁ ‘‘ubhayenapi kāraṇamevapucchatī’’ti vuttaṁ. Tattha ubhayenāti hetupaccayavacanadvayena. Pucchati āyasmā mahāmoggallāno desanaṁ vaḍḍhetukāmo. Kiñcāpīti anujānanasambhāvanatthe nipāto. Kiṁ anujānāti? Samānepi dvinnaṁ sāṅgaṇabhāve tassā pajānanāppajānanahetukataṁ tesaṁ seṭṭhahīnataṁ. Kiṁ sambhāveti? Therassa vicittapaṭibhānatāya nānāhetūpamāhi alaṅkatvā yathāpucchitassa atthassa pākaṭakaraṇaṁ. Tenāha ‘‘nappajānātī’’tiādi. Hetu ceva paccayo ca seṭṭhahīnabhāve. Tathāakkhātabbatāpi hi tesaṁ tannimittā evāti.",
  "tika-s0201t1:708": "59.Tanti tesaṁ dvinnaṁ puggalānaṁ hīnaseṭṭhatāya kāraṇaṁ. Opammehi pākaṭataraṁ katvā dassetuṁ. Etanti sutte anantaraṁ vuccamānaṁ vīriyārambhābhāvena aṅgaṇassa appahānaṁ. Tenāha ‘‘na chandaṁ…pe… sandhāyāhā’’ti. Kattukamyatāchandhanti kattukamyatāsaṅkhātaṁ aṅgaṇassa pahātukamyatāvasena uppajjanakakusaladhammacchandaṁ. Na janessatīti na uppādessati. Kusalo vāyāmo nāma chandato balavāti āha ‘‘tato balavataraṁ vāyāmaṁ na karissatī’’ti, chandampi anuppādento kathaṁ tajjaṁ vāyāmaṁ karissatīti adhippāyo. Thāmagatavīriyaṁ ussoḷhībhāvappattaṁ daḷhaṁ vīriyaṁ. Sāṅgaṇaggahaṇeneva aṅgaṇānaṁ kilesavatthutāya cittassa saṁkiliṭṭhatāya saddhāya puna saṁkiliṭṭhaggahaṇaṁ savisesaṁ kiliṭṭhabhāvavibhāvananti āha ‘‘suṭṭhutaraṁ kiliṭṭhacitto’’ti. Malinacittotiādīsupi ‘‘tehiyevā’’ti ānetvā sambandhitabbaṁ. Ukkhalipucchanacoḷakassa viya vasāpītapilotikā viya ca dummocanīyabhāvena malaggahaṇaṁ malīnatā, pīḷanaṁ hiṁsanaṁ avipphārikatākaraṇaṁ vibādhanaṁ darathapariḷāhuppādanena paridahanaṁ upatāpanaṁ, kālanti kālanaṁ, yathāgahitassa attabhāvassa khepanaṁ āyukkhayanti attho. Karissatīti pavattessati, pāpuṇissatīti vuttaṁ hoti. Tathābhūto ca pāṇaṁ cajissati nāmāti āha ‘‘marissatī’’ti.",
  "tika-s0201t1:709": "Seyyathāpīti upamānidassane nipāto. Tadatthaṁ dassento ‘‘yathā nāmā’’ti āha. Paṁsuādināti ādi-saddena jallādīnaṁ saṅgaho, ghaṁsanādīhīti ādi-saddena chārikāparimajjanādīnaṁ saṅgahoti. ‘‘Abhirūpāya kaññā dātabbā’’tiādīsu viya antarenapi atisayatthabodhakasaddena atisayattho ñāyatīti āha ‘‘malaggahitatarāti vuttaṁ hotī’’ti. Paṭipucchāvacananti anumatipucchāviseso. Evaṁkariyamānāti aparibhoga-apariyodapanarajopathanikkhipanehi kiliṭṭhabhāvaṁ āpādiyamānā. Opammaṁ sampaṭipādentoti yathūpanītaṁ upamaṁ upameyyatthena samaṁ katvā paṭipādento, saṁsandentoti attho. Sāṅgaṇo puggaloti sāṅgaṇo tasmiṁ attabhāve asujjhanakapuggalo. Āpaṇādito kulagharaṁ ānītassa malaggahitakaṁsabhājanassa tattha laddhabbāya visuddhiyā alābhato yathā anukkamena saṁkiliṭṭhatarabhāvo, evaṁ gharato nikkhantassa puggalassa pabbajjāya laddhabbāya visuddhiyā alābhato anukkamena saṁkiliṭṭhatarabhāvoti dassento ‘‘saṁkiliṭṭhakaṁsapātiyā’’tiādimāha. Saṁkiliṭṭhatarabhāvo ca nāma pabbajitassa ājīvavipattivasena vā siyā ācāradiṭṭhisīlavipattīsu aññataravasena vāti taṁ sabbaṁ saṅgahetvā dassetuṁ ‘‘tassa puggalassā’’tiādi vuttaṁ. Pācittiyavītikkamanaggahaṇena hi ekaccadiṭṭhivipattiyāpi saṅgaho hotīti. Ettha ṭhitassāti etissaṁ ājīvavipattiyaṁ ṭhitassa. Iminā nayena sesesupi yathārahaṁ vattabbaṁ. Sabbaparisasādhāraṇā mahātherassa desanā, tasmā gahapativasenapi yojetabbaṁ. Tattha ukkaṁsagatasaṁkiliṭṭhatarabhāvaṁ dassento ‘‘mātughātādiānantariyakaraṇa’’nti āha. Avisodhetvāti yathā attano sīle vā diṭṭhiyā vā visuddhi hoti, evaṁ kilesamalinacittasantānaṁ avisodhetvā.",
  "tika-s0201t1:710": "Bhabbapuggaloti upanissayādisampattiyā tasmiṁ attabhāve visuddhapuggalo. Ādiṁ katvāti iminā dhovanaghaṁsanādīhi pariyodapanaṁ ādimantaṁ katvā vadati. Suddhaṭṭhānaṁ yattha vā na rajena okirīyati. Daṇḍakammaṁ katvāti ‘‘ettakā udakā, vālukā vā ānetabbā’’ti daṇḍakammaṁ katvā. Ettha ṭhitassāti parisuddhe sīle ṭhitassa. Sammāvattapaṭipattisīlehi sīlavisuddhi dassitā. Vattapaṭipattiyāpi hi aṅgaṇānaṁ vikkhambhanaṁ siyā. Tathā hissā saṁkiliṭṭhakaṁsapātiyā parisuddhapariyodātabhāvo upamābhāvena vutto. Pantasenāsanavāso kilesavikkhambhanaṁ kilesānaṁ tadaṅganivāraṇaṁ. Sotāpattiphalādhigamo…pe… arahattasacchikiriyāti sattasupi ṭhānesu ‘‘parisuddhapariyodātabhāvo viyā’’ti padaṁ ānetvā sambandhitabbaṁ. Pabbajitassa hi visuddhi nāma heṭṭhimantena sīlavisuddhiyā vā siyā kammaṭṭhānānuyogavasena vivekavāsena jhānassādhigamena vā vipassanābhāvanāya vā sāmaññaphalādhigamena vāti.",
  "tika-s0201t1:711": "Rāgaṭṭhāniyanti rāguppattihetubhūtaṁ. Visabhāgārammaṇaṁ sandhāya vadati ‘‘iṭṭhārammaṇa’’nti. Tasminti iṭṭhārammaṇe. Vipannassatīti muṭṭhassati. Taṁ nimittanti subhanimittaṁ. Āvajjissatīti ayoniso āvajjissati. Sayameva aññena avomisso. Kusalavārapacchindanameva cettha anuddhaṁsanaṁ daṭṭhabbaṁ. Sesanti ‘‘sāṅgaṇo saṁkiliṭṭhacitto’’tiādi. Vuttanayānusārenāti paṭhamavāre vuttanayānusārena. Sabbanti mātughātādiānantariyakaraṇapariyosānaṁ sabbaṁ upamāsaṁsandanavacanaṁ.",
  "tika-s0201t1:712": "Ativirahābhāvatoti satisammosābhāvato, upaṭṭhitassati bhāvatoti attho. Sesanti ‘‘so arāgo’’tiādi. ‘‘Dhovanaghaṁsanasaṇhachārikāparimajjanādīhī’’tiādinā dutiyavārānusārena. ‘‘Ko nu kho’’tiādi pucchāvasena āgataṁ, idaṁ nigamanavasenāti ayameva viseso.",
  "tika-s0201t1:713": "60.Aṅgaṇanti tattha tattha nāmato eva vibhāvitaṁ, na pana sabhāvato, pabhedato vāti sabhāvādito vibhāvanaṁ sandhāyāha ‘‘nānappakārato pākaṭaṁ kārāpetukāmenā’’ti. Icchāya avacarānanti icchāvasena avacaraṇānaṁ. Otiṇṇānanti cittasantānaṁ anupaviṭṭhānaṁ. Te pana tattha paccayavasena nibbattattā pavattā nāma hontīti āha ‘‘pavattāna’’nti. Nānappakārānanti visayabhedena pavattiākārabhedena ca nānāvidhānaṁ. Yenakāraṇena. Na kevalaṁ lābhatthikatā eva, atha kho puññavantatā sakkatagarukatā ca ettha kāraṇabhāvena gahetabbāti dassento ‘‘pakatiyāpi cā’’tiādimāha. Tena lābhatthikopi na yo koci evaṁ cittaṁ uppādeti puññavā sambhāvanīyoti dasseti. Therā avajjapaṭicchādanabhayena majjhimānaṁ ārocenti, tathā majjhimā navakānaṁ, navakā pana attano navakabhāvena vighāsādādīnaṁ ārocenti ‘‘passatha tumhākaṁ therassa kamma’’nti. Vighāsādādayo nāma ‘‘īdisassa santike ovādatthaṁ tumhe āgatā’’ti bhikkhunīnaṁ ārocenti. Na ca maṁ bhikkhū jāneyyunti na ca vata maṁ bhikkhū jāneyyuṁ, aho vata maṁ bhikkhū na jāneyyunti yojanā. Ṭhānaṁ kho panetanti ettha kho-saddo avadhāraṇattho, pana-saddo vacanālaṅkāroti āha ‘‘atthiyevā’’ti. Pubbe icchuppādavāravaṇṇanāya vuttanayena. Iti-saddo idha āsannakāraṇatthoti taṁ dassento ‘‘iminā kāraṇenā’’ti āha . Idañca kopaappaccayānameva gahaṇaṁ. Tādisānanti kopaappaccayādhibhūtānanti adhippāyo.",
  "tika-s0201t1:714": "Anurahoti anurūpe rahasi. Evameva hi atthaṁ dassetuṁ ‘‘vihārapaccante’’tiādi vuttaṁ. Purimasadisamevāti ‘‘lābhatthiko hī’’tiādinā vuttena purimena yojanānayena sadisameva.",
  "tika-s0201t1:715": "Codanāya paṭipuggalabhāvo, codanā ca āpattiyāti cuditakena codakassa samānabhāvo āpattiāpannatāyāti āha ‘‘samānoti sāpattiko’’ti. Sappaṭipuggalenevassa codanicchāya kāraṇaṁ vibhāvetuṁ ‘‘aya’’ntiādi vuttaṁ. Na cāyaṁ sāpattikatāya eva samānataṁ icchati, atha kho aññathāpīti dassento ‘‘apicā’’tiādimāha. Aññena vā paṭipuggalena sappaṭipuggalo. Ayañhi ‘‘sappaṭipuggalova maṁ codeyyā’’ti icchati ‘‘evāhaṁ tassa paṭipuggalehi saddhiṁ ekajjhāsayo hutvā tassa upari kiñci vattuṁ kātuṁ vā labhissāmī’’ti maññamāno. Imasmiṁ pana pakkhe no appaṭipuggaloti natthi etassa paṭipuggaloti appaṭipuggaloti evamattho veditabbo.",
  "tika-s0201t1:716": "‘‘Aho vatā’’ti idaṁ padaṁ dissatīti sambandho, imassa puggalassa icchācāre ṭhitattā bhikkhūnaṁ dhammaṁ deseyyāti vacanato ‘‘tañca kho anumatipucchāyā’’ti vuttaṁ. Na hesa ‘‘saccaṁ kira tvaṁ bhikkhū’’tiādinā kiñci vītikkamaṁ uddissa bhagavatā pucchitabbataṁ icchati. No maggaṁ vā phalaṁ vā vipassanaṁ vā antaraṁ katvāti maggabhāvanaṁ vā phalasacchikiriyaṁ vā sikhāppattavipassanānuyogaṁ vā nirodhasamāpajjanaṁ vā jhānasamāpajjanameva vā antaraṁ kāraṇaṁ katvā bhagavatā attānaṁ paṭipucchitabbaṁ no icchati. Niccaṁ aniccantiādinā anumatiggahaṇavasena pucchitabbaṁ icchati, uttānameva katvā pucchitabbaṁ icchatīti attho. Upaharante passatīti sambandho. Abhabbaṭṭhānabhikkhutāya niharissanti sāsanato.",
  "tika-s0201t1:717": "Taṁ sampattinti parivārasampattiñceva bhikkhūhi kariyamānaṁ sakkāragarukārasampattiñca. Gahetvā paribhuñjanti mayā saṁvibhāge kariyamāne. Sayameva paññāyatīti sayameva gantvā bhikkhūnaṁ purato attānaṁ dasseti, purato vasantaṁ pana bhikkhu purakkhatvā gacchantiyevāti adhippāyo.",
  "tika-s0201t1:718": "Dakkhiṇodakanti aggato upanīyamānaṁ dakkhiṇodakaṁ. Yato eva-kāro, tato aññattha niyamo icchito. Avadhāraṇatthaṁ vā eva-kāraggahaṇanti katvā ahameva labheyyanti ahaṁ labheyyamevāti evametaṁ avadhāraṇaṁ daṭṭhabbanti adhippāyenāha ‘‘ahameva labheyyanti icchā nātimahāsāvajjā’’ti, aññathā yathārutavasena avadhāraṇe gayhamāne ‘‘na aññe labheyyu’’nti ayamevettha attho siyāti. Pāsādiko hotīti idaṁ tassa aggāsanādipaccāsīsanāya kāraṇadassanaṁ.",
  "tika-s0201t1:719": "Anumodananti maṅgalāmaṅgalesu anumodanāvasena pavattetabbadhammakathaṁ. Khaṇḍānumodananti anumodanekadesaṁ. ‘‘Pubbe anumoditapubbo anumodatū’’ti avatvā therena vuttamatteyeva.",
  "tika-s0201t1:720": "Tādisesu ṭhānesūti tādisesu pesalānaṁ bahussutānaṁ vasanaṭṭhānesu. Sabbampi ratiṁ pavattanato sabbarattikāni. Vinicchayakusalānanti anekavihitesu kaṅkhaṭṭhāniyesu kaṅkhāvinayanāya taṁ taṁ pañhānaṁ vinicchaye kusalānaṁ chekānaṁ. Tesu tesu dhammakathikesu ajjhiṭṭhesu vārena dhammaṁ kathentesu ‘‘ayaṁ byatto’’ti dhammajjhesakena ajjhiṭṭhattā okāsaṁ alabhamāno.",
  "tika-s0201t1:721": "Sakkaccañcakareyyunti bhikkhū yaṁ mama abhivādanapaccuṭṭhānañjalikammasāmīcikammādiṁ karonti. Taṁ ādareneva kareyyuṁ, yañca me parikkhārajātaṁ paṭiyādenti, tampi sundaraṁ sammadeva abhisaṅkhataṁ kareyyunti attho. Bhāriyanti pāsāṇacchattaṁ viya garukātabbaṁ. Etaṁ vidhinti etaṁ ‘‘sakkareyyu’’ntiādinā vuttasakkārādividhiṁ. Tenāti tena kāraṇena, bāhusaccādiguṇavisesavato eva sakkārādīnaṁ arahattāti attho. Evarūpanti īdisaṁ ‘‘piyo garū’’tiādinā (a. ni. 7.37) vuttappakāraṁ. Evaṁ kareyyunti evaṁ ‘‘sakkareyyu’’ntiādinā vuttappakāraṁ sakkārādiṁ kareyyuṁ. Esa nayoti yoyaṁ bhikkhuvāre vuttavidhi, eseva nayo. Ito paresu bhikkhunīvārādīsu vāresu.",
  "tika-s0201t1:722": "Ahameva lābhī assanti etthāpi heṭṭhā vuttanayeneva avadhāraṇaṁ gahetabbaṁ. Piṇḍapātassa paṇītatā upasecanādivasenāti āha ‘‘sappitelamadhusakkharādipūritāna’’nti . Mañcapīṭhādīnanti nidassanamattaṁ utusappāyānaṁ nivātānaṁ phassitatalānaṁ pihitadvārakavāḷavātapānādīnampi paṇītasenāsanabhāvato. Ādi-saddena vā tesampi gahaṇaṁ daṭṭhabbaṁ. Sabbatthāpīti sabbesu tesu catūsupi paccayavāresu.",
  "tika-s0201t1:723": "61.Kāyakammaṁ disvāti idaṁ na kāyakammaṁ cakkhuviññeyyaṁ, kāyakammunā pana saha pavattaṁ oṭṭhaparipphandanaṁ bhākuṭikaraṇaṁ kāyaṅgādidassanaṁ kāyakammadassanaṁ viya hotīti katvā vuttaṁ. Vacīkammaṁ sutvāti etthāpi eseva nayo, tasmā kāyavikārajanakā dhammā ‘‘dissantī’’ti vuttā, vacīvikārajanakā ‘‘sūyantī’’ti. Tato eva ca te paccakkhakāle sammukhakāle dissanti nāma. Tirokkhakāle asammukhakāle sūyanti nāma. Anurūpato gahaṇaṁ anuggaho. Āraññikattanti tassa bhikkhuno dhutaguṇattānurūpato gaṇhāti. Tenāha ‘‘āraññikattaṁ anuggaṇhātī’’ti. Araññe nivāso assāti āraññiko. Pantaṁ pariyantaṁ dūrataraṁ senāsanaṁ assāti pantasenāsano. Taṁ pana atthamattena dassentena ‘‘pantasenāsane vasatī’’ti vuttaṁ. Bhikkhāsaṅkhātānaṁ piṇḍānaṁ pāto piṇḍāpāto, taṁ piṇḍapātaṁ uñchati gavesatīti piṇḍapātiko. Piṇḍāya patituṁ carituṁ vatametassāti vā piṇḍapāti, so eva piṇḍapātiko. Dānato avakhaṇḍanato apetaṁ apadānaṁ, saha apadānena sapadānaṁ, anavakhaṇḍanaṁ. Anugharaṁ caraṇasīlo sapadānacārī. Unnatabhāvena paṁsukūlaṁ viya paṁsukūlaṁ, paṁsu viya vā kucchitabhāvaṁ ulati gacchatīti paṁsukūlaṁ, tassa dhāraṇaṁ idha paṁsukūlaṁ, taṁ sīlamassāti paṁsukūliko.",
  "tika-s0201t1:724": "Tīhikāraṇehi lūkhaṁ veditabbaṁ agghaphassavaṇṇaparihānito apaṁsukūlampi, ko pana vādo paṁsukūlanti adhippāyo. Thūladīghasuttakenāti thūlena olambamānena dīghasuttakena. Vaṇṇenāti ettha phassenapi parihāyatīti vattabbaṁ. Tañhi tattha kharaphassampi hotiyevāti. Kasmā pana pāḷiyaṁ āraññikādiggahaṇena cattārova dhutaguṇā vuttāti? Padhānattā, taggahaṇeneva ca ito paresampi sukhaparibhogatāya gahaṇasambhavato. Yo hi āraññiko pantasenāsano, tassa abbhokāsika-rukkhamūlika-nesajjika-yathāsanthatika-sosānikaṅgāni suparipūrāni. Yo ca piṇḍapātiko sapadānacārī ca, tassa pattapiṇḍikakhalupacchābhattikaekāsanikaṅgāni. Yo pana paṁsukūliko, tassa tecīvarikaṅgaṁ supariharamevāti. Padhānattā hi bhagavatāpi ‘‘kadāhaṁ nandaṁ passeyyaṁ, āraññaṁ paṁsukūlika’’ntiādinā (saṁ. ni. 2.242; netti. 100) tattha tattha āraññikādayo eva gayhanti. Ettakāti pāḷiyaṁ āgatānaṁ paricchijja gahaṇametaṁ, na ettakā sabbepi ekassa ekaṁsato sambhavanti, nāpi ettakāyeva pāpadhammā pahātabbā. Na hi makkhapaḷāsādīnaṁ appahīnabhāvepi sabrahmacārī neva sakkaronti…pe… na pūjentīti.",
  "tika-s0201t1:725": "Tamatthanti ‘‘yassa kassacī’’tiādinā vuttamatthaṁ. Upamāya pākaṭaṁ karontoti anvayato byatirekato ca udāharaṇena vibhāvento. Ahikuṇapādīnaṁ atipaṭikūlajigucchanīyatā ativiya duggandhatāya. Sā ca ahīnaṁ tikhiṇakopatāya, kukkuramanussānaṁ odanakummāsūpacayatāya sarīrassa hotīti vadanti. Imesanti ahiādīnaṁ. Vaḍḍhetvāti uparūpari khipanena racitaṁ katvā. Taṁ pana vaḍḍhitaṁ tena ca bhājanaṁ pūritaṁ hotīti āha ‘‘vaḍḍhetvā paripūretvā’’ti. Janassa dassanayogyaṁ dassanīyaṁ jaññaṁ, taṁ paramaparisuddhaṁ manoharañca hotīti āha ‘‘cokkhacokkha’’nti. Abhinavaniviṭṭhā mahāmātā vadhukā. Sā pana puttalābhayogyataṁ upādāya maṅgalavacanena ‘‘janī’’ti vuccati, tassā niyyamānaṁ paṇṇākāraṁ janiyā haratīti jaññaṁ. Ubhayatthāti atthadvaye. Punaruttanti āmeḍitavacanamāha. Na manāpaṁ etassāti amanāpo, tassa bhāvo amanāpatā, tathāpavatto cittuppādoti āha ‘‘amanāpaṁ idanti…pe… adhivacana’’nti. Buddhavesattā liṅgassa parisuddhakaṁsapātisadisakā. Kuṇaparacanaṁ viya icchāvacarehi santānassa bharitabhāvo. So pana tesaṁ appahīnatāyāti āha ‘‘icchāvacarānaṁ appahāna’’nti.",
  "tika-s0201t1:726": "62. ‘‘Tena gāmantavihāraṁ anuggaṇhātī’’ti vattabbe ‘‘āraññikatta’’nti pana potthake likhitaṁ. Na hi sukkapakkhe pāḷiyaṁ āraññikaggahaṇaṁ atthi, sati ca icchāvacarappahāne gāmantavihāro ekantena na paṭikkhipitabbo, icchitabbova tādisānaṁ uttarimanussadhammapaṭicchādanato . Tathā hi vakkhati ‘‘appicchatāsamuṭṭhānehī’’tiādi. Sālivarabhattaracanaṁ viya icchāvacarappahānaṁ manuññabhāvato tittihetuto ca.",
  "tika-s0201t1:727": "63.Maṁtanti ca upayogavacanaṁ paṭi-saddayogena, attho pana sampadānamevāti āha ‘‘mayhaṁ tuyha’’nti ca. ‘‘Samaye’’ti bhummatthe ‘‘samaya’’nti upayogavacanaṁ. Gijjhakūṭapaṇḍavaisigilivebhāravepullapabbatānaṁ vasena samantato giriparikkhepena. Rājagaheti samīpatthe bhummavacananti āha ‘‘taṁ nissāya viharāmī’’ti.",
  "tika-s0201t1:728": "Purāṇayānakāraputtoti purāṇe pabbajitato pubbe yānakāraputto tathāpaññāto. Jimhanti gomuttakuṭilaṁ. Tenāha ‘‘sappagatamaggasadisa’’nti. Soti paṇḍuputto. Itaroti samiti. Cintitaṭṭhānamevāti cintitacintitaṭṭhānameva tacchati, tañca kho na tassa cittānusārena, atha kho attano suttānusārena tacchanto yānakāraputto. Cittanti attano cittena mama cittaṁ jānitvā viya.",
  "tika-s0201t1:729": "‘‘Na saddhāya pabbajito’’ti imināva kammaphalasaddhāya abhāvo nesaṁ pakāsitoti āha ‘‘assaddhāti buddhadhammasaṅghesu saddhāvirahitā’’ti. Pabbajitānaṁ jīvikā attho etesanti jīvikatthā. Tenāha ‘‘iṇabhayādīhī’’tiādi. Kerāṭikaṁ vuccati sāṭheyyaṁ. Saṭhānaṁ guṇavāṇijakānaṁ kammaṁ sāṭheyyanti āha ‘‘sāṭheyyañhī’’tiādi. Tucchasabhāvena māno naḷo viyāti naḷo, mānasaṅkhāto uggato naḷo etesanti unnaḷā. Tenāha ‘‘uṭṭhitatucchamānā’’ti. Lahukatāya vā capalā. Pharusavacanatāya kharavacanā. Tiracchānakathābahulatāya niratthakavacanapalāpino. Asaṁvutakammadvārāti idaṁ kammadvārādīnaṁ asaṁvutabhāvo uppattidvārānaṁ asaṁvutatāya eva hotīti katvā vuttaṁ. Atha vā chasu indriyesūti nimitte bhummaṁ, chasu indriyesu nimittabhūtesu asaṁvutakammadvārāti attho. Yā mattāti bhojane ayuttapariyesana-ayuttapaṭiggahaṇa-ayuttaparibhoge vajjetvā yuttapariyesana-yuttapaṭiggahaṇa-yuttaparibhogasaṅkhātā yā mattā appamattehi jānitabbā. Tenāha ‘‘yuttatā’’ti. Jāgareti rattindivaṁ āvaraṇiyehi dhammehi cittaparisodhanasaṅkhāte jāgare. Tesaṁ jāgaritāya adhisīlasikkhāya gāravarahitānaṁ itarasikkhāsu patiṭṭhā eva natthīti dassento ‘‘sikkhāpadesu bahulagāravā na hontī’’ti vatvā tameva gāravābhāvaṁ sarūpena vibhāvento ‘‘āpattivītikkamabahulā’’ti āha.",
  "tika-s0201t1:730": "Pakatiyāpi siddhāya ratanattayasaddhāya kammaphalasaddhāya ca saddhā. Pivanti maññe yathā taṁ dravabhūtaṁ amataṁ laddhā. Ghasanti maññe yathā taṁ bahalapiṇḍikasudhābhojanaṁ laddhā. Attamanavācaṁ nicchārentā ‘‘sādhu sādhū’’ti. Tameva pana sādhukāraṁ hadaye ṭhapetvā abbhanumodantā. Ettha ca attamanavācānicchāraṇaṁ pivanasadisaṁ katvā vuttaṁ bahiddhābhāvato, manasā abbhanumodanaṁ pana abbhantarabhāvato ghasanasadisaṁ vuttaṁ. Saṅkhādanajjhoharaṇañhi ghasananti. Rassañca ekavacanaṁ hotīti āha ‘‘rasse sati sāriputtassa upari hotī’’ti. Dīghañca bahuvacanaṁ hotīti āha ‘‘dīghe sati sabrahmacārīna’’nti. ‘‘Upari hotī’’ti ānetvā sambandho. Ālasiyabyasanādīhīti ālasiyena vā ñātibyasanādīhi vā. ‘‘Mahānāgāti vuccantī’’ti vatvā tattha kāraṇaṁ vibhāvento ‘‘tatrā’’tiādimāha. Tattha ‘‘na gacchantīti nāgā, na āgacchantīti nāgā, na āguṁ karontīti nāgā’’ti yo vividho vacanattho icchito, taṁ vicāretvā dassetuṁ ‘‘chandādīhī’’tiādi vuttaṁ, taṁ pana ñeyyāvabodhāya vacanato appamattakāraṇaṁ.",
  "tika-s0201t1:731": "Sayameva āguṁ na karoti sabbathā maggena pahīnaāguttā. So kāmayogādike sabbasaṁyoge dasavidhasaṁyojanappabhedāni ca sabbabandhanāni visajja jahitvā sabbattha yakkhādīsu, sabbesu vā bhavesu kenaci saṅgena na sajjati tīhi ca vimuttīhi vimutto, tato eva iṭṭhādīsu tādibhāvappattiyā tādi, so vuttalakkhaṇena tathattā taṁsabhāvattā nāgo pavuccateti attho veditabbo. Tenāha ‘‘evamettha attho veditabbo’’ti. Aññehi khīṇāsavanāgehi aggasāvakattā guṇavisesayogato pujjatarā ca pāsaṁsatarā ca. Samaṁ anumodisunti aññamaññassa subhāsitato sampaṭicchanena samappavattamodatāya samaṁ sadisaṁ abbhanumodiṁsu. Taṁ pana samanumodanaṁ ‘‘tatthā’’tiādinā pāḷivaseneva dasseti.",
  "tika-s0201t1:732": "Sammutiparamatthadesanākathāvaṇṇanā niṭṭhitā.",
  "tika-s0201t1:733": "Anaṅgaṇasuttavaṇṇanāya līnatthappakāsanā samattā.",
  "tika-s0201t1:734": "6. Ākaṅkheyyasuttavaṇṇanā",
  "tika-s0201t1:735": "64.Sampannanti paripuṇṇaṁ, samantato pannaṁ pattanti sampannaṁ. Tenāha ‘‘idaṁ paripuṇṇasampannaṁ nāmā’’ti. Nanti ‘‘suvā’’ti vuttaṁ suvagaṇaṁ. Sampannoti sammadeva panno gato upagato. Tenāha ‘‘samannāgato’’ti. Sampannanti sampattiyuttaṁ. Sā panettha rasasampatti adhippetā sāmaññajotanāya visese avaṭṭhānato. Tenāha ‘‘seyyathāpi khuddamadhuṁ aneḷaka’’nti, niddosanti attho. Tena vuttaṁ ‘‘idaṁ madhurasampannaṁ nāmā’’ti. Sīlassa anavasesasamādānena akhaṇḍādibhāvāpattiyā ca paripuṇṇasīlā. Samādānato paṭṭhāya acchindanato sīlasamaṅgino. Samādānato hi accantavirodhidhammānuppattiyā sīlasamaṅgitā veditabbā, cetanādīnaṁ pana sīlanalakkhaṇānaṁ dhammānaṁ pavattikkhaṇe vattabbameva natthi. Visuddhimagge (visuddhi. 1.9) vuttā, tasmā tattha vuttanayeneva vitthārakathā veditabbāti adhippāyo.",
  "tika-s0201t1:736": "Khettapāripūrīti nissitapāripūriyā nissayapāripūrimāha nissitakammavipattisampattivisayattā yathā ‘‘mañcā ukkuṭṭhiṁ karontī’’ti. Tathā hi khettena khaṇḍapūtiādidoso vutto. Khettaṁ khaṇḍaṁ hotīti aparipūraṁ hoti sassapāripūriyā abhāvato. Tenevāha ‘‘sassaṁ na uṭṭhetī’’ti. Pādamattassapi anekambaṇaphalanato mahapphalaṁ hoti. Kisalayapalālādibahutāya mahānisaṁsaṁ. Evamevanti yathā khittaṁ bījaṁ khaṇḍādicatudosavasena aparipuṇṇaṁ hoti, tadabhāvena ca paripuṇṇaṁ, evaṁ sīlaṁ khaṇḍādicatudosavasena aparipuṇṇaṁ hoti, tadabhāvena ca paripuṇṇanti, catudosatadabhāvasāmaññameva nidassananidassitabbavipattisampattīsu dasseti. Mahapphalaṁ hoti vipākaphalena. Mahānisaṁsanti vipulānisaṁsaṁ. Svāyaṁ ānisaṁso idha pāḷiyaṁ nānappakārena vitthārīyati.",
  "tika-s0201t1:737": "Ettāvatā kirāti (a. ni. ṭī. 2.2.37; a. ni. ṭī. 3.10.71-74) kira-saddo arucisūcanattho. Tenettha ācariyavādassa attano aruccanabhāvaṁ dīpeti. Sampannasīlāti anāmaṭṭhavisesaṁ sāmaññato sīlasaṅkhepena gahitaṁ. Tañca catubbidhanti ācariyatthero ‘‘catupārisuddhisīlaṁ uddisitvā’’ti āha. Tatthāti catupārisuddhisīle. Jeṭṭhakasīlanti (saṁ. ni. ṭī. 3.5.412) padhānasīlaṁ. Ubhayatthāti uddesaniddese. Idha niddese viya uddesepi pātimokkhasaṁvaro bhagavatā vutto ‘‘sampannasīlā’’ti vuttattāti adhippāyo . Sīlaggahaṇañhi pāḷiyaṁ pātimokkhasaṁvaravasena āgataṁ. Tenāha ‘‘pātimokkhasaṁvaroyevā’’tiādi. Tattha avadhāraṇena itaresaṁ tiṇṇaṁ ekadesena pātimokkhantogadhabhāvaṁ dīpeti. Tathā hi anolokiyolokane ājīvahetu chasikkhāpadavītikkame gilānapaccayassa apaccavekkhitaparibhoge ca āpatti vihitāti. Tīṇīti indriyasaṁvarasīlādīni. Sīlanti vuttaṭṭhānaṁ nāma atthīti sīlapariyāyena tesaṁ katthaci sutte gahitaṭṭhānaṁ nāma kiṁ atthi yathā pātimokkhasaṁvaroti ācariyassa sammukhattā apaṭikkhipantova upacārena pucchanto viya vadati. Tenāha ‘‘ananujānanto’’ti. Chadvārarakkhāmattakamevāti tassa sallahukabhāvamāha cittādhiṭṭhānamattena paṭipākatikabhāvāpattito. Itaradvayepi eseva nayo. Paccayuppattimattakanti phalena hetuṁ dasseti. Uppādanahetukā hi paccayānaṁ uppatti. Idamatthanti idaṁ payojanaṁ imassa paccayassa paribhuñjaneti adhippāyo. Nippariyāyenāti iminā indriyasaṁvarādīni tīṇi padhānassa sīlassa parivāravasena pavattiyā pariyāyasīlāni nāmāti dasseti.",
  "tika-s0201t1:738": "Idāni pātimokkhasaṁvarasseva padhānabhāvaṁ byatirekato anvayato ca upamāya vibhāvetuṁ ‘‘yassā’’tiādimāha. Tattha soti pātimokkhasaṁvaro. Sesānīti indriyasaṁvarādīni. Tassevāti ‘‘sampannasīlā’’ti ettha yaṁ sīlaṁ vuttaṁ, tasseva. Sampannapātimokkhāti ettha pātimokkhaggahaṇena vevacanaṁ vatvā taṁ vitthāretvā…pe… ādimāha. Yathā aññathāpi ‘‘idha bhikkhu sīlavā hotī’’ti (mahāni. 199) puggalādhiṭṭhānāya desanāya uddiṭṭhaṁ sīlaṁ ‘‘pātimokkhasaṁvarasaṁvuto viharatī’’ti (vibha. 508; mahāni. 199) niddiṭṭhaṁ.",
  "tika-s0201t1:739": "Pātimokkhasaṁvarasaṁvutāti yo naṁ pāti rakkhati, taṁ mokkheti moceti āpāyikādīhi dukkhehīti ‘‘pātimokkha’’nti laddhanāmena sikkhāpadasīlena pihitakāyavacīdvārā. Te pana yasmā evaṁbhūtā tena samannāgatā nāma honti, tasmā vuttaṁ ‘‘pātimokkhasaṁvarena samannāgatā’’ti.",
  "tika-s0201t1:740": "Aparo nayo (udā. aṭṭha. 31; itivu. aṭṭha. 97) – kilesānaṁ balavabhāvato, pāpakiriyāya sukarabhāvato, puññakiriyāya ca dukkarabhāvato bahukkhattuṁ apāyesu patanasīloti pātī, puthujjano. Aniccatāya vā bhavādīsu kammavegakkhitto ghaṭīyantaṁ viya anavaṭṭhānena paribbhamanato gamanasīloti pātī, maraṇavasena vā tamhi tamhi sattanikāye attabhāvassa pātanasīloti pātī, sattasantāno, cittameva vā, taṁ pātiṁ saṁsāradukkhato mokkhetīti pātimokkhaṁ. Cittassa hi vimokkhena satto vimuttoti vuccati. Vuttañhi ‘‘cittavodānā visujjhantī’’ti, ‘‘anupādāya āsavehi cittaṁ vimutta’’nti (mahāva. 28) ca.",
  "tika-s0201t1:741": "Atha vā avijjādinā hetunā saṁsāre patati gacchati pavattatīti pātī. ‘‘Avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata’’nti (saṁ. ni. 2.125) hi vuttaṁ. Tassa pātino sattassa taṇhādisaṁkilesattayato mokkho etenāti pātimokkho. ‘‘Kaṇṭhekālo’’tiādīnaṁ viya samāsasiddhi veditabbā.",
  "tika-s0201t1:742": "Atha vā pāteti vinipāteti dukkheti pāti, cittaṁ. Vuttañhi ‘‘cittena nīyati loko, cittena parikassatī’’ti (saṁ. ni. 1.62). Tassa pātino mokkho etenāti pātimokkho. Patati vā etena apāyadukkhe saṁsāradukkhe cāti pātī, taṇhādisaṁkileso. Vuttañhi ‘‘taṇhā janeti purisaṁ (saṁ. ni. 1.57), taṇhādutiyo puriso’’ti (itivu. 15, 105; a. ni. 4.9) ca ādi. Tato pātito mokkhoti pātimokkho.",
  "tika-s0201t1:743": "Atha vā patati etthāti pātī, cha ajjhattikabāhirāni āyatanāni. Vuttañhi ‘‘chasu loko samuppanno, chasu kubbati santhava’’nti (saṁ. ni. 1.70; su. ni. 171). Tato ajjhattikabāhirāyatanasaṅkhātato pātito mokkhoti pātimokkho. Atha vā pāto vinipāto assa atthīti pātī, saṁsāro. Tato mokkhoti pātimokkho. Atha vā sabbalokādhipatibhāvato dhammissaro bhagavā ‘‘patī’’ti vuccati, muccati etenāti mokkho, patino mokkho tena paññattattāti pātimokkho . Pātimokkho eva pātimokkho. Sabbaguṇānaṁ vā mūlabhāvato uttamaṭṭhena pati ca so yathāvuttatthena mokkho cāti pātimokkho. Pātimokkho eva pātimokkho. Tathā hi vuttaṁ ‘‘pātimokkhantiādimetaṁ mukhametaṁ pamukhameta’’nti (mahāva. 135) vitthāro.",
  "tika-s0201t1:744": "Atha vā pa-iti pakāre, atīti accantatthe nipāto, tasmā pakārehi accantaṁ mokkhetīti pātimokkho. Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena, samucchedavasena ca accantaṁ mokkheti mocetīti pātimokkho. Pati pati mokkhoti vā pātimokkho, tamhā tamhā vītikkamadosato paccekaṁ mokkhoti attho. Pātimokkho eva pātimokkho. Mokkho vā nibbānaṁ, tassa mokkhassa patibimbabhūtoti pātimokkho . Sīlasaṁvaro hi nibbedhabhāgiyo sūriyassa aruṇuggamanaṁ viya nibbānassa udayabhūto tappaṭibhāgo viya hoti yathārahaṁ kilesanibbāpanatoti pātimokkho. Pātimokkhoyeva pātimokkho. Atha vā mokkhaṁ pati vattati mokkhābhimukhanti vā pātimokkhaṁ. Pātimokkhameva pātimokkhanti evamettha pātimokkhasaddassa attho veditabbo.",
  "tika-s0201t1:745": "Ācāragocarasampannāti kāyikavācasikaavītikkamasaṅkhātena ācārena ceva navesiyagocaratādisaṅkhātena gocarena ca sampannā, sampannaācāragocarāti attho. Appamattesūti atiparittakesu anāpattigamanīyesu, dukkaṭadubbhāsitamattesūti apare. Vajjesūti gārayhesu. Te pana ekantato akusalasabhāvā hontīti āha ‘‘akusaladhammesū’’ti. Bhayadassinoti bhayato dassanasīlā, paramāṇumattampi vajjaṁ sineruppamāṇaṁ viya katvā bhāyanasīlā. Sammā ādiyitvāti sammadeva sakkaccaṁ sabbaso ca ādiyitvā. Sikkhāpadesūti niddhāraṇe bhummanti samudāyato avayavaniddhāraṇaṁ dassento ‘‘sikkhāpadesu taṁ taṁ sikkhāpadaṁ samādiyitvā sikkhathā’’ti atthamāha. Sikkhāpadameva hi samādātabbaṁ sikkhitabbañcāti adhippāyo. Yaṁ kiñci sikkhākoṭṭhāsesūti sikkhākoṭṭhāsesu mūlapaññattianupaññatisabbatthapaññattipadesapaññattiādibhedaṁ yaṁ kiñci sikkhitabbaṁ paṭipajjitabbaṁ pūretabbaṁ sīlaṁ. Taṁ pana dvāravasena duvidhamevāti āha ‘‘kāyikaṁ vācasikañcā’’ti. Imasmiṁ atthavikappe sikkhāpadesūti ādhāre bhummaṁ sikkhābhāgesu kassaci visuṁ aggahaṇato. Tenāha ‘‘taṁ sabba’’nti.",
  "tika-s0201t1:746": "65.Kasmā āraddhanti (a. ni. ṭī. 3.10.71-74) desanāya kāraṇapucchā. Sīlānisaṁsadassanatthanti payojananiddeso. Ko attho kva attho kva nipātitāti? Nayidamevaṁ daṭṭhabbaṁ. Sīlānisaṁsadassanatthanti hi ettha byatirekato yaṁ sīlānisaṁsassa adassanaṁ, taṁ imissā desanāya kāraṇanti kasmā āraddhanti vineyyānaṁ sīlānisaṁsassa adassanatoti atthato āpanno eva hotīti. Tenāha ‘‘sacepī’’tiādi. Sīlānisaṁsadassanatthanti pana imassa atthaṁ vivarituṁ ‘‘tesa’’ntiādi vuttaṁ. Ānisaṁsoti udayo. ‘‘Sīlavā sīlasampanno kāyassa bhedā paraṁ maraṇā sugatiṁ saggalokaṁ upapajjatī’’tiādīsu (dī. ni. 2.150; 3.316; a. ni. 5.213; mahāva. 285) pana vipākaphalampi ‘‘ānisaṁso’’ti vuttaṁ. Ko visesoti ko phalaviseso. Kā vaḍḍhīti ko abbhudayo. Vijjamānopi guṇo yāthāvato vibhāvito eva abhiruciṁ uppādeti, na avibhāvito, tasmā ekantato ānisaṁsakittanaṁ icchitabbamevāti dassetuṁ visakaṇṭakavāṇijo udāhaṭo.",
  "tika-s0201t1:747": "Tattha guḷo nāma ucchurasaṁ pacitvā cuṇṇādīhi missitvā sampiṇḍane piṇḍībhūtaṁ. Phāṇitaṁ apiṇḍitaṁ dravībhūtaṁ. Khaṇḍaṁ bhijjanakkhamaṁ. Sakkharā nāma phalikasadisā. Sakkharādīniti ādi-saddena macchaṇḍikānaṁ saṅgaho. Tasmiṁ kāle guḷādīsu visakaṇṭakavohāro apaccantadese pacuroti ‘‘paccantagāmaṁ gantvā’’ti vuttaṁ. Dārake ca palāpesuṁ ‘‘visakaṇṭakaṁ mā gaṇhantū’’ti.",
  "tika-s0201t1:748": "Piyoti piyāyitabbo. Piyassa nāma dassanaṁ ekantato abhinanditabbaṁ hotīti āha ‘‘viyacakkhūhi sampassitabbo’’ti. Pītisamuṭṭhānapasannasommarūpapariggahañhi cakkhu ‘‘piyacakkhū’’ti vuccati. Tesanti sabrahmacārīnaṁ. Manavaḍḍhanakoti pītimanassa paribrūhanato uparūpari pīticittassa uppādako. Garuṭṭhāniyoti garukaraṇassa ṭhānabhūto. Jānaṁ jānātīti ñāṇena jānitabbaṁ jānāti. Yathā vā aññe ajānantāpi jānantā viya pavattanti, na evamayaṁ, ayaṁ pana jānanto eva jānāti . Passaṁ passatīti dassanabhūtena paññācakkhunā passitabbaṁ passati, passanto eva vā passati. Evaṁ sambhāvanīyoti evaṁ viññutāya paṇḍitabhāvena sambhāvetabbo.",
  "tika-s0201t1:749": "Sīlesvevassa paripūrakārīti sīlesu paripūrakārī eva bhaveyyāti evaṁ uttarapadāvadhāraṇaṁ daṭṭhabbaṁ. Evañhi iminā padena uparisikkhādvayaṁ anivattitameva hoti. Yathā pana sīlesu paripūrakārī nāma hoti, taṁ phalena dassetuṁ ‘‘ajjhatta’’ntiādi vuttaṁ. Vipassanādhiṭṭhānasamādhisaṁvattanikatāya hi idha sīlassa pāripūrī, na kevalaṁ akhaṇḍādibhāvamattaṁ. Tenāha ‘‘yāni kho pana tāni akhaṇḍāni…pe… samādhisaṁvattanikānī’’ti. Evañca katvā upari sikkhādvayaṁ sīlassa sambhārabhāvena gahitanti sīlassevettha padhānaggahaṇaṁ siddhaṁ hoti. Tathā hi cittekaggatāsaṅkhārapariggahānaṁ sīlassānurakkhaṇabhāvaṁ vakkhati. Yaṁ pana vakkhati ‘‘sikkhattayadesanā jātā’’ti (ma. ni. aṭṭha. 1.65), taṁ itarāsampi sikkhānaṁ idha gahitatāmattaṁ sandhāya vuttaṁ, na padhānabhāvena gahitataṁ. Yadi evaṁ kathaṁ sīlassa appamattakatāvacanaṁ. Vuttañhetaṁ ‘‘appamattakaṁ kho panetaṁ, bhikkhave, oramattaka’’nti (dī. ni. 1.7). Taṁ puthujjanagocaraṁ sandhāya vuttaṁ. Tathā hi tattha na nippadesato sīlaṁ vibhattaṁ, evaṁ katvā tattha sīlamattakanti mattaggahaṇaṁ samatthitanti daṭṭhabbaṁ. Anūnenāti akhaṇḍādibhāvena, kassaci vā ahāpanena upapannena. Ākārenāti karaṇena sampādanena. Cittasamatheti cittasamādhāne. Yuttoti aviyutto pasuto. Yo sabbena sabbaṁ jhānabhāvanaṁ ananuyutto, so taṁ bahi nīharati nāma. Yo ārabhitvā antarā saṅkocaṁ āpajjati , so taṁ vināseti nāma. Yo pana īdiso ahutvā jhānaṁ upasampajja viharati, so anirākatajjhānoti dassento ‘‘bahi anīhaṭajjhāno’’tiādimāha.",
  "tika-s0201t1:750": "Aniccassa tebhūmakadhammassa, aniccanti vā anupassanā aniccānupassanā. Tathā dukkhānupassanā anattānupassanā ca. Tasseva nibbindanākārena pavattā anupassanā nibbidānupassanā. Virajjanākārena pavattā anupassanā virāgānupassanā. Nirodhassa anupassanā nirodhānupassanā. Paṭinissajjanavasena pavattā anupassanā paṭinissaggānupassanā. Suññāgāragato bhikkhu tattha laddhakāyavivekatāya samathavipassanāvasena cittavivekaṁ paribrūhento yathānusiṭṭhaṁ paṭipattiyā lokaṁ sāsanañca attano visesādhigamaṭṭhānabhūtaṁ suññāgārañca upasobhayamāno guṇavisesādhiṭṭhānabhāvāpādanena viññūnaṁ atthato taṁ brūhento nāma hotīti vuttaṁ ‘‘brūhetā suññāgārāna’’nti. Tenāha ‘‘ettha cā’’tiādi. Ayameva suññāgārānubrūhanaviññuppasatthānaṁ bhājanaṁ, na senāsanapatiṭṭhāpananti dassento āha ‘‘ekabhūmakādi…pe… daṭṭhabbo’’ti. Suññāgāraggahaṇena cettha araññarukkhamūlādi sabbaṁ padhānānuyogakkhamaṁ senāsanaṁ gahitanti daṭṭhabbaṁ.",
  "tika-s0201t1:751": "Taṇhāvicaritadesanāti ‘‘ajjhattikassa upādāyā’’ti (vibha. 937) ādinayappavattaṁ taṇhāvicaritasuttaṁ. Taṇhāpadaṭṭhānattāti taṇhāsannissayattā. Na hi taṇhāvirahitā mānadiṭṭhipavatti atthi. Mānadiṭṭhiyo osaritvāti dassetabbatāya mānadiṭṭhiyo ogāhetvāti attho. Gahaṇatthameva hi desetabbadhammassa desanāya osaraṇaṁ. Taṇhāmānadiṭṭhiyo papañcattayaṁ sattasantānassa saṁsāre papañcanato anuppabandhanavasena vitthāraṇato. Sīlapadaṭṭhānattāti sīlādhiṭṭhānattā.",
  "tika-s0201t1:752": "Adhicittasikkhā vuttāti ānetvā sambandho. Vipassanāvasena suññāgāravaḍḍhaneti yojanā. Dvepi sikkhāti adhicittādhipaññāsikkhā. Saṅgahetvāti adhisīlasikkhāya saddhiṁ saṅgahetvā vuttā. Yadi evamayaṁ sikkhattayadesanā jātāti sikkhattayānisaṁsappakāsanī siyāti anuyogaṁ sandhāyāha ‘‘ettha cā’’tiādi. Tattha yaṁ vattabbaṁ, taṁ heṭṭhā vuttameva. Indriyasaṁvaro viya pātimokkhasaṁvarassa catupārisuddhisīlassa ārakkhabhūtā cittekaggatā vipassanā ca idha gahitāti tadubhayaṁ appadhānaṁ, sīlameva pana padhānabhāvena gahitanti veditabbaṁ. Tenāha ‘‘sīlānurakkhikā evā’’tiādi.",
  "tika-s0201t1:753": "Balavatarasukhanti samuppannabyādhidukkhato balavataraṁ, taṁ abhibhavituṁ samatthaṁ jhānasukhaṁ uppajjati. Balavamamattaṁ hoti, tena daḷhaattasinehena viluttahadayo kusaladhamme chaḍḍento so tathārūpesu…pe… posetā hoti. Balavamamattaṁ vā sineho na hoti ‘‘suddho saṅkhārapuñjo’’ti yāthāvadassanena ahaṁkāramamaṁkārābhāvato. Dubbhikkhabhaye khudābhibhavaṁ sandhāyāha ‘‘sacepissa antāni bahi nikkhamantī’’ti. Byādhibhayaṁ sandhāyāha ‘‘ussussati visussanī’’ti. Ādi-saddena gahitaṁ corabhayaṁ sandhāyāha ‘‘khaṇḍākhaṇḍiko vā’’ti. Ubhayassāti samathavipassanādvayassa. Ettha ca ‘‘ajjhattaṁ ceto…pe… suññāgārāna’’nti imehi visesanibbedhabhāgiyabhāvāpādanena sīlaṁ rakkhituṁ samatthā eva cittekaggatāvipassanā gahitā. Yasmā parato jhānavimokkhaphalābhiññāṇaadhiṭṭhānabhāvo sīlassa uddhaṭo, tasmā tassa bhiyyopi sambhārabhūtā eva cittekaggatā vipassanā tattha tattha gahitāti veditabbā.",
  "tika-s0201t1:754": "Sīlādīti ādi-saddena yathāvuttacittekaggatāvipassanā saṅgaṇhāti, sīlassa vā mūlakāraṇabhūtaṁ sabbaṁ kammassakatañāṇañca saṅgaṇhāti kammapathasammādiṭṭhiṁ vā. Sīlañhi tadaññampi puññakiriyāvatthu teneva parisodhitaṁ mahapphalaṁ hoti mahānisaṁsanti. Lābhī assanti lābhā sāya saṁvaraṇasīlaparipūraṇaṁ pāḷiyaṁ āgataṁ kimīdisaṁ bhagavā anujānātīti? Na bhagavā sabhāvena īdisaṁ anujānāti, mahākāruṇikatāya pana puggalajjhāsayena evaṁ vuttanti dassento ‘‘na cetthā’’tiādimāha. Tattha ghāsesanaṁ chinnakatho na vācaṁ payuttaṁ bhaṇeti chinnakatho mūgo viya hutvā obhāsaparikathānimittaviññattipayuttaṁ ghāsesanaṁ vācaṁ na bhaṇe na katheyyāti attho. Puggalajjhāsayavasenāti saṅkhepato vuttamatthaṁ vivaranto ‘‘yesañhī’’tiādimāha. Raso sabhāvabhūto ānisaṁso rasānisaṁso.",
  "tika-s0201t1:755": "Paccayadānakārāti cīvarādipaccayavasena dānakārā. ‘‘Devānaṁ vā’’ti vuttavacanaṁ pākaṭīkātumāha ‘‘devāpī’’tiādi. ‘‘Pañcime gahapatayo ānisaṁsā’’tiādīsu (dī. ni. 2.150) anisaṁsasaddo phalapariyāyopi hotīti āha ‘‘ubhayametaṁ atthato eka’’nti.",
  "tika-s0201t1:756": "Sassusasurā ca tappakkhikā ca sassusasurapakkhikā. Te ñātiyonisambandhena āvāhavivāhasambandhavasena sambandhā ñātī. Sālohitāti yonisambandhavasena. Ekalohitasambaddhāti ekena samānena lohitasambandhena sambaddhā. Peccabhāvaṁ gatāti petūpapattivasena nibbattiṁ upagatā. Te pana yasmā idha katakālakiriyā kālena katajīvitupacchedā honti, tasmā vuttaṁ ‘‘kālakatā’’ti. Pasannacittoti pasannacittako. Kālakato pitā vā mātā vā petayoniṁ upapannoti adhikārato viññāyatīti vuttaṁ ‘‘mahānisaṁsameva hotī’’ti, tassa tathā sīlasampannattāti adhippāyo. Ariyabhāve pana sati vattabbameva natthi. Tenāha ‘‘anekāni kappasatasahassānī’’tiādi. Bahukāranti bahupakāraṁ. Upasaṅkamananti abhivādanādivasena upagamanaṁ. Payirupāsananti upaṭṭhānanti.",
  "tika-s0201t1:757": "66.Ajjhottharitāti madditā. Ukkaṇṭhāti riñcanā anabhirati ananuyogo. Sīlavā bhikkhu attano sīlakhaṇḍabhayena samāhito vipassako ca paccayaghātena aratiyā ratiyā ca sahitā abhibhavitāva hotīti āha ‘‘sīlādiguṇayuttenevā’’tiādi.",
  "tika-s0201t1:758": "Cittutrāso bhāyatīti bhayaṁ. Ārammaṇaṁ bhāyati etasmāti bhayaṁ. Purimavārasadisattā vuttanayamevāti atidisitvāpi puna taṁ dassetuṁ ‘‘sīlādiguṇayutto hī’’tiādi vuttaṁ. Therassa heṭṭhā nisinnattā devatāya dārakā sakabhāvena saṇṭhātuṁ sukhena vattituṁ asakkontā asamatthā.",
  "tika-s0201t1:759": "Adhikaṁ cetoti abhiceto, upacārajjhānacittaṁ. Tassa pana adhikatā pākatikakāmāvacaracittehi sundaratāya sapaṭipakkhato visuddhiyā cāti āha ‘‘abhikkantaṁ visuddhicitta’’nti. Adhicittanti samādhimāha, so ca upacārasamādhi daṭṭhabbo. Vivekajaṁ pītisukhaṁ, samādhijaṁ pītisukhaṁ, apītijaṁ jhānasukhaṁ, satipārisuddhijaṁ jhānasukhanti catubbidhampi jhānasukhaṁ paṭipakkhato nikkhantataṁ upādāya ‘‘nekkhammasukha’’nti vuccatīti āha ‘‘nekkhammasukhaṁ vindantī’’ti. Icchiticchitakkhaṇe samāpajjituṁ samatthoti iminā tesu jhānesu samāpajjanavasībhāvamāha, ‘‘nikāmalābhī’’ti pana vacanato āvajjanādhiṭṭhānapaccavekkhaṇavasiyopi vuttā evāti veditabbā. Sukheneva paccanīkadhamme vikkhambhetvāti etena tesaṁ jhānasukhakhippābhiññatañca dasseti. Vipulānanti vepullaṁ pāpitānaṁ. Jhānānaṁ vipulatā nāma subhāvitabhāvena ciratarappatti, sā ca paricchedānurūpāva icchitabbbāti ‘‘vipulāna’’nti vatvā ‘‘yathāparicchedeyeva vuṭṭhātuṁ samatthoti vuttaṁhotī’’ti āha. Paricchedakālañhi appatvāva vuṭṭhahanto akasiralābhī na hoti yāvadicchakaṁ pavattetuṁ asamatthattā. Idāni teyeva yathāvutte samāpajjanādivasībhāve byatirekavasena vibhāvetuṁ ‘‘ekacco hī’’tiādi vuttaṁ. Tattha lābhīyeva hotīti idaṁ paṭiladdhamattassa jhānassa vasena vuttaṁ. Tathāti icchiticchitakkhaṇe. Pāribandhiketi vasībhāvassa paccanīkadhamme. Jhānādhigamassa pana paccanīkadhammā pageva vikkhambhitā, aññathā jhānādhigamo eva na siyā. Kicchena vikkhambhetīti kicchena visodheti. Kāmādīnavapaccavekkhaṇādīhi kāmacchandādīnaṁ viya aññesampi samādhipāribandhikānaṁ dūrasamussāraṇaṁ idha vikkhambhanaṁ visodhanañcāti veditabbaṁ. Nāḷikāyantanti kālamānanāḷikāyantaṁ āha.",
  "tika-s0201t1:760": "Visesena rūpāvacaracatutthajjhānaṁ sabbaso vasībhāvāpāditaṁ abhiññāpādakanti adhippāyenāha ‘‘abhiññāpādake jhāne vutte’’ti. Arūpajjhānampi pana adhiṭṭhānatāya pādakameva cuddasadhā cittaparidamanena vinā tadabhāvato. ‘‘Evamabhiññāpādake rūpāvacarajjhāne vutte rūpāvacaratāya kiñcāpi abhiññānaṁ lokiyavāro āgato’’ti ayañhettha adhippāyo. Nanti abhiññāvāraṁ. Cattāri…pe… ariyamaggā sīlānaṁ ānisaṁso sampannasīlasseva lābhato. Pariyādiyitvāti gahetvā.",
  "tika-s0201t1:761": "Aṅgasantatāyāti nīvaraṇādīnaṁ paccanīkadhammānaṁ sudūratarabhāvena jhānaṅgānaṁ vūpasantatāya, nibbutasabbadarathapariḷāhatāyāti attho, yato tesaṁ jhānānaṁ paṇītatarādibhāvo. Ārammaṇasantatāyāti rūpapaṭighādivigamanena saṇhasukhumādibhāvappattasantabhāvena. Yadaggena hi nesaṁ bhāvanābhisamayasabbhāvitasaṇhasukhumākārāni ārammaṇāni santāni, tadaggena jhānaṅgānaṁ santatā veditabbā. Ārammaṇasantatāya santatā lokuttaradhammārammaṇāhi paccavekkhaṇāhi dīpetabbā. Vimuttā visesena muttā. Ye hi jhānadhammā tathāpavattapubbabhāgabhāvanāhi tabbisesatāya sātisayaṁ paṭipakkhadhammehi vimuttivasena pavattanti, tato eva tathāvimuttatāya pitu aṅke vissaṭṭhaaṅgapaccaṅgo viya kumāro nirāsaṅkabhāvena ārammaṇe adhimuttā ca pavattanti, te vimokkhāti vuccanti. Tenāha ‘‘vimokkhāti paccanīkadhammehi vimuttattā ārammaṇe ca adhimuttattā’’ti . Yadipi ārammaṇasamatikkamavasena pattabbāni āruppāni, na aṅgātikkamavasena, tathāpi yasmā ārammaṇe avirattassa jhānasamatikkamo na hoti, samatikkantesu ca jhānesu ārammaṇaṁ samatikkantameva hoti, tasmā ārammaṇasamatikkamaṁ avatvā ‘‘rūpāvacarajjhāne atikkamitvā’’ti icceva vuttaṁ. Atikkamma rūpeti pāḷiyaṁ ‘‘sampādetabbā, passitabbā’’ti vā kiñci padaṁ icchitabbaṁ, asutaparikappanena pana payojanaṁ natthīti ‘‘santāti padasambandho’’ti vuttaṁ. Evañca katvā tena virāgabhāvena tesaṁ santatāti ayampi attho vibhāvito hoti. Rūpajjhānādīnaṁ viya natthi etesaṁ ārammaṇabhūtaṁ vā phalabhūtaṁ vā rūpanti arūpā. Arūpā eva āruppā. Tenāha ‘‘ārammaṇato ca vipākato ca rūpavirahitā’’ti. Nāmakāyenāti sahajātanāmasamūhena.",
  "tika-s0201t1:762": "67.Saṁyojentīti bandhanti. Kehīti āha ‘‘khandhagatī’’tiādi. Asamucchinnarāgādikassa hi khandhādīnaṁ āyatiṁ khandhādīhi sambandho, samucchinnarāgādikassa pana taṁ natthi katānampi kammānaṁ asamatthabhāvāpattitoti. Rāgādīnaṁ anvayato ca saṁyojanaṭṭho siddhoti āha ‘‘khandhagati…pe… vuccantī’’ti. Parikkhayenāti samucchedena sabbaso āyatiṁ anuppajjanena. Paṭipakkhadhammānaṁ anavasesato savanato pīḷanato soto, ariyamaggoti āha ‘‘sototi ca maggassetaṁ adhivacana’’nti. Taṁ sotaṁ ādito panno adhigacchīti sotāpanno, aṭṭhamako. Tenāha ‘‘taṁsamaṅgīpuggalassā’’ti, paṭhamamaggakkhaṇe puggalassāti adhippāyo. Idha pana panna-saddo ‘‘phalasacchikiriyāya paṭipanno’’tiādīsu (a. ni. 8.59) viya vattamānakālikoti āha ‘‘maggena phalassa nāmaṁ dinna’’nti. Abhītakālikatte pana sarasatova nāmalābho siyā. Virūpaṁ sadukkhaṁ saupāyāsaṁ nipātetīti vinipāto, apāyadukkhe khipanako. Dhammoti sabhāvo. Tenāha ‘‘attāna’’ntiādi. Kasmāti avinipātadhammatāya kāraṇaṁ pucchati. Apāyaṁ gamentīti apāyagamanīyā. Sambujjhatīti sambodhi, ariyamaggo. So pana paṭhamamaggassa adhigatattā avasiṭṭho eva adhigandhabbabhāvena icchitabboti āha ‘‘uparimaggattaya’’nti.",
  "tika-s0201t1:763": "Vaṇṇabhaṇanatthaṁ vuttāni,na pahātabbānīti adhippāyo. Oḷārikānaṁ rāgādīnaṁ samucchindanavasena pavattamāno dutiyamaggo avasiṭṭhānaṁ tesaṁ tanubhāvāpattiyā uppanno nāma hotīti vuttaṁ ‘‘rāgadosamohānaṁ tanuttā’’ti. Adhiccuppattiyāti kadāci karahaci uppajjanena. Pariyuṭṭhānamandatāyāti samudācāramudutāya. Abhiṇhaṁ na uppajjanti tajjassa ayonisomanasikārassa anibaddhabhāvato. Mandamandā uppajjanti vipallāsānaṁ tappaccayānañca mohamānādīnaṁ mudutarabhāvato. Bahalāva uppajjanti vatthupaṭisevanatoti adhippāyo. Tenāha ‘‘tathā hī’’tiādi.",
  "tika-s0201t1:764": "Sakiṁ āgamanadhammoti paṭisandhivasena sakiṁyeva āgamanasabhāvo. Ekavāraṁyeva…pe… āgantvāti iminā pañcasu sakadāgāmīsu cattāro vajjetvā ekoyeva gahitoti dassento ‘‘yopi hī’’tiādimāha. Tattha yvāyaṁ pañcamako sakadāgāmī ‘‘idha maggaṁ bhāvetvā devaloke nibbatto, tattha yāvatāyukaṁ ṭhatvā puna idhūpapajjitvā parinibbāyatī’’ti vutto, tassa ekabījinā saddhiṁ kiṁ nānākaraṇanti? Ekabījissa ekā paṭisandhi, sakadāgāmissa dve paṭisandhiyoti idaṁ tesaṁ nānākaraṇaṁ. Yassa hi sotāpannassa ekaṁyeva khandhabījaṁ, na ekaṁ attabhāvaggahaṇaṁ, so ekabījīti.",
  "tika-s0201t1:765": "Heṭṭhāti ‘‘amahaggatabhūmiya’’nti heṭṭhā sambandhanena. Heṭṭhābhāgassa hitāti heṭṭhābhāgiyā, tesaṁ. Tānīti orabbhāgiyasaṁyojanāni. Kāmāvacare nibbattatiyeva ajjhattaṁ saṁyojanattā. Tathā hesa dūratopi āvattidhammo evāti dassetuṁ gilabaḷisamacchādayo upamābhāvena vuttā. Opapātikoti iminā gabbhavāsadukkhābhāvamāha. Tattha parinibbāyīti iminā sesadukkhābhāvaṁ. Tattha parinibbānatā cassa kāmaloke khandhabījassa apunārohavasenevāti dassetuṁ ‘‘anāvattidhammo’’ti vuttaṁ.",
  "tika-s0201t1:766": "68.Kevalāti lokiyābhiññāhi asammissā. Lokiyapañcābhiññāyopi sīlānaṁ ānisaṁso tadavinābhāvato. Tāpi dassetuṁ ākaṅkheyya ce…pe… evamādimāhāti yojanā. Āsavānaṁ anavasesappahānato arahattamaggoyeva visesato ‘‘āsavakkhayo’’ti vattabbataṁ arahatīti vuttaṁ ‘‘āsavakkhaye kathite’’ti, aññathā sabbāpi chaḷabhiññā āsavakkhayo evāti. Imesaṁ guṇānanti lokiyābhiññānaṁ . Yathā purisassa muṇḍitaṁ sīsaṁ sikhāvirahitattā na sobhati, evaṁ desanāya sīsabhūtāpi aggamaggakathā lokiyābhiññārahitā na sobhatīti āha ‘‘ayaṁ kathā muṇḍābhiññākathā nāma bhaveyyā’’ti. Iddhivikubbanāti iddhi ca vikubbanā ca. Vikubbanaggahaṇena cettha vikubbaniddhimāha, iddhiggahaṇena tadaññaṁ sabbañca abhiññākiccaṁ. Yuttaṭṭhāneyevāti lokiyābhiññānaṁ nibbattanassa viya desanāya yuttaṭṭhāneyeva. Etena na kevalaṁ desanakkamenevāyaṁ desanā, atha kho paṭipattikkamenapīti dasseti. Visuddhimagge (visuddhi. 2.369) vuttā, tasmā tattha vuttanayeneva veditabbāti adhippāyo.",
  "tika-s0201t1:767": "69.Āsavānaṁ khayāti heṭṭhimamaggena khepitāvasiṭṭhānaṁ āsavānaṁ arahattamaggena samucchindanato. Yasmā arahattamaggo na kevalaṁ āsaveyeva khepeti, atha kho avasiṭṭhe sabbakilesepi, tasmā āha ‘‘sabbakilesānaṁ khayā’’ti. Lakkhaṇamattañhettha āsavaggahaṇaṁ, āsavānaṁ ārammaṇabhāvassapi anupagamanato anāsavaṁ. Yasmā pana tattha āsavānaṁ lesopi natthi, tasmā vuttaṁ ‘‘āsavavirahita’’nti. Samādhi vutto cetosīsena yathā ‘‘cittaṁ paññañca bhāvaya’’nti (saṁ. ni. 1.23, 192; peṭako. 22; mi. pa. 2.1.9) adhippāyo. Rāgato vimuttattā avijjāya vimuttattāti idaṁ ujuvipaccanīkapaṭippassaddhidassanaṁ daṭṭhabbaṁ, na tadaññesaṁ pāpadhammānaṁ appaṭippassaddhattā. Idāni tameva samādhipaññānaṁ rāgāvijjāpaṭipakkhataṁ āgamena dassetuṁ ‘‘vuttaṁ ceta’’ntiādi vuttaṁ. Samathaphalanti samathassa phalaṁ lokiyasamathabhāvanāya hi vipassanāgatāya āhitaphalassa lokuttarasamathassa sarikkhakaphalo cetovimutti. Vipassanāphalanti etthāpi eseva nayo. Attanoyevāti sutamayañāṇādinā viya parapaccayataṁ nayaggāhañca muñcitvā paratoghosānugatabhāvanādhigamabhūtatāya attanoyeva paññāya paccakkhaṁ katvā sayambhuñāṇabhūtāyāti adhippāyo. Tenāha ‘‘aparappaccayena ñatvā’’ti.",
  "tika-s0201t1:768": "Sabbampi tanti sabbampi sattarasavidhaṁ taṁ yathāvuttaṁ sīlānisaṁsaṁ. Yathā ānisaṁsavante sammadeva sampādite tadānisaṁsā dassitā eva honti tadāyattabhāvato, evaṁ ānisaṁsapadhānayogyabhāvena dassite tadānisaṁsā dassitā eva hontīti āha ‘‘sampiṇḍetvā dassento’’ti. Vuttasseva atthassa punavacanaṁ nigamananti vuttaṁ ‘‘nigamanaṁ āhā’’ti. Pubbeti desanārambhe. Evaṁ vuttanti ‘‘sampannasīlā’’ti evamādinā ākārena vuttaṁ. Idaṁ sabbampīti idaṁ ‘‘sampannasīlā’’tiādikaṁ sabbampi vacanaṁ. Etaṁ paṭiccāti etaṁ sampannasīlassa bhikkhuno yathāvuttasattarasavidhānisaṁsabhāgitaṁ sandhāya vuttaṁ. Idameva hi ‘‘iti yaṁ taṁ vuttaṁ, idametaṁ paṭicca vutta’’nti vacanaṁ sandhāya ‘‘sabbampi taṁ sīlānisaṁsaṁ sampiṇḍetvā dassento’’ti vuttaṁ. Etthaādito chahi ānisaṁsehi parittabhūmikā sampatti gahitā, tadantaraṁ pañcahi lokiyābhiññāhi ca mahaggatabhūmikā, itarehi lokuttarabhūmikāti evaṁ catubhūmikasampadānisaṁsasīlaṁ nāmetaṁ mahantaṁ mahānubhāvaṁ, tasmā taṁsampādane sakkaccakāritā appamattena bhavitabbaṁ.",
  "tika-s0201t1:769": "Ākaṅkheyyasuttavaṇṇanāya līnatthappakāsanā samattā.",
  "tika-s0201t1:770": "7. Vatthasuttavaṇṇanā",
  "tika-s0201t1:771": "70. Chādetabbaṁ ṭhānaṁ vasati paṭicchādetīti vatthaṁ. Yaṁ samānaṁ viya na sabbaso minoti, mānassa pana samīpe, taṁ upamānaṁ. Upamīyati etāyāti upamā, upamāya bodhakavacanaṁ upamāvacanaṁ. Katthaci sutte. Atthanti upamiyatthaṁ. Paṭhamaṁ upamaṁ vatvā tadanantaraṁ atthaṁ vatvā puna upamaṁ vadanto ‘‘upamāya atthaṁ parivāretvā dassetī’’ti vutto. Atthena upamaṁ parivāretvāti etthāpi eseva nayo. Idāni te cattāropi pakāre sutte āgatanayeneva dassento ‘‘seyyathāpissu, bhikkhave’’tiādimāha. Tattha dve agārāti dve paṭivissakagharā. Sadvārāti sammukhadvārā.",
  "tika-s0201t1:772": "Svāyanti so ayaṁ evaṁ upamādassanavasenapi nānānayenapi dhammadesako bhagavā. Ekaccānaṁ veneyyānaṁ atthassa sukhāvabodho paṭhamaṁ upamādassane hetu, evaṁ paṭhamaṁ atthadassane, upamāya atthaparivāraṇe, atthena upamāparivāraṇe cā’’ti imamatthaṁ dasseti ‘‘esa nayo sabbatthā’’ti iminā. Dhammadhātuyāti sabbaññutaññāṇassa. Tañhi dhammadhātupariyāpannattā yathāvuttadhamme ca sabbepi ñeyyadhamme ca padahati yathāsabhāvato bujjhati bodheti cāti dhātu, dhīyanti vā dhammā etāya sabbākārato ñāyanti ñāpiyanti cāti dhammadhātu. Tassā pana suṭṭhu saccasampaṭivedhavasena laddhattā suppaṭividdhattāti, yadaggena vā ñeyyaṁ tāya suppaṭividdhaṁ, tadaggena sāpissa suppaṭividdhā evāti āha ‘‘suppaṭividdhattā’’ti.",
  "tika-s0201t1:773": "Pakatipariyodātassa cittassa āgantukehi upakkilesehi upakkiliṭṭhabhāvadassanatthaṁ saṁkiliṭṭhavatthadassananti katvā vuttaṁ ‘‘pakatiparisuddhaṁ vattha’’nti. Rajādināti ettharajo nāma reṇu. Ādi-saddena aṇutajjāridhūmādikaṁ vatthassa aparisuddhikāraṇaṁ saṅgaṇhāti. Sabbaso kilissati vinassati visuddhi etenāti saṁkileso, tena saṁkilesena paṁsurajādinā saṁkiliṭṭhaṁ vaṇṇavināsanena vidūsitaṁ. Malaṁ masi. Jallikā vuccati loṇapaṭalādi chaviyā upari ṭhitaṁ sarīramalaṁ. Ādisaddena sarīrajallameva assukheḷasiṅghāṇikādikaṁ tadaññamalaṁ saṅgaṇhāti. Gahitattāti pariyonandhanavasena gahitattā. Rajanti sattā tenāti raṅgaṁ, raṅgameva raṅgajātaṁ yathā kopameva kopajātaṁ. Upanāmeyyāti pakkhipeyya. Nīlakatthāyāti nīlavaṇṇatthāya. Palāsanīlādiketi ādi-saddena kāḷasāmādiṁ saṅgaṇhāti. Haliddikakudhaselādike pītakaraṅge. Lākhāpattaṅgarasādike lohitakaraṅge. Mahārajanaloddakandulādike mandarattaraṅge. Duṭṭhu rajitavaṇṇaṁ apabhassaraṁ. Tenāha ‘‘aparisuddhavaṇṇamevassā’’ti. Īdisanti durattavaṇṇaṁ. Tasmiṁ vatthe raṅgajātaṁ sayaṁ suparisuddhaṁ samānaṁ kissa hetu kena rattavaṇṇaṁ aparisuddhaṁ hotīti raṅgajātassa niddosataṁ vadati. Tenāha ‘‘yasmā panā’’tiādi.",
  "tika-s0201t1:774": "Saṁkilesapakkhaṁ dassentena asaṁkiliṭṭhameva vatthaṁ udāharitabbanti pākaṭoyamattho, saṁkiliṭṭhavatthanidassanena pana ‘‘siyā nu kho aññopi koci viseso’’ti adhippāyena pucchati ‘‘kasmā panā’’tiādinā. Itaro atthavisesoti dassento ‘‘vāyāmamahapphaladassanattha’’ntiādimāha. Ettha ca saṁkiliṭṭhacittavisodhanavidhāne saṁkiliṭṭhavatthaṁ nidassatabbanti paṭiññā, vāyāmamahapphaladassanatthanti hetuattho. Yathā hītiādi anvayattho. Na tattha jātikāḷake viyātiādi byatirekattho. Sadisūdāharaṇaṁ pana malaggahitakaṁsapātiādi daṭṭhabbaṁ. Evaṁ cittampītiādi opammatthassa upameyyaupanayanaṁ. Tattha pakatiyāti akittimena sabhāvena. Tanti cittaṁ. Sāmaññaggahaṇañcetaṁ cittabhāvāvisesato. Tenāha ‘‘sakalepī’’ti. Paṇḍarameva na saṁkiliṭṭhaṁ saṁkilesehi asamannāgatabhāvato. Nanu kiriyāmayacittehi vipākasantāne visesādhānaṁ labbhati, aññathā katavināsā katabbhāgamā āpajjeyyuṁ? Kiñcāpi labbhati, tassa saṁkileso vaṭṭupanissayo, asuddhi vā na hoti, asaṁkileso vivaṭṭupanissayo, visuddhi vā na hoti eva. Upakkiliṭṭhanti panetaṁ upakkilesanārahassa cittassa vasena vuttaṁ, na vipākapabandhassa. Tenāha ‘‘pabhassaramidaṁ bhikkhave citta’’nti, ‘‘paṇḍaramevā’’ti ca. Tañca khoti pana sakasantatipariyāpannatāya nesaṁ kevalaṁ ekattanayavasena vuttaṁ, na vipākadhammānaṁ kilesāsamaṅgibhāvato. Atha vā upakkiliṭṭhanti iminā upakkilesahetu tattha vijjamānaṁ visesādhānamāha, na ‘‘saṁkiliṭṭhā dhammā’’tiādīsu (dha. sa. 77.dukamātikā) viya taṁsamaṅgitanti daṭṭhabbaṁ. Visodhiyamānanti vipassanāpaññāya anukkamena sabbupakkilesehi vimociyamānaṁ. Sakkā aggamaggakkhaṇe pabhassarataraṁ kātuṁ, yato na puna upakkilissati. Evantiādi vuttassevatthassa nigamanaṁ.",
  "tika-s0201t1:775": "Duṭṭhagatiparipūraṇavasena paṭipajjanaṁ paṭipatti. Sā eva kilesadarathapariḷāhādivasena upāyāsadukkhā, kucchitā vā gati pavatti, duggatihetūti vā duggati, duggatiyā pana paṭipattiyā gandhabbato, tassā vā nipphannabhāvato kucchito, dukkhā ca gatīti duggati. Saṁkiliṭṭhacittoti idaṁ tassā paṭipattiyā duggatibhāvadassanatthaṁ, na visesanatthaṁ. Na hi asaṁkiliṭṭhacittassa pāṇaghātādivasena pavatti. Saṁkiliṭṭhacittoti lābhāsāya sabbaso kiliṭṭhacitto . Dūteyyapahiṇagamananti dūteyyaṁ vuccati dutakammaṁ, gihīnaṁ paṇṇaṁ vā sāsanaṁ vā gahetvā tattha tattha gamanaṁ, pahiṇagamanaṁ gharāgharaṁ pesitassa khuddakagamanaṁ, dūteyyagamanaṁ pahiṇagamanañca gacchati. Vejjakammanti ananuññāte ṭhāne lābhāsāya gahaṭṭhānaṁ bhesajjaṁ karoti. Saṅghabhedakathā parato āgamissati. Veḷudānādīhīti veḷudānapattadānapupphadānādīhi micchājīvena jīvikaṁ kappeti. Sakalampīti ‘‘atthi anācāro, atthi agocaro’’tiādinā vibhaṅge (vibha. 513, 514) āgataṁ sabbampi anācāraṁ agocarañca caraṇavasena paripūreti.",
  "tika-s0201t1:776": "‘‘Nirayampi…pe… pettivisayampi gacchatī’’ti vatvā tattha pettivisayagamanaṁ dassento ‘‘samaṇayakkho nāma hotī’’tiādimāha.",
  "tika-s0201t1:777": "Sukkapakkhe parisuddhanti sabbaso visuddhaṁ asaṁkiliṭṭhaṁ. Parisuddhattā eva pariyodātaṁ, pabhassaranti attho. Surattavaṇṇamevassāti suṭṭhu rattavaṇṇameva assa. Parisuddhavaṇṇamevassāti nīlavaṇṇopissa parisuddho ca bhaveyyāti evamādiṁ sandhāyāha ‘‘kaṇhapakkhe vuttapaccanīkeneva veditabbā’’ti. Raṅgajātantiādi pana tattha vuttavaseneva veditabbaṁ. Paṭipattisugatiādīsu yaṁ vattabbaṁ, taṁ paṭipattiduggatiādīsu vuttavipariyāyena veditabbaṁ. Parisuddhacittoti suddhāsayo. Dasa kusalakammapathe paripūretīti idaṁ kaṇhapakkhe ‘‘dasa akusalakammapathe paripūretī’’ti vuttassa paṭipakkhadassanavasena vuttaṁ. Yathā hi tattha abhijjhābyāpādamicchādiṭṭhiggahaṇena kammapathasaṁsandananayena kammapathaṁ appattāya ca agāriyassa tathārūpāya micchāpaṭipattiyā saṅgaho icchito, evaṁ idhāpi anabhijjhāabyāpādasammādiṭṭhiggahaṇena alobhādosāmohavasena pavattā agāriyassa sammāpaṭipatti saṅgahitāti daṭṭhabbaṁ, na kammapathappattāvāti. Manussamahantatanti jātirūpabhogādhipateyyādivasena manussesu mahantabhāvaṁ. Dasahi ṭhānehi aññesaṁ devānaṁ abhibhavo devamahantatā. Paṭipatti sugatiyā bhājiyamānattā ‘‘anāgāmimaggaṁ bhāvetī’’ti tathā anāgāmibhāvanaṁ pāpetvā ṭhapitā. Gahitaggahaṇena sukhānubhavaṭṭhānassa adhippetattā tadabhāvato asaññibhavaṁ anādiyanto ‘‘dasasu vā brahmabhavanesū’’tiādimāha.",
  "tika-s0201t1:778": "71.Sakabhaṇḍe chandarāgo abhijjhāyanaṭṭhena abhijjhā, abhijjhāyanāti attho. Parabhaṇḍe chandarāgo visamaṁ lubbhatīti visamalobho. Evampi abhijjhāvisamalobhānaṁ viseso hotīti dassento ‘‘atha vā’’tiādimāha. Tattha attano santakaṁ taṁsadisañca yuttaṭṭhānaṁ. Yaṁ yācitaṁ, appakasirena vā sakkā laddhuṁ, taṁ pattaṭṭhānaṁ. Paradāragarudārāti ayuttaṭṭhānaṁ. Yaṁ apatthaniyaṁ, yassa vā patthanāya byasanaṁ āpajjati, taṁ appattaṭṭhānaṁ. Theroti mahāsaṅgharakkhitatthero, yena aṭṭhakathā potthakaṁ āropitā. So hi antevāsikesu sākacchantesu evamāha. Sopi imasmiṁyeva sutte vinibbhogo na labbhati cittasaṁkilesassa adhippetattā. Tenāha ‘‘yutte vā’’tiādi. Ayonisomanasikāravasena uppajjanato sampatti āyatiñca dukkhasseva uppādanato na koci lobho avisamo nāma. Abhijjhāyanaṭṭhenāti yassa kassaci ārammaṇassa yuttassa ayuttassa appattassa ca abhijjāyanavasena abhipatthanāvasena ca pavattā taṇhā abhijjhāti lobhato nibbisesanti dasseti. Tenāha ‘‘ekatthametaṁ byañjanameva nāna’’nti. Dūsetīti sabhāvasantaṁ asaṁkilesaṁ vināseti avisuddhaṁ karoti. Tenāha ‘‘obhāsituṁ na detī’’ti. ‘‘Ime sattā ucchijjantu vinassantū’’ti sattesu byāpajjanākārappavattiyā byāpādo navavidhaāghātavatthusambhavo vutto. Kodho pana saṅkhāresupi pavattanato dasavidhaāghātavatthusambhavo vutto. Ubhayampi paṭighameva, pavattanānattato bhinditvā vutto. Kujjhanavaseneva cittapariyonandhano ‘‘akkocchi maṁ avadhi ma’’ntiādinā.",
  "tika-s0201t1:779": "Suṭṭhu kataṁ karaṇaṁ sukataṁ, tassa pubbakāritālakkhaṇassa guṇassa vināsano udakapuñchaniyā viya sarīrānugataṁ udakaṁ puñchanto makkho. Tathā hi so paresaṁ guṇānaṁ makkhanaṭṭhena ‘‘makkho’’ti vuccati. Idāni anagāriyassa vātiādinā saṅkhepena vuttatthaṁ vitthārena dassetuṁ ‘‘anagāriyopī’’tiādi vuttaṁ. Nisinnakathāparikathādivasena dhammassa kathā dhammakathānayo, ekattādidhammanīti eva vā. Pakaraṇaṁ satta pakaraṇāni, tattha kosallaṁ dhammakathānayapakaraṇakosallaṁ. Ādi-saddena vinayakkame catūsu mahānikāyesu ca kosallaṁ saṅgaṇhāti. Acittīkatoti cittīkārarahito. Yathā cāyanti iminā yathāyaṁ makkho cittaṁ dūseti, evaṁ paḷāsopi cittaṁ dūseti, tasmā upakkilesoti dasseti. Aniyatā gati niyāmokkamanābhāvato. Ādi-saddena ‘‘rattaññū cirapabbajite puggale ajjhottharitvā ‘tvampi imasmiṁ sāsane pabbajito, ahampi pabbajito, tvampi sīlamatte ṭhito ahampī’ti’’ evamādīnaṁ saṅgaho. Yugaggāhagāhīti ‘‘tava vā mama vā ko viseso’’ti asamampi samaṁ katvā samadhuraggāhagaṇhanako. Khīyanā usūyanā. Attano sampattiyā nigūhanaṁ tassa parehi sādhāraṇabhāvāsahanena hotīti ‘‘parehi sādhāraṇabhāvaṁ asahamānaṁ’’icceva vuttaṁ. Kāraṇe hi gahite phalampi gahitameva hotīti. Aññathā attano pavedanakapuggalo kerāṭiko, ‘‘nekatikavāṇijo’’tipi vadanti. Sappamukhā macchavālā ekā macchajāti āyatanamaccho. Tenāha ‘‘āyatanamaccho nāmā’’tiādi. Baddhacaroti antevāsī.",
  "tika-s0201t1:780": "Sabbaso amadditasabhāvena vā tabharitabhattasadisassa thaddhabhāvassa anonamitadaṇḍasadisatāya paggahitasiraanivātavuttikārassa ca karaṇato vā tabharita…pe… karaṇo. Taduttarikaraṇoti yaṁ yena kataṁ duccaritaṁ vā sucaritaṁ vā, taduttari, tassa dviguṇaṁ vā karaṇo. Attano maṇḍanādiatthaṁ parena kataṁ alaṅkārādiṁ. Pariyāpuṇāti vā katheti vā attano balānurūpaṁ. Kāmaṁ nikāyadvayaggahaṇādivasena pavatto sevitabbamāno eva, tathāpissa saṁkilesapakkhattā vuttaṁ ‘‘mānaṁ anissāyā’’ti.",
  "tika-s0201t1:781": "Uṇṇativasenāti ‘‘seyyohamasmī’’tiādinā cittassa paggahaṇavasena. Pubbe kenaci attānaṁ sadisaṁ katvā pacchā tato adhikato dahanato uppajjanako atimāno. Madaggahaṇākāro jātiādiṁ paṭicca majjanākāro, sopi atthato māno eva. Pamādo tathāpavatto cittuppādo.",
  "tika-s0201t1:782": "Tasmā lobhamādiṁ katvā dassetīti lobhassa ādito gahaṇe kāraṇaṁ vibhāvetukāmo pucchati. Paṭhamuppattitoti tattha tattha bhave sabbapaṭhamaṁ uppajjanato. Sattānañhi yathādhigataṁ jhānādivisesaṁ ārabbha paccavekkhaṇā viya yathāladdhaṁ upapatibhavaṁ ārabbha nikanti eva. Tenāha ‘‘sabbasattāna’’ntiādi. Yathāsambhavaṁ itareti itare byāpādādayo yathāpaccayaṁ uppajjanti, lobhassa viya ādito asukassa anantaraṁ asukoti vā na nesaṁ niyamo atthīti attho. Kiṁ pana ete soḷaseva cittassa upakkilesā, udāhu aññepi santīti anuyogaṁ sandhāya aññepi santīti dassento ‘‘na ca ete’’tiādimāha. Yadi evaṁ kasmā ettakā eva idha vuttāti. Nayadassanavasenāti dassento āha ‘‘etena pana…pe… veditabbā’’ti. Tena thinamiddhauddhaccakukkucca-vicikicchā-attukkaṁsana-paravabbhanachambhitattā- bhīrukatā-ahirikānottappa-atticchatā-pāpicchatā-mahicchatādayo saṅgahitāti veditabbaṁ.",
  "tika-s0201t1:783": "72.Saṁkilesaṁdassetvāti saṁkiliṭṭhavattanidassanena saṅkhepena vuttaṁ saṁkilesaṁ vibhāgena dassetvā. Vodānaṁ dassentoti etthāpi eseva nayo. Evaṁ jānitvāti ‘‘abhijjhā visamalobho ekanteneva cittassa uppakkileso’’ti sabhāvato samudayato nirodhato nirodhūpāyato ca pubbabhāgapaññāya ceva heṭṭhimamaggadvayapaññāya ca jānitvā. Pajahatīti ettha accantappahānameva adhippetanti dassento ‘‘samucchedappahānavasena ariyamaggena pajahatī’’ti āha. Ariyamaggenāti anāgāmimaggena. Tena hi pahānaṁ idha sabbavāresu adhippetaṁ. Kilesapaṭipāṭi idha kilesānaṁ desanākkamo. Maggapaṭipāṭipana catunnaṁ ariyamaggānaṁ desanākkamopi tāya desanāya paṭipajjanakkamopi tāya paṭipattiyā uppattikkamopi. Tattha ye ye kilesā yena yena maggena pahīyanti, maggapaṭipāṭiṁ anoloketvā tesaṁ tesaṁ kilesānaṁ tena tena maggena pahānadassanaṁ kilesapaṭipāṭi na kilesānaṁ uppattikkamo idha desanākkamo cāti dassento ‘‘abhijjhā visamalobho’’tiādimāha. Yena yena pana maggena ye ye kilesā pahīyanti maggānupubbiyā, tena tena maggena tesaṁ tesaṁ kilesānaṁ pahānadassanaṁ maggapaṭipāṭiyā pahānadassananti dassento ‘‘sotāpattimaggenā’’tiādimāha.",
  "tika-s0201t1:784": "Imasmiṁ pana ṭhāneti ‘‘sa kho so, bhikkhave, bhikkhū’’tiādinā āgato imasmiṁ pahānavāre. Ime kilesāti ime yathāvuttā kilesā. Sotāpattimaggavajjhā vā hontu sesamaggavajjhā vāheṭṭhā dassitamaggapaṭipāṭivasena. Tattha pana ye tatiyamaggavajjhā, tesaṁ anāgāmimaggeneva pahāne vattabbaṁ natthi, yesaṁ panettha heṭṭhimamaggavajjhānaṁ idha saṅgahe kāraṇaṁ pacchā vattukāmena aggamaggavajjhānaṁ anādiyitvā kasmā tatiyamaggavajjhānameva gahaṇaṁ katanti āha ‘‘ayamettha paveṇimaggāgato sambhavo’’ti, ayaṁ imassa suttassa etasmiṁ ṭhāne ācariyapaveṇiyā kathāmaggo tato āgato atthasambhavo atthatatvanti attho. Tattha heṭṭhimamaggavajjhānaṁ idha saṅgahe kāraṇaṁ pacchā vattukāmo aggamaggavajjhānaṁ aggahaṇe yuttiṁ dassento ‘‘so cā’’tiādimāha. Tenāti catutthamaggena. Sesānanti byāpādādīnaṁ . Yepīti makkhādike sandhāyāha. Taṁsamuṭṭhāpakacittānanti tesaṁ makkhādīnaṁ samuṭṭhāpakacittuppādānaṁ. Tattha makkha-paḷāsa-issā-macchariya-samuṭṭhāpakaṁ paṭighadvayacittaṁ, visesato pañcakāmaguṇalobhena saṭho māyāvī ca hoti, pañcakāmaguṇikarāgo ca anāgāmimaggeneva niravasesato pahīyati, tasmā vuttaṁ ‘‘taṁsamuṭṭhāpakacittānaṁ appahīnattā’’ti. Tepi suppahīnā hontīti sambandho. Tanti paṭhamamaggeneva pahānaṁ pubbāparena na sandhiyati ‘‘yathodhi kho’’ti ettha odhivacanassa maggattayavācakattā. Ratanattaye aveccappasādo nāma ariyakantasīlaṁ viya sotāpannassa aṅgāni, te ca pahānato pacchā niddiṭṭhā, tasmā idha vuttappahānaṁ vikkhambhanapahānamevāti keci vadanti. Tesaṁ icchāmattameva yathāvuttapahānasseva vasena aveccappasādānaṁ odhiso pahānassa vibhāvitattā, svāyamattho heṭṭhā yuttitopi pakāsitoyeva.",
  "tika-s0201t1:785": "74.Ekamekena padena yojetabbaṁ, yato ekamekassapi upakkilesassa sabhāvādito dassanaṁ niyyānamukhaṁ hoti, tathā ceva heṭṭhā saṁvaṇṇitaṁ. Anāgāmimaggavasena pahānaṁ vatvā pasādassa uddhaṭattā vuttaṁ ‘‘anāgāmimaggena lokuttarappasādo āgato’’ti. Yadi evaṁ kasmā ‘‘lokiyo uppajjatī’’ti vuttanti? ‘‘Itipi so bhagavā’’tiādinayappavattassa lokiyattā. Nibbānārammaṇo eva hi lokuttaro pasādo. ‘‘Itipi so bhagavā’’tiādivacanena lokiyaṁ, aveccappasādavacanena lokuttaranti lokiyalokuttaramissakaṁ pasādaṁ dassento. Avecca ratanattayaguṇe yāthāvato ñatvā pasādo aveccappasādo. So pana yasmā maggenāgatattā kenaci akampaniyo appadhaṁsiyo ca hoti, tasmā vuttaṁ ‘‘acalena accutenā’’ti. Tattha lokuttaro sabbaso buddhaguṇādīsu sammohaṁ viddhaṁsento tattha kiccato pavattati, itaro ārammaṇavasena te ārabbha. Taṁ vidhinti taṁ tassa uppannappakāraṁ. Anussatiṭṭhānānīti anussatikammaṭṭhānāni.",
  "tika-s0201t1:786": "75.Somanassādīti ādi-saddena ñāṇādīni saṅgaṇhāti. Corānaṁ abhiṇhaṁ sañcaraṇaṭṭhānatāya paccantaggahaṇaṁ. Paccavekkhatoti ‘‘asukasmiñca ṭhāne ime cime corā evañca evañca vināsitā’’ti paccavekkhato rañño viya.",
  "tika-s0201t1:787": "Yo yo odhi yathodhi. Yathā-saddo byāpanicchāyaṁ, kho saddo avadhāraṇeti dassento ‘‘sakasakaodhivasena cattameva hotī’’tiādimāha. Tena ‘‘vanta’’ntiādīsupi avadhāretabbanti dasseti. Sakasakaodhivasenāti saṅkhepato vuttamatthaṁ vivarituṁ ‘‘dve odhī’’tiādi āraddhaṁ. Tattha yaṁmaggavajjhāti yena maggena anavasesato pahātabbā. Anavasesappahānavasena hi taṁtaṁmaggavajjhānaṁ kilesānaṁ tadaññamaggavajjhehi asammissatā, aññathā ye sakasakaodhivasena uparimaggavajjhā, te heṭṭhimamaggehi pahīnāpāyagamanīyādisabhāvā eva tehi pahīyantīti pahānavasena sammissā siyuṁ. Tena teyeva pahīnā hontīti etthāpi eseva nayo. Tatuttaripīti tato pahānanimittasomanassuppattito uddhampi. Paṭipakkhesu odhiso pavattikiccattā odhīti heṭṭhā tayo maggā vuccanti. Te hītiādi vuttassevatthassa vivaraṇaṁ. Imassa bhikkhunoti anāgāmiṁ sandhāyāha. Tena vuttaṁ ‘‘heṭṭhāmaggattayena catta’’nti.",
  "tika-s0201t1:788": "Keci cattampi gaṇhanti, nayidamevanti dassanatthaṁ ‘‘vanta’’nti vuttaṁ. Na hi yaṁ yena vantaṁ, so puna taṁ ādiyati. Tenāha ‘‘anādiyanabhāvadassanavasenā’’ti. Vantampi kiñci sasantatilaggaṁ siyā, nayidamevanti dassanatthaṁ ‘‘mutta’’nti vuttaṁ. Tenāha ‘‘santatito vinimocanavasenā’’ti. Muttampi kiñci muttabandhanā viya phalaṁ kuhiñci tiṭṭhati, na evamidanti dassanatthaṁ ‘‘pahīna’’nti vuttaṁ. Tenāha ‘‘kvaci anavaṭṭhānadassanavasenā’’ti. Yathā kiñci dunnissaṭṭhaṁ puna ādāya sammadeva nissaṭṭhaṁ paṭinissaṭṭhanti vuccati, evaṁ vipassanāya nissaṭṭhaṁ ādinnasadisaṁ maggena pahīnaṁ paṭinissaṭṭhaṁ nāma hotīti dassanatthaṁ ‘‘paṭinissaṭṭha’’nti vuttaṁ. Tenāha ‘‘ādinnapubbassa paṭinissaggadassanavasenā’’ti. Na kāpurisena viya parammukhena nissaṭṭhaṁ , atha kho abhimukheneva nissaṭṭhanti dassanatthaṁ ‘‘paṭinissaṭṭha’’nti vuttaṁ. Tenāha ‘‘paṭimukhaṁ vā’’tiādi. Upagantabbatoti attano hitasukhaṁ paccāsīsantena ekantena adhigantabbato. Dhāraṇatoti taṁsamaṅgīnaṁ apāyapātato sandhāraṇena. Gantho‘‘vedo’’ti vuccati ‘‘vidanti etenā’’ti, vedehi ñāṇehi gato paṭipannoti vedagū. Abhijaññāti jāneyya. Vedajātāti uppannasomanassā. Ñāṇaṁ ‘‘vedo’’ti vuccati ‘‘veditabbaṁ vedetī’’ti. Somanassaṁ ‘‘vedo’’ti vuccati ārammaṇarasaṁ vindati anubhavatīti.",
  "tika-s0201t1:789": "Uppannanti aveccappasādaṁ nissāya uppannaṁ. Vuttappakārameva vedanti ‘‘somanassaṁ somanassamayañāṇañcā’’ti evaṁ vuttappakārameva. Atthavedanti atthe hetuphale vedaṁ. Dhammavedanti dhamme hetumhi vedaṁ. Tenāha ‘‘aveccappasādassa hetu’’ntiādi. Idha dhammatthasaddā hetuphalapariyāyāti imamatthaṁ pāḷiyā eva dassetuṁ ‘‘vuttañheta’’ntiādi vuttaṁ. Tameva atthañca dhammañcāti attho dhammoti ca vuttaṁ aveccappasādanimittaṁ yathāvuttaṁ kilesappahānañca. Atthadhammānisaṁsabhūtaṁ vedanti yathāvuttaatthadhammānisaṁsabhūtaṁ somanassamayañāṇasaṅkhātaṁ vedañca. Pāmojjanti taruṇapītiṁ āha. Paccavekkhaṇākārappavattenāti etena paccavekkhaṇā evettha anavajjasabhāvatāya dhammoti vuttoti daṭṭhabbaṁ. Pīti jāyatīti parappaccayaṁ balavapītimāha. Pīṇitamanassāti passaddhiāvahehi uḷārehi pītivegehi tittacittassa. Kāyoti nāmakāyo. Vūpasantadarathoti kilesapariḷāhānaṁ dūrībhāvena suṭṭhu upasantadaratho. Paccavekkhaṇahetukaṁ cittassa samādhānaṁ idha adhippetanti āha ‘‘appitaṁ viya acalaṁ tiṭṭhatī’’ti.",
  "tika-s0201t1:790": "76. Kāmaṁ ‘‘buddhe aveccappasādena samannāgatomhi, dhamme saṅghe aveccappasādena samannāgatomhī’’ti idampi tassā paccavekkhaṇāya pavattiākārapakāsanameva, idaṁ pana visesato ratanattaye uppannasomanassādippakāsanapadaṁ. ‘‘Yathodhi kho panā’’ti idampi savisesaṁ paccavekkhaṇākārappakāsanapadanti adhippāyena ‘‘idāni yathodhi…pe… pakāsetvā’’ti vuttaṁ. Cattāropi pana vārā paccavekkhaṇākārappakāsanavasena ceva somanassādiānisaṁsadassanavasena ca vuttāti sakkā viññātuṁ ubhayatthāpi ubhayassa vuttattā. Yadipi ariyamaggo ekacittakkhaṇiko na puna uppajjati, paṭipakkhassa pana tena suppahīnattā taṁsamaṅgī aparihānadhammo taṁsīlādibhāveneva vuccatīti āha ‘‘tassa anāgāmimaggasampayuttaṁ sīlakkhandhaṁ dassetī’’tiādi. ‘‘Evaṁdhammā te bhagavanto ahesu’’ntiādīsu (dī. ni. 2.13; ma. ni. 3.197-198; saṁ. ni. 5.378) viya idha dhamma-saddo samādhipariyāyoti āha ‘‘samādhikkhandhaṁ paññākkhandhañca dassetī’’ti. Tathā hi so sampayuttadhamme ekārammaṇe avikkhipamāne avippakiṇṇe avisaṭe katvā samaṁ, sammā ca ādahanto tathā te dhāretīti ca vattabbataṁ arahatīti dhammoti ca vuccati. Anekarūpānanti anekappakārānaṁ. Antarāyo nāma appaṭiladdhassa vā alabbhanavasena, paṭiladdhassa vā parihānavasena, tadubhayampi idha natthīti dassento ‘‘maggassa vā’’tiādimāha. Nevassa taṁ hoti antarāyāyāti tassa anāgāmino piṇḍapātabhojanaṁ neva hoti antarāyāya ukkaṁsagatāya paccavekkhaṇāya paccavekkhitvā paribhuñjanato. Tañcassā ukkaṁsagamanaṁ hatapaṭipakkhattāti dassento ‘‘maggena visuddhacittattā’’ti āha.",
  "tika-s0201t1:791": "Etthāti etasmiṁ antarāyābhāve. Etadeva visuddhacittattameva kāraṇaṁ. Ettha ca ‘‘nevassa taṁ hoti antarāyāyā’’ti iminā heṭṭhā vuttappahānaṁ anāgāmimaggenevāti siddhaṁ hoti. Anāgāmino hi sabbaso kāmarāgo pahīno hoti, rasataṇhāya abhāvato tādisapiṇḍapātaparibhogo aggamaggādhigame kathañcipi antarāyāya na hotīti. ‘‘Seyyathāpi, bhikkhave, vattha’’nti vadanto bhagavāādimhi attanā upanītavatthūpamaṁ anusandheti. Udakassa acchabhāvo paṅkasevālapaṇakādimalābhāvena pasannatāya, tabbipariyāyato bahalatāti āha ‘‘acchanti vippasanna’’nti. Vaṇṇanibhāya vigatasaṁkilesatāya samujjalanaṁ pabhassaratāya vatthassa, taṁ pariyodātanti vattabbataṁ labhatīti āha ‘‘pariyodātaṁ pabhassaratāyā’’ti. Ukkaṁ bandheyyāti aṅgārakapallaṁ yathā dārughaṭikaṅgārādikena na bhijjati, evaṁ tanumattikālepādinā bandheyya. Meghapaṭalato verambhavātadhārāsaṅghaṭṭanato vijjutā viya kevalaṁ vātadhārāsaṅghaṭṭanajanitā pabhā ukkāpabhā, sā pana yasmā dvinnaṁ vātadhārānaṁ vegasambhūtasaṅghaṭṭanahetukā, tasmā kāraṇavasena ‘‘vātavego ukkā’’ti vuttaṁ.",
  "tika-s0201t1:792": "77.Yathānusandhivasenātiādimhi uṭṭhitadesanāya anurūpā anusandhi yathānusandhi, tassā vasena. Byatirekadassanaṁ viya hi sādhetabbassa ādimhi uṭṭhitadesanāya paṭipakkhadassanampi anurūpadesanāva sammadeva patiṭṭhāpanabhāvato, yathā taṁ āvattahārayojanāyaṁ visabhāgadhammāvattanti daṭṭhabbaṁ. ‘‘Yathānusandhivasena desanā āgatā’’ti saṅkhepato vuttamatthaṁ vitthārento tappasaṅgena itarepi anusandhī dassetuṁ ‘‘tayo hī’’tiādimāha. Bahiddhāti bāhiresu vatthūsu. Asati paritassanāti taṇhādiṭṭhiparitassanābhāvo. Vissajjitasuttavasenāti ‘‘idha bhikkhu ekaccassā’’tiādinā (ma. ni. 1.242) vissajjitasuttavasena. Yena dhammenāti sīlādivodānadhammesu akkhantiyādisaṁkilesadhammesu ca yena yena dhammena. Cha abhiññā āgatāti iminā ‘‘anurūpadhammavasena vā’’ti vuttavikappaṁ dasseti, sesehi ‘‘paṭipakkhavasena vā’’ti vuttavikappaṁ. Akkhantiyā hi kakacūpamovādo (ma. ni. 1.222) paṭipakkho, tathā diṭṭhiyā ‘‘netaṁ mama, nesohamasmi, na meso attā’’ti evaṁ paṭibhāgā suññatākārena. Sesadvayepi eseva nayo. ‘‘Citte saṁkiliṭṭhe duggati pāṭikaṅkhā’’ti (ma. ni. 1.70) heṭṭhā kilesadesanā āgatā. Sabboti anavaseso. Sabbākārenāti ādīnavānisaṁsapaccavekkhaṇapuggaladosajānanādinā sabbappakārena.",
  "tika-s0201t1:793": "78. ‘‘Mettā bhāvetabbā byāpādassa pahānāyā’’tiādivacanato (a. ni. 9.1) mettādayo byāpādavihesāratirāgānaṁ paṭipakkhā. Yasmā ‘‘so atthī’’tiādinā bhagavatā anāgāmino aggamaggādhigamanaṁ catusaccakammaṭṭhānaṁ matthakaṁ pāpetvā kathitaṁ, tasmā taṁ dassento ‘‘idānissā’’tiādimāha.",
  "tika-s0201t1:794": "Brahmavihāradhammeti brahmavihāre ceva brahmavihārasahagatadhamme ca. Tenāha ‘‘nāmavasenā’’ti. Vavatthapetvāti ānetvā sambandhitabbaṁ. Nāmantipi hi īdisesu ṭhānesu cattāro arūpino khandhā vuccanti. Iminā nayenāti etena bhūtanissitānaṁ sesupādāyadhammānaṁ sabbesampi pahātabbataṇhāvajjānaṁ tebhūmakadhammānaṁ pariggahavidhiṁ ulliṅgeti. Sabhāvato vijjamānaṁ taṁ attapaccakkhaṁ katvā ñāṇena yāthāvato paṭivijjhiyamānataṁ upādāya ‘‘atthi ida’’nti yathāvavatthāpitaṁ nāmarūpaṁ. Tenevāha ‘‘ettāvatānena dukkhasaccavavatthānaṁ kataṁ hotī’’ti. Sāvadhāraṇañcetaṁ vacanaṁ, lokasamaññāsiddhaṁ sattaitthipurisādi viya, ito bāhirakaparikappitaṁ pakatiādi drabyādi jīvādi kāyādi viya ca na paramatthato natthi, atthevāti vuttaṁ hoti. Pajānātīti pubbabhāge tāva lakkhaṇarasādivasena ceva paṭiggahavibhāgavasena ca pakārato jānāti, aparabhāge pana pariññābhisamayavasena paṭivijjhanto jānāti. Ekantahīnā nāma akusaladhammā sampati āyatiñca dukkhamūlattā, tatthāpi visesato taṇhāti āha ‘‘dukkhassa samudayaṁ paṭivijjhanto atthi hīnantipajānātī’’ti. Attano paccayehi padhānabhāvaṁ nītattā paṇītanti iminā atthena ariyamaggova ‘‘paṇīta’’nti vuccatīti āha ‘‘pahānupāyaṁ vicinanto atthi paṇītanti pajānātī’’ti. ‘‘Uttamaṭṭhena ca paṇīta’’nti vuccamāne nirodhasaccassapi saṅgaho siyā, tassa pana padantarena saṅgahitattā vuttanayenevettha attho veditabbo. Appamaññāmukhena vipassanābhinivesasseva katattā ‘‘brahmavihārasaññāgatassā’’ti vuttaṁ. ‘‘Sabbassapi tebhūmakassa saññāgatassā’’ti vattuṁ vaṭṭatiyeva. Na cettha asaṅgaho tassāpi saññāya āgatabhāvato. Lokaṁ uttaritvā samatikkamitvā nissaritvā visaṁyuttaṁ hutvā ṭhitattā vuttaṁ ‘‘uttari nissaraṇaṁ nibbāna’’nti.",
  "tika-s0201t1:795": "Catūhiākārehīti ‘‘atthi hīna’’ntiādīhi catūhi pakārehi. Anvayañāṇatāya anubodhabhūtāya vipassanāpaññāya jānanattho dhammañāṇatāya paṭivedhabhūtāya maggapaññāya dassanattho sabhāvasiddhoti dassento ‘‘vipassanāpaññāya cattāri saccāni jānanato maggapaññāya passato’’ti vuttaṁ. Bhayabherave vuttanayenevāti bhayabheravasuttavaṇṇanāyaṁ attanā vuttaatthavacanatthapāṭhena idha pāṭhassa sadisattā atidisanto ‘‘kāmāsavāpi…pe… pajānātī’’ti āha. Ettha ca yasmā ‘‘kāmāsavāpi cittaṁ vimuccati…pe… avijjāsavāpi cittaṁ vimuccatī’’ti ‘‘khīṇā jātī’’tiādīni vadatā bhagavatā catutthamaggo niddiṭṭho, tasmā yaṁ heṭṭhā aṭṭhakathāyaṁ vuttaṁ ‘‘so ca upari catutthamaggasseva niddiṭṭhattā yujjatī’’ti, taṁ suvuttamevāti daṭṭhabbaṁ.",
  "tika-s0201t1:796": "Tassa codanatthāyāti tassa brāhmaṇassa bhagavā attano codanatthāya ‘‘puccha maṁ tvaṁ brāhmaṇa yadettha tayā manasābhisamīhita’’nti codanāya, okāsadānatthāyāti adhippāyo. Desanāsannissayo brāhmaṇassa tathārūpo ettha ajjhāsayopi natthīti yathāvuttaanusandhittayavinimuttattā ‘‘pāṭiyekkaṁ anusandhiṁ āhā’’ti vuttaṁ. Cittagatattā abbhantarena. Kilesavuṭṭhānasinānenāti kilesamalapavāhanena rāgapariḷāhādivūpasamakarena ca aṭṭhaṅgikaariyamaggasalilasinānena.",
  "tika-s0201t1:797": "79. Dhammasabhāmaṇḍapaṁ tāvadeva upagatattā bāhukā nadito āgataṁ viya maññamāno. Ariyaphalamaddanacuṇṇādayo telasinehassa vivecanena . Lūkhabhāvo lokaṁ, taṁ etissā atthīti lokāti sammatā. Lokkhasammataggahaṇena ‘‘tathā sā nadī loke pākaṭā’’ti evaṁ pavattaṁ attano micchāgāhaṁ dīpeti. Tenāha ‘‘visuddhabhāvaṁ detīti evaṁ sammatā’’ti. Pāpapavāhanena samparāyikādisampattiāvahato lokassa hitā lokyā. Lokyāti sammatāti sabbaṁ purimasadisaṁ. Tenāha ‘‘seṭṭhaṁ lokaṁ gamayatīti evaṁ sammatā’’ti. Puññasammatāti pujjabhavaphalanibbattanena sattānaṁ punanena visodhanena puññāti sammatā. Tadatthadīpanatthamevāti tassā pubbe āgatadesanāya atthadīpanatthameva. Vuttassevatthassa puna dīpanaṁ kimatthiyanti āha ‘‘gāthārucikāna’’nti. Cuṇṇikavacanaṁ asambhāventā tathā ca vutte atthamabujjhanakā pajjavacanaṁ sambhāventā tathā ca vutte bujjhanakā gāthārucikā. Visesatthadīpanatthanti visiṭṭhadīpanatthaṁ, purimadesanāya aññadīpanatthanti attho.",
  "tika-s0201t1:798": "‘‘Gacchati pana bhavaṁ gotamo bāhukaṁ nadiṁ sināyitu’’nti (ma. ni. 1.78) heṭṭhā vuttattā bāhukanti idameva ettha tadatthadīpakaṁ. Sesāni adhikakkādivacanāni tato visiṭṭhassa atthassa bodhanato visesatthadīpakāni. Kasmā panettha bhagavatā brāhmaṇena avuttāni adhikakkādīni gahitānīti āha ‘‘yatheva hī’’tiādi. Kakkanti nhānapiṇḍaṁ adhippetaṁ, nhāyitvā adhikaṁ kakkaṁ ettha gaṇhantīti adhikakkaṁ. Tenāha ‘‘nhānasambhāravasenā’’tiādi. Maṇḍalavāpisaṇṭhānanti vaṭṭapokkharaṇīsaṇṭhānaṁ. Nadiyoti visuṁ nadiyo, na adhikakkādīni viya titthamattaṁ.",
  "tika-s0201t1:799": "Tīhi padehīti sundarikāpayāgabāhukāpadehi. Cattārīti adhikakkādīni cattāri. Vuttāneva hontīti lokasammatālakkhaṇena ekalakkhaṇatā brāhmaṇassa adhippāyena, paramatthato pana pāpapavāhalakkhaṇena ekalakkhaṇattā. Tenāha ‘‘tasmā’’tiādi. Kiñci pāpasuddhiṁ na karontiyeva. Na hi naṁ sodhayeti naṁ puggalaṁ na sodhaye. Verakibbisabhāvaṁ appattā nāma kammapathabhāvaṁ appattā. Tenāha ‘‘khuddakehī’’ti.",
  "tika-s0201t1:800": "Paṭihanantoti ayuttabhāvadassanena taṁ diṭṭhiṁ paṭibāhanto. Tatthāyaṁ paṭibāhanavidhi yathā yaṁ kiñci udakorohanaṁ na pāpapavāhanaṁ, evaṁ yo koci nakkhattayogo pāpahetūnaṁ paṭipakkhābhāvato. Yañhi vināseti, so tassa paṭipakkho. Yathā āloko andhakārassa vijjā ca avijjāya, na evaṁ udakorohanaṁ nakkhattayogo vā pāpahetūnaṁ lobhādīnaṁ paṭipakkho, tasmā niṭṭhamettha gantabbaṁ ‘‘na udakorohanādi pāpapavāhana’’nti. Niccaṁ phaggunīnakkhattanti suddhasīlādikassa sabbakālaṁ maṅgaladivaso evāti adhippāyo. Itaroti sīlādivasena asuddho. Niccameva uposatho ariyuposathena upavutthabhāvato. Suddhassāti parisuddhamanosamācārassa. Sucikammassāti parisuddhakāyavacīsamācārassa. Tenāha ‘‘nikkilesatāyā’’tiādi. Kusalūpasañhitanti anavajjabhāvūpagataṁ. Vatasamādānanti dhutadhammasamādānādi sampannameva hoti, nāssa vipatti atthīti attho. Mama sāsaneyeva sināhi, yadi accantameva suddhiṁ icchasīti adhippāyo. Tenāha ‘‘sace’’tiādi. Khematanti khemabhāvaṁ. Yathā sabbabhūtāni tapavasena khemappattāni abhayappattāni honti, evaṁ karohīti taṁ heṭṭhā dassitaṁ mettādibhāvanaṁ brāhmaṇassa saṅkhepena upadisantenassa ekaccasamādhisampadā tadavinābhāvinī paññāsampadā ca dassitāti daṭṭhabbaṁ. Tenāha ‘‘manodvārasuddhi dassitā’’ti.",
  "tika-s0201t1:801": "Tassa pana sampadādvayassa nissayabhūtaṁ sīlasampadaṁ dassetuṁ ‘‘sace musā na bhaṇasī’’tiādi vuttaṁ. Ettha ca yathā ‘‘sace musā na bhaṇasī’’tiādinā musāvāda-pāṇātipāta-adinnādāna-paṭivirativacanena avasesakāyavacīduccaritaviratīpi vuttā eva hoti lakkhaṇahāranayena, evaṁ ‘‘saddahāno amaccharī’’ti saddhādidhanasampadāniyojaneneva avasesaariyadhanasampadāniyojanampi siddhameva hotīti saddhādayo vimuttiparipācanīyadhammā brāhmaṇassa pakāsitā evāti veditabbā. Tenevāha ‘‘imāya eva paṭipattiyā kilesasuddhī’’ti. Gayā sammatatarā bāhukādīhipīti adhippāyo.",
  "tika-s0201t1:802": "80.Ekoti asahāyo, esā panassa asahāyatā ekībhāvenāti. Na hissa tāva taṇhādutiyatā vigatā. Tenevāha ‘‘na cirassevā’’tiādi. Ekaggahaṇeneva kāyena vūpakaṭṭhatā vuttāti āha ‘‘vupakaṭṭho cittavivekenā’’ti. Tena ‘‘divā caṅkamena nisajjāyā’’tiādinā (ma. ni. 1.423; 3.75; vibha. 519; mahāni. 161) āgataṁ jāgariyānuyogamāha. Tathābhūtassa cassa ekādasahi aggīhi āditte tayo bhave passato yathā pamādassa lesopi nāhosi, evaṁ kammaṭṭhānaṁ brūhento sammadeva padahati. Katthaci saṅkhāragate anapekkhacitto nibbānādhimutto eva vihāsīti dassetuṁ ‘‘appamatto’’tiādi vuttaṁ. Khīṇā jātītiādīsu yaṁ vattabbaṁ, taṁ heṭṭhā vuttameva. Sesaṁ suviññeyyameva.",
  "tika-s0201t1:803": "Vatthasuttavaṇṇanāya līnatthappakāsanā samattā.",
  "tika-s0201t1:804": "8. Sallekhasuttavaṇṇanā",
  "tika-s0201t1:805": "81. ‘‘Cundo’’ti tassa mahātherassa nāmaṁ, pūjāvasena pana mahācundoti vuccati yathā ‘‘mahāmoggallāno’’ti. Attano vā cundaṁ nāma bhāgineyyattheraṁ upādāya āyasmato sāriputtattherassa bhātā ayaṁ mahāthero ‘‘mahācundo’’ti paññāyittha yathā ‘‘mahāpanthako’’ti. Sāyanhasamayanti bhummatthe ekaṁ upayogavacananti āha ‘‘sāyanhakāle’’ti. Na hettha accanta saṁyogo sambhavatīti. Sattasaṅkhārehīti saddhivihārikaantevāsikaupāsakādisattehi ceva rūpārammaṇādisaṅkhārehi ca. Paṭinivattitvāti apasakkitvā. Nilīyananti vivecanaṁ kāyacittehi tato vivittatā. Ekībhāvoti hi kāyavivekamāha, pavivekoti cittavivekaṁ. Tato vuṭṭhitoti tato duvidhavivekato bhavaṅguppattiyā, sabrahmacārīhi samāgamena ca apeto. Abhivādāpetvāti abhivādaṁ kāretvā. Evanti yathāvuttaabhivādavasena. Paggayhāti unnāmetvā. Anupacchinnabhavamūlānaṁ tāva evaṁ abhivādo hotu, ucchinnabhavamūlānaṁ kimatthiyoti āha ‘‘etaṁ āciṇṇaṁ tathāgatāna’’nti. Tena na tathāgatā samparāyikaṁyeva sattānaṁ sukhaṁ āsīsanti, atha kho diṭṭhadhammikampīti daṭṭhabbaṁ. Kasmā evaṁ tathāgatā abhivadantīti tattha kāraṇamāha ‘‘sukhakāmā hī’’tiādi. Puthukāyāti bahū sattakāyā. Yakkhāti devā. Te hi pūjanīyatāya ‘‘yakkhā’’ti vuccanti. Abhivadantīti āsīsitamevatthaṁ ñāṇakaruṇāhi abhimukhaṁ katvā vadanti.",
  "tika-s0201t1:806": "Yāti aniyamato gahitā niyamato dassento ‘‘imā’’ti āha. Imāti ca āsannapaccakkhavacananti āha ‘‘abhimukhaṁ karontoviyā’’ti , taṁ taṁ diṭṭhigatikaṁ cittagataṁ sammukhā viya karontoti attho. Diṭṭhiyoti purimapadalopena pāḷiyaṁ vuttanti dassento ‘‘micchādiṭṭhiyo’’ti āha. Sattesu diṭṭhigatacittuppādesu uppajjamānā, sattesu vā visayabhūtesu ārabbha uppajjamānā ‘‘sattesu pātubhavantī’’ti vuttā. Attavādenāti attānaṁ ārabbha pavattena vacanena. Paṭisaṁyuttāti ‘‘atthi attā’’ti gāhe gāhaṇe ca visayabhāvena paṭisaṁyuttā. Diṭṭhigatikena diṭṭhiṁ gāhantehi gahaṇe gāhāpaṇe ca diṭṭhi diṭṭhivādassa visayoti tena paṭisaṁyuttā nāma hoti. ‘‘Atthi attā’’ti evaṁ pavattā diṭṭhi idha attavādapaṭisaṁyuttā, na tassā visayabhūto attā. Sā ca visayabhāvato tathāpavattena vādena paṭisaṁyuttā. Lokavādappaṭisaṁyuttāti etthāpi eseva nayo. Vīsati bhavanti tato paraṁ attavādavatthuno abhāvā . Pañcapi hi upādānakkhandhe paccekaṁ ‘‘attā’’ti te ca attano nissayabhāvena gaṇhato etāsaṁ diṭṭhīnaṁ sambhavo, tabbinimutto panāyaṁ visayo attaggahaṇākāro ca natthīti. Sassato attā ca loko cāti rūpādīsu aññataraṁ ‘‘attā’’ti, ‘‘loko’’ti vā gahetvā taṁ sassato sabbakālabhāvī nicco dhuvoti. Yathāha ‘‘rūpī attā ceva loko ca sassato cāti attānañca lokañca paññapetī’’tiādi. Sassatotiādīsu paṭhamo sassatavādavasena attaggāho, dutiyo ucchedavādavasena, tatiyo ekaccasassatavādavasena, catuttho takkīvādavasena pavatto, amarāvikkhepavasena vā pavatto attaggāho. Antavāti attano paricchedatāvasena. Anantavāti aparicchedatāvasena. Antavā ca anantavā cāti tadubhayavasena, itaro takkīvādavasena pavatto attaggāho. Evaṁ pavattattā aṭṭha hontīti yojanā.",
  "tika-s0201t1:807": "Ādimevāti ādimanasikārameva. Taṁ pana sarūpato dassento ‘‘vipassanāmissakapaṭhamamanasikāramevā’’ti āha. Appatvāpi sotāpattimagganti iminā avadhāraṇena nivattitaṁ dasseti. Nāmarūpaparicchedato pabhuti yāva udayabbayadassanaṁ, ayaṁ idha ādimanasikāroti adhippeto paññābhāvanāya ārambhabhāvato. Udayabbayānupassanāsahitatāya cassa vipassanāmissakatā vacanaṁ. Evanti imassa atthavacanaṁ ‘‘ettakenevaupāyenā’’ti , yathāvuttaādimanasikārenāti attho. Etāsanti yathāvuttānaṁ attavādalokavādapaṭisaṁyuttānaṁ diṭṭhīnaṁ. Kāmañca tāsaṁ tena tadaṅgavasena pahānaṁ hotiyeva, taṁ pana nādhippetaṁ, tasmā samucchedavasena pahānaṁ paṭinissaggo ca hotīti pucchati. Sabbaso samucchinnasaṁyojanatāya anadhimānikopi samāno. ‘‘Ariyadhammo adhigato’’ti māno adhimāno, so yesaṁ atthi te adhimānikā, tesaṁ udayabbayañāṇādhigamena adhimānuppatti tadavasāno ca manasikāroti adhippeto. Tena diṭṭhīnaṁ pahānaṁ na hotīti kathāpanatthaṁ ayaṁ pucchāti āha ‘‘adhimānappahānatthaṁ pucchatī’’ti. ‘‘Ādimeva nu kho…pe… paṭinissaggo hotī’’ti anabhisametāvī viya vadanto adhimāne ṭhito viya hotīti āha ‘‘adhimāniko viya hutvā’’ti. Soti thero. Tesaṁ atthāyāti tesaṁ attano antevāsikānaṁ bhagavatā etassa micchāgāhassa vivecanatthāya. Thero kira dhammasenāpati viya saddhiṁ attano antevāsikehi bhagavantaṁ upasaṅkami.",
  "tika-s0201t1:808": "82.Yatthāti visaye bhummaṁ. Diṭṭhīnañhi ārammaṇanidassanametanti. Yasmā diṭṭhīnaṁ anusayanabhūmipi samudācaraṇaṭṭhānampi khandhā eva, tasmā āha ‘‘yattha cetā diṭṭhiyo uppajjantī tiādi pañcakkhandhe sandhāya vutta’’nti. Rūpaṁ abhinivissāti ‘‘idaṁ rūpaṁ mama attā’’ti diṭṭhābhinivesavasena abhinivisitvā ārabbha. Abhinivisamānā eva hi diṭṭhi naṁ ārammaṇaṁ katvā uppajjati. ‘‘So attā’’tiādīsu yadidaṁ cakkhādisaṅgahaṁ rūpaṁ, sahabuddhinibandhanatāya so me attā, sukhāsukhaṁ ettha lokiyatīti so loko. ‘‘Soevāhaṁ pecca paraloke bhavissāmīti tathābhāvena nicco, thirabhāvena dhuvo, sabbadābhāvitāya sassato, nibbikāratāya avipariṇāmadhammoti attho. Yadi pañcakkhandhe sandhāya vuttaṁ, kathamekavacananti āha ‘‘ārammaṇavasenā’’tiādi. Nānā karīyati etenāti nānākaraṇaṁ, viseso. Jātivasenāti uppattivasena. Ye hi anibbattapubbā samānāvatthā, te uppādasaṅkhātavikārasamaṅgitāya uppajjantīti samaññaṁ labhanti. Tenāha ‘‘jātivasenā’’tiādi. Punappunaṁ āsevitāti anādimati saṁsāre aparāparuppattiyā laddhāsevanā. Etena kilesānaṁ bhāvanaṭṭhena anusayatthaṁ viseseti . Thāmagatāti thāmabhāvaṁ upagatā. Etena anusaye sabhāvato dasseti. Thāmagamananti ca kāmarāgādīnaṁ anaññasādhāraṇo sabhāvo. Tathā hi vuttaṁ ‘‘thāmagato anusaye pajahatī’’ti (paṭi. ma. 3.21). Appaṭivinītāti samucchedavinayavasena na paṭivinītā. Appahīnā hi thāmagatā kilesā anusentīti vuccanti. Etena tesaṁ kāraṇalābhe sati uppajjanārahataṁ dasseti. Samudācarantīti abhibhavanti. Etena tesaṁ vītikkamappattataṁ dasseti. Uppajjantīti pana imināva pariyuṭṭhānāvatthā dassitā.",
  "tika-s0201t1:809": "Taṁ pañcakkhandhappabhedaṁ ārammaṇanti yaṁ taṁ ‘‘yattha cetā diṭṭhiyo uppajjantī’’tiādinā vuttaṁ rūpupādānakkhandhādipañcakkhandhapabhedaṁ diṭṭhīnaṁ ārammaṇaṁ. Etaṁ mayhaṁ na hotīti etaṁ khandhapañcakaṁ mayhaṁ santakaṁ na hoti mama kiñcanapalibodhabhāvena gahetabbatāya abhāvato. Tenassa paramatthato taṇhāvatthubhāvaṁ paṭikkhipati tāvakālikādibhāvato. Ahampi eso na asmīti eso pañcakkhandhapabhedo ahampi na asmi, ahanti so gahetabbo na hotīti attho. Etenassa mānavatthubhāvaṁ paṭikkhipati aniccadukkhajegucchādibhāvato. Eso me attāpi na hoti attasabhāvassa tattha abhāvato mamañcassa kiñcanapalibodhabhāvena gahetabbatāya abhāvato.",
  "tika-s0201t1:810": "Taṇhāva mamanti gaṇhāti etenāti taṇhāgāho. Taṁ gaṇhantoti taṁ uppādento. Tenāha ‘‘taṇhāpapañcaṁ gaṇhātī’’ti. Papañceti santānaṁ vitthārento satte saṁsāre cirāyatīti papañco. Yathā vuttapabhedanti aṭṭhasatataṇhāvicaritapabhedaṁ. Taṇhāpapañcaṁ paṭikkhipati khandhapañcakassa taṇhāvatthukābhāvavibhāvanenāti adhippāyo. Parato padadvayepi eseva nayo. Diṭṭhekaṭṭhāti diṭṭhiyā pahānekaṭṭhā. Tena tesaṁ paṭhamamaggavajjhataṁ dasseti. Sahajekaṭṭhā pana diṭṭhiyā taṇhā eva, na māno, sā ca kho apāyagamanīyā. Yathā atthīti yena aniccadukkhāsubhānattākārena atthi, tathā passanto yathābhūtaṁ passati nāma. Tenāha ‘‘khandhapañcakañhī’’tiādi. Eteneva ākārenāti ruppanādianiccādiākāreneva. Gayhamānampi appahīnavipallāsehi. Tenākārenāti ‘‘etaṁ mama’’ntiādiākārena. Nevatthi yathābhūtadassanavipallāsānaṁ tadabhāvato. Suṭṭhu passantassāti yathā puna tathā na passitabbaṁ, evaṁ suṭṭhu sātisayaṁ passantassa.",
  "tika-s0201t1:811": "Na ādimanasikāreneva diṭṭhippahānaṁ hoti, adhimānikānaṁ pana adhimānamattametaṁ dassanaṁ. Maggeneva taṁ hotīti imamatthaṁ vibhāvento ‘‘sotāpattimaggena diṭṭhippahānaṁ dassetvā’’ti āha. Vibhajantoti adhimānikānaṁ jhānāni asallekhabhāvena vibhajanto. Bālaputhujjanānaṁ neva uppajjati akārakabhāvato. Na ariyasāvakānaṁ pahīnādhimānapaccayattā. Na aṭṭhānaniyojako sappāyakammaṭṭhāneyeva niyojanato.",
  "tika-s0201t1:812": "Thero ‘‘yadatthaṁ saṅgho pakkosati, so attho tattha vāsīnaṁ āgatāgatānaṁ idha ijjhatī’’ti taṁ udikkhanto saṅghena yāvatatiyaṁ pahitopi na gato na agāravena. Tenāha ‘‘kimeta’’ntiādi. Paṇḍito hi tattha attano kiccameva karotīti aññataraṁ vuḍḍhapabbajitaṁ pāhesi. Kimetanti saṅghassa āṇāya akaraṇaṁ nāma kimetanti karaṇe ādaraṁ dīpento evamāha. Saṭṭhivassātītoti appatte pattasaññī eva saṭṭhivassātīto. Yasmā pesalā pesalehi saddhiṁ saṁsandanti samānādhimuttitāya, tasmā thero ‘‘sādhāvuso’’ti vatvā hatthimāpanādiṁ sabbaṁ akāsi.",
  "tika-s0201t1:813": "Tādisovāti anantaraṁ vuttattherasadisova appatte pattasaññī eva saṭṭhivassātītoti attho. Padumagumbanti kamalasaṇḍaṁ. Pāsādaṁ pāvisi vissaṭṭhaṁ olokanenassa puthujjanabhāvo attanāva paññāyissatīti. Tissamahāvihāre kira therā bhikkhū tadā ‘‘sakacittaṁ pasīdatī’’ti vacanaṁ pūjentā kālasseva cetiyaṅgaṇaṁ sammajjitvā ettakārammaṇameva buddhārammaṇapītiṁ uppādetvā divase divase tathā karonti. Tena vuttaṁ ‘‘tasmiñca samaye’’tiādi. ‘‘Dhammadinna, idha pattacīvaraṁ ṭhapetī’’ti vattāpi paṭisanthāravasena kiñci pucchitāpi nāhosi. Guṇaṁ jānātīti nimujjanādīsu vivaradānādinā guṇaṁ jānāti viya. Tumhe pana na jānittha āgantukavattassapi akaraṇato. Satthuāṇāvilaṅghinī kīdisī sā saṅghassa katikā? Katikā ca nāma sikkhāpadāvirodhena anuvattetabbā, ettakampi ajānantehi me saṁvāso natthīti ākāse abbhukkami.",
  "tika-s0201t1:814": "Yaṁtassa evamassa sallekhena viharāmīti yo ‘‘paṭhamajjhānaṁ upasampajja vihareyyā’’ti vutto, tassa bhikkhuno yaṁ ‘‘paṭhamajjhānasaṅkhātaṁ paṭipattividhānaṁ kilese sallekhati, tena sallekhena ahaṁ viharāmī’’ti adhimānavasena evamassa evaṁ bhaveyya ṭhānametaṁ vijjatīti evamettha sambandho veditabbo. Taṁ na yujjatīti taṁ adhimānikassa ‘‘yathāvibhaṅgaṁ paṭhamajjhānaṁ sallekho’’ti parivitakkitaṁ na yujjati yuttaṁ na hoti. Tenāha ‘‘na hī’’tiādi. Tattha sammā sabbaso ca kilese likhatīti sallekho, ariyamaggo. Tadupāyavipassanā sallekhapaṭipadā. Yaṁ pana jhānaṁ vipassanāpādakaṁ, tampi jhānaṁ pariyāyena maggapādakaṁ hotiyeva. Tenāha ‘‘avipassanāpādakattā’’tiādi.",
  "tika-s0201t1:815": "Jhānadhammavasenāti vitakkādipañcakajjhānadhammavasena. Cittuppādavasena anekavāraṁ pavattamānampi jhānaṁ ekāvajjanatāya ekavīthipariyāpannattā ekā samāpatti evāti ‘‘punappunaṁ samāpattivasenā’’ti vuttaṁ. Cattāri arūpajjhānāni yathāsakaṁ ekekasmiṁyeva ārammaṇe pavattantīti āha ‘‘ārammaṇabhedābhāvato’’ti. Purimakāraṇadvayavasenevāti ‘‘jhānadhammavasena, punappunaṁ samāpattivasenā’’ti pubbe vuttappakārakāraṇadvayavaseneva.",
  "tika-s0201t1:816": "Tesaṁ arūpajjhānānaṁ kilesapariḷāhābhāvena nibbutāni aṅgāni, bhāvanāvisesavasena sukhumāni ārammaṇāni. Tasmā tānīti tesaṁ vasena tāni jhānāni santāni, tasmā ‘‘santā ete vihārā’’ti vuttaṁ. Tesaṁ catunnampīti catunnampi tesaṁ arūpajjhānānaṁ.",
  "tika-s0201t1:817": "83.Soti adhimāniko bhikkhu, añño vā ito bāhirako tāpasaparibbājakādiko na hi sammasati. Tattha adhimāniko appatte pattasaññitāya na sammasati, itaro avisayatāya. Yatthāti yasmiṁ sallekhavatthusmiṁ, avihiṁsakatādīhi catucattālīsāya ākārehi.",
  "tika-s0201t1:818": "Aṭṭha samāpattiyo nāma kilesānaṁ vikkhambhanavasena pavattā uttaruttari santapaṇītā dhammā, na tathā lokiyā avihiṁsādayo. Tattha kathaṁ avihiṁsādayo eva sallekhabhāvena vuttā, na itarāti imamatthaṁ vibhāvento codako ‘‘kasmā panā’’tiādimāha. Itaro kāmaṁ samāpattiyo santapaṇītasabhāvā, vaṭṭapādakatāya pana kilesānaṁ sallekhapaṭipadā na honti, avihiṁsādayo pana vivaṭṭapādakā sallekhapaṭipadāti imamatthaṁ vibhāvento ‘‘lokuttarapādakattā’’tiādimāha. Imināyeva aṭṭhasamāpattīhi avihiṁsādīnaṁ visesadīpakena suttena yathā mahapphalataraṁ hoti, taṁ pakārajātaṁ veditabbaṁ. Idañhi dakkhiṇeyyataratāya dakkhiṇāya mahapphalatarataṁ sandhāya vuttanti sambandho. Nanu tattha ‘‘sotāpattiphalasacchikiriyāya paṭipanno’’ti āgataṁ, na ‘‘saraṇagato’’ti codanaṁ sandhāyāha ‘‘saraṇagamanato paṭṭhāyā’’tiādi. Vuttañhetaṁ aṭṭhakathāyaṁ (ma. ni. aṭṭha. 3.379) ‘‘heṭṭhimakoṭiyā tisaraṇaṁ gato upāsakopi sotāpattiphalasacchikiriyāya paṭipanno nāmā’’ti. Yo hi vaṭṭadukkhaṁ samatikkamitukāmo pasannacitto ratanattayaṁ saraṇaṁ gacchati, tassa taṁ adhisīlādīnaṁ upanissayo hutvā anukkamena dassanamaggādhigamāya saṁvatteyyāti.",
  "tika-s0201t1:819": "Vihiṁsādivatthunti yadetaṁ vihiṁsādīnaṁ vatthuṁ vadāma, imasmiṁ vihiṁsādivatthusmiṁ. Antamicchādiṭṭhiñca micchattānaṁ ādimicchādiṭṭhiñcāti idaṁ desanākkamaṁ sandhāya vuttaṁ. Missetvāti micchādiṭṭhibhāvasāmaññena ekajjhaṁ katvā. Tathāti iminā yathā kammapathamicchattānaṁ ante ādimhi ca vuttamicchādiṭṭhiṁ missetvā ekajjhaṁ vuttaṁ, tathā tesaṁ ante vuttasammādiṭṭhīti imamatthaṁ upasaṁharati.",
  "tika-s0201t1:820": "Pāṇanti vohārato sattaṁ, paramatthato jīvitindriyaṁ. Atipātenti saraseneva patanasabhāvaṁ aticca antarā eva pātenti, atikkamma vā satthādīhi abhibhavitvā pātenti. Adinnanti parasantakaṁ. Ādiyantīti gaṇhanti. Sallekhatīti samaṁ lekhati, pajahatīti attho. Kammapathakathā esāti ‘‘atthabhañjanaka’’nti vuttaṁ. Piyasuññakaraṇato pisuṇā, pisati pare satte hiṁsatīti vā pisuṇā. Pharusāti lūkhā, niṭṭhurāti attho. Niratthakanti attharahitaṁ attano paresañca hitavinimuttaṁ. Micchāti viparītā niccādivasena pavattiyā. Pāpikāti lāmikā. Ekantākusalatāya viññūhi buddhādīhi garahitā. Natthi dinnanti ādivatthukāyāti dasavatthukamicchādiṭṭhimāha. Natthikabhāvābhinivesanavasena kammapathappattiyevassā kammapathapariyāpannatā. ‘‘Rūpaṁ attā’’’tiādinayappavattā attadiṭṭhi maggantarāyakarattā aniyyānikadiṭṭhi. Aniyyānikattā eva hissā micchattapariyāpannatā. Sammāti aviparītā, tato eva sobhanā sundarā, buddhādīhi pasatthattā viññuppasatthā. Sesamettha micchādiṭṭhiyaṁ vuttanayena veditabbaṁ.",
  "tika-s0201t1:821": "Asubhādīsu subhādiākāraggahaṇato ayāthāvaaniyyānikā ayoniso uppattiyā. Akusalāti ayāthāvāaniyyānikā akusalā saṅkappā. Esa nayoti iminā ‘‘ayāthāvā aniyyānikā akusalā vācā’’tiādinā tattha tattha ayāthāvādiatthaṁ atidisati. Vācāti cetanā adhippetā, tathā kammantājīvāsati ca. Yebhuyyena atītānussaraṇavasena pavattito ‘‘atītaṁ cintayato’’ti vuttaṁ. Tathā hi loke evaṁ vadanti ‘‘yaṁ me pahūtaṁ dhanaṁ ahosi, taṁ pamādavasena pana bahuṁ khīṇa’’nti. Satipatirūpakenāti ‘‘cirakatampi cirabhāsitampi saritā’’ti evaṁ vuttasatuppattipatirūpakena. Uppattinti cittuppattiṁ. Tathāpavattacittuppādo hi micchāsati. Sā pana kodhavasena vā ‘‘akkocchi maṁ avadhi ma’’ntiādinā (dha. pa. 3) upanayhantassa, rāgavasena vā ‘‘yānissa tāni pubbe mātugāmena saddhiṁ hasitalapitakīḷitāni anussaratī’’ti (a. ni. 7.50) vuttanayena subhato anussarantassa, diṭṭhivasena vā ‘‘so kho pana me atto nicco dhuvo’’tiādinā micchāabhinivisantassāti evamādinā nayena pavattatīti veditabbā.",
  "tika-s0201t1:822": "Upāyacintāvasenāti khippajālakumināduhalādiupakaraṇasaṁvidhānādīsu yutticintanādivasena pāpaṁ katvā vippaṭisāranimittaṁ, ‘‘sukataṁ mayā’’ti pāmojjanimittaṁ katvā paccavekkhaṇākārena moho aññāṇaṁ. Tattha pana ‘‘asive sivā’’ti vohāro viya ñāṇavohāro. Micchāsabhāvattā pana micchāñāṇaṁtveva vuccati. Ekūnavīsatibhedaṁ paccavekkhaṇañāṇaṁ sammā pekkhitattā sammāñāṇaṁ vuccati, itaraṁ pana jhānādipaccavekkhaṇañāṇaṁ sammādiṭṭhiyāva saṅgayhati. Rūpārūpasamāpattilābhitāmattena vaṭṭato avimuttāyeva samānā ‘‘vimuttā maya’’nti evaṁsaññino. Pakatipurisantarañāṇasaṅkhātāyaṁ, guṇaviyuttassa attano sakattani avaṭṭhānasaṅkhātāyaṁ, attano mahābrahmunā salokatā tassa samīpatāsaṁyujjanasaṅkhātāyaṁ vā avimuttiyaṁ vimuttisaññino. Ekantākusalatāya hīnattā pāpikā. Ayāthāvatāya viparītā. Yathāvuttenāti ‘‘avimuttāyeva samānā’’ti vuttappakārena. ‘‘Mayamettha sammādiṭṭhi bhavissāmā’’tiādīsu phalasammādiṭṭhiādīnipi maggasammādiṭṭhiādipakkhikānevāti adhippāyena ‘‘phalasampayuttāni…pe… veditabbā’’ti vuttaṁ. Sabbepi pana phaladhamme vimuttikkhandhasaṅgahato ‘‘vimuttī’’ti vuccamāne na koci virodho. Ettha sammāvimuttisaṅkhāte sallekhavatthumhi.",
  "tika-s0201t1:823": "Yadi nīvaraṇavasena vuttāni, tasmā tīṇeva vuttānīti āha ‘‘abhijjhālū’’tiādi. Pariyuṭṭhānappattā thinamiddhapariyuṭṭhitā. Yassa dhammassa atthitāya uddhatā nāma honti, so dhammo uddhaccanti āha ‘‘uddaccena samannāgatāti uddhatā’’ti. Vicinantāti dhammoti vā adhammoti vā ādinā yaṁ kiñci sabhāvaṁ vinicchinantā. Upanāhanasīlāti parassa attano citte anubandhanasīlā. Issantīti usūyanti. Saṭhayantīti saṭhā aññathā attānaṁ aññathā pavedanakā. Te pana yasmā na yathābhūtavādino, tasmā āha ‘‘na sammā bhāsantīti vuttaṁ hotī’’ti. Vuttapaccanīkanayenāti ‘‘na kodhanā akkodhanā’’tiādinā vuttaatthapaṭipakkhanayena.",
  "tika-s0201t1:824": "Dukkhaṁ vaco etesu vippaṭikūlaggāhitāya vipaccanīkagāhesūti dubbacā. Te pana vacanakkhamā na hontīti āha ‘‘vattuṁ dukkhā’’tiādi. Hīnācāratāya dukkhassa vā sampāpakatāya pāpakā. Asaddhammavasenāti asappurisadhammavasena. Attanā visesitabbavasena kāyaviññattiādīnaṁ kāyakammadvārādibhāvo viya assaddhiyādiasaddhammasamannāgamenaasataṁ asappurisānaṁ dhammānanti tāniyeva assaddhiyādīni asaddhammā nāma, tesaṁ vasenāha ‘‘saddhā etesaṁ natthī’’ti yathā taṁ ‘‘duppaññā’’ti. Suttageyyādi appaṁ sutaṁ etesanti appassutā, sutena anupapannā. Natthīti gahetabbanti iminā abhāvattho ayaṁ appa-saddo ‘‘appaḍaṁsamakasavātātapasarīsapasamphassāna’’ntiādīsu (a. ni. 10.11) viyāti dasseti. Sammāpaṭipattiyā anārambhanato kucchitā gārayhā sīdanti osīdanti saṁkilesapakkheti kusītā da-kārassa ta-kāraṁ katvā. Akusalānaṁ dhammānaṁ pahānāya kusalānaṁ dhammānaṁ upasampadāya āraddhaṁ paggahitaṁ vīriyaṁ etesanti āraddhavīriyā. Anuppādanena muṭṭhā naṭṭhā sati etesanti muṭṭhassatī. Duṭṭhāti dūsitā. Duppaññā nāma dūsitabhāvo paṭipakkhena vināsitabhāvoti āha ‘‘naṭṭhapaññāti vuttaṁ hotī’’ti. Heṭṭhā sammādiṭṭhiggahaṇena kammassakatāpaññāya maggasammādiṭṭhiyā ca gahitattā subbacakalyāṇamittatāparivārāhi idha saddhādīhi vipassanāsambhārassa uddhaṭattā ca vuttaṁ ‘‘idha vipassanāpaññā veditabbā’’ti. Tenāha ‘‘vipassanāsambhāro hī’’tiādi. Yuttiṁ anapekkhitvāpi ayamattho gahetabboti dassento āha ‘‘porāṇānaṁ āṇā’’ti.",
  "tika-s0201t1:825": "Lokuttaraguṇānaṁ antarāyakaranti lokuttaraguṇānaṁ adhigamassa antarāyakaraṁ. Sandiṭṭhinti saṁ attano diṭṭhiṁ, yaṁ vā taṁ vā attanā yathāgahitadiṭṭhinti attho. Sabhāvaṁ atikkamitvā parato āmasanato parāmāsī. Daḷhaggāhīti ‘‘idameva sacca’’nti thiraggāhaggāhī. Paṭinissaggīti paṭinissajjanako. Kummovāti yathā kacchapo attano pādādike aṅge kenaci ghaṭṭito sabbāni aṅgāni attano kapāleyeva samodahati, na bahi nīharati, evamayampi ‘‘na sundaro tava gāho, chaḍḍehi na’’nti vutto taṁ na vissajjeti. Antoyeva attano hadaye eva ṭhapetvā taṁ vadati. Kumbhīlaggāhanti saṁsumāraggāhaṁ. Gaṇhantīti yathā saṁsumārā gahitaṁ na vissajjenti, evaṁ gaṇhanti.",
  "tika-s0201t1:826": "84.Evaṁcatucattālīsāya ākārehīti avihiṁsanādīhi catuadhikacattālīsappakārehi. Kasmā panettha avihiṁsā ādito vuttā? Sabbaguṇānaṁ mūlabhāvato. Avihiṁsāti hi karuṇāyetaṁ adhivacanaṁ, sā ca visesato sīlassa mūlakāraṇaṁ parūpaghātalakkhaṇā dussīlyā oramāpanato. Yathā hi pāṇātipāto parūpaghātalakkhaṇo, tathā paresaṁ sāpateyyāvaharaṇaṁ, sattippahāratopi dhanassāvahāro garutaroti. Tathā abrahmacariyaṁ gabbhadhāraṇādidukkhāvahanato, paradārātikkame pana vattabbameva natthi. Paresaṁ visaṁvādanabhedanamammaghaṭṭanānaṁ parūpaghātabhāvo pākaṭo eva, samphappalāpo atthaggāhāpanato anatthuppādanato, abhijjhā adinnādānādihetuto, byāpādo pāṇātipātādihetuto, micchādiṭṭhi sabbānatthahetuto parūpaghātalakkhaṇā, micchādiṭṭhi dhammikapaṭiññopi pāṇātipātādīni karoti, pare ca tattha niyojeti, kimaṅgaṁ pana itare. Vihiṁsalakkhaṇā dussīlyā oramā avihiṁsalakkhaṇā visesato sīlassa balavakāraṇaṁ. Sīlapadaṭṭhāno ca samādhi, samādhipadaṭṭhānā ca paññāti sabbaguṇānaṁ mūlabhūtā avihiṁsā. Apica uḷārajjhāsayānaṁ nisammakārīnaṁ dhīrānaṁ uttamapurisānaṁ sīlaṁ viya samādhipaññāpi paresaṁ hitasukhāvahāva sampajjantīti evampi karuṇā sabbaguṇānaṁ mūlanti sā ādito vuttā.",
  "tika-s0201t1:827": "Tato paraṁ visesato ‘‘avihiṁsāsamuṭṭhānā ime dhammā’’ti dassanatthaṁ kusalakammapathadhammā gahitā. Tato idaṁ guṇānaṁ mūlabhūtaṁ sīlaṁ, ettha patiṭṭhitena ime dhammā uppādetabbāti dassanatthaṁ aṭṭha sammattā gahitā. Tesaṁ visodhanāya paṭipannassa ādito evaṁ hotīti dassanatthaṁ nīvaraṇaviveko gahito, ādito nīvaraṇadvayassa aggahaṇe gahitāgahitakāraṇaṁ aṭṭhakathāya vuttameva. Kodhassa pana byāpādato bhedo vatthasuttavaṇṇanāyaṁ (ma. ni. aṭṭha. 1.71) vuttanayeneva veditabbo. Kodhādippahānena cettha sallekhasiddhīti dassanatthaṁ tato upakkilesavisuddhi gahitā. Sā ca subbacakalyāṇamittaappamattatāhi sijjhatīti dassanatthaṁ pakiṇṇakā gahitā. Sampannasovacassatādiguṇassa ime dhammā pāripūriṁ gacchanti, vipassanaṁ paribrūhetvā ariyamaggādhigamāya saṁvattantīti dassanatthaṁ saddhammā gahitā. Evaṁbhūtassa ayaṁ micchāgāho lokuttaraguṇādhigamassa antarāyakaro, tasmā so dūrato vajjetabbo, evaṁ yathāvuttāya sammāpaṭipattiyā ariyamaggaṁ adhigacchanto sallekhaṁ matthakaṁ pāpetīti dassanatthaṁ ‘‘sandiṭṭhiparāmāsī’’tiādi vuttanti evametesaṁ catucattālīsāya sallekhākārānaṁ gahaṇapayojanaṁ anupubbī ca veditabbā. Payogato sallekhapaṭipadaṁ paṭipajjituṁ asakkontānaṁ cittuppādopi bahūpakāroti āha ‘‘cittuppādassapi bahūpakārataṁ dassetu’’nti.",
  "tika-s0201t1:828": "Kusalesudhammesūti avihiṁsādīsu yathāvuttaanavajjadhammesu. Anuvidhiyanāti cittuppādassa kāyavācāhi anuvidhānā. Tesaṁ dhammānanti avihiṁsādidhammānaṁ, tesaṁ vā cittuppādavasena pavattadhammānaṁ. Idāni yathāvuttadhammaṁ vitthārato dassetuṁ ‘‘kasmā panā’’tiādi āraddhaṁ. Saraṇagamanaṁ vācāya viññāpetuṁ asakkontassa vasena vuttaṁ ‘‘kāyena vā’’ti. ‘‘Sīlaṁ kāyena samādiyatī’’ti etthāpi eseva nayo. Ettha ca tathā tathā pavattasallahukakāmāvacarakusalacittuppattiṁ upādāya tathārūpakusalakāyavacīkammānaṁ bahūpakāratā vuttāti na sabhāvato cittuppādassa bahūpakārataṁ ñāyatīti daṭṭhabbaṁ.",
  "tika-s0201t1:829": "85.Hitādhigamāyāti diṭṭhadhammikādihitasampattiyā, ariyamaggādhigamāya eva vā. Ariyamaggo hi ekantahitattā hito nāma. Parivajjanavasena kamanaṁ pavatti parikkamananti āha ‘‘parikkamanāya parivajjanatthāyā’’ti. Sammādassanupāyasaṁvidhānena avihiṁsā paṭiyattā sammāsambuddhena. Sukhenevāti akiccheneva. Eteneva upāyenāti eteneva avihiṁsāpade vuttena vidhinā. Sabbapadānīti sesāni tecattālīsa padāni.",
  "tika-s0201t1:830": "86.Akusalā paṭisandhiajanakā nāma uddhaccasahagatacittuppādadhammā aññepi pavattivipākamattadāyino, dinnāya paṭisandhiyā vipākajanakā, paccayavekallena vipaccituṁ aladdhokāsā ahosikammādayo vā ajanakā. Jātivasenāti akusalajātivasena. Adhobhāgaṅgamanīyāti apāyagamanīyā. Evaṁnāmāti nāmaggahaṇena sabhāvaṁ upalakkheti sati paccayasamavāye taṁsabhāvānativattanato. Tenāha ‘‘vipākakāle aniṭṭhākantavipākattā’’ti. Vuttanayeneva kusalapakkho veditabbo. Ayaṁ pana viseso, idha paṭisandhiajanakā abhiññāsahagatadhammā, sesaṁ vuttasadisameva. Sabbe akusalāti ettha vihiṁsamekaṁ ṭhapetvā itare sabbe akusalā upamābhūtā. Vihiṁsā hi upameyyaṁ. Sabbe kusalāti etthāpi eseva nayo. Eteneva upāyenāti yathā vihiṁsānaṁ upameyyatā, tadavasesānaṁ kusalākusalānaṁ upamābhāvo vutto, iminā nayena akusalaṁ pāṇātipātādiakusalena itarena, kusalañca pāṇātipātāpaṭiviratiādikusalena itarena upametabbaṁ.",
  "tika-s0201t1:831": "87.Parinibbāpaneti kilesapariḷāhavūpasamane. Parito limpanaṭṭhena palipaṁ vuccati mahākaddamaṁ, taṁ pana ekantato gambhīrampi hotīti ‘‘gambhīrakaddamenimuggo’’ti vuttaṁ. Palipaṁ viya palipanti pañca kāmaguṇā vuccanti, tasmā evaṁ idāni vuccamānena upamopameyyasaṁsandananayena ettha imasmiṁ ṭhāne atthayojanā veditabbā. Na hi taṁ kāraṇanti ettha kāraṇaṁ nāma hatthassa vā pādassa vā apalipannabhāvo, so pana natthi. Esa nayo upameyyepi.",
  "tika-s0201t1:832": "Tattha siyā kassaci parivitakko ‘‘bhagavato desanānubhāvena bhikkhuādayo kathentī’’ti. ‘‘Bhagavāyeva hi tattha uddharatī’’ti vatvā upamāya tadatthaṁ vibhāvetuṁ ‘‘rañño’’tiādi vuttaṁ. Puthujjanā tāvatiṭṭhantu, sāvakasikhāppattavisesānampi ariyānaṁ desanā satthuyeva desanāti dassetuṁ ‘‘kiñcāpī’’tiādimāha. Tathā hi tehi desitasuttāni buddhavacanameva, tesaṁ desanāya laddhavisesāpi ariyā buddhaputtāyevāti.",
  "tika-s0201t1:833": "Anibbisatāyāti anibbisevanatāya. Asikkhitavinayatāyāti pañcannaṁ vinayānaṁ sādaraṁ asikkhitabhāvena. Te pana vinayā tissannaṁ sikkhānaṁ sikkhāpanena hotīti āha ‘‘tisso sikkhā sikkhāpessatī’’ti. Kiṁ pana tanti? ‘‘Ṭhānametaṁ vijjatī’’ti ettha vuttaṁ kiṁ pana ṭhānanti āha ‘‘apalipapalipannatta’’ntiādi. Yasmā pāḷiyaṁ ‘‘so vata cundā’’tiādinā sāmaññatthaṁ upamābhāvena gahetvā visesattho upameyyabhāvena vutto, tasmā tamatthaṁ ‘‘evamattho veditabbo’’tiādinā sādhāraṇato vatvā puna asādhāraṇato vivaranto ‘‘kiṁ vuttaṁ hotī’’tiādimāha. Parassa vihiṁsācetanaṁ nibbāpessatīti idaṁ yo avihiṁsāsaṅkhātaṁ sammāpaṭipattiṁ disvā diṭṭhānugatiṁ āpajjanto dhammadesanāya paro avihiṁsako hoti, tādisaṁ sandhāya vuttaṁ. Ādesanañhi tassa vacananti. Tenāha ‘‘ayaṁ yā esā vihiṁsakassā’’ti. Pubbe vihiṁsakassa micchāpaṭipajjantassa. Vihiṁsāpahānāya maggaṁ bhāvayatotiādinā attano eva avihiṁsāya vihiṁsāparinibbānāya saṁvattanamāha. Tenāha ‘‘parinibbuto viyā’’tiādi. Sabbapadesūti ‘‘pāṇātipātissā’’tiādinā āgatesu tecattālīsāya padesu.",
  "tika-s0201t1:834": "88.Evanti desitākāraparāmasanaṁ. Tassāti sallekhassa. ‘‘Atthi khvesa brāhmaṇa, pariyāyo’’tiādīsu (a. ni. 8.11; pārā. 3-10) viya pariyāya-saddo kāraṇatthoti āha ‘‘sallekhakāraṇa’’nti. Tesaṁ vasenāti sallekhānaṁ vasena. Mettāya upasaṁharaṇavasena hitaṁ esantena. Karuṇāya vasena anukampamānena. Pariggahetvāti parito gahetvā, paritvāti attho. Pariccāti parito itvā, samantato pharitvā icceva attho. Mā pamajjitthāti ‘‘jhāyathā’’ti vuttasamathavipassanānaṁ aññāṇena, aññena vā kenaci pamādakāraṇena mā pamādaṁ āpajjittha. Niyyānikasāsane hi akattabbakaraṇampi pamādoti. Vipattikāleti sattaasappāyādivipattiyuttakāle. Yathāvuttā pañca pariyāyā aññepi sabbe sāsanaguṇā idheva saṅgahaṁ gacchantīti āha ‘‘jhāyatha, mā pamādatthāti tumhākaṁ anusāsanī’’ti.",
  "tika-s0201t1:835": "Sallekhasuttavaṇṇanāya līnatthappakāsanā samattā.",
  "tika-s0201t1:836": "9. Sammādiṭṭhisuttavaṇṇanā",
  "tika-s0201t1:837": "89.Kathetukamyatāpucchāevāti avadhāraṇena itarā catasso pucchā nivatteti itarāsaṁ asambhavato, tattha yathāpucchitassa atthassa vissajjanato ca ‘‘ayaṁ sammādiṭṭhī’’ti yāthāvato ajānantāpi puthujjanā bāhirakatāpasādayo attano samānasīle ṭhitaṁ sammādiṭṭhīti vadanti. Anussavādivasenāpīti anussavākāraparivitakkadiṭṭhinijjhānakkhantivasenapi. Yathāsamaṅgitākārassa atthassa evametanti nijjhānakkhamāpanato ekantato yāthāvaggāho hotīti āha ‘‘attapaccakkhenapī’’ti, yāthāvato lakkhaṇassa paṭividdhattā attano paccakkhabhāvenāti attho. Bahunnaṁ vacanaṁ upādāyāti iminā sāsane loke ca niruḷhatāya ayaṁ āmeḍitapayogoti sāsanassa niruḷhatāya ca sampasādaṁ upādāyapi tadubhayiko āmeḍitapayogo daṭṭhabbo. Atthanti vacanatthaṁ. Lakkhaṇanti sabhāvaṁ. Upādāyāti gahetvā. Sobhanāyāti sundarāya. Pasatthāyāti pasaṁsāya. Tesu purimena dhammānaṁ yathāsabhāvāvabodhasaṅkhātaṁ sammādiṭṭhisabhāvaṁ dasseti. Tena hi sā sabbadhamme abhibhavitvā sobhati. Dutiyena sampayuttadhammesu pariṇāyikabhāvaṁ. Tena hi sā sampayuttadhamme ñāṇamaye viya taṁsamaṅginañca puggalaṁ ñāṇapiṇḍaṁ viya karoti, tassa ‘‘paṇḍito nipuṇo cheko viññū vibhāvī’’tiādinā disāsu pasaṁsā pattharati.",
  "tika-s0201t1:838": "Kammassakatāñāṇanti kammaṁ sako etassāti kammassako, tassa bhāvo kammassakatā, tattha ñāṇaṁ ‘‘idaṁ kammaṁ sattānaṁ sakaṁ, idaṁ no saka’’nti evaṁ jānanañāṇaṁ. Saccānulomikañāṇanti ariyasaccānaṁ paṭivedhassa anulomato saccānulomikaṁ ñāṇaṁ, vipassanāñāṇaṁ. No saccānulomikāyāti bāhirako saccānulomikāya sammādiṭṭhiyā no sammādiṭṭhi sabbena sabbaṁ tassa abhāvato. Tattha kāraṇamāha ‘‘attadiṭṭhiparāmāsakattā’’ti. Kammassa katādiṭṭhi pana bāhirakassa attadiṭṭhiṁ anurujjhantī pavattati ‘‘atthi dinna’’ntiādinayappavattito. Sāsaniko dvīhipīti sāsaniko puthujjano kammassakatāñāṇādīhi dvīhipi sammādiṭṭhi. Okkantasammattaniyāmattā ‘‘sekkho niyatāyā’’ti vuttaṁ. Asekkhāya sammādiṭṭhiyā sammādiṭṭhīti ānetvā sambandhitabbaṁ. Tīsupi puggalesu sekkho idha sammādiṭṭhīti adhippetoti dassento ‘‘niyatāya niyyānikāyā’’tiādimāha.",
  "tika-s0201t1:839": "Idāni yathāvuttamatthaṁ pāḷiyā vibhāvetuṁ ‘‘tenevāhā’’tiādi vuttaṁ. Antadvayanti ‘‘sassataṁ, ucchedaṁ, kāmasukhaṁ, attakilamatha’’nti etaṁ antadvayaṁ. Līnuddhaccapatiṭṭhānāyūhanantadvayassa anupagamanaṁ atthasiddhameva. Ujubhāvenāti ujusabhāvena maggena, majjhimāya paṭipattiyāti attho. Dhamme pasādaggahaṇena satthari saṅghe ca pasādopi gahitoyeva hotīti ‘‘dhamme’’icceva vutto tadavinābhāvato. Yasmā esa niyatāya sammādiṭṭhiyā samannāgato sammādiṭṭhīti adhippeto, tañca vaṭṭato niyyānaṁ vivaṭṭādhigamena hotīti āha ‘‘āgato imaṁ saddhamma’’nti. Nibbānañhi santo sadā vijjamāno dhammoti katvā saddhammoti imaṁ phalehi asādhāraṇena pariyāyena vattabbataṁ labhati. Tayidamassa āgamaṁ sacchikiriyābhisamayo, so ca pahānābhisamayādīhi saheva idha ijjhatīti dassento ‘‘sabbadiṭṭhigahanānī’’tiādimāha. Tattha sabbadiṭṭhigahanāni vinibbeṭhento sabbakilese pajahantoti padadvayena pana pahānābhisamayamāha, jātisaṁsārā nikkhamantoti iminā pariññābhisamayaṁ. Samatikkamattho hi pariññattho. Paṭipattiṁ pariniṭṭhapentoti iminā bhāvanābhisamayanti daṭṭhabbaṁ.",
  "tika-s0201t1:840": "Kālaparicchedavacananti paricchijjatīti paricchedo, kālo eva paricchedo kālaparicchedo, yo so akusalapajānanādinā paricchinno maggavuṭṭhānakālo maggakkhaṇo, tassa vacananti attho. Tenāha ‘‘yasmiṁ kāle’’ti. Akusalañcāti ca-saddo samuccayattho. Tena vakkhamānaṁ akusalamūlādiṁ samuccinoti. Dasākusalakammapathanti kutoyaṁ viseso, yāvatā aniddhāritavisesaṁ akusalaṁ gahitanti? Na sāmaññajotanāya visese avaṭṭhānato. Kiṁ vā imāya yutticintāya, yasmā paṭhamavārena uddesavasena desitassa atthassa vitthāradesanā dutiyavāro. Tenevāha ‘‘katamaṁ panāvuso’’tiādi. Yasmā lokuttarā sammādiṭṭhi idha adhippetā, tasmā nirodhārammaṇāya pajānanāya maggapaññāya kiccavasena sammohato ‘‘idaṁ dukkha’’nti dasaakusalakammapathaṁ paṭivijjhanto ‘‘akusalaṁ pajānātī’’ti vuccatīti attho. Tassāti akusalakammapathasaṅkhātassa dukkhassa. Teneva pakārenāti ‘‘nirodhārammaṇāya pajānanāya kiccavasenā’’ti vuttappakārena.",
  "tika-s0201t1:841": "Kusalanti etthāyaṁ vacanattho – kucchite pāpadhamme salayati calayati kampetīti kusalaṁ, kucchitena vā ākārena sayantīti kusā, pāpakā dhammā. Te kuse lunāti chindatīti kusalaṁ. Kucchitānaṁ vā sānato tanukaraṇato ñāṇaṁ kusaṁ nāma, tena lātabbaṁ gahetabbaṁ pavattetabbanti kusalaṁ. Yathā vā kuso ubhayabhāgagataṁ hatthapadesaṁ lunāti, evamidaṁ uppannānuppannavasena ubhayabhāgagataṁ saṁkilesapakkhaṁ lunāti chindati, tasmā kuso viya lunātīti kusalaṁ. Kucchitānaṁ vā sāvajjadhammānaṁ salanato saṁvaraṇato kusalaṁ. Kusaladhammavasena hi akusalā manacchaṭṭhesu dvāresu appavattiyā saṁvutā honti. Kucchite vā pāpadhamme salayati gameti apanetīti kusalaṁ. Kucchitānaṁ vā pāṇātipātādīnaṁ sānato nisānato tejanato kusā, dosalobhādayo. Sādīnavavasena cetanāya tikkhabhāvappattiyā pāṇātipātādīnaṁ mahāsāvajjatā. Te kuse lunāti chindatīti kusalaṁ. Kucchitānaṁ vā sānato antakaraṇato vināsanato kusāni, puññakiriyavasena pavattāni saddhādīni indriyāni. Tehi lātabbaṁ pavattetabbanti kusalaṁ. ‘‘Ku’’iti vā bhūmi vuccati, adhiṭṭhānabhāvena taṁsadisassa attano nissayabhūtassa rūpārūpapabandhassa sampati āyatiñca anudahena vināsanato kuṁ sasantīti kusā, rāgādayo. Te viya attano nissayassa lavanato chindanato kusalaṁ. Payogasampāditā hi kusaladhammā accantameva rūpārūpadhamme appavattikaraṇena samucchindanti. Kusalassa mūlanti kusalamūlaṁ, suppatiṭṭhitabhāvasādhanena kusalassa patiṭṭhā nidānanti attho. Akusalamūlanti etthāpi eseva nayo.",
  "tika-s0201t1:842": "Akusalanti pana na kusalaṁ akusalaṁ, kusaladhammānaṁ paṭipakkhavasena akusalanti padassa attho veditabbo. Evañhi ārogyānavajjasukhavipākakosallasambhūtaṭṭhena kusalaṁ vuccatīti. Yathā yaṁ dhammajātaṁ na arogaṁ na avajjaṁ na sukhavipākaṁ na ca kosallasambhūtaṁ, taṁ akusalanti ayamattho dassito hoti. Evaṁ yaṁ na kucchitānaṁ salanasabhāvaṁ, na kusena, kusehi vā pavattetabbaṁ, na ca kuso viya lavanakaṁ, taṁ akusalaṁ nāmāti ayampi attho dassitoti veditabbo. Vatthupajānanāti dukkhādivatthuno pajānanā paṭivedho. Tathā bujjhanakapuggalānaṁ ajjhāsayavasena desanā pavattāti āha ‘‘akusalādipajānanenāpī’’ti. Teneva ca saṁkhittena desanā pavattā. Bhāvanāmanasikāro pana ‘‘sabbaṁ bhikkhave abhiññeyya’’nti (saṁ. ni. 4.46; paṭi. ma. 1.3) vacanato anavasesato rūpārūpadhammānaṁ pariggahavaseneva pavattati. Tenāha ‘‘desanāyevā’’tiādi. Tattha manasikārapaṭivedhoti pubbabhāge pavattavipassanāmanasikāro ariyamaggapaṭivedho ca. Kassaci akopanato vitthāravaseneva vuttaṁ vipassanaṁ anuyuñjantā maggaṁ paṭivijjhantāpi vitthāranayeneva paṭivijjhantīti attho visuddhikkamassa abhāvato.",
  "tika-s0201t1:843": "Bhikkhūti mahāvihāre dhammasaṅgītivasena pañcanikāyamaṇḍale nisinnabhikkhū. Theroti tattha saṅghattheroti vadanti. Vatthasuttavaṇṇanāyaṁ vuttanayena pana mahāsaṅgharakkhitattherassa antevāsikabhikkhū sandhāya ‘‘āhaṁsū’’ti vuttaṁ. Theroti pana mahāsaṅgharakkhitatthero. So hi imasmiṁ majjhimanikāye taṁ taṁ vinicchayaṁ kathesi. Rāsitoti piṇḍato, ekajjhanti attho.",
  "tika-s0201t1:844": "Akusalakammapathavaṇṇanā",
  "tika-s0201t1:845": "Akosallappavattiyāti kosallapaṭipakkhato akosallaṁ vuccati aññāṇaṁ, tato pavattanato, akosallasambhūtattāti attho. Ñāṇapaṭipakkho aññāṇaṁ mittapaṭipakkho amitto viya kusalapaṭipakkho akusalaṁ kusalena pahātabbattā, na pana kusalānaṁ pahāyatattā. Kusalameva hi payogasampāditaṁ akusalaṁ pajahati. Saha avajjehi lobhādīhi vattatīti sāvajjaṁ. Dukkho aniṭṭho catukkhandha-saṅkhāto vipāko etassāti dukkhavipākaṁ. Tattha sāvajjavacanena akusalānaṁ pavattidukkhataṁ dasseti, dukkhavipākavacanena vipākadukkhataṁ. Purimañhi pavattisambhavavasena akusalassa lakkhaṇavacanaṁ, pacchimaṁ tālantare vipākuppādanasamatthatāvasena. Tathā purimena akusalassa avisuddhasabhāvataṁ dasseti, pacchimena avisuddhavipākataṁ. Purimena akusalaṁ kusalasabhāvato nivatteti, pacchimena abyākatasabhāvato savipākattadīpakattā pacchimassa. Purimena vā avajjavantatādassanato kiccaṭṭhena rasena anatthajananarasataṁ dasseti, pacchimena sampattiatthena aniṭṭhavipākarasataṁ. Purimena ca upaṭṭhānākāraṭṭhena paccupaṭṭhānena saṁkilesapaccupaṭṭhānataṁ, pacchimena phalaṭṭhena dukkhavipākapaccupaṭṭhānataṁ. Purimena ca ayonisomanasikāraṁ akusalassa padaṭṭhānaṁ pakāseti. Tato hi taṁ sāvajjaṁ jātaṁ, pacchimena akusalassa aññesaṁ padaṭṭhānabhāvaṁ vibhāveti. Tañhi dukkhavipākassa kāraṇanti. Saṁkiliṭṭhanti saṁkilesehi samannāgataṁ, dasahi kilesavatthūhi vibādhitaṁ, upatāpitaṁ vā tehi vidūsitaṁ malīnakatañcāti attho. Idañcassa dukkhavipākatañcāti atthe idañca dukkhavipākataṁ apaccakkhatāya asaddahantānaṁ paccakkhato ādīnavadassanena saṁvejanatthaṁ vuttaṁ. Sādhāraṇā sabbassapi akusalassa.",
  "tika-s0201t1:846": "Saraseneva (dha. sa. mūlaṭī. 1) patanasabhāvassa antarā eva atīva pātanaṁ atipāto, saṇikaṁ patituṁ adatvā sīghaṁ pātananti attho. Atikkammavā satthādīhi abhibhavitvā pātanaṁ atipāto. Payogavatthumahantatādīhi mahāsāvajjatā tehi paccayehi uppajjamānāya cetanāya balavabhāvato. Ekassa hi payogassa sahasā nipphādanavasena sakiccasādhikāya bahukkhattuṁ pavattajavanehi laddhāsevanāya ca sanniṭṭhāpakacetanāya vasena payogassa mahantabhāvo. Satipi kadāci khuddake ceva mahante ca pāṇe payogassa samabhāve mahantaṁ hanantassa cetanā tibbākārā uppajjatīti vatthussa mahantabhāvo. Iti ubhayampetaṁ cetanāya balavabhāveneva hotīti. Yathāvuttapaccayapariyāyepi taṁtaṁpaccayehi cetanāya balavatāya eva mahāsāvajjabhāvo veditabbo. Payogavatthuādipaccayānañhi amahattepi hantabbassa guṇavantatāya mahāsāvajjatā, tabbipariyāyena appasāvajjatā ca vatthussa mahattāmahattesu viya daṭṭhabbā. Kilesānaṁ upakkamānaṁ dvinnañca mudutāya tibbatāya ca appasāvajjatā mahāsāvajjatāpi yojetabbā. Pāṇo pāṇasaññitā vadhakacittañca pubbabhāgiyāpi honti, upakkamo vadhakacetanāsamuṭṭhāpito. Pañca sambhārā hi pāṇātipātacetanāti sā pañcasambhāravinimuttā daṭṭhabbā. Ayañca vicāro adinnādānādīsupi yathārahaṁ vattabbo. Vijjhanapaharaṇādivasena sahatthenanibbatto sāhatthiko, āṇāpanavasena pavatto āṇattiko, ususattiyantapāsāṇādinissajjanavasena pavatto nissaggiyo, aduhalasajjanādivasena pavatto thāvaro, āthabbaṇikādīnaṁ viya mantaparijappanavasena pavatto vijjāmayo, kammavipākajiddhimayo iddhimayo dāṭhākoṭanādīni viya.",
  "tika-s0201t1:847": "Yadi ‘‘mama ida’’nti parena pariggahitaṁ adinnaṁ, uttānaseyyakadārakasantake kathaṁ tassa pariggahasaññāya eva abhāvatoti āha ‘‘yattha paro’’tiādi. Paro nāma viññū vā aviññū vā atthi tassa vatthussa sāmiko. Aviññūpi hi viññukāle yathākāmaṁ karonto adaṇḍārahoti. Mantaparijappanena parasantakaharaṇaṁ vijjāmayo, vinā mantena parasantakassa kāyavacīpayogehi parikaḍḍhanaṁ tādiseniddhivasena iddhimayo payogoti adinnādāne cha payogāsāhatthikādayo vuttā. Yathānurūpanti ettha sāhatthiko tāva pañcannampi avahārānaṁ vasena pavattati, tathā āṇattiyo nissaggiyo ca. Thāvaro theyyāvahārapasayhāvahārapaṭicchannāvahāravasena. Tathā sesāpīti daṭṭhabbaṁ.",
  "tika-s0201t1:848": "Methunasamācāresūti sadārāsantosa-paradāragamanavasena duvidhesu methunasamācāresu. Ayamevahi bhedo idhādhippeto. Gottarakkhitā sagottehi rakkhitā. Dhammarakkhitā sahadhammikehi rakkhitā. Sārakkhā sasāmikā. Yassā gamane raññā daṇḍo ṭhapito, sā saparidaṇḍā. Bhariyabhāvatthaṁ dhanena kītā dhanakkītā. Chandena vasantī chandavāsinī. Bhogatthaṁ vasantī bhogavāsinī. Paṭatthaṁ vasantī paṭavāsinī. Udakapattaṁ āmasitvā gahitā odapattakinī. Cumbaṭakaṁ apanetvā gahitā obhaṭacumbaṭā. Karamarānītā dhajāhatā. Taṅkhaṇikā muhuttikā. Abhibhavitvā vītikkame micchācāro mahāsāvajjo, na tathā dvinnaṁ samānachandatāya. Abhibhavitvā vītikkamane satipi maggenamaggapaṭipattiadhivāsane purimuppannasevanābhisandhipayogābhāvato micchācāro na hoti abhibhuyyamānassāti vadanti. Sevanācitte sati payogābhāvo appamāṇaṁ yebhuyyena itthiyā sevanāpayogassa abhāvato. Tathā sati puretaraṁ sevanācittassa upaṭṭhānepi tassā micchācāro na siyā, tathā purisassapi sevanāpayogābhāveti, tasmā attano ruciyā pavattitassa vasena tayo, balakkārena pavattitassa vasena tayoti sabbepi aggahitaggahaṇena cattāro sambhārāti vuttanti veditabbaṁ.",
  "tika-s0201t1:849": "Atthabhañjakoti kammapathavasena vuttaṁ. Kammapathakathā hesāti. Assāti visaṁvādakassa. Musā vadati etenāti cetanā musāvādo, imasmiṁ pakkhe atathākārena vatthuno viññāpanapayogo musā, taṁsamuṭṭhāpikā cetanāmusāvādoti vuttattā tato aññathā vattuṁ ‘‘aparo nayo’’tiādi vuttaṁ. Attano santakaṁ adātukāmatāyātiādi musāvādasāmaññena vuttaṁ. Hasādhippāyenapi visaṁvādanapurakkhārassa musāvādo. Parassāti visaṁvādanavasena viññāpetabbassa. Soti musāvādapayogo.",
  "tika-s0201t1:850": "Suññabhāvanti pītivirahitatāya rittabhāvaṁ. Pharusasaddatāya neva kaṇṇasukhā. Atthavipannatāya na hadayasukhā. Saṁkiliṭṭhacittassāti dosena, lobhena vā dūsitacittassa.",
  "tika-s0201t1:851": "Ekantapharusā cetanāti etena duṭṭhacittataṁyeva vibhāveti, duṭṭhacittatā cassa amaraṇādhippāyavasena daṭṭhabbā. Sati hi maraṇādhippāye atthasiddhi, tadabhāve pāṇātipātabyāpādā siyunti. Yaṁ paṭicca pharusavācā payujjati, tassa sammukhāva sīsaṁ eti. Parammukhāpi sīsaṁ eti evāti apare. Tatthāyaṁ adhippāyo yutto siyā – sammukhā payoge agāravādīnaṁ balavabhāvato siyā cetanā balavatī, parassa ca tadatthaviññāpanaṁ, na tathā asammukhāti. Yathā ca akkosite mate āḷahane katā khamāpanā upavādantarāyaṁ nivatteti, evaṁ parammukhā payuttā pharusavācā hotiyevāti sakkā viññātuṁ. Tassāti ekantapharusacetanāya eva pharusavācābhāvassa āvibhāvatthaṁ. Mammacchedako savanapharusatāyāti adhippāyo. Cittasaṇhātāya pharusavācā na hoti kammapathā’ppattattā, kammabhāvaṁ pana na sakkā vāretuṁ. Evaṁ anvayavasena cetanāpharusatāya pharusavācaṁ sādhetvā idāni tameva byatirekavasena sādhetuṁ ‘‘vacanasaṇhatāyā’’tiādi vuttaṁ. Esāti pharusavācā. Kammapathabhāvaṁ appattā appasāvajjā, itarā mahāsāvajjā. Tathā kilesānaṁ mudutibbatābhedehi sabbaṁ purimasadisaṁ.",
  "tika-s0201t1:852": "Āsevanaṁ bahulīkaraṇaṁ. Yaṁ uddissa pavattito, tena aggahite appasāvajjo, gahite mahāsāvajjo kammapathappattito. Yo koci pana samphappalāpo dvīhi sambhārehi sijjhati. Kilesānaṁ mudutibbatāvasenapi appasāvajjamahāsāvajjatā veditabbā.",
  "tika-s0201t1:853": "Attano pariṇāmanaṁ cittenevāti veditabbaṁ. Hitasukhaṁ byāpādayatīti yo taṁ uppādeti, tassa hitasukhaṁ vināseti. Aho vatāti iminā accantavināsacintanaṁ dīpeti. Evaṁ hissa dāruṇapavattiyā kammapathappatti. Yathābhuccagahaṇābhāvenāti yāthāvaggāhassa abhāvena aniccādisabhāvassa niccādito gahaṇena. Micchā passatīti vitathaṁ passati. Samphappalāpo viyāti iminā āsevanassa mandatāya appasāvajjataṁ, mahantatāya mahāsāvajjataṁ dasseti. Gahitākāraviparītatāti micchādiṭṭhiyā gahitākārassa viparītabhāvo. Vatthunoti tassā ayathābhūtasabhāvamāha. Tathābhāvenāti gahitākāreneva tassa diṭṭhigatikassa, tassa vā vatthuno upaṭṭhānaṁ evametaṁ, na ito aññathāti.",
  "tika-s0201t1:854": "Dhammatoti sabhāvato. Koṭṭhāsatoti phassapañcamakādīsu cittaṅgakoṭṭhāsesu yaṁ koṭṭhāsā honti, tatoti attho. Cetanādhammāti cetanāsabhāvā.",
  "tika-s0201t1:855": "Paṭipāṭiyā sattāti ettha nanu cetanā abhidhamme kammapathesu na vuttāti paṭipāṭiyā sattannaṁ kammapathabhāvo na yuttoti? Na, avacanassa aññahetukattā. Na hi tattha cetanāya akammapathattā kammapatharāsimhi avacanaṁ, kadāci pana kammapatho hoti, na sabbadāti kammapathabhāvassa aniyatattā avacanaṁ. Yadā pana kammapatho hoti, tadā kammapatharāsisaṅgaho na nivārito. Etthāha – yadi cetanāya sabbadā kammapathabhāvābhāvato aniyato kammapathabhāvoti kammapatharāsimhi avacanaṁ, nanu abhijjhādīnaṁ kammapathabhāvaṁ appattānaṁ atthitāya aniyato kammapathabhāvoti tesampi kammapatharāsimhi avacanaṁ āpajjatīti? Nāpajjati kammapathatātaṁsabhāgatāhi tesaṁ tattha vuttattā. Yadi evaṁ cetanāpi tattha vattabbā siyā? Saccametaṁ, sā pana pāṇātipātādikāti pākaṭo, tassā kammapathabhāvoti na vuttā siyā. Cetanāya hi – ‘‘cetanāhaṁ, bhikkhave, kammaṁ vadāmi (a. ni. 6.63; kathā. 539), tividhā, bhikkhave, kāyasañcetanā akusalaṁ kāyakamma’’ntiādivacanato (kathā. 539) kammabhāvo pākaṭo, kammaṁyeva ca sugatiduggatīnaṁ tattha uppajjanakasukhadukkhānañca pathabhāvena pavattaṁ kammapathoti vuccatīti pākaṭo tassā kammapathabhāvo, abhijjhādīnaṁ pana cetanāsamīhanabhāvena sucaritaduccaritabhāvo cetanājanitapiṭṭhivaṭṭakabhāvena sugatiduggatitaduppajjanakasukhadukkhānaṁ pathabhāvo cāti na tathā pākaṭo kammapathabhāvoti teyeva tena sabhāvena dassetuṁ abhidhamme cetanā kammapatharāsibhāvena na vuttā , atathājātiyakattā vā cetanā tehi saddhiṁ na vuttāti daṭṭhabbaṁ. Mūlaṁ patvāti mūladesanaṁ patvā, mūlasabhāvesu dhammesu vuccamānesūti attho.",
  "tika-s0201t1:856": "Adinnādānaṁ sattārammaṇanti idaṁ ‘‘pañca sikkhāpadā parittārammaṇā eva vā’’ti imāya pañhapucchakapāḷiyā virujjhati. Yañhi pāṇātipātādidussīlyassa ārammaṇaṁ, tadeva taṁ veramaṇiyā ārammaṇaṁ. Vītikkamitabbavatthuto eva hi viratīti. Sattārammaṇanti vā sattasaṅkhātaṁ saṅkhārārammaṇameva upādāya vuttanti nāyaṁ virodho. Tathā hi vuttaṁ sammohavinodaniyaṁ (vibha. aṭṭha. 714) ‘‘yāni sikkhāpadāni ettha sattārammaṇānīti vuttāni, tāni yasmā sattoti saṅkhyaṁ gataṁ saṅkhārameva ārammaṇaṁ karontī’’ti. Visabhāgavatthuno ‘‘itthī, puriso’’ti gahetabbato sattārammaṇoti eke. ‘‘Eko diṭṭho, dve sutā’’tiādinā samphappalapane diṭṭhasutamutaviññātavasena. Tathā abhijjhāti ettha tathā-saddo ‘‘diṭṭhasutamutaviññātavasenā’’ti idampi upasaṁharati, na sattasaṅkhārārammaṇataṁ eva dassanādivasena abhijjhāyanato. ‘‘Natthi sattā opapātikā’’ti pavattamānāpi micchādiṭṭhi tebhūmakadhammavisayāvāti adhippāyenassā saṅkhārārammaṇatā vuttā. Kathaṁ pana micchādiṭṭhiyā sabbe tebhūmakadhammā ārammaṇaṁ hontīti? Sādhāraṇato. ‘‘Natthi sukatadukkaṭānaṁ kammānaṁ phalaṁ vipāko’’ti hi pavattamānāya atthato rūpārupāvacaradhammāpi gahitā eva hontīti.",
  "tika-s0201t1:857": "Sukhabahulatāya rājāno hasamānāpi ‘‘coraṁ ghātethā’’ti vadanti, hāso pana tesaṁ aññavisayoti āha ‘‘sanniṭṭhāpaka…pe… hotī’’ti.",
  "tika-s0201t1:858": "Kesañcīti sahajātānaṁ adinnādānādīnaṁ. Sampayuttapabhāvakaṭṭhenāti sampayutto hutvā uppādakaṭṭhena. Kesañcīti asahajātānaṁ. Upanissayapaccayaṭṭhenāti etena mūlaṭṭhena lobhassa upakārataṁ nivatteti. Suppatiṭṭhitabhāvasādhanaṭṭho hi mūlaṭṭho, so ca hetupaccayatāavinābhāvī, tena cettha mūlamiva mūlanti gahetabbaṁ, nippariyāyato pana pubbe ‘‘kesañcī’’ti vuttānaṁ sahajātānaṁ mūlabhāvo veditabbo. Ratto khotiādinā suttapadenapi pāṇātipātādīnaṁ akusalānaṁ lobhassa mūlakāraṇataṁ vibhāveti, na mūlaṭṭhenupakāratthaṁ avisesato tesaṁ hetupaccayattābhāvato.",
  "tika-s0201t1:859": "Akusalakammapathavaṇṇanā niṭṭhitā.",
  "tika-s0201t1:860": "Kusalakammapathavaṇṇanā",
  "tika-s0201t1:861": "Veranti pāṇātipātādipāpadhammaṁ. So hi verahetutāya ‘‘vera’’nti vuccati, taṁ maṇati ‘‘mayi idha ṭhitāya kathamāgacchasī’’ti tajjentī viya nivāretīti veramaṇī. Tenāha ‘‘pajahatī’’ti. ‘‘Viramaṇī’’ti vattabbe niruttinayena eva-kāraṁ katvā evaṁ vuttaṁ. Vibhaṅge (vibha. 703, 704) eva niddisanavasena evaṁ vuttā. Asamādinnasīlassa sampattato yathāupaṭṭhitavītikkamitabbavatthuto virati sampattavirati, samādānavasena uppannā virati samādānavirati, samādānavasena uppannā virati samādānavirati, kilesānaṁ samucchindanavasena pavattāvirati samucchedavirati.",
  "tika-s0201t1:862": "Jīvamānasasassa maṁsarudhirasammissatāya allasasamaṁsaṁ. Muñci sabbattha samakaruṇatāya. Saccaṁ vatvā ‘‘etena saccavajjena mayhaṁ mātu rogo sammatū’’ti adhiṭṭhāsi.",
  "tika-s0201t1:863": "Mahāsappoti ajagaro. Muñcitvā agamāsi sīlatejena.",
  "tika-s0201t1:864": "Kosallaṁ vuccati ñāṇaṁ, kosallena, kosallato vā pavattiyā upagamanato. Kucchitasayanatoti kucchitenākārena sayanato anusayanato, pavattanato vā. ‘‘Veramaṇikusalā’’ti vattabbāpi pucchānurūpaṁ vissajjananti ‘‘kusalā’’ti na vuttā, ‘‘kusala’’ntveva vuttā.",
  "tika-s0201t1:865": "Kāmañcettha pāḷiyaṁ viratiyova āgatā, sikkhāpadavibhaṅge (vibha. 704) pana cetanāpi āharitvā dīpitāti tadubhayampi gaṇhanto ‘‘cetanāpi vaṭṭanti viratiyopī’’ti āha.",
  "tika-s0201t1:866": "Anabhijjhā hi mūlaṁ patvā kammapathakoṭṭhāsaṁ patvā anabhijjhāti vuttadhammo mūlato alobho kusalamūlaṁ hotīti evamattho daṭṭhabbo. Sesapadadvayepi eseva nayo.",
  "tika-s0201t1:867": "Dussīlyārammaṇā tadārammaṇā jīvitindriyādiārammaṇā kathaṁ dussīlyāni pajahantīti taṁ dassetuṁ ‘‘yathā panā’’tiādi vuttaṁ.",
  "tika-s0201t1:868": "Anabhijjhā…pe… viramantassāti abhijjhaṁ pajahantassāti attho. Na hi manoduccaritato virati atthi anabhijjhādīheva tappahānasiddhito. Tesu alobhotiādīsu yaṁ vattabbaṁ, taṁ akusalamūlesu vuttanayeneva veditabbaṁ.",
  "tika-s0201t1:869": "Appanāvāranti nigamanavāraṁ. Ekena nayenāti vedanādivasena arūpamukheneva anekavidhesu vipassanākammaṭṭhānesu ekena kammaṭṭhānanayena. ‘‘Ṭhapetvā abhijjhaṁ nava akusalakammapathā’’ti vattabbaṁ. Dasāti vā idaṁ ‘‘kusalakammapathā’’ti iminā sambandhitabbaṁ ‘‘akusalakammapathā ca dasa kusalakammapathā cā’’ti. ‘‘Ṭhapetvā abhijjha’’nti hi imināva akusalakammapathānaṁ navabhāvo vutto hoti. Atha vā dasāti idaṁ ubhayathāpi sambandhitabbaṁ. Abhijjhā hi pahātabbāpi sati pariññeyyataṁ nātivattatīti. Tathā hi vuttaṁ ‘‘rūpataṇhā piyarūpaṁ sātarūpa’’ntiādi, tasmā sā tāya pariññeyyatāya dukkhasaccepi saṅgahaṁ labhateva, pahātabbaṁ pana upādāya ‘‘ṭhapetvā abhijjha’’nti vuttaṁ. Tenevāha ‘‘pariyāyena pana sabbepi kammapathā dukkhasacca’’nti. Abhijjhālobhānaṁ pavattiākārasiddhabhedaṁ upādāya ‘‘ime dve dhammā’’ti vuttaṁ. Suttantanayena taṇhā ‘‘samudayasacca’’nti vuttāti āha ‘‘nippariyāyena samudayasacca’’nti. Appavattīti appavattinimittamāha yathā ‘‘rāgakkhayo dosakkhayo’’ti (saṁ. ni. 4.314). Sappaccayatāya saṅkhatasabhāve dukkhasacce gahite appaccayatāya asaṅkhataṁ nirodhasaccaṁ paṭipakkhato āvattati, ekantasāvajje ācayagāmilakkhaṇe samudayasacce gahite sāvajjā vigamanaṁ apacayagāmilakkhaṇaṁ maggasaccaṁpaṭipakkhato āvattatīti dve āvattahāravasena veditabbānīti vuttaṁ. Tenevāha nettiyaṁ (netti. 4.niddesavāra) –",
  "tika-s0201t1:870": "‘‘Ekamhi padaṭṭhāne, pariyesati sesakaṁ padaṭṭhānaṁ;",
  "tika-s0201t1:871": "Āvattati paṭipakkhe, āvatto nāma so hāro’’ti.",
  "tika-s0201t1:872": "Sabbākārenāti kāmarāgarūparāgādisabbappakārehi, sabbato vā apāyagamanīyādiākārato, tattha kiñcipi anavasesetvā vā. Sabbākārenevāti sabbākārato. Nīharitvāti apanetvā, samucchinditvāicceva attho. Kañci dhammaṁ anavakārīkaritvāti rūpavedanādīsu kañci ekadhammampi avinibbhogaṁ katvā, ekekato aggahetvā samūhatova gahetvāti attho. Asmīti ahamasmīti mānaggāhavasena. So pana yasmā pañcakkhandhe niravasesato gaṇhāti, tasmā vuttaṁ ‘‘samūhaggahaṇākārenā’’ti. Yasmā cettha aggamaggacittaṁ vuccati, tasmā āha ‘‘diṭṭhisadisaṁ mānānusaya’’nti. ‘‘Yaṁ rūpaṁ taṁ aha’’ntiādinā yathā diṭṭhi rūpādiṁ ‘‘ahamasmī’’ti gaṇhantī pavattati, evaṁ mānopi ‘‘seyyohamasmī’’tiādināti āha ‘‘mānānusayo asmīti pavattattā diṭṭhisadiso’’ti. Paricchedakaroti osānaparicchedakaro ito paraṁ dukkhassābhāvakaraṇato. Kammapathadesanāyāti kammapathamukhena pavattacatusaccadesanāya. Manasikārappaṭivedhavasenāti vipassanāmanasikāramaggappaṭivedhavasena.",
  "tika-s0201t1:873": "Kusalakammapathavāravaṇṇanā niṭṭhitā.",
  "tika-s0201t1:874": "Āhāravāravaṇṇanā",
  "tika-s0201t1:875": "90.Āharatīti (saṁ. ni. ṭī. 2.2.11) āneti, uppādeti upatthambheti cāti attho. Nibbattāti pasutā. Tato paṭṭhāya hi loke jātavohāro. Paṭisandhiggahaṇato pana paṭṭhāya yāva mātukucchito nikkhamanaṁ, tāva sambhavesino. Esa tāva gabbhaseyyakesu bhūtasambhavesivibhāgo, itaresu pana paṭhamacittādivasena vutto. Sambhava-saddo cettha gabbhaseyyakānaṁ vasena pasūtipariyāyo, itaresaṁ vasena uppattipariyāyo. Paṭhamacittapaṭhamairiyāpathakkhaṇesu hi te sambhavaṁ uppattiṁ esanti upagacchanti nāma, na tāva bhūtā uppattiyā na suppatiṭṭhitattā. Bhūtāyeva sabbaso bhavesanāya samucchinnattā. Na puna bhavissantīti avadhāraṇena nivattitamatthaṁ dasseti, ‘‘yo ca kālaghaso bhūto’’tiādīsu (jā. 1.2.190) bhūta-saddassa khīṇāsavavācitā daṭṭhabbā. Vā-saddo cettha sampiṇḍanattho ‘‘agginā vā udakena vā’’tiādīsu (udā. 76) viya.",
  "tika-s0201t1:876": "Yathāsakaṁ paccayabhāvena attabhāvassa paṭṭhapanamevetthaāhārehi kātabbaanuggahoti adhippāyenāha ‘‘vacanabhedo…pe… ekoyevā’’ti. Sattassa uppannadhammānanti sattassasantāne uppannadhammānaṁ. Yathā ‘‘vassasataṁ tiṭṭhatī’’ti vutte anuppabandhavasena pavattatīti vuttaṁ hoti, evaṁ ṭhitiyāti anuppabandhavasena pavattiyāti attho, sā pana avicchedoti āha ‘‘avicchedāyā’’ti. Anuppabandhadhammuppattiyā sattasantāno anuggahito nāma hotīti āha ‘‘anuppannānaṁ uppādāyā’’ti. Etānīti ṭhitianuggahapadāni. Ubhayattha daṭṭhabbāni, na yathāsaṅkhyaṁ.",
  "tika-s0201t1:877": "Vatthugatā ojā vatthu viya tena saddhiṁ āharitabbataṁ gacchatīti vuttaṁ ‘‘ajjhoharitabbato āhāro’’ti. Nibbattitaojaṁ pana sandhāya ‘‘kabaḷīkārāhāro ojaṭṭhamakarūpāni āharatī’’ti vakkhati. Oḷārikatā appojatāya, na vatthuno thūlatāya, kathinatāya vā, tasmā yasmiṁ vatthusmiṁ parittā ojā hoti, taṁ oḷārikaṁ. Sappādayo dukkhuppādakatāya oḷārikāveditabbā. Visāṇādīnaṁ tivassachaḍḍitānaṁ pūtibhūttatā mudukatāti vadanti, taracchakheḷatemikatāya pana tathābhūtānaṁ tesaṁ mudukatā. Dhammasabhāvo hesa. Sasānaṁāhāro sukhumo taruṇatiṇasassakhādanato. Sakuṇānaṁ āhāro sukhumo tiṇabījādikhādanato. Paccantavāsīnaṁ sukhumo, tesañhi sākapaṇṇasukkhakurapadumapattampi āhāroti. Tesaṁ paranimmitavasavattīnaṁ. Sukhumotvevāti na kiñci upādāya, atha kho sukhumo icceva niṭṭhaṁ patto tato paraṁ sukhumassa abhāvato.",
  "tika-s0201t1:878": "Vatthuvasena panettha āhārassa oḷārikasukhumatā vuttā, sā cassa appojamahojatāhi veditabbāti dassetuṁ ‘‘ettha cā’’tiādi vuttaṁ. Parissamanti khudāvasena uppannaṁ sarīrakhedaṁ. Vinodetīti vatthu tassa vinodanamattaṁ karoti. Na pana sakkoti pāletunti sarīraṁ yāpetuṁ nappahoti nissārattā. Na sakkoti parissamaṁ vinodetuṁ āmāsayassa apūraṇato.",
  "tika-s0201t1:879": "Chabbidhopīti iminā kassacipi phassassa anavasesitabbatamāha. Āhārassadesanākkamenevettha phassādīnaṁ dutiyāditā, na aññena kāraṇenāti āha ‘‘desanānayo evā’’tiādi. Manaso sañcetanā, na sattassāti dassanatthaṁ manogahaṇaṁ yathā ‘‘cittassa ṭhiti (dha. sa. 11), cetovimutti cā’’ti (ma. ni. 1.69) āha ‘‘manosañcetanāti cetanā evā’’ti. Cittanti yaṁ kiñci cittaṁ, na vipākaviññāṇameva.",
  "tika-s0201t1:880": "Pubbe ‘‘āhāranti paccaya’’nti vuttattā ‘‘yadi paccayaṭṭho āhāraṭṭho’’tiādinā codeti. Atha kasmā imeyeva cattāro vuttāti atha kasmā cattārova vuttā, ime eva ca vuttāti yojanā. Visesapaccayattāti etena yathā aññe paccayadhammā attano paccayuppannassa paccayāva honti, ime pana tathā ca honti aññathā cāti samānepi paccayatte atirekapaccayā honti, tasmā āhārāti vuttāti imamatthaṁ dasseti. Idāni taṁ atirekapaccayataṁ dassetuṁ ‘‘visesapaccayo hī’’tiādi āraddhaṁ. Visesapaccayo rūpakāyassa kabaḷīkāro āhāro upatthambhakabhāvato. Tenāha aṭṭhakathāyaṁ (visuddhi. 2.708; paṭṭhā. aṭṭha. paccayuddesavaṇṇanā) ‘‘rūpārūpānaṁ upatthambhakattena upakārakā cattāro āhārā āhārapaccayo’’ti. Upatthambhakattañhi satipi janakatte arūpīnaṁ āhārānaṁ āhārajarūpasamuṭṭhāpakarūpāhārassa ca hoti, asati pana upatthambhakatte āhārānaṁ janakattaṁ natthīti upatthambhakattaṁ padhānaṁ. Janayamānopi hi āhāro avicchedavasena upatthambhayamāno eva janetīti upattambhakabhāvo eva āhārabhāvo. Vedanāya phasso visesapaccayo. ‘‘Phassapaccayā vedanā’’ti hi vuttaṁ. ‘‘Saṅkhārapaccayā viññāṇa’’nti (udā. 1; ma. ni. 3.126) vacanato viññāṇassamanosañcetanā. ‘‘Cetanā tividhaṁ bhavaṁ janetī’’ti hi vuttaṁ. ‘‘Viññāṇapaccayā nāmarūpa’’nti pana vacanato nāmarūpassa viññāṇaṁ visesapaccayā. Na hi okkantiviññāṇābhāve nāmarūpassa attasambhavo. Yathāha ‘‘viññāṇañca hi, ānanda, mātukucchismiṁ na okkamissatha, api nu kho nāmarūpaṁ mātukucchismiṁ samuccissathā’’tiādi (dī. ni. 2.115). Vuttamevatthaṁ suttena sādhetuṁ ‘‘yathāhā’’tiādi vuttaṁ.",
  "tika-s0201t1:881": "Evaṁ yadipi paccayaṭṭho āhāraṭṭho, visesapaccayatāya pana ime eva āhārāti vuttāti taṁ nesaṁ visesapaccayataṁ avibhāgato dassetvā idāni vibhāgato dassetuṁ ‘‘ko panetthā’’tiādi āraddhaṁ. Mukhe ṭhapitamattoyeva asaṅkhādito, tattakenapi abbhantarassa āhārassa paccayo hoti eva. Tenāha ‘‘aṭṭha rūpāni samuṭṭhāpetī’’ti. Sukhavedanāya hito sukhavedaniyo. Sabbathāpīti cakkhusamphassādivasena. Yattakā phassassa pakārabhedā, tesaṁ vasena sabbappakāropi phassāhāro. Yathārahaṁ tisso vedanā āharati, anāhārako natthi.",
  "tika-s0201t1:882": "Sabbathāpīti idhāpi phassāhāre vuttanayānusārena attho veditabbo. Tisantativasenāti kāyadasakaṁ bhāvadasakaṁ vatthudasakanti tividhasantativasena. Sahajātādipaccayanayenāti sahajātādipaccayavidhinā. Paṭisandhiviññāṇañhi attanā sahajātanāmassa sahajātaaññamaññanissayavipākindriyasampayuttaatthiavigatapaccayehi paccayo hontoyeva āhārapaccayatāya taṁ āhāretī vuttaṁ, sahajātarūpesu pana vatthuno sampayuttapaccayaṁ ṭhapetvā vippayuttapaccayena, sesarūpassa aññamaññapaccayañca ṭhapetvā vuttanayenevayojanā kātabbā. Tānīti napuṁsakaniddeso anapuṁsakānampi napuṁsakehi saha vacanato.",
  "tika-s0201t1:883": "Sāsavākusalākusalacetanāva vuttā. Visesapaccayabhāvadassanaṁ hetanti. Tenāha ‘‘avisesena panā’’tiādi. Paṭisandhiviññāṇameva vuttanti etthāpi eseva nayo. Yathā tassa tassa phalassa visesato paccayatāya etesaṁ āhāraṭṭho, evaṁ avisesatopīti dassantena ‘‘avisesena panā’’tiādi vuttaṁ. Tattha taṁsampayuttataṁsamuṭṭhānadhammānanti tehi phassādīhi sampayuttadhammānañceva taṁsamuṭṭhānarūpadhammānañca. Tattha sampayuttaggahaṇaṁ yathārahato daṭṭhabbaṁ, samuṭṭhānaggahaṇaṁ pana avisesato.",
  "tika-s0201t1:884": "Upatthambhento āhārakiccaṁ sādhetīti upatthambhentoyeva rūpaṁ samuṭṭhāpeti, ojaṭṭhamakarūpasamuṭṭhāpaneneva panassa upatthambhanakiccasiddhi. Phusantoyevāti phusanakiccaṁ karonto eva. Āyūhamānāvāti cetayamānā eva abhisandahantī eva. Vijānantamevāti upapattiparikappanavasena vijānantameva āhārakiccaṁ sādhetīti yojanā. Sesapadadvayepi eseva nayo. Āhārakiccasādhanañca tesaṁ vedanādiuppattihetutāya attabhāvassa pavattanameva.",
  "tika-s0201t1:885": "Kāyaṭṭhapanenāti kasmā vuttaṁ? Nanu kammajādirūpaṁ kammādināva pavattatīti codanaṁ sandhāyāha ‘‘kammajanitopī’’tiādi. Upādinnarūpasantatiyā upatthambhaneneva utucittajarūpasantatīnampi upatthambhanasiddhi hotīti ‘‘dvinnaṁ rūpasantatīna’’nti vuttaṁ. Upatthambhanameva sandhāya ‘‘anupālako hutvā’’ti ca vuttaṁ. Rūpakāyassa ṭhitihetutā hi yāpanā anupālanā.",
  "tika-s0201t1:886": "Sukhādivatthubhūtanti sukhādīnaṁ pavattiṭṭhānabhūtaṁ. Ārammaṇampi hi vasati ettha ārammaṇakaraṇavasena tadārammaṇā dhammāti vatthūti vuccati. Phusantoyevāti idaṁ phassassa phusanasabhāvattā vuttaṁ. Na hi dhammānaṁ sabhāvena vinā pavatti atthi. Vedanāpavattiyā vinā sattānaṁ sandhāvanatā natthīti āha ‘‘sukhādi…pe… hotī’’ti, na cettha saññībhavakathāyaṁ asaññībhavo dassetabbo, tassāpi vā kāraṇabhūtavedanāpavattivaseneva ṭhitiyā hetuno abyāpitā. Tathā hi ‘‘manosañcetanā…pe… bhavamūlanipphādanato sattānaṁ ṭhitiyā hotī’’ti vuttā, tato eva ‘‘viññāṇaṁ vijānantamevāti upapattiparikappanavasena vijānantamevā’’ti vuttovāyamatthoti.",
  "tika-s0201t1:887": "Cattāribhayāni daṭṭhabbāni ādīnavavibhāvanato. Nikantīti nikāmanā. Rasataṇhaṁ sandhāya vadati. Sā hi kabaḷīkāre āhāre balavatī. Teneva tattha avadhāraṇaṁ kataṁ. Bhāyati etasmāti bhayaṁ, nikantiyevabhayaṁ mahānatthahetuto. Upagamanaṁ visayindriyaviññāṇesu visayaviññāṇesu eva ca saṅgativasena pavatti, taṁ vedanādiuppattihetutāya ‘‘bhaya’’nti vuttaṁ. Avadhāraṇe payojanaṁ vuttanayameva. Sesadvayepi esevanayo. Āyūhanaṁ abhisandahanaṁ, saṁvidhānantipi vadanti. Taṁ bhavūpapattihetutāya ‘‘bhaya’’nti vuttaṁ. Abhinipāto tattha tattha bhave paṭisandhiggahaṇavasena nibbatti. So bhavūpapattihetukānaṁ sabbesaṁ anatthānaṁ mūlakāraṇattā ‘‘bhaya’’nti vutto. Idāni nikantiādīnaṁ sappaṭibhayataṁ vitthārato dassetuṁ ‘‘kiṁkāraṇā’’tiādi āraddhaṁ. Tattha nikantiṁ katvāti ālayaṁ janetvā, taṇhaṁ uppādetvāti attho.",
  "tika-s0201t1:888": "Phassa upagacchantāti cakkhusamphassādibhedaṁ phassaṁ pavattentā. Phassassādinoti kāyasamphassavasena phoṭṭabbasaṅkhātassa phassassa assādanasīlā. Kāyasamphassavasena hi sattānaṁ phoṭṭhabbataṇhā pavattatīti dassetuṁ phassāhārādīnavadassane phoṭṭhabbārammaṇaṁ uddhaṭaṁ ‘‘paresaṁ rakkhitagopitesū’’tiādinā. Phassassādinoti vā phassāhārassādinoti attho. Sati hi phassāhāre sattānaṁ phassārammaṇe assādo, nāsatīti. Tenāha ‘‘phassassādamūlaka’’ntiādi.",
  "tika-s0201t1:889": "Jātinimittassa bhayassa abhinipātasabhāvena gahitattā ‘‘tammūlaka’’nti vuttaṁ, kammāyūhananimittanti attho.",
  "tika-s0201t1:890": "Abhinipatatīti abhinibbattati. Paṭhamābhinibbatti hi sattānaṁ tattha tattha aṅgārakāsusadise bhave abhinipātasadisīti. Tammūlakattāti nāmarūpanibbattimūlakattā.",
  "tika-s0201t1:891": "Tatrāti tāsu upamāsu. Bhūtamatthaṁ katvāti na parikappitamatthaṁ, atha kho bhūtaṁ bhūtapubbaṁ atthaṁ katvā. Pātheyyahatthesu gacchantesu pātheyyaṁ, gacchantaṁ viya hotīti vuttaṁ ‘‘gantvā pātheyyaṁ niṭṭhāsī’’ti. Gantvāti vāgamanahetūti attho. Khuppipāsāturatāya ghanacchāyaṁ rukkhaṁ upagantuṁ asamatthā viraḷhacchāyāyaṁ nisīdiṁsu. Na dāni sakkā taṁ mayā kātuṁ atidubbalabhāvato. Parikkhalitagatitaruṇadārako khuppipāsābhibhūto ca, tasmā gacchantoyeva mato.",
  "tika-s0201t1:892": "Sajātimaṁsatāyāti (saṁ. ni. ṭī. 2.2.63) samānajātimaṁsatāya, manussamaṁsatāyāti attho. Yaṁ manussamaṁsaṁ, tañhi loke jigucchanīyattā paṭikulaṁ. Tathā hi taṁ viññūhi vajjitaṁ, manussamaṁsesupi ñātimaṁsaṁ ayuttaparibhogatāya paṭikūlaṁ, tatthāpi puttamaṁsaṁ, tatthāpi piyaputtamaṁsaṁ, tatthāpi taruṇamaṁsaṁ, tatthāpi āmakamaṁsaṁ, tatthāpi agorasābhisaṅkhataṁ, tatthāpi aloṇaṁ, tatthāpi adhūpitanti evaṁ heṭṭhimato uttaruttarassa paṭikūlatarabhāvakāraṇatā daṭṭhabbā. Puttamaṁsasadisanti paṭikūlatāupaṭṭhāpanena puttamaṁsasadisaṁ katvā passati. Tattha nikantiṁ pariyādiyatīti ariyamaggena āhāre sāpekkhaṁ khepeti.",
  "tika-s0201t1:893": "Sā gāvīti ‘‘seyyathāpi bhikkhave gāvī’’ti (saṁ. ni. 2.63) evaṁ sutte vuttagāvī. Uddāletvāti uppāṭetvā. Nissāya tiṭṭhatīti paṭiccapaccayaṁ katvā pavattati. Dukkhadukkhatādivasena tiṇṇampi vedayitānaṁ dukkhabhāvaṁ sandhāyāha ‘‘vedayitadukkhassā’’ti.",
  "tika-s0201t1:894": "Sādhusammatāpi gati vipariṇāmasaṅkhāradukkhatāvasena kilesadukkhavasena ca mahāpariḷāhāyevāti vuttaṁ ‘‘mahāpariḷāhaṭṭhena tayo bhavā’’ti. Yathā upakaḍḍhakā dve purisā, evaṁ kusalākusalavasena dve manosañcetanā. Yathā manosañcetanā na pavattati, tathā paṭipajjanto tattha nikantiṁ pariyādiyatīti veditabbo.",
  "tika-s0201t1:895": "Sattisatena hatā eva upamā sattisatahatūpamā, tassaṁ sattisatahatūpamāyaṁ. Taṁ sattisataṁ. Assa purisassa. Patitokāseti purimasattīhi patitappadese. Dukkhassa pamāṇaṁ natthi anekassa aparāparaṁ uppajjanato. Khandhajanananti khandhānaṁ aparāparuppādo, paṭhamābhinibbatti pana paṭisandhi eva. Āgucārī puriso viya paṭisandhiviññāṇaṁ nānappakāradukkhuppādasannissayato, tehi ca dukkhehi upagantabbato. Sampayuttadhammānaṁ pamukhabhāvena pavattiyā ‘‘viññāṇassa dukkhuppādoti vuttā. Tathā hi vuttaṁ ‘‘manopubbaṅgamā dhammā’’ti (dha. pa. 1, 2) yathā viññāṇaṁ āyatiṁ paṭisandhivasena na pavattati, evaṁ karaṇaṁ tattha nikantipariyādānaṁ daṭṭhabbaṁ.",
  "tika-s0201t1:896": "Pariññātaṁvatthūti dukkhasaccamāha. Pañcakāmaguṇiko rāgoti pañcakāmaguṇārammaṇo rāgo. Pariññāto hotīti paricchijja jānanena samatikkanto hoti. Rasataṇhāya hi sammadeva vigatāya rūpataṇhādayopi vigatāyeva honti. Tathā ca sati kāmarāgasaṁyojanaṁ samucchinnameva hoti, evaṁ karaṇaṁ tattha nikantipariyādānaṁ daṭṭhabbaṁ. Pariññābhisamaye hi siddhe pahānābhisamayo siddho evāti. Pahīne ca kāmarāgasaṁyojane orambhāgiyasaṁyojanānaṁ lesopi nāvasissatīti dassento āha ‘‘natthi taṁ saṁyojana’’ntiādi. Tena kabaḷīkārāhārapariññā anāgāmitaṁ pāpetīti dasseti. Sesāhārapariññā pana arahattaniṭṭhā evāti dassento ‘‘phasse bhikkhave’’tiādimāha. Tattha tisso taṇhāti kāmataṇhā rūpataṇhā arūpataṇhāti imā tisso taṇhā.",
  "tika-s0201t1:897": "‘‘Purimataṇhāsamudayā’’ti saṅkhepato vuttamatthaṁ vitthārato dassetuṁ ‘‘katha’’ntiādi āraddhaṁ. Tattha taṇhāpaccayanibbattāti taṇhāpaccayā nibbattā. Paṭisandhikkhaṇe purimataṇhāsamudayā āhārānaṁ samudayadassaneneva pavattikkhaṇepi upādinnakaāhārasamudayo dassito hotīti taṁ anāmasitvā anupādinnakānaṁ taṇhāsamudayaṁ dassetuṁ ‘‘yasmā panā’’tiādi vuttaṁ. Idhāti imasmiṁ sutte missitvā kathitā avisesitattā. Sahajātataṇhāpaccayanibbattoti ettha sahajātaggahaṇaṁ asahajātataṇhāpaccayanibbattopi anupādinnakaāhāro labbhatīti dassanatthaṁ. So pana asahajātataṇhāpaccayanibbattatāsāmaññenapi yathāvuttaupādinnakāhārena saṁsayaṁ janeyyāti na uddhaṭo, na ca etaṁ kāraṇaṁ ‘‘rāgaṁ upanissāya domanassaṁ uppajjatī’’ti vacanato, taṇhopanissayapaṭighacittasamuṭṭhānāya ca ojāya vasena anupādinnakaāhārassa labbhanato. Kathaṁ pana taṇhā ojāya upanissayapaccayo; na hi paṭṭhāne katthaci rūpassa upanissayapaccayo vutto atthīti. Nāyaṁ virodho ‘‘yasmiṁ sati yaṁ hoti, so tassa upanissayo’’ti suttantanayassa adhippetattā yathāvuttatthasambhavato. Tenevāha ‘‘imissā…pe… taṇhāya nirodhenā’’ti.",
  "tika-s0201t1:898": "Kāraṇe sabbaso niruddhe phalampi sabbaso nirujjhatīti āha ‘‘āhāranirodho paññāyatī’’ti. Āhārānaṁ dukkhasaccekadesattā āhāraggahaṇaṁ dukkhasaccaggahaṇameva hotīti āha ‘‘idha cattāripi saccāni sarūpeneva vuttānī’’ti. Saccadesanā dukkhādīnaṁ yāvadeva pariññeyyādibhāvasandassanatthā, tasmā jarāmaraṇādīsu pariññeyyādibhāvo asammohato sallakkhetabboti dassento ‘‘sabbattha asammuyhantena saccāni uddharitabbānī’’ti āha.",
  "tika-s0201t1:899": "Āhāravāravaṇṇanā niṭṭhitā.",
  "tika-s0201t1:900": "Saccavāravaṇṇanā",
  "tika-s0201t1:901": "91.Yena yena pariyāyena byākarotīti yena yena dukkhādijarāmaraṇādipariyāyena ariyasaccāni saṅkhepato ca vitthārato ca katheti. Dukkhanti dukkhasaccaṁ dukkhaṁ, na dukkhamattaṁ.",
  "tika-s0201t1:902": "Saccavāravaṇṇanā niṭṭhitā.",
  "tika-s0201t1:903": "Jarāmaraṇavāravaṇṇanā",
  "tika-s0201t1:904": "92.Tesaṁtesanti byāpanicchāvasenāyaṁ niddeso kato, tasmā yathā ‘‘gāmo gāmo ramaṇīyo’’ti vutte ramaṇīyatāya tādisā sabbepi gāmā saṅgahaṁ gacchanti, evaṁ ‘‘tesaṁ tesaṁ sattānaṁ jātī’’ti vutte jātisaṅkhātavikāravasena sabbepi sattā saṅgahaṁ gacchanti. Tenāha ‘‘saṅkhepato anekesaṁ sattānaṁ sādhāraṇaniddeso’’ti.",
  "tika-s0201t1:905": "Gatijātivasenāti (saṁ. ni. ṭī. 2.1.2) pañcagativasena, tatthāpi ekekāya gatiyā khattiyādibhummadevādihatthiādijātivasena ca. Nikiyyanti sattā ettha, etena vāti nikāyo, gottacaraṇādivibhāgo. Jarāya sabhāvo nāma vayohāni, tasmā jarāti vayohānisaṅkhātassa sabhāvassa niddeso, pākaṭajarāvasena niddeso khaṇḍiccādivasena gahaṇato. Jīraṇameva jīraṇatā, jīrantassa vā ākāro tā-saddena vutto. Tenāha ‘‘ayaṁ ākāraniddeso’’ti. Dantādīnaṁ vasena khaṇḍaṁ jātaṁ etassāti khaṇḍito, puggalo. Tassa bhāvo khaṇḍiccaṁ. Palitaṁ etassa atthīti palito, tassa bhāvo pāliccaṁ. Vali taco etassāti valittaco, tassa bhāvo valittacatā. Ime khaṇḍiccādayo jarā. Vikārānaṁ dassanavasenāti vipattidassanavasena. Vātassāti mahato vātakkhandhassa. Khaṇḍiccādivasena gatamaggo pākaṭo, tasmā khaṇḍiccādiggahaṇaṁ jarāya kiccaniddesoti vuttanti dasseti. Na ca khaṇḍiccādīneva jarāti kalalakālato pabhuti purimarūpānaṁ jarāpattakkhaṇe uppajjamānāni pacchimarūpāni paripakkarūpānurūpāni pariṇatapariṇatāni uppajjantīti anukkamena supariṇatarūpānaṁ paripākakāle uppajjamānāni khaṇḍiccādisabhāvāni uppajjanti, tāni udakādimaggesu tiṇarukkhasaṁbhaggatādayo viya paripākagatamaggasaṅkhātesu paripakkarūpesu uppannāni ‘‘jarāya gato maggo’’icceva vuttāni, na jarāti.",
  "tika-s0201t1:906": "Pakatiyāti phalavipaccanapakatiyā, jarāya vā pāpuṇitabbaṁ phalamevapakati, tāya jarā dīpitā. Suppasannānīti suṭṭhu pasannāni. Tameva suppasannataṁ kiccato dassetuṁ ‘‘sukhumampī’’tiādi vuttaṁ. Tikkhavisadatā hi tesaṁ indriyānaṁ suppasannatā. Āluḷitānīti ākulāni. Avisadānīti abyattāni.",
  "tika-s0201t1:907": "Kāmaṁ rūpadhammesupi khaṇikajarā durupalakkhitā paṭicchannāva, sā pana yasmā santānavasena pavattiyā paribyattāva hotīti ‘‘pākaṭajarā’’icceva vuttā. Avīci nirantarā jarā avīcijarā sati santāne sattānaṁ anuppabandhato. Tato aññesūti mandadasakādīsu pubbadasakādiparicchedato aññesu yathāvuttesu. Antarantarāti tesu eva vuttappakāresu purimadasakādito pacchimadasakādīnaṁ antarantarā. Vaṇṇavisesādīnanti vaṇṇavisesasaṇṭhānavisesasamphassavisesādīnaṁ.",
  "tika-s0201t1:908": "Vacanakavasenāti ka-kārena hi padaṁ vaḍḍhetvā vuttaṁ, tasmā cavanaṁ cutīti vuttaṁ hoti. Taṁ pana ekacatupañcavokārabhavesu cutiyā avisesato gahaṇanti āha ‘‘ekacatupañcakkhandhānaṁ sāmaññavacana’’nti. Cavanakavasenāti vā cavanakassa puggalassa vasenāti attho. Cavanameva cavanatāti āha ‘‘bhāvavacanenā’’ti. Lakkhaṇanidassananti vayasaṅkhātassa lakkhaṇassa nidassanaṁ. Cavantassa vā ākāro tā-saddena vutto ‘‘cavanatā’’ti. Bhijjanaṁ bhedoti vuttaṁ ‘‘cutikkhandhānaṁ bhaṅguppattiparidīpana’’nti. Yathā bhinnassa ghaṭassa kenaci pariyāyena ghanaghaṭabhāvena ṭhānaṁ natthi, evaṁ bhinnānaṁ khandhānanti cavanaṁ antarahitaṁ nāmāti āha ‘‘antaradhānanti…pe… paridīpana’’nti. Yo maccūti vuccati bhedo, yañca maraṇaṁ pāṇacāgo, tadubhayaṁ ekajjhaṁ katvā vuttaṁ ‘‘maccu maraṇa’’nti evaṁ vā ettha attho daṭṭhabbo. Kālassa antakassa kiriyāti yā loke vuccati, sā cuti, maraṇanti attho. Cavanakālo eva vā anatikkamanīyattā visesena kāloti vuttoti tassa kiriyā atthato cutikkhandhānaṁ bhedappattiyeva. ‘‘Cuti cavanatā’’tiādinā pubbe vohāramissakena niddiṭṭhaṁ.",
  "tika-s0201t1:909": "Idāni nibbattitaparamatthanayeneva niddesoti dassetuṁ ‘‘paramatthena dīpetu’’nti vuttaṁ. ‘‘Cavanakavasenā’’tiādinā hi puggalavasena ca vohārādhiṭṭhānā saṁvaṇṇanā katā. Na kiñci kaḷevaraṁ nikkhipaki opapātikānaṁ cutikkhandhānaṁ antaradhānamevahoti, tato paraṁ utusamuṭṭhānarūpasantati na pavattati. ‘‘Jātisamudayā’’tiādīsu yaṁ vattabbaṁ, taṁ ‘‘taṇhāsamudayā’’tiādīsu vuttanayaneva sakkā viññātunti na vuttaṁ.",
  "tika-s0201t1:910": "Jarāmaraṇavāravaṇṇanā niṭṭhitā.",
  "tika-s0201t1:911": "Jātivāravaṇṇanā",
  "tika-s0201t1:912": "93.Jāyanaṭṭhenātiādi āyatanavasena yonivasena ca dvīhi dvīhi padehi sabbasatte pariyādiyitvā jātiṁ dassetuṁ vuttaṁ. Sammohavinodaniyaṁ (vibha. aṭṭha. 191) pana ‘‘jāyamānakavasena jāti, sañjāyanavasena sañjātī’’ti vuttattā tattha ekekeneva padena sabbasatte pariyādiyitvā jātiṁ dassetīti daṭṭhabbaṁ. Sampuṇṇā jāti sañjātīti katvā ‘‘sā paripuṇṇāyatanavasena yuttā’’ti vuttaṁ. Eteneva kevalaṁ jātisaddena vuttāya jātiyā aparipuṇṇāyatanatā daṭṭhabbā. Abhibyattā nibbatti abhinibbatti, pākaṭā nibbattīti attho. ‘‘Tesaṁ tesaṁ sattānaṁ…pe… abhinibbattī’’ti sattavasena pavattattā vohāradesanā.",
  "tika-s0201t1:913": "Tatratatrāti ettha catuvokārabhave dvinnaṁ, ekavokārabhave dvinnaṁ, sesarūpadhātuyaṁ paṭisandhikkhaṇe uppajjamānānaṁ pañcannaṁ, kāmadhātuyaṁ vikalāvikalindriyavasena sattannaṁ navannaṁ dasannaṁ, puna dasannaṁ, ekādasannañca āyatanānaṁ vasena saṅgaho veditabbo. Yadipi cutikkhandhā anantarānaṁ paṭisandhikadhammānaṁ anantarādinā paccayā honti, ye pana samudayā ajanakā, te ettha upapattibhavoti adhippetā. Janako eva bhavoti adhippetoti dassento ‘‘jātiyā paccayabhūto kammabhavo veditabbo’’ti āha.",
  "tika-s0201t1:914": "Jātivāravaṇṇanā niṭṭhitā.",
  "tika-s0201t1:915": "Bhavavāravaṇṇanā",
  "tika-s0201t1:916": "94. Bhāvanabhavanaṭṭhena bhavo duvidho. Tattha kammabhavo ‘‘bhavati etasmā upapattibhavo’’ti bhāvanaṭṭhena bhavo. Aṭṭhakathāyaṁ pana upapattibhavaṁ ‘‘bhavatīti bhavo’’ti vatvā tassa kāraṇattā kammaṁ phalūpacārena bhavoti ayamattho vutto, ubhayatthāpi upapattibhavahetubhāvanettha kammassa kammabhavapariyāyoti dassitaṁ hoti. Sabbathāpīti bhāvanabhavanakusalākusalaupapattisampattibhavahīnapaṇītādinā sabbappakārenapi. Kāmabhavoti vuttaṁ kāmataṇhāhetukato kāmataṇhāya ārammaṇabhāvato ca. Rūpabhavūpagakammaṁ rūpabhavo, tathā arūpabhavūpagakammaṁ arūpabhavo, taṁtaṁnibbattakkhandhā rūpārūpupattibhavā, rūpārūpabhavabhāvo pana tesaṁ ‘‘kāmabhavo’’ti ettha vuttanayeneva veditabbo.",
  "tika-s0201t1:917": "Bhavavāravaṇṇanā niṭṭhitā.",
  "tika-s0201t1:918": "Upādānavāravaṇṇanā",
  "tika-s0201t1:919": "95.Upādānanti catubbidhampi upādānaṁ. Yathā hi kāmassādavasena, bhavassādavasena vā taṁtaṁsugatibhavūpagaṁ kammaṁ karontassa kāmupādānaṁ, evaṁ ucchedādimicchābhinivesavasenāti cattāripi upādānāni yathārahaṁ tassa tassa kusalakammabhavassa upanissayavaseneva paccayā honti, akusalakammabhavassa asahajātassa anantarassa upanissayavasenapi ārammaṇavasenapi . Sahajātassa kāmupādānaṁ sahajāta-aññamañña-nissaya-sampayutta-atthi-avigata-hetu-vasena sattadhā, sesaupādānāni tattha hetupaccayabhāvaṁ pahāya maggapaccayaṁ pakkhipitvā sattadhāva paccayā honti. Anantarassa pana anantarasamanantaraanantarūpanissayanatthivigatāsevanavasena paccayā honti. Tassidampi sahajātādīti ādi-saddena saṅgahitanti daṭṭhabbaṁ. Vatthukāmaṁ upādiyati cittaṁ, puggalo vā etenāti attho. Tanti vatthukāmaṁ. Kāmetīti kāmo ca so upādiyatīti upādānañcāti yojanā. Vuttanayenāti abhidhamme vuttanayena.",
  "tika-s0201t1:920": "Sassato attāti idaṁ purimadiṭṭhiṁ upādiyamānaṁ uttaradiṭṭhiṁ nidassetuṁ vuttaṁ. Yathā esā diṭṭhi daḷhīkaraṇavasena purimaṁ purimaṁ uttarā uttarā upādiyati, evaṁ ‘‘natthi dinna’’ntiādikāpīti. Attaggahaṇaṁ pana attavādupādānanti nayidaṁ diṭṭhupādānadassananti daṭṭhabbaṁ. Loko cāti attaggahaṇavinimuttagahaṇaṁ diṭṭhupādānabhūtaṁ idha purimadiṭṭhiuttaradiṭṭhivacanehi vuttanti veditabbaṁ. Sabbadiṭṭhigatassa ‘‘diṭṭhupādāna’’nti etaṁ adhivacanaṁ ‘‘sabbāpi diṭṭhi diṭṭhupādāna’’nti vacanato.",
  "tika-s0201t1:921": "Sīlabbataṁ upādiyantīti sīlabbataṁ ‘‘suddhimaggo’’ti upādiyanti. Etena micchābhinivesena. Sayaṁ vā taṁ micchābhinivesasahagataṁ. Sīlabbatasahacaraṇato sīlabbatañca taṁ daḷhaggāhabhāvato upādānañcāti sīlabbatupādānaṁ. Evaṁ suddhīti abhinivesatoti evaṁ gosīlagovatādicaraṇena saṁsārasuddhīti abhinivesabhāvato. Etena taṁ sahacaraṇato abhinivesassa taṁsaddārahataṁ dasseti.",
  "tika-s0201t1:922": "Vadantīti ‘‘atthi me attā’’tiādinā voharanti. Etena diṭṭhigatena. Attavādamattamevāti attāti vācāmattameva. Etena vācāvatthumattametaṁ, yadidaṁ bāhirakaparikappito attāti dasseti.",
  "tika-s0201t1:923": "Taṇhākāmupādānassāti ettha ‘‘tattha katamaṁ kāmupādānaṁ? Yo kāmesu kāmacchando kāmarāgo kāmanandī kāmataṇhā kāmasneho kāmapariḷāho kāmamucchā kāmajjhosānaṁ. Idaṁ vuccati kāmupādāna’’nti vacanato taṇhādaḷhattaṁ kāmupādānaṁ. Taṇhādaḷhattanti ca purimataṇhāupanissayapaccayato daḷhabhūtā uttarataṇhā eva. Keci panāhu –",
  "tika-s0201t1:924": "‘‘Appattavisayapatthanā taṇhā andhakāre corassahatthappasāraṇaṁ viya, sampattavisayaggahaṇaṁ upādānaṁ tasseva bhaṇḍaggahaṇaṁ viyā’’ti. Appicchasantuṭṭhipaṭipakkhā ete dhammā pariyesanārakkhadukkhamūlāni, tasmā vuttalakkhaṇā taṇhā vuttalakkhaṇasseva upādānassa anānantarassa upanissayavasena paccayo, ārammaṇādivasenapi paccayo hotiyeva, anantarādīnaṁ pana anantarādivasena paccayo. Sabbassapi hi lobhassa taṇhāpariyāyopi kāmupādānapariyāyopi labbhatevāti. Avasesānanti diṭṭhupādānādīnaṁ. Sahajātādivasenāti sahajātānaṁ sahajātādivasena, asahajātānaṁ anantaraupanissayādivasenāti sabbaṁ heṭṭhā vuttanayeneva veditabbaṁ.",
  "tika-s0201t1:925": "Upādānavāravaṇṇanā niṭṭhitā.",
  "tika-s0201t1:926": "Taṇhāvāravaṇṇanā",
  "tika-s0201t1:927": "96. ‘‘Cakkhusamphasso’’tiādi phassassa mātito nāmaṁ viya puttassa vatthuto tassa nissayabhāvena uppattihetuttā, ārammaṇaṁ pana kevalaṁ uppattihetūti vuttaṁ ‘‘seṭṭhi…pe… nāma’’nti. Kāmarāgabhāvenāti vatthukāmassa rajjanavasena. Rūpaṁ assādentīti rupārammaṇaṁ taṇhābhinandanāvasena abhiramamānā eva assādentī. Niccantiādinā diṭṭhābhinandanāmukhena rūpaṁ abhiramantī. Pecca na bhavissatīti bhijjitvā na hoti puna anuppajjanato. Tathā saddakaṇhādayopīti yathā rūpataṇhā kāmarāgabhāvena sassatarāgavasena ucchedarāgavasenāti ca pavattiyā tisso taṇhā, tathā saddataṇhā gandharasaphoṭṭhabbadhammataṇhāpi. Taṇhāvicaritānīti taṇhāsamudācārā, samudācāravasena pavattataṇhāti attho.",
  "tika-s0201t1:928": "Ajjhattikassupādāyāti (vibha. aṭṭha. 973; saṁ. ni. ṭī. 2.2.2) ajjhattikaṁ khandhapañcakaṁ upādāya. Upayogatthe hi idaṁ sāmivacanaṁ. Asmīti hotīti yadetaṁ ajjhattaṁ khandhapañcakaṁ upādāya taṇhāmānadiṭṭhivasena samūhagāhato asmīti evaṁ hoti, tasmiṁ satīti attho. Itthasmīti hotīti khattiyādīsu ‘‘idaṁpakāro aha’’nti evaṁ taṇhāmānadiṭṭhivasena hotīti idamettha anupanidhāya gahaṇaṁ. Evamādināti ādi-saddena ‘‘evaṁsmīti, aññathāsmīti, bhavissanti, itthaṁ bhavissanti, evaṁ bhavissanti, aññathā bhavissanti, asasmīti, satasmīti, siyanti, itthaṁ siyanti, evaṁ siyanti, aññathā siyanti, apāhaṁ siyanti, apāhaṁ itthaṁ siyanti, apāhaṁ evaṁ siyanti, apāhaṁ aññathā siya’’nti (vibha. 973) imesaṁ taṇhāvicaritānaṁ gahaṇaṁ. Tattha evaṁsmīti idaṁ samato upanidhāya gahaṇaṁ, yathā ayaṁ khattiyo, yathā ayaṁ brāhmaṇo, evaṁ ahampīti attho. Aññathāsmīti idaṁ asamaṇo upanidhāya gahaṇaṁ, yathā ayaṁ khattiyo, yathā ayaṁ brāhmaṇo, tato aññathā ahaṁ hīno vā adhiko vāti attho. Iti imāni pubbe vuttāni dveti etāni paccuppannavasena cattāri taṇhāvicaritāni. Bhavissantiādīni pana cattāri anāgatavasena vuttāni. Tesaṁ purimacatukke vuttanayeneva attho veditabbo. Asasmīti asatīti asaṁ. Niccassetaṁ adhivacanaṁ, tasmā sassato asmīti attho. Satasmīti sīdatīti sataṁ. Aniccassetaṁ adhivacanaṁ, tasmā asassato asmīti attho. Iti imāni dve sassatucchedavasena vuttāni. Ito parāni siyantiādīni cattāri saṁsayaparivitakkavasena vuttāni, tāni purimacatukke vuttanayena atthato veditabbāni. Apāhaṁ siyantiādīni cattāri ‘‘api nāmāhaṁ bhaveyya’’nti evaṁ patthanākappanavasena vuttāni, tāni purimacatukke vuttanayeneva veditabbāni.",
  "tika-s0201t1:929": "Ettha ca sassatucchedavasena vuttā dve diṭṭhisīsā nāma, asmi, bhavissaṁ, siyaṁ, apāhaṁ siyanti ete pana cattāro suddhasīsā eva, ‘‘itthasmī’’tiādayo tayo tayoti dvādasa sīsamūlakā nāma. Evametāni dve diṭṭhisīsā, cattāro suddhasīsā, dvādasa sīsamūlakāti ajjhattikassupādāya aṭṭhārassa taṇhāvicaritāni veditabbāni.",
  "tika-s0201t1:930": "Bāhirassupādāyāti bāhiraṁ khandhapañcakaṁ upādāya. Idampi hi upayogatthe sāmivacanaṁ. Imināti iminā rupena vā…pe… viññāṇena vāti evaṁ rūpādīsu ekameva ‘‘aha’’nti, itaraṁ kiñcanapalibodhabhāvena gahetvā taṇhādivasena ‘‘asmī’’ti abhinivisati, ‘‘iminā’’ti ayamettha viseso. Asmīti iminā khaggena vā chattena vā abhisekena vā ‘‘khattiyohamasmī’’ti abhinivisati. Bāhirarūpādinissitānīti bāhirāni parasantatipariyāpannāni rūpavedanādīni nissitāni. Aṭṭhārasāti iminā ‘‘asmī’’tiādinayappavattāni aṭṭhārasa, tāni pubbe vuttanayeneva veditabbāni. ‘‘Iminā’’ti hi ayamevettha viseso, tasmā ‘‘dve diṭṭhisīsā’’tiādinā vuttanayeneva niddhāretvā veditabbā. Ubhayaṁ pana ekajjhaṁ katvā āha ‘‘chattiṁsā’’ti.",
  "tika-s0201t1:931": "Niddesatthenāti ‘‘chayime āvuso taṇhākāyā’’tiādiniddesapāḷiyā atthavacanena. Niddesavitthārāti tassa ca niddesassa aṭṭhasatataṇhāvicaritavasena vitthārena. Vitthārassa ca puna saṅgahatoti dvīhi ākārehi vitthāritassa aṭṭhārasataṇhāvicaritapabhedassa chaḷeva tissoyevāti ca puna saṅgahaṇato ca.",
  "tika-s0201t1:932": "Vipākavedanā adhippetā visesato attānaṁ assādetabbato. Tameva hissā assādetabbataṁ pakāsetuṁ ‘‘katha’’ntiādi vuttaṁ. Assādanenāti abhiratiyā. Mamāyantāti dhanāyantā. Cittakārādīnanti ādi-saddena iṭṭhavaṇṇārammaṇadāyakānaṁ saṅgaho. Sippasandassanakādīnanti ādi-saddena vejjādīnaṁ saṅgaho. Vejjā hi rasāyatanojāvasena tadupatthambhitavasena ca dhammārammaṇassa dāyakā. Svāyaṁ ādi-saddo ‘‘vīṇāvādakādī’’tiādinā paccekañca yojetabbo, puttaṁ mamāyantāti puttaṁ sampiyāyantā. Putto viya cettha vedanā daṭṭhabbā, sappāyasappikhīrādīni viya vedanāya paccayabhūtāni iṭṭharūpādiārammaṇāni, dhāti viya rūpādichaḷārammaṇadāyakā cittakārādayo daṭṭhabbā.",
  "tika-s0201t1:933": "Taṇhāvāravaṇṇanā niṭṭhitā.",
  "tika-s0201t1:934": "Vedanāvāravaṇṇanā",
  "tika-s0201t1:935": "97. Cakkhusamphassajā eva vedanā atītādibhedabhinnā rāsivasena ekajjhaṁ gahetvā eko vedanākāyo yathā vedanākkhandho, evaṁ sotasamphassajādikāti pāḷiyaṁ ‘‘chayime āvuso vedanākāyā’’ti vuttanti āha ‘‘vedanākāyāti vedanāsamūhā’’ti. Cakkhusamphassato jātā cakkhusamphassajā vedanā. Sā pana upādinnāpi anupādinnāpi, tadubhayassapi saṅgaṇhantena atthavaṇṇanāya katattā āha ‘‘ayaṁ tāvettha sabbasaṅgāhikakathā’’ti. Idāni ‘‘vipākavidhi aya’’nti upādinnayeva gaṇhanto ‘‘vipākavasenā’’tiādimāha. Manodvāre manoviññāṇadhātusampayuttāti tadārammaṇamanoviññāṇadhātusampayuttā.",
  "tika-s0201t1:936": "Avasesānanti sampaṭicchanādivedanānaṁ. Upanissayādīti ādi-saddena anantarādīnaṁ saṅgaho daṭṭhabbo. Anantarānañhi anantarādivasena, itaresaṁ upanissayavasena phasso paccayo hoti, manodvāre pana tadārammaṇavedanānaṁ manosamphasso upanissayavasena paccayo. Advārikānanti dvārarahitānaṁ. Na hi paṭisandhiādivedanānaṁ kiñci dvāraṁ atthi. Sahajātamanosamphassasamudayāti etenassa tāsaṁ sahajātakoṭiyā paccayabhāvamāha.",
  "tika-s0201t1:937": "Vedanāvāravaṇṇanā niṭṭhitā.",
  "tika-s0201t1:938": "Phassavāravaṇṇanā",
  "tika-s0201t1:939": "98. Cakkhuṁ nissāya uppanno samphasso cakkhusamphasso. Pañcavatthukāti cakkhādipañcavatthukā cakkhādipañcavatthusannissayā. ‘‘Upādinnakakathā esā’’ti bāvīsatiggahaṇaṁ, pavattikathābhāvato lokiyaggahaṇaṁ. Vipākamanasampayuttaphassāti vipākamanoviññāṇasampayuttā phassā. Paccayuppannena viya paccayenapi upādinnakeneva bhavitabbanti ‘‘channaṁ cakkhādīnaṁ āyatanāna’’nti vuttaṁ.",
  "tika-s0201t1:940": "Phassavāravaṇṇanā niṭṭhitā.",
  "tika-s0201t1:941": "Saḷāyatanavāravaṇṇanā",
  "tika-s0201t1:942": "99. Nidassanamattañcetaṁ, tasmā yathā ettha arūpalokāpekkhāya chaṭṭhāyatanañca saḷāyatanañca saḷāyatananti ekaseso icchitabbo, evaṁ yesaṁ paccayuppanno upādinno, paccayo pana anupādinnotipi icchitabbo. Tesaṁ matena bāhirāyatanavasenapi ekaseso veditabbo ‘‘chaṭṭhāyatanañca saḷāyatanañca saḷāyatanañca saḷāyatana’’nti. Visuddhimaggopi imassa āgamassa atthasaṁvaṇṇanāti āha ‘‘visuddhimagge…pe… vuttanayamevā’’ti. Esa nayo aññatthāpi visuddhimaggaggahaṇe.",
  "tika-s0201t1:943": "Saḷāyatanavāravaṇṇanā niṭṭhitā.",
  "tika-s0201t1:944": "Nāmarūpavāravaṇṇanā",
  "tika-s0201t1:945": "100.Namanalakkhaṇanti ārammaṇābhimukhaṁ namanasabhāvaṁ tena vinā apavattanato. Ruppanaṁ sītādivirodhipaccayasannipāte visadisuppatti. Ime pana tayotiādinā sabbacittuppādasādhāraṇavaseneva taṁsaṅkhārakkhandhaggahaṇaṁ, tasmā ye yattha asādhāraṇā, tepi atthato gahitāyevāti dasseti.",
  "tika-s0201t1:946": "Upādiyitvāti paccaye katvā. Paccayakaraṇameva hi paccayuppannassa paccayabhūtadhammānaṁ upādiyanaṁ. Samūhasambandhe sāmivacanaṁ etanti ‘‘samūhatthe etaṁ sāmivacana’’nti vuttaṁ tena vinā sambandhassa abhāvato. Tenāti tasmā. Taṁ sabbampīti taṁ bhūtupādāyapabhedaṁ sabbampi sattavīsatividhaṁ. Yassa nāmassāti catuvokārabhave nāmassa. Viññāṇampi tappariyāpannameva veditabbaṁ. Rūpassāti ekavokārabhave rūpassa. Viññāṇaṁ pana pañcavokārabhave saṅkhāraviññāṇameva. Yassa pañcavokārabhave nāmarūpassa. Tassa vasenāti sahajātassa sahajātādivasena, anantarassa anantarādivasena, itarassa upanissayādivasena tassa nāmassa yathārahaṁ tassa tassa viññāṇassa paccayabhāvo veditabbo.",
  "tika-s0201t1:947": "Nāmarūpavāravaṇṇanā niṭṭhitā.",
  "tika-s0201t1:948": "Viññāṇavāravaṇṇanā",
  "tika-s0201t1:949": "101.Tebhūmakavipākaggahaṇe kāraṇaṁ heṭṭhā vuttameva. Saṅkhāro yassa viññāṇassāti ettha aṭṭhavidhopi kāmāvacarapuññābhisaṅkhāro soḷasavidhassa kāmāvacaravipākaviññāṇassa, pañcavidhopi rūpāvacarapuññābhisaṅkhāro pañcavidhassa rūpāvacaravipākaviññāṇassa, dvādasavidhopi apuññābhisaṅkhāro sattavidhassa akusalavipākaviññāṇassa, catubbidhopi āneñjābhisaṅkāro catubbidhassa arūpāvacaravipākaviññāṇassa yathārahaṁ paṭisandhipavattīsu kammapaccayena ceva upanissayapaccayena ca paccayo hoti. Ayamettha saṅkhepo, vitthāro pana visuddhimagge (visuddhi. 2.620) vuttanayena veditabbo.",
  "tika-s0201t1:950": "Viññāṇavāravaṇṇanā niṭṭhitā.",
  "tika-s0201t1:951": "Saṅkhāravāravaṇṇanā",
  "tika-s0201t1:952": "102.Abhisaṅkharaṇalakkhaṇoti abhisañcetayitasabhāvo, āyūhanalakkhaṇoti attho. Copanavasenāti kāyaviññattisaṅkhātacopanavasena. Tena pañcadvārikacetanā paṭikkhipati. Vacanabhedavasenāti vācānicchāraṇavasena. Vacīviññattisamuṭṭhāpanavasenāti attho. Yathāvuttā vīsati, nava mahaggatakusalacetanā cāti ekūnatiṁsa manosañcetanā. ‘‘Kusalānaṁ upanissayavasenā’’ti vuttaṁ, ekaccānaṁ ārammaṇavasenapīti vattabbaṁ. Sahajātādivasenāti sahajāta-aññamañña-nissaya-sampayutta-atthi-avigatahetuvasena, anantarānaṁ anantarasamanantaraanantarūpanissayanatthivigatāsevanasena paccayo. Api-saddena upanissayaṁ saṅgaṇhāti.",
  "tika-s0201t1:953": "Saṅkhāravāravaṇṇanā niṭṭhitā.",
  "tika-s0201t1:954": "Avijjāvāravaṇṇanā",
  "tika-s0201t1:955": "103.‘‘Dukkhasacceaññāṇa’’nti saṅkhepato vuttamatthaṁ vivarituṁ ‘‘tatthā’’tiādi āraddhaṁ. Tanti aññāṇaṁ. Satipi pahātabbatte pariññeyyattavasena antogadhaṁ. Dukkhasaccañcassāti vatthusaṅkhātaṁ sampayuttakhandhasaṅkhātañca dukkhasaccaṁ assa aññāṇassa. Taṁ hissa nissayapaccayo hoti. Tassāti dukkhasaccassa. Yāthāvalakkhaṇapaṭivedhanivāraṇenāti saṅkhataaviparītasabhāvapaṭivijjhanassa nivāraṇena. Etenassa pariññābhisamayasaṅkhātassa ariyamaggapaṭivedhassa vibandhakabhāvamāha. Ñāṇappavattiyāti ‘‘idaṁ dukkhaṁ, ettakaṁ dukkha’’nti anubujjhanākārāya pubbabhāgañāṇappavattiyā. Etthāti dukkhasacce. Appadānenāti avissajjanena. Etenassā anubodhañāṇassapi vibandhakatamāha.",
  "tika-s0201t1:956": "Tīhi kāraṇehi veditabbaṁ antogadhābhāvato. Idha sampayuttakhandhavaseneva vatthuto samudaye aññāṇaṁ daṭṭhabbaṁ. Ekenevāti itaraṁ kāraṇattayaṁ paṭikkhipati. Yadipi aññāṇaṁ nirodhamagge ārammaṇaṁ na karoti, kuto tadantogadhatabbatthutā, te pana jānitukāmassa tappaṭicchādanavasena anirodhamaggesu nirodhamaggaggāhahetutāvasena ca pavattamānaṁ ‘‘nirodhe paṭipadāyañca aññāṇa’’nti vuccati. Tenāha ‘‘paṭicchādanato’’tiādi. Tassattho vuttoyeva. Gambhīrattāti sabhāveneva gambhīrattā. Agādhaapatiṭṭhābhāvena taṁvisayassa ñāṇassa uppādetuṁ asakkuṇeyyattā duddasaṁ. Purimaṁpana saccadvayaṁ. Vañcanīyaṭṭhenāti vañcakabhāvena ayāthāvabhāvena upaṭṭhānato duddasattā gambhīraṁ, na sabhāvato, tasmā taṁvisayaṁ aññāṇaṁ uppajjati. Tatthāti tasmiṁ purimasaccadvaye aniccādisabhāvalakkhaṇassa duddasattā eva niccādivipallāsavasena pavattati aññāṇanti ānetvā sambandhitabbaṁ.",
  "tika-s0201t1:957": "Idāni niddesavibhāgenapi avijjāya saccesu pavattivibhāgaṁ dassetuṁ ‘‘apicā’’tiādi vuttaṁ. Tattha dukkheti ettakena bhummaniddesena. Saṅgahatoti pariññeyyatāya dukkhena saṅgahetabbato. Tena niddhāraṇatthaṁ dasseti. Dukkhasmiñhi avijjā niddhārīyati, na aññasmiṁ. Vatthutoti ādhāratthaṁ. Dukkhasannissayā hi avijjā. Ārammaṇatoti visayatthaṁ taṁ ārabbha pavattanato. Kiccatoti byāpanatthaṁ chādanavasena taṁ byāpetvā pavattanato. Iminā nayena sesesupi attho veditabbo. Avisesatoti visesābhāvato, vuttanayena dukkhādīsu pavattiākāravisesaṁ aggahetvāti attho. Sabhāvatoti sarasalakkhaṇato. Catunnampi saccānaṁ ajānanasabhāvā hi avijjā. Kāmarāgabhavarāgā kāmāsavabhavāsavāti āha ‘‘sahajātādivasenā’’ti. Nanu avijjā eva avijjāsavo, so kathaṁ avijjāya paccayoti āha ‘‘pubbuppannā’’tiādi.",
  "tika-s0201t1:958": "Avijjāvāravaṇṇanā niṭṭhitā.",
  "tika-s0201t1:959": "Āsavavāravaṇṇanā",
  "tika-s0201t1:960": "104.Āsavavāre āsava-saddattho āsavavicāro ca heṭṭhā vuttoyeva. Kasmā panāyaṁ vāro vutto, nanu avijjādikāva paṭiccasamuppādadesanāti codanaṁ sandhāya ‘‘ayaṁ vāro’’tiādi āraddhaṁ. Paṭiccasamuppādapadesūti paṭiccasamuppādakoṭṭhāsesu. Dvādasakoṭṭhāsā hi satthu paṭiccasamuppādadesanā. Tassāpi paccayadassanavasenāti nāyaṁ kāpilānaṁ mūlapakati viya appaccayā, atha kho sappaccayāti avijjāyapi paccayadassanavasena. Āsavasamudayenāti atītabhave āsavānaṁ samudayena etarahi avijjāya samudayo, etarahi avijjāya samudayena anāgate āsavasamudayoti evaṁ āsavāvijjānaṁ paccayapaccayuppannakabhāvena aparāparaṁ pavattamānaṁ ādikoṭiabhāveneva tannimittassa saṁsārassa ādikoṭiabhāvato anamataggatāsiddhi veditabbā.",
  "tika-s0201t1:961": "Dvattiṁsaṭhānānīti dvattiṁsa saccappaṭivedhakāraṇāni, dvattiṁsa vā catusaccakammaṭṭhānāni. Imamhā sammādiṭṭhisuttāti yāya ariyasāvako sammādiṭṭhi nāma hoti, sā ariyā sammādiṭṭhi ettha vuttāti sammādiṭṭhisuttaṁ, ito sammādiṭṭhisuttato.",
  "tika-s0201t1:962": "Catusaccapariyāyehīti catusaccādhigamakāraṇehi. Arahattapariyāyehīti ‘‘so sabbaso rāgānusayaṁ pahāyā’’tiādinā arahattādhigamakāraṇehi. Tenāha ‘‘catusaṭṭhiyā kāraṇehī’’ti.",
  "tika-s0201t1:963": "Āsavavāravaṇṇanā niṭṭhitā.",
  "tika-s0201t1:964": "Sammādiṭṭhisuttavaṇṇanāya līnatthappakāsanā samattā.",
  "tika-s0201t1:965": "10. Satipaṭṭhānasuttavaṇṇanā",
  "tika-s0201t1:966": "105.Jānapadinoti (dī. ni. ṭī. 2.95) janapadavanto, janapadassa vā issarā rājakumārā. Gottavasena kurū nāma. Tesaṁ nivāso yadi eko janapado, kathaṁ bahuvacananti āha ‘‘ruḷhīsaddenā’’ti. Akkharacintakā hi īdisesu ṭhānesu yutte viya saliṅgavacanāni (pāṇini 1.251) icchanti, ayamettha ruḷhī yathā aññatthāpi ‘‘aṅgesu viharati, mallesu viharatī’’ti ca. Tabbisesane pana janapada-sadde jāti-sadde ekavacanameva. Aṭṭhakathācariyā panāti pana-saddo visesatthajotano. Tena puthuatthavisayatāya evaṁ taṁ bahuvacananti ‘‘bahuke panā’’tiādinā vakkhamānaṁ visesaṁ dīpeti. Sutvāti mandhātumahārājassa ānubhāvadassanānusārena paramparāgataṁ kathaṁ sutvā. Anusaṁyāyantenāti anuvicarantena. Etesaṁ ṭhānanti candimasūriyamukhena cātumahārājikabhavanamāha. Tenāha ‘‘tattha agamāsī’’tiādi. Soti mandhātumahārājā. Tanti cātumahārājikarajjaṁ. Gahetvāti sampaṭicchitvā. Puna pucchi pariṇāyakaratanaṁ. Dovārikabhūmiyaṁ tiṭṭhanti sudhammāya devasabhāya devapurassa ca catūsu dvāresu ārakkhāya adhikatattā. Dibbarukkhasahassapaṭimaṇḍitanti idaṁ ‘‘cittalatāvana’’ntiādīsupi yojetabbaṁ.",
  "tika-s0201t1:967": "Pathaviyaṁ patiṭṭhāsīti bhassitvā pathaviyā āsanne ṭhāne aṭṭhāsi, ṭhatvā ca nacirasseva antaradhāyi tenattabhāvena rañño cakkavattissariyassa abhāvato. ‘‘Cirataraṁ kālaṁ ṭhatvā’’ti apare. Devabhāvo pāturahosi devaloke pavattivipākadāyino aparāpariyāyavedanīyassa kammassa katokāsattā. Avayave siddho viseso samudāyassa visesako hotīti ekampi raṭṭhaṁ bahuvacanena voharīyati.",
  "tika-s0201t1:968": "Da-kārena atthaṁ vaṇṇayanti niruttinayena. Kammāsoti kammāsapādo vuccati uttarapadalopena yathā ‘‘rūpabhavo rūpa’’nti. Kathaṁ pana so kammāsapādoti āha ‘‘tassa kirā’’tiādi. Damitoti ettha kīdisaṁ damanaṁ adhippetanti āha ‘‘porisādabhāvato paṭisedhito’’ti. Ime pana therāti majjhimabhāṇake vadati, te pana cūḷakammāsadammaṁ sandhāya tathā vadanti. Yakkhiniputto hi kammāsapādo alīnasattukumārakāle bodhisattena tattha damito, sutasomakāle pana bārāṇasirājā porisādabhāvapaṭisedhanena yattha damito, taṁ mahākammāsadammaṁ nāma. Puttoti vatvā atrajoti vacanaṁ orasaputtabhāvadassanatthaṁ.",
  "tika-s0201t1:969": "Yehi āvasitapadeso kururaṭṭhanti nāmaṁ labhi, te uttarakuruto āgatā manussā tattha rakkhitaniyāmeneva pañca sīlāni rakkhiṁsu, tesaṁ diṭṭhānugatiyā pacchimā janatāti, so desadhammavasena avicchedato vattamāno kuruvattadhammoti paññāyittha, ayañca attho kurudhammajātakena (jā. 1.3.76-78) dīpetabbo. So aparabhāge yattha paṭhamaṁ saṁkiliṭṭho jāto, taṁ dassetuṁ ‘‘kururaṭṭhavāsīna’’ntiādi vuttaṁ. Yattha bhagavato vasanokāso koci vihāro na hoti, tattha kevalaṁ gocaragāmakittanaṁ nidānakathāya pakati, yathā taṁsakkesu viharati devadahaṁ nāma sakkānaṁ nigamoti imamatthaṁ dassento ‘‘avasanokāsato’’tiādimāha.",
  "tika-s0201t1:970": "Uddesavārakathāvaṇṇanā",
  "tika-s0201t1:971": "106.Kasmā bhagavā imaṁ suttamabhāsīti asādhāraṇasamuṭṭhānaṁ pucchati, sādhāraṇaṁ pana pākaṭanti anāmaṭṭhaṁ, tena suttanikkhepo pucchitoti katvā itaro ‘‘kururaṭṭhavāsīna’’ntiādinā aparajjhāsayoyaṁ suttanikkhepoti dasseti. Etena bāhirasamuṭṭhānaṁ vibhāvitanti daṭṭhabbaṁ. Ajjhattikaṁ pana asādhāraṇañca mūlapariyāyasuttādiṭīkāyaṁ vuttanayeneva veditabbaṁ. Kururaṭṭhaṁ kira (dī. ni. ṭī. 2.373) tadā tannivāsīnaṁ sattānaṁ yebhuyyena yonisomanasikāravantatāya pubbe ca katapuññatābalena utuādisampannameva ahosi. Tena vuttaṁ ‘‘utupaccayādisampannattā’’ti. Ādi-saddena bhojanādisampattiṁ saṅgaṇhāti. Keci pana ‘‘pubbe kuruvattadhammānuṭṭhānavāsanāya uttarakuru viya yebhuyyena utuādisampannameva hontaṁ bhagavato kāle sātisayaṁ utusappāyādiyuttaṁ taṁ raṭṭhaṁ ahosī’’ti vadanti. Cittasarīrakallatāyāti cittassa sarīrassa ca arogatāya. Anuggahitapaññābalāti laddhupakārañāṇānubhāvā, anu anu vā āciṇṇapaññātejā. Ekavīsatiyā ṭhānesūti kāyānupassanāvasena cuddasasuṭhānesu, vedanānupassanāvasena ekasmiṁ ṭhāne, tathā cittānupassanāvasena, dhammānupassanāvasena pañcasu ṭhānesūti evaṁ ekavīsatiyā ṭhānesu. Kammaṭṭhānaṁ arahatte pakkhipitvāti catusaccakammaṭṭhānaṁ yathā arahattaṁ pāpeti, evaṁ desanāvasena arahatte pakkhipitvā. Suvaṇṇacaṅkoṭakasuvaṇṇamañjūsāsu pakkhittāni sumanacampakādinānāpupphāni maṇiputtādisattaratanāni ca yathā bhājanasampattiyā savisesaṁ sobhanti, kiccakarāni ca honti manuññābhāvato, evaṁ sīladassanādisampattiyā bhājanavisesabhūtāya kururaṭṭhavāsiparisāya desitā ca bhagavato ayaṁ desanā bhiyyosomattāya sobhati, kiccakārī ca hotīti imamatthaṁ dasseti ‘‘yathā hi puriso’’tiādinā. Etthāti kururaṭṭhe.",
  "tika-s0201t1:972": "Pakatiyāti sarasato, imissā satipaṭṭhānasuttadesanāya pubbepīti adhippāyo. Anuyuttā viharanti satthu desanānusāratoti adhippāyo. Vissaṭṭhaattabhāvanāti aniccādivasena kismiñci yonisomanasikāre cittaṁ aniyojetvā rūpādiārammaṇe abhirativasena vissaṭṭhacittena bhavituṁ na vaṭṭati, pamādavihāraṁ pahāya appamattena bhavitabbanti adhippāyo.",
  "tika-s0201t1:973": "Ekāyanoti ettha ayana-saddo maggapariyāyo. Na kevalamayanameva, atha kho aññepi bahū maggapariyāyāti paduddhāraṁ karonto ‘‘maggassa hī’’tiādi vatvā yadi maggapariyāyo ayana-saddo, kasmā puna maggoti vuttanti codanaṁ sandhāyāha ‘‘tasmā’’tiādi. Tattha ekamaggoti eko eva maggo. Na hi nibbānagāmī maggo añño atthīti. Nanu satipaṭṭhānaṁ idha ‘‘maggo’’ti adhippetaṁ, tadaññe ca bahū maggadhammā atthīti? Saccaṁ atthi, te pana satipaṭṭhānaggahaṇeneva gahitā tadavinābhāvato. Tathā hi ñāṇavīriyādayo niddese gahitā. Uddese pana satiyā eva gahaṇaṁ veneyyajjhāsayavasenāti daṭṭhabbaṁ. Na dvedhāpathabhūtoti iminā imassa maggassa anekamaggatābhāvaṁ viya anibbānagāmibhāvābhāvañca dasseti. Ekenāti asahāyena. Asahāyatā ca duvidhā attadutiyatābhāvena vā, yā ‘‘vūpakaṭṭhakāyatā’’ti vuccati, taṇhādutiyatābhāvena vā, yā ‘‘pavivittacittatā’’ti vuccati. Tenāha ‘‘vūpakaṭṭhena pavivittacittenā’’ti. Seṭṭhopi loke ‘‘eko’’ti vuccati ‘‘yāva pare ekato karosī’’tiādīsūti āha ‘‘ekassāti seṭṭhassā’’ti. Yadi saṁsārato nissaraṇaṭṭho ayanaṭṭho aññesampi upanissayasampannānaṁ sādhāraṇo kathaṁ bhagavatoti āha ‘‘kiñcāpī’’tiādi. Imasmiṁ khoti ettha kho-saddo avadhāraṇe, tasmā imasmiṁ yevāti attho. Desanābhedoyeva heso, yadidaṁ maggoti vā ayanoti vā. Tenāha ‘‘attho paneko’’ti.",
  "tika-s0201t1:974": "Nānāmukhabhāvanānayappavattoti kāyānupassanādimukhena tatthāpi ānāpānādimukhena bhāvanānayena pavatto. Ekāyananti ekagāminaṁ, nibbānagāminanti attho. Nibbānañhi adutiyattā seṭṭhattā ca ‘‘eka’’nti vuccati. Yathāha ‘‘ekañhi saccaṁ na dutīyamatthī’’ti (su. ni. 890) ‘‘yāvatā, bhikkhave, dhammā saṅkhatā vā asaṅkhatā vā, virāgo tesaṁ aggamakkhāyatī’’ti (a. ni. 4.34; itivu. 90) ca. Khayo eva antoti khayanto , jātiyā khayantaṁ diṭṭhavāti jātikhayantadassī. Avibhāgena sabbepi satte hitena anukampatīti hitānukampī. Atariṁsūti tariṁsu. Pubbeti purimakā buddhā, pubbe vā atītakāle.",
  "tika-s0201t1:975": "Tanti taṁ tesaṁ vacanaṁ, taṁ vā kiriyāvuttivācakattaṁ na yujjati. Na hi saṅkheyyappadhānatāya sattavācino eka-saddassa kiriyāvuttivācakatā atthi. ‘‘Sakimpi uddhaṁ gaccheyyā’’tiādīsu (a. ni. 7.72) viya ‘‘sakiṁ ayano’’ti iminā byañjanena bhavitabbaṁ. Evaṁ atthaṁ yojetvāti evaṁ padatthaṁ yojetvā. Ubhayathāpīti purimanayena pacchimanayena ca. Na yujjati idhādhippetamaggassa anekavāraṁ pavattisabbhāvato. Tenāha ‘‘kasmā’’tiādi. Anekavārampi ayatīti purimanayassa, anekañcassa ayanaṁ hotīti pacchimanayassa ca paṭikkhepo.",
  "tika-s0201t1:976": "Imasmiṁ padeti ‘‘ekāyano ayaṁ bhikkhave maggo’’ti imasmiṁ vākye, imasmiṁ vā ‘‘pubbabhāgamaggo lokuttaramaggo’’ti saṁsayaṭṭhāne. Missakamaggoti lokiyena missako lokuttaramaggo. Visuddhiādīnaṁ nippariyāyahetuṁ saṅgaṇhanto ācariyatthero ‘‘missakamaggo’’ti āha, itaro pariyāyahetu idhādhippetoti ‘‘pubbabhāgamaggo’’ti.",
  "tika-s0201t1:977": "Saddaṁ sutvāvāti ‘‘kālo, bhante, dhammassavanāyā’’ti kālārocanasaddaṁ sutvā. Evaṁ ukkhipitvāti. Evaṁ ‘‘madhuraṁ imaṁ kuhiṁ chaḍḍemā’’ti achaḍḍentā ucchubhāraṁ viya paggahetvā na vicaranti. Āluḷetīti viluḷito ākulo hotīti attho. Ekāyanamaggo vuccati pubbabhāgasatipaṭṭhānamaggoti. Ettāvatā idhādhippetatthe siddhe tasseva alaṅkāratthaṁ so pana yassa pubbabhāgamaggo, taṁ dassetuṁ ‘‘maggānaṭṭhaṅgiko’’tiādikā gāthāpi paṭisambhidāmaggatova ānetvā ṭhapitā.",
  "tika-s0201t1:978": "Nibbānagamanaṭṭhenāti nibbānaṁ gacchati adhigacchati etenāti nibbānagamanaṁ, so eva aviparītasabhāvatāya attho, tena nibbānagamanaṭṭhena, nibbānādhigamupāyatāyāti attho. Magganīyaṭṭhenāti gavesitabbatāya, ‘‘gamanīyaṭṭhenā’’ti vā pāṭho, upagantabbattāti attho. Rāgādīhīti. Iminā rāgadosamohānaṁyeva gahaṇaṁ ‘‘rāgo malaṁ, doso malaṁ, moho mala’’nti (vibha. 924) vacanato. ‘‘Abhijjhāvisamalobhādīhī’’ti pana iminā sabbesampi upakkilesānaṁ saṅgaṇhanatthaṁ te visuṁ uddhaṭā. Sattānaṁ visuddhiyāti vuttassa atthassa ekantikataṁ dassento ‘‘tathā hī’’tiādimāha. Kāmaṁ ‘‘visuddhiyā’’ti sāmaññajotanā, cittavisuddhi eva panettha adhippetāti dassetuṁ ‘‘rūpamalavasena panā’’tiādi vuttaṁ. Na kevalaṁ aṭṭhakathāvacanameva, atha kho idamettha āhaccabhāsitanti dassento ‘‘tathā hī’’tiādimāha.",
  "tika-s0201t1:979": "Sā panāyaṁ cittavisuddhi sijjhamānā yasmā sokādīnaṁ anuppādāya saṁvattati, tasmā vuttaṁ ‘‘sokaparidevānaṁ samatikkamāyā’’tiādi. Tattha socanaṁ ñātibyasanādinimittaṁ cetaso santāpo antonijjhānaṁ soko. Ñātibyasanādinimittameva sokādhikatāya ‘‘kahaṁ, ekaputtaka, kahaṁ, ekaputtakā’’ti paridevavasena lapanaṁ paridevo, āyatiṁ anuppajjanaṁ idha samatikkamoti āha ‘‘pahānāyā’’ti. Taṁ panassa samatikkamāvahataṁ nidassanavasena dassento ‘‘ayaṁ hī’’tiādimāha.",
  "tika-s0201t1:980": "Tattha yaṁ pubbe taṁ visodhehīti atītesu khandhesu taṇhāsaṁkilesavisodhanaṁ vuttaṁ. Pacchāti parato. Teti tuyhaṁ. Māhūti mā ahu. Kiñcananti rāgādikiñcanaṁ. Etena anāgatesu khandhesu saṁkilesavisodhanaṁ vuttaṁ. Majjheti tadubhayavemajjhe. No ce gahessasīti na upādiyissasi ce. Etena paccuppanne khandhapabandhe upādānappavatti vuttā. Upasanto carissasīti evaṁ addhattayagatasaṁkilesavisodhane sati nibbutasabbapariḷāhatāya upasanto hutvā viharissasīti arahattanikūṭena gāthaṁ niṭṭhapesi. Tenāha ‘‘imaṁ gātha’’ntiādi.",
  "tika-s0201t1:981": "Puttāti orasā, aññepi vā ye keci. Pitāti janako. Bandhavāti ñātakā. Ayañhettha attho – puttā vā pitā vā bandhavā vā antakena maccunā adhipannassa abhibhūtassa maraṇato tāṇāya na honti, tasmā natthi ñātīsu tāṇatāti. Na hi ñātīnaṁ vasena maraṇato ārakkhā atthi, tasmā paṭācāre ‘‘ubho puttā kālakatā’’tiādinā (apa. therī 2.2.498) mā niratthakaṁ paridevi, dhammaṁyeva pana yāthāvato passāti adhippāyo.",
  "tika-s0201t1:982": "Sotāpattiphale patiṭṭhitāti yathānulomaṁ pavattitāya sāmukkaṁsikāya dhammadesanāya pariyosāne sahassanayapaṭimaṇḍite sotāpattiphale patiṭṭhahi. Kathaṁ panāyaṁ satipaṭṭhānamaggavasena sotāpattiphale patiṭṭhāsīti āha ‘‘yasmā panā’’tiādi. Na hi catusaccakammaṭṭhānakathāya vinā sāvakānaṁ ariyamaggādhigamo atthi. ‘‘Imaṁ gāthaṁ sutvā’’ti pana idaṁ sokavinodanavasena pavattitāya gāthāya paṭhamaṁ sutattā vuttaṁ. Esa nayo itaragāthāyapi. Bhāvanāti paññābhāvanā. Sā hi idhādhippetā. Tasmāti yasmā rūpādīnaṁ aniccādito anupassanāpi satipaṭṭhānabhāvanā, tasmā. Tepīti santatimahāmattapaṭācārā.",
  "tika-s0201t1:983": "Pañcasate coreti satasatacoraparivāre pañca core paṭipāṭiyā pesesi. Te araññaṁ pavisitvā theraṁ pariyesantā anukkamena therassa samīpe samāgacchiṁsu. Tenāha ‘‘te gantvā theraṁ parivāretvā nisīdiṁsū’’ti. Vedanaṁ vikkhambhetvā pītipāmojjaṁ uppajjīti sambandho. Therassa hi sīlaṁ paccavekkhato suparisuddhaṁ sīlaṁ nissāya uḷāraṁ pītipāmojjaṁ uppajjamānaṁ ūruṭṭhibhedajanitaṁ dukkhavedanaṁ vikkhambhesi. Pādānīti pāde. Saññapessāmīti saññattiṁ karissāmi. Aḍḍiyāmīti jigucchāmi. Harāyāmīti lajjāmi. Vipassisanti sammasiṁ.",
  "tika-s0201t1:984": "Pacalāyantānanti pacalāyanaṁ niddaṁ upagatānaṁ. Vatasampannoti dhutacaraṇasampanno. Pamādanti pacalāyanaṁ sandhāyāha. Oruddhamānasoti uparuddhaadhicitto. Pañjarasminti sarīre. Sarīrañhi nhārusambandhaaṭṭhisaṅghātatāya idha ‘‘pañjara’’nti vuttaṁ.",
  "tika-s0201t1:985": "Pītavaṇṇāya paṭākāya pariharaṇato mallayuddhacittakatāya ca pītamallo. Tīsu rajjesūti paṇḍucoḷagoḷarajjesu. Mallā sīhaḷadīpe sakkārasammānaṁ labhantīti tambapaṇṇidīpaṁ āgamma. Taṁyeva aṅkusaṁ katvāti ‘‘rūpādayo ‘mamā’ti na gahetabbā’’ti na tumhākavaggena (saṁ. ni. 3.33-34) pakāsitamatthaṁ attano cittamattahatthino aṅkusaṁ katvā. Jaṇṇukehi caṅkamati ‘‘nisinne niddāya avasaro hotī’’ti. Byākaritvāti attano vīriyārambhassa saphalatāpavedanamukhena sabrahmacārīnaṁ ussāhaṁ janento aññaṁ byākaritvā. Bhāsitanti vacanaṁ. Kassa pana tanti āha ‘‘buddhaseṭṭhassa,sabbalokaggavādino’’ti. Na tumhākantiādi tassa pavattiākāradassanaṁ. Tayidaṁ me saṅkhārānaṁ accantavūpasamakāraṇanti dassento ‘‘aniccā vatā’’ti gāthaṁ āhari. Tena idānāhaṁ saṅkhārānaṁ khaṇe khaṇe bhaṅgasaṅkhātassa rogassa abhāvena arogo parinibbutoti dasseti.",
  "tika-s0201t1:986": "Assāti sakkassa. Upapattīti devūpapatti. Punapākatikāva ahosi sakkabhāveneva upapannattā. Subrahmāti evaṁ nāmo. Accharānaṁ nirayūpapattiṁ disvā tato pabhuti satataṁ pavattamānaṁ attano cittutrāsaṁ sandhāyāha ‘‘niccaṁ utrastamidaṁ citta’’ntiādi. Tattha utrastanti santastaṁ bhītaṁ. Ubbigganti saṁviggaṁ. Utrastanti vā saṁviggaṁ. Ubbigganti bhayavasena saha kāyena sañcalitaṁ. Anuppannesūti anāgatesu. Kicchesūti dukkhesu. Nimittatthe bhummavacanaṁ, bhāvīdukkhapavattinimittanti attho. Uppatitesūti uppannesu kicchesūti yojanā, tadā attano parivārassa uppannadukkhanimittanti adhippāyo.",
  "tika-s0201t1:987": "Bojjhāti bodhito, ariyamaggatoti attho. Aññatrāti ca padaṁ apekkhitvā nissakkavacanaṁ, tasmā bodhiṁ ṭhapetvāti attho. Esa nayo sesesupi. Tapasāti tapokammato. Tena maggādhigamassa upāyabhūtaṁ dhutaṅgasevanādisallekhapaṭipadaṁ dasseti. Indriyasaṁvarāti manacchaṭṭhānaṁ indriyānaṁ saṁvaraṇato. Etena satisaṁvarasīsena sabbampi saṁvarasīlaṁ, lakkhaṇahāranayena vā sabbampi catupārisuddhisīlaṁ dasseti. Sabbanissaggāti sabbupadhinissajjanato sabbakilesappahānato. Kilesesu hi nissaṭṭhesu kammavaṭṭaṁ vipākavaṭṭañca nissaṭṭhameva hotīti. Sotthinti khemaṁ anupaddavataṁ.",
  "tika-s0201t1:988": "Ñāyati nicchayena kamati nibbānaṁ, taṁ vā ñāyati paṭivijjhīyati etenāti ñāyo, ariyamaggoti āha ‘‘ñāyo vuccati ariyo aṭṭhaṅgiko maggo’’ti . Taṇhāvānavirahitattāti taṇhāsaṅkhātavānavivittattā. Taṇhā hi khandhehi khandhaṁ, kammunā vā phalaṁ, sattehi vā dukkhaṁ vinati saṁsibbatīti vānanti vuccati. Tayidaṁ natthi ettha vānaṁ, na vā etasmiṁ adhigate puggalassa vānanti nibbānaṁ, asaṅkhatā dhātu. Parapaccayena vinā paccakkhakaraṇaṁ sacchikiriyāti āha ‘‘attapaccakkhatāyā’’ti.",
  "tika-s0201t1:989": "Nanu ‘‘visuddhiyā’’ti cittavisuddhiyā adhippetattā visuddhiggahaṇenevettha sokasamatikkamādayopi gahitā eva honti, te puna kasmā gahitāti anuyogaṁ sandhāya ‘‘tattha kiñcāpī’’tiādi vuttaṁ. Sāsanayuttikovideti saccapaṭiccasamuppādādilakkhaṇāyaṁ dhammanītiyaṁ cheke. Taṁ taṁ atthaṁ ñāpetīti ye ye bodhaneyyapuggalā saṅkhepavitthārādivasena yathā yathā bodhetabbā, attano desanāvilāsena bhagavā te te tathā tathā bodhento taṁ tamatthaṁ ñāpeti. Taṁ taṁ pākaṭaṁ katvā dassentoti atthāpattiṁ agaṇento taṁ taṁ atthaṁ pākaṭaṁ katvā dassento. Na hi sammāsambuddhā atthāpattiñāpakādisādhanīyavacanāti. Saṁvattatīti jāyati, hotīti attho. Yasmā anatikkantasokaparidevassa na kadāci cittavisuddhi atthi sokaparidevasamatikkamamukheneva cittavisuddhiyā ijjhanato, tasmā āha ‘‘sokaparidevānaṁ samatikkamena hotī’’ti. Yasmā pana domanassapaccayehi dukkhadhammehi puṭṭhaṁ puthujjanaṁ sokādayo abhibhavanti, pariññātesu ca tesu te na honti, tasmā vuttaṁ ‘‘sokaparidevānaṁ samatikkamo dukkhadomanassānaṁ atthaṅgamenā’’ti. Ñāyassāti aggamaggassa tatiyamaggassa ca. Tadadhigamena hi yathākkamaṁ dukkhadomanassānaṁ atthaṅgamo. Sacchikiriyābhisamayasahabhāvīpi itarābhisamayo tadavinābhāvato sacchikiriyābhisamayahetuko viya vutto ‘‘ñāyassādhigamo nibbānassa sacchikiriyāyā’’ti. Phalañāṇena vā paccakkhakaraṇaṁ sandhāya vuttaṁ ‘‘nibbānassa sacchikiriyāyā’’ti. Sampadānavacanañcetaṁ daṭṭhabbaṁ.",
  "tika-s0201t1:990": "Vaṇṇabhaṇananti pasaṁsāvacanaṁ. Tayidaṁ na idheva, atha kho aññatthāpi satthā akāsiyevāti dassento ‘‘yatheva hī’’tiādimāha. Tatthaādimhi kalyāṇaṁ, ādi vā kalyāṇaṁ etassāti ādikalyāṇaṁ. Sesapadadvayepi eseva nayo. Atthasampattiyā sātthaṁ. Byañjanasampattiyā sabyañjanaṁ. Sīlādipañcadhammakkhandhapāripūrito upanetabbassa abhāvā ca kevalaparipuṇṇaṁ. Nirupakkilesato apanetabbassa abhāvā ca parisuddhaṁ. Seṭṭhacariyabhāvato sāsana brahmacariyaṁ maggabrahmacariyañca vo pakāsessāmīti ayamettha saṅkhepo, vitthāro pana visuddhimagge (visuddhi. 1.147) vuttanayena veditabbo. Ariyavaṁsāti ariyānaṁ buddhādīnaṁ vaṁsā paveṇiyo. Aggaññāti ‘‘aggā’’ti jānitabbā sabbavaṁsehi seṭṭhabhāvato. Rattaññāti ‘‘cirarattā’’ti jānitabbā. Vaṁsaññāti ‘‘buddhādīnaṁ vaṁsā’’ti jānitabbā. Porāṇāti purātanā anadhunātanattā. Asaṁkiṇṇāti avikiṇṇā anapanītā. Asaṁkiṇṇapubbāti ‘‘kiṁ imehī’’ti ariyehi na apanītapubbā. Na saṁkīyantīti idānipi tehi na apanīyanti. Na saṁkīyissantīti anāgatepi tehi na apanīyissanti. Appaṭikuṭṭhā…pe… viññūhīti ye loke viññū samaṇabrāhmaṇā, tehi apaccakkhatā aninditā, agarahitāti attho. Visuddhiyātiādīhīti visuddhiādidīpanehi. Padehīti vākyehi, visuddhiatthatādibhedabhinnehi vā dhammakoṭṭhāsehi.",
  "tika-s0201t1:991": "Upaddaveti anatthe. Visuddhinti visujjhanaṁ saṁkilesappahānaṁ. Vācuggatakaraṇaṁ uggaho. Pariyāpuṇanaṁ paricayo. Atthassa hadaye ṭhapanaṁ dhāraṇaṁ. Parivattanaṁ vācanaṁ. Gandhārakoti gandhāradese uppanno. Pahontīti sakkonti aniyyānamaggāti micchāmaggā, micchattaniyatāniyatamaggāpi vā. Suvaṇṇanti kūṭasuvaṇṇampi vuccati. Paṇīti kācamaṇipi. Muttāti veḷujāpi. Pavāḷanti pallavopi vuccatīti rattajambunadādipadehi te visesitā.",
  "tika-s0201t1:992": "Na tato heṭṭhāti (saṁ. ni. ṭī. 2.5.367; dī. ni. ṭī. 2.373) idhādhippetakāyādīnaṁ vedanādisabhāvattābhāvā, kāyavedanācittavimuttassa tebhūmakadhammassa visuṁ vipallāsavatthantarabhāvena gahitattā ca heṭṭhāgahaṇesu vipallāsavatthūnaṁ aniṭṭhānaṁ sandhāya vuttaṁ, pañcamassa pana vipallāsavatthuno abhāvā ‘‘na uddha’’nti āha. Ārammaṇavibhāgena hettha satipaṭṭhānavibhāgoti. Tayo satipaṭṭhānāti satipaṭṭhānasaddassa atthuddhāradassanaṁ, na idha pāḷiyaṁ vuttassa satipaṭṭhānasaddassa atthadassananti. Ādīsu hi satigocaroti ettha ādi-saddena ‘‘phassasamudayā vedanānaṁ samudayo, nāmarūpasamudayā cittassa samudayo, manasikārasamudayā dhammānaṁ samudayo’’ti satipaṭṭhānāti vuttānaṁ satigocarānaṁ pakāsake suttapadese saṅgaṇhāti. Evaṁ paṭisambhidāpāḷiyampi (paṭi. ma. 3.34) avasesapāḷippadesadassanattho ādi-saddo daṭṭhabbo. Satiyā paṭṭhānanti satiyā patiṭṭhātabbaṭṭhānaṁ. Dānādīni satiyā karontassa rūpādīni kasiṇādīni ca satiyā ṭhānaṁ hontīti taṁnivāraṇatthamāha ‘‘padhānaṁ ṭhāna’’nti. Pa-saddo hi idha ‘‘paṇītā dhammā’’tiādīsu (dha. sa. 14 tikamātikā) viya padhānatthadīpakoti adhippāyo.",
  "tika-s0201t1:993": "Ariyoti ariyaṁ sabbasattaseṭṭhaṁ sammāsambuddhamāha. Etthāti etasmiṁ saḷāyatanavibhaṅgasutte (ma. ni. 3.311). Suttekadesena hi suttaṁ dasseti. Tattha hi –",
  "tika-s0201t1:994": "‘‘Tayo satipaṭṭhānā yadariyo…pe… marahatīti iti kho panetaṁ vuttaṁ, kiñcetaṁ paṭicca vuttaṁ. Idha, bhikkhave, satthā sāvakānaṁ dhammaṁ deseti anukampako hitesī anukampaṁ upādāya ‘‘idaṁ vo hitāya idaṁ vo sukhāyā’ti. Tassa sāvakā na sussūsanti, na sotaṁ odahanti, na aññā cittaṁ upaṭṭhapenti, vokkamma ca satthusāsanā vattanti. Tatra, bhikkhave, tathāgato na ceva anattamano hoti, na ca anattamanataṁ paṭisaṁvedeti, anavassuto ca viharati sato sampajāno. Idaṁ, bhikkhave, paṭhamaṁ satipaṭṭhānaṁ, yadariyo…pe… arahati.",
  "tika-s0201t1:995": "Puna caparaṁ, bhikkhave, satthā…pe… idaṁ vo sukhāyāti. Tassa ekacce sāvakā na sussūsanti…pe… vattanti. Ekacce sāvakā sussūsanti…pe… na ca vokkamma satthusāsanā vattanti. Tatra, bhikkhave, tathāgato na ceva anattamano hoti, na ca anattamanataṁ paṭisaṁvedeti, na ceva attamano hoti, na ca attamanataṁ paṭisaṁvedeti. Anattamanatañca attamanatañca tadubhayaṁ abhinivajjetvā upekkhato viharati sato sampajāno. Idaṁ vuccati, bhikkhave, dutiyaṁ satipaṭṭhānaṁ…pe… arahati.",
  "tika-s0201t1:996": "Puna caparaṁ…pe… sukhāyāti. Tassa sāvakā sussūsanti…pe… vattanti. Tatra, bhikkhave, tathāgato attamano ceva hoti, attamanatañca paṭisaṁvedeti, anavassuto ca viharati sato sampajāno . Idaṁ vuccati, bhikkhave, tatiyaṁ satipaṭṭhānaṁ…pe… arahatī’’ti (ma. ni. 3.311) –",
  "tika-s0201t1:997": "Evaṁ paṭighānunayehi anavassutatā, niccaṁ upaṭṭhitassatitāya tadubhayavītivattatā ‘‘satipaṭṭhāna’’nti vuttā. Buddhānaṁyeva hi niccaṁ upaṭṭhitassatitā hoti āveṇikadhammabhāvato, na paccekabuddhādīnaṁ. Pa-saddo ārambhaṁ joteti, ārambho ca pavattīti katvā āha ‘‘pavattayitabbatoti attho’’ti. Satiyā karaṇabhūtāya paṭṭhānaṁ paṭṭhapetabbaṁ satipaṭṭhānaṁ. Ana-saddo hi bahulavacanena kammatthopi hotīti.",
  "tika-s0201t1:998": "Tathāssa kattuatthopi labbhatīti ‘‘patiṭṭhātīti paṭṭhāna’’nti vuttaṁ. Tattha pa-saddo bhūsatthavisiṭṭhaṁ pakkhandhanaṁ dīpetīti ‘‘okkantitvā pakkhanditvā pavattatīti attho’’ti āha. Puna bhāvatthaṁ sati-saddaṁ paṭṭhāna-saddañca vaṇṇento ‘‘atha vā’’tiādimāha. Tena purimavikappe sati-saddo paṭṭhāna-saddo ca katthuatthoti viññāyati. Saraṇaṭṭhenāti cirakatassa cirabhāsitassa ca anussaraṇaṭṭhena. Idanti yaṁ ‘‘satiyeva satipaṭṭhāna’’nti vuttaṁ, idaṁ idha imasmiṁ suttapadese adhippetaṁ.",
  "tika-s0201t1:999": "Yadi evanti yadi sati eva satipaṭṭhānaṁ, sati nāma eko dhammo, evaṁ sante kasmā ‘‘satipaṭṭhānā’’ti bahuvacananti āha ‘‘satibahuttā’’tiādi. Yadi bahukā etā satiyo, atha kasmā ‘‘maggo’’ti ekavacananti yojanā. Maggaṭṭhenāti niyyānaṭṭhena. Niyyāniko hi maggadhammo, teneva niyyānikabhāvena ekattupagato ekantato nibbānaṁ gacchati, atthikehi ca tadatthaṁ maggīyatīti attanāva pubbe vuttaṁ paccāharati ‘‘vuttañceta’’nti. Tattha catassopi cetāti kāyānupassanādivasena catubbidhāpi ca etā satiyo. Aparabhāgeti ariyamaggakkhaṇe. Kiccaṁ sādhayamānāti pubbabhāge kāyādīsu ārammaṇesu subhasaññādividhamanena visuṁ visuṁ pavattitvā maggakkhaṇe sakiṁyeva tattha catubbidhassapi vipallāsassa samucchedavasena pahānakiccaṁ sādhayamānā ārammaṇakaraṇavasena nibbānaṁ gacchanti. Catubbidhakiccasādhaneneva hettha bahuvacananiddeso. Evañca satīti maggaṭṭhena ekattaṁ upādāya ‘‘maggo’’ti ekavacanena ārammaṇabhedena catubbidhataṁ upādāya ‘‘cattāro’’ti ca vattabbatāya sativijjamānattā. Vacanānusandhinā ‘‘ekāyano aya’’ntiādikā desanā sānusandhikāva, na ananusandhikāti adhippāyo. Vuttamevatthaṁ nidassanena paṭipādetuṁ ‘‘mārasenappamaddana’’nti suttapadaṁ (saṁ. ni. 5.224) ānetvā ‘‘yathā’’tiādinā nidassanaṁ saṁsandeti. Tasmātiādi nigamanaṁ.",
  "tika-s0201t1:1000": "Visesato kāyo ca vedanā ca assādassakāraṇanti tappahānatthaṁ tesu taṇhāvatthūsu oḷārikasukhumesu asubhadukkhabhāvadassanāni mandatikkhapaññehi taṇhācaritehi sukarānīti tāni tesaṁ ‘‘visuddhimaggo’’ti vuttāni tathā ‘‘niccaṁ attā’’ti abhinivesavatthutāya diṭṭhiyā visesakāraṇesu cittadhammesu aniccānattatādassanāni sarāgādivasena saññāphassādivasena nīvaraṇādivasena ca nātippabhedaatippabhedagatesu tesu tappahānatthaṁ mandatikkhapaññānaṁ diṭṭhicaritānaṁ sukarānīti tesaṁ tāni ‘‘visuddhimaggo’’ti vuttāni. Ettha ca yathā cittadhammānampi taṇhāya vatthubhāvo sambhavati, tathā kāyavedanānampi diṭṭhiyāti satipi nesaṁ catunnampi taṇhādiṭṭhiyā vatthubhāve yo yassa sātisayapaccayo, taṁdassanatthaṁ visesaggahaṇaṁ katanti daṭṭhabbaṁ. Tikkhapaññasamathayāniko oḷārikārammaṇaṁ pariggaṇhanto tattha aṭṭhatvā jhānaṁ samāpajjitvā vuṭṭhāya vedanaṁ pariggaṇhātīti vuttaṁ. ‘‘Oḷārikārammaṇe asaṇṭhahanato’’ti. Vipassanāyānikassa pana sukhume citte dhammesu ca cittaṁ pakkhandatīti cittadhammānupassanānaṁ mandatikkhapaññāvipassanāyānikānaṁ visuddhimaggatā vuttā.",
  "tika-s0201t1:1001": "Tesaṁ tatthāti ettha tattha-saddassa ‘‘pahānattha’’nti etena yojanā. Parato tesaṁ tatthāti etthāpi esevanayo. Pañca kāmaguṇā savisesā kāye labbhantīti visesena kāyo kāmoghassa vatthu, bhavesu sukhaggahaṇavasena bhavassādo hoti bhavoghassa vedanā vatthu, santatighanagahaṇavasena visesato citte attābhiniveso hotīti diṭṭhoghassa cittaṁ vatthu, dhammesu vinibbhogassa dukkarattā dhammānaṁ dhammamattatāya duppaṭivijjhattā sammoho hotīti avijjoghassa dhammā vatthu, tasmā tesaṁ pahānatthaṁ cattārova vuttā.",
  "tika-s0201t1:1002": "Yadaggena ca kāyo kāmoghassa vatthu, tadaggena abhijjhākāyaganthassa vatthu, dukkhāya vedanāya paṭighānusayo anusetīti dukkhadukkhavipariṇāmadukkhasaṅkhāradukkhabhūtā vedanā visesena byāpādakāyaganthassa vatthu, citte niccaggahaṇavasena sassatassa attano sīlena suddhītiādi parāmasanaṁ hotīti sīlabbataparāmāsassa cittaṁ vatthu, nāmarūpaparicchedena bhūtaṁ bhūtato apassantassa bhavavibhavadiṭṭhisaṅkhāto idaṁsaccābhiniveso hotīti tassa dhammā vatthu, sukhavedanāssādavasena paralokanirapekkho ‘‘natthi dinna’’ntiādikaṁ parāmāsaṁ uppādetīti diṭṭhupādānassa vedanā vatthu santatighanagahaṇavasena sarāgādicitte sammoho hotīti mohāgatiyā cittaṁ vatthu, dhammasabhāvānavabodhena bhayaṁ hotīti bhayāgatiyā dhammā vatthu. Ye panettha avuttā, tesaṁ vuttanayena vatthubhāvo yojetabbo. Tathā hi oghesu vuttanayā eva yogāsavesupi yojanā atthato abhinnattā. Tathā paṭhamoghatatiyacatutthaganthayojanāya vuttanayā eva kāyacittadhammānaṁ itarūpādānavatthutā yojanā, tathā kāmoghabyāpādakāyaganthayojanāya vuttanayā eva kāyavedanānaṁ chandadosāgati vatthutā yojanā vā.",
  "tika-s0201t1:1003": "‘‘Āhārasamudayā kāyasamudayo, phassasamudayā vedanāsamudayo, (saṁ. ni. 5.408) saṅkhārapaccayā viññāṇaṁ, viññāṇapaccayā nāmarūpa’’nti (ma. ni. 3.126; udā. 1; vibha. 225) vacanato kāyādīnaṁ samudayabhūtā kabaḷīkārāhāraphassamanosañcetanāviññāṇāhārā kāyādiparijānanena pariññātā hontīti āha ‘‘catubbidhāhārapariññattha’’nti pakaraṇanayoti nettipakaraṇavasena suttantasaṁvaṇṇanānayo.",
  "tika-s0201t1:1004": "Saraṇavasenāti kāyādīnaṁ kusalādidhammānañca upadhāraṇavasena. Saranti gacchanti nibbānaṁ etāyāti satīti imasmiṁ atthe ekatte ekasabhāve nibbāne samosaraṇaṁ samāgamo ekattasamosaraṇaṁ. Etadeva hi dassetuṁ ‘‘yathā hī’’tiādi vuttaṁ. Ekanibbānapavesahetubhūtā vā samānatā eko satipaṭṭhānassa bhāvo ekattaṁ, tattha samosaraṇaṁ taṁsabhāgatā ekattasamosaraṇaṁ. Ekanibbānapavesahetubhāvaṁ pana dassetuṁ ‘‘yathā hī’’tiādimāha. Etasmiṁ atthe saraṇekattasamosaraṇāni saheva satipaṭṭhānekabhāvassa kāraṇatthena vuttānīti daṭṭhabbāni, purimasmiṁ visuṁ. Saraṇavasenāti vā ‘‘gamanavasenā’’ti atthe sati tadeva gamanaṁ samosaraṇanti, samosaraṇe vā satisaddatthavasena avuccamāne dhāraṇatāva satīti satisaddatthantarābhāvā purimaṁ satibhāvassa kāraṇaṁ, pacchimaṁ ekabhāvassāti nibbānasamosaraṇepi sahitāneva tāni satipaṭṭhānekabhāvassa kāraṇāni vuttāni honti. Cuddasavidhena,navavidhena, soḷasavidhena, pañcavidhenāti idaṁ upari pāḷiyaṁ (ma. ni. 1.107) āgatānaṁ ānāpānapabbādīnaṁ vasena vuttaṁ, tesaṁ pana antarabhedavasena tadanugatabhedavasena ca bhāvanāya anekavidhatā labbhatiyeva. Catūsu disāsu uṭṭhānakabhaṇḍasadisatā kāyānupassanāditaṁtaṁsatipaṭṭhānabhāvanānubhāvassa daṭṭhabbā.",
  "tika-s0201t1:1005": "‘‘Gocare, bhikkhave, caratha sake pettike visaye’’tiādivacanato (dī. ni. 3.80; saṁ. ni. 5.372) bhikkhugocarā ete dhammā, yadidaṁ kāyānupassanādayo. Tattha yasmā kāyānupassanādipaṭipattiyā bhikkhu hoti, tasmā ‘‘kāyānupassī viharatī’’tiādinā bhikkhuṁ dasseti, bhikkhumhi taṁ niyamatoti āha ‘‘paṭipattiyā bhikkhubhāvadassanato’’ti. Satthu cariyānuvidhāyakattā sakalasāsanasampaṭiggāhakattā ca sabbappakārāya anusāsaniyā bhājanabhāvo.",
  "tika-s0201t1:1006": "Samaṁ careyyāti kāyādivisamacariyaṁ pahāya kāyādīhi samaṁ careyya. Rāgādivūpasamena santo. Indriyadamena danto. Catumagganiyāmena niyato. Seṭṭhacaritāya brahmacārī. Kāyadaṇḍādioropanena nidhāya daṇḍaṁ. Ariyabhāve ṭhito so evarūpo bāhitapāpasamitapāpabhinnakilesatāhi brāhmaṇo samaṇo bhikkhūti veditabbo.",
  "tika-s0201t1:1007": "‘‘Ayañceva kāyo bahiddho ca nāmarūpa’’ntiādīsu (dī. ni. ṭī. 2.373) khandhapañcakaṁ, ‘‘sukhañca kāyena paṭisaṁvedetī’’tiādīsu (ma. ni. 1.271, 287; pārā. 11) nāmakāyo kāyoti vuccatīti tato visesanatthaṁ ‘‘kāyeti rūpakāye’’ti āha.",
  "tika-s0201t1:1008": "Asammissatoti ‘‘vedanādayopi ettha sitā ettha paṭibaddhā’’ti kāye vedanādianupassanāpasaṅgepi āpanne tato asammissatoti attho. Samūhavisayatāya cassa kāya-saddassa samudāyupādānatāya ca asubhākārassa ‘‘kāye’’ti ekavacanaṁ, tathā ārammaṇādivibhāgena anekabhedabhinnampi cittaṁ cittabhāvasāmaññena ekajjhaṁ gahetvā ‘‘citte’’ti ekavacanaṁ, vedanā pana sukhādibhedabhinnā visuṁ visuṁ anupassitabbāti dassentena ‘‘vedanāsū’’ti bahuvacanena vuttā, tatheva ca niddeso pavattito, dhammā ca paropaṇṇāsabhedā anupassitabbākārena ca anekabhedā evāti tepi bahuvacanavaseneva vuttā. Avayavīgāha-samaññātidhāvana-sārādānābhinivesanisedhanatthaṁ kāyaṁ aṅgapaccaṅgehi, tāni ca kesādīhi, kesādike ca bhūtupādāyarūpehi vinibbhujjanto ‘‘tathā na kāye’’tiādimāha. Pāsādādinagarāvayavasamūhe avayavīvādinopi avayavīgāhaṁ na karonti, nagaraṁ nāma koci attho atthīti pana kesañci samaññātidhāvanaṁ siyāti itthipurisādisamaññātidhāvane nagaranidassanaṁ vuttaṁ. Aṅgapaccaṅgasamūho, kesalomādisamūho bhūtupādāyasamūho ca yathāvuttasamūhe tabbinimutto kāyopi nāma koci natthi, pageva itthiādayoti āha ‘‘kāyo vā…pe… dissatī’’ti. Koci dhammoti iminā sattajīvādiṁ paṭikkhipati, avayavī pana kāyapaṭikkhepeneva paṭikkhittoti. Yadi evaṁ kathaṁ kāyādisaññābhidhānānītiāha ‘‘yathāvutta…pe… karontī’’ti.",
  "tika-s0201t1:1009": "Yaṁ passati itthiṁ purisaṁ vā. Nanu cakkhunā itthipurisadassanaṁ natthīti? Saccametaṁ, ‘‘itthiṁ passāmi, purisaṁ passāmī’’ti pana pavattasaññāya vasena ‘‘yaṁ passatī’’ti vuttaṁ. Micchādassanena vā diṭṭhiyā yaṁ passati, na taṁ diṭṭhaṁ, taṁ rūpāyatanaṁ na hotīti attho viparītaggāhavasena micchāparikappitarūpattā. Atha vā taṁ kesādibhūtupādāyasamūhasaṅkhātaṁ diṭṭhaṁ na hoti acakkhuviññāṇaviññeyyattā, diṭṭhaṁ vā taṁ na hoti. Yaṁ diṭṭhaṁ taṁ na passatīti yaṁ rūpāyatanaṁ kesādibhūtupādāyasamūhasaṅkhātaṁ diṭṭhaṁ, taṁ paññācakkhunā bhūtato na passatīti attho. Apassaṁ bajjhateti imaṁ attabhāvaṁ yathābhūtaṁ paññācakkhunā apassanto ‘‘etaṁ mama, esohamasmi, eso me atto’’ti kilesabandhanena bajjhati.",
  "tika-s0201t1:1010": "Naaññadhammānupassīti na aññasabhāvānupassī, asubhādito aññākārānupassī na hotīti attho. Kiṁ vuttaṁ hotītiādinā tamevatthaṁ pākaṭaṁ karoti. Pathavīkāyanti kesādikoṭṭhāsapathaviṁ dhammasamūhattā ‘‘kāyo’’ti vadati, lakkhaṇapathavimeva vā anekappabhedaṁ sakalasarīragataṁ pubbāpariyabhāvena ca pavattamānaṁ samūhavasena gahetvā ‘‘kāyo’’ti vadati. Āpokāyantiādīsupi eseva nayo.",
  "tika-s0201t1:1011": "Evaṁ gahetabbassāti ‘‘ahaṁ mama’’nti evaṁ attattaniyabhāvena andhabālehi gahetabbassa. Idāni sattannaṁ anupassanākārānampi vasena kāyānupassanaṁ dassetuṁ ‘‘apicā’’tiādi āraddhaṁ. Tattha aniccato anupassatīti catusamuṭṭhānikakāyaṁ ‘‘anicca’’nti anupassati, evaṁ passanto evaṁ cassa aniccākārampi anupassatīti vuccati. Tathābhūtassa cassa niccaggāhassa lesopi na hotīti vuttaṁ ‘‘no niccato’’ti tathāhesa ‘‘niccasaññaṁ pajahatī’’ti (paṭi. ma. 3.35) vutto. Ettha ca ‘‘aniccato eva anupassatī’’ti eva-kāro luttaniddiṭṭhoti tena nivattitamatthaṁ dassetuṁ ‘‘no niccato’’ti vuttaṁ. Na cettha dukkhato anupassanādinivattanamāsaṅkitabbaṁ paṭiyogīnivattanaparattā eva-kārassa, uparidesanāruḷhattā ca tāsaṁ.",
  "tika-s0201t1:1012": "Dukkhato anupassatītiādīsupi eseva nayo. Ayaṁ pana viseso – aniccassa dukkhattā tameva kāyaṁ dukkhato anupassati, dukkhassa anattattā anattato anupassati. Yasmā pana yaṁ aniccaṁ dukkhaṁ anattā, taṁ anabhinanditabbaṁ, na tattha rajjitabbaṁ, tasmā vuttaṁ ‘‘nibbindati no nandati,virajjati no rajjatī’’ti. So evaṁ arajjanto rāgaṁ nirodheti no samudeti, samudayaṁ na karotīti attho. Evaṁ paṭipanno ca paṭinissajjati no ādiyati. Ayañhi aniccādianupassanā tadaṅgavasena saddhiṁ kāyatannissayakhandhābhisaṅkhārehi kilesānaṁ pariccajanato, saṅkhatadosadassanena tabbiparīte nibbāne tanninnatāya pakkhandanato ‘‘pariccāgapaṭinissaggo ceva pakkhandanapaṭinissaggo cā’’ti vuccati, tasmā tāya samannāgato bhikkhu vuttanayena kilese ca pariccajati, nibbāne ca pakkhandati , tathābhūto ca nibbattanavasena kilese na ādiyati, nāpi adosadassitāvasena saṅkhatārammaṇaṁ. Tena vuttaṁ ‘‘paṭinissajjati no ādiyatī’’ti. Idānissa tāhi anupassanāhi yesaṁ dhammānaṁ pahānaṁ hoti, taṁ dassetuṁ ‘‘so taṁ aniccato anupassanto niccasaññaṁ pajahatī’’ti. Tattha niccasaññanti ‘‘saṅkhārā niccā’’ti evaṁ pavattaviparītasaññaṁ. Diṭṭhicittavipallāsapahānamukheneva saññāvipallāsappahānanti saññāgahaṇaṁ, saññāsīsena vā tesampi gahaṇaṁ daṭṭhabbaṁ. Nandinti sappītikataṇhaṁ. Sesaṁ vuttanayemeva.",
  "tika-s0201t1:1013": "Viharatīti iminā kāyānupassanāsamaṅgino iriyāpathavihāro vuttoti āha ‘‘iriyatī’’ti iriyāpathaṁ pavattetīti attho. Ārammaṇakaraṇavasena abhibyāpanato ‘‘tīsu bhavesū’’ti vuttaṁ, uppajjanavasena pana kilesā parittabhūmakā evāti. Yadipi kilesānaṁ pahānaṁ ātāpananti taṁ sammādiṭṭhiādīnampi attheva, ātāpa-saddo pana vīriyeyeva niruḷhoti vuttaṁ ‘‘vīriyassetaṁ nāma’’nti. Atha vā paṭipakkhapahāne sampayuttadhammānaṁ abbhussahanavasena pavattamānassa vīriyassa sātisayaṁ tadātāpananti vīriyameva tathā vuccati, na aññe dhammā. Ātāpīti cāyamīkāro pasaṁsāya, atisayassa vā dīpakoti ātāpīgahaṇena sammappadhānasamaṅgitaṁ dasseti. Sammā, samantato, sāmañca pajānanto sampajāno, asammissato vavatthāne aññadhammānupassitābhāvena sammā aviparītaṁ, sabbākārapajānanena samantato, uparūpari visesāvahabhāvena pavattiyā sayaṁ pajānantoti attho. Yadi paññāya anupassati, kathaṁ satipaṭṭhānatāti āha ‘‘na hī’’tiādi. Sabbatthikanti sabbattha bhavaṁ sabbattha līne uddhate ca citte icchitabbattā, sabbe vā līne uddhate ca bhāvetabbā bojjhaṅgā atthikā etāyāti sabbatthikā. Satiyā laddhūpakārāya eva paññāya ettha yathāvutte kāye kammaṭṭhāniko bhikkhu kāyānupassī viharati. Antosaṅkhepo anto olīyano, kosajjanti attho. Upāyapariggaheti ettha sīlavisodhanādi gaṇanādi uggahakosallādi ca upāyo, tabbipariyāyato anupāyo veditabbo. Yasmā ca upaṭṭhitassati yathāvuttaupāyaṁ na pariccajati, anupāyañca na upādiyati, tasmā vuttaṁ ‘‘muṭṭhassati…pe… asamatthohotī’’ti. Tenāti upāyānupāyānaṁ pariggahaparivajjanesu apariccāgāpariggahesu ca asamatthabhāvena assa yogino.",
  "tika-s0201t1:1014": "Yasmā satiyevettha satipaṭṭhānaṁ vuttā, tasmāssa sampayuttā dhammā vīriyādayo aṅganti āha ‘‘sampayogaṅgañcassa dassetvā’’ti. Aṅga-saddo cettha kāraṇapariyāyo daṭṭhabbo, satiggahaṇeneva cettha samādhissati gahaṇaṁ daṭṭhabbaṁ tassā samādhikkhandhe saṅgahitattā. Yasmā vā satisīsenāyaṁ desanā. Na hi kevalāya satiyā kilesappahānaṁ hoti, nibbānādhigamo vā, na ca kevalā sati pavattati, tasmāssa jhānadesanāyaṁ savitakkādivacanassa viya sampayogaṅgadassanatāti aṅga-saddassa avayavapariyāyatā daṭṭhabbā. Pahānaṅganti ‘‘vivicceva kāmehī’’tiādīsu (dī. ni. 1.226; ma. ni. 1.271, 287; saṁ. ni. 2.152; a. ni. 4.123; pārā. 11) viya pahātabbaṅgaṁ dassetuṁ. Yasmā ettha lokiyamaggo adhippeto, na lokuttaramaggo, tasmā pubbabhāgiyameva vinayaṁ dassento ‘‘tadaṅgavinayena vā vikkhambhanavinayena vā’’ti āha. Tesaṁ dhammānanti vedanādidhammānaṁ. Tesañhi tattha anadhippetattā ‘‘atthuddhāranayenetaṁ vutta’’nti vuttaṁ.",
  "tika-s0201t1:1015": "Avisesena dvīhipi nīvaraṇappahānaṁ vuttanti katvā puna ekekena vuttaṁ pahānavisesaṁ dassetuṁ ‘‘visesenā’’ti āha. Atha vā ‘‘vineyya nīvaraṇānī’’ti avatvā abhijjhādomanassavacanassa payojanaṁ dassento ‘‘visesenā’’tiādimāha. Kāyānupassanābhāvanāya hi ujuvipaccanīkānaṁ anurodhādīnaṁ pahānaṁ dassanaṁ etassa payojananti. Kāyasampattimūlakassāti rūpa-bala-yobbanārogyādi-sarīrasampadā-nimittassa. Vuttavipariyāyato kāyavipattimūlako virodho veditabbo. Kāyabhāvanāyāti kāyānupassanābhāvanāya. Sā hi idha ‘‘kāyabhāvanā’’ti adhippetā. Tenāti anurodhādippahānavacanena. Yogānubhāvo hītiādi vuttassevatthassa pākaṭakaraṇaṁ.",
  "tika-s0201t1:1016": "Satisampajaññenāti atisampajaññaggahaṇena. Sabbatthikakammaṭṭhānanti buddhānussati mettā maraṇassati asubhabhāvanā ca. Idañhi catukkaṁ yoginā parihariyamānaṁ ‘‘sabbatthikakammaṭṭhāna’’nti vuccati atisampajaññabalena avicchinnassa tassa pariharitabbattā, satiyā vā samatho vutto tassā samāddhikkhandhena saṅgahitattā.",
  "tika-s0201t1:1017": "Tenāti saddatthaṁ anādiyitvā bhāvatthasseva vibhajanavasena pavattena vibhaṅgapāṭhena saha. Aṭṭhakathānayoti saddatthassapi vivaraṇavasena yathārahaṁ vutto atthasaṁvaṇṇanānayo. Yathā saṁsandatīti yathā atthato adhippāyato ca avilomento aññadatthu saṁsandati sameti, evaṁ veditabbo.",
  "tika-s0201t1:1018": "Vedanādīnaṁpuna vacaneti ettha nissayapaccayabhāvavasena cittadhammānaṁ vedanāsannissitattā pañcavokārabhave arūpadhammānaṁ rūpapaṭibaddhavuttito ca vedanāya kāyādianupassanāpasaṅgepi āpanne tadasammissato vavatthānadassanatthaṁ ghanavinibbhogādidassanatthañca dutiyavedanāgahaṇaṁ. Tena na vedanāyaṁ kāyānupassī, cittadhammānupassī vā, atha kho vedanānupassīyevāti vedanāsaṅkhāte vatthusmiṁ vedanānupassanākārasseva dassanena asammissato vavatthānaṁ dassitaṁ hoti. Tathā ‘‘yasmiṁ samaye sukhā vedanā, na tasmiṁ samaye dukkhā adukkhamasukhā vā vedanā. Yasmiṁ vā pana samaye dukkhā adukkhamasukhā vā vedanā, na tasmiṁ samaye itarā vedanā’’ti vedanābhāvasāmaññe aṭṭhatvā taṁ taṁ vedanaṁ vinibbhujitvā dassanena ghanavinibbhogo dhuvabhāvaviveko dassito hoti. Tena tāsaṁ khaṇamattāvaṭṭhānadassanena aniccatāya tato eva dukkhatāya anattatāya ca dassanaṁ vibhāvitaṁ hoti. Ghanavinibbhogādīti ādi-saddena ayampi attho veditabbo. Ayañhi vedanāyaṁ vedanānupassīyeva, na aññadhammānupassī. Kiṁ vuttaṁ hoti – yathā nāma bālo amaṇisabhāvepi udakabubbuḷake maṇiākārānupassī hoti, na evamayaṁ ṭhitiramaṇīyepi vedayite, pageva itarasmiṁ manuññākārānupassī, atha kho khaṇabhaṅguratāya avasavattitāya kilesāsucipaggharaṇatāya ca aniccaanattaasubhākārānupassī, vipariṇāmadukkhatāya saṅkhāradukkhatāya ca visesato dukkhānupassīyevāti vuttaṁ hoti. Evaṁ cittadhammesupi yathārahaṁ puna vacane payojanaṁ vattabbaṁ. ‘‘Kevalaṁ panidhā’’tiādinā idha ‘ettakaṁ veditabba’’nti veditabbaparicchedaṁ dasseti. Esa nayoti iminā yathā cittaṁ dhammā ca anupassitabbā, tathā tāni anupassanto ‘‘citte cittānupassī, dhammesu dhammānupassī’’ti veditabboti imamatthaṁ atidisati.",
  "tika-s0201t1:1019": "Yosukhaṁ dukkhato addāti yo bhikkhu sukhavedanaṁ vipariṇāmadukkhatāya ‘‘dukkha’’nti paññācakkhunā addakkhi. Dukkhamaddakkhi sallatoti dukkhavedanaṁ pīḷājananato antotudanato dunnīharaṇato ca sallanti addakkhi passi. Adukkhamasukhanti upekkhāvedanaṁ. Santanti sukhadukkhāni viya anoḷārikatāya paccayavasena vūpasantasabhāvatāya ca santaṁ. Aniccatoti hutvā abhāvato udayabbayavantato tāvakālikatoniccapaṭikkhepato ca ‘‘anicca’’nti yo addakkhi. Sa ve sammaddaso bhikkhu ekaṁsena paribyattaṁ vā vedanāya sammā passanakoti attho.",
  "tika-s0201t1:1020": "Dukkhātipīti saṅkhāradukkhatāya dukkhā itipi. Sabbaṁ taṁ dukkhasminti sabbaṁ taṁ vedayitaṁ dukkhasmiṁ antogadhaṁ pariyāpannaṁ vadāmi saṅkhāradukkhatānativattanato. Sukhadukkhatopi cāti sukhādīnaṁ ṭhitivipariṇāmaññāṇasukhatāya vipariṇāmaṭhitiaññāṇadukkhatāya ca vuttattā tissopi sukhato, tissopi ca dukkhato anupassitabbāti attho. Rūpādi-ārammaṇachandādi-adhipati-ñāṇādi-sahajāta- kāmāvacarādi-bhūminānattabhedānaṁ kusalākusala-taṁvipākakiriyā-nānattādibhedānañca, ādi-saddena saṅkhārikāsaṅkhārikasa-vatthukāvatthukādi-nānattabhedānañca vasenāti yojetabbaṁ. Suññatadhammassāti ‘‘dhammā hontī’’tiādinā (dha. sa. 121) suññatavāre āgatasuññatasabhāvassa vasena. ‘‘Kāmañcetthā’’tiādinā pubbe pahīnattā puna pahānaṁ na vattabbanti codanaṁ dasseti, maggacittakkhaṇe vā ekattha pahīnaṁ sabbattha pahīnameva hotīti visuṁ visuṁ na vattabbanti. Tattha purimāya codanāya nānāpuggalaparihāro, pacchimāya nānācittakkhaṇikaparihāro. Lokiyabhāvanāya hi kāye pahīnaṁ na vedanādīsu pahīnaṁ hoti yadipi na pavatteyya, na paṭipakkhabhāvanāya tattha sā abhijjhādomanassassa appavatti hotīti puna tappahānaṁ vattabbamevāti. Ekattha pahīnaṁ sesesupi pahīnaṁ hotīti maggasatipaṭṭhānabhāvanaṁ, lokiyabhāvanāya vā sabbattha appavattimattaṁ sandhāya vuttaṁ. ‘‘Pañcapi khandhā loko’’ti hi vibhaṅge (vibha. 362, 364, 366, 373) catūsupi ṭhānesu vuttanti.",
  "tika-s0201t1:1021": "Uddesavāravaṇṇanāya līnatthappakāsanā samattā.",
  "tika-s0201t1:1022": "Kāyānupassanāvaṇṇanā",
  "tika-s0201t1:1023": "Ānāpānapabbavaṇṇanā",
  "tika-s0201t1:1024": "107. Bāhirakesupi ito ekadesassa sambhavato sabbappakāraggahaṇaṁ kataṁ ‘‘sabbappakārakāyānupassanānibbattakassā’’ti. Tena ye ime ānāpānapabbādivasena āgatā cuddasappakārā, tadantogadhā ca ajjhattādianupassanā pakārā, tathā kāyagatāsatisutte (ma. ni. 3.154) vuttā kesādivaṇṇasaṇṭhānakasiṇārammaṇacatukkajjhānappakārā, lokiyādippakārā ca, te sabbepi anavasesato saṅgaṇhāti. Ime ca pakārā imasmiṁyeva sāsane, na ito bahiddhāti vuttaṁ ‘‘sabbappakāra…pe… paṭisedhano cā’’ti. Tattha tathābhāvapaṭisedhanoti sabbappakārakāyānupassanānibbattakassa puggalassa aññasāsanassa nissayabhāvapaṭisedhano. Etena ‘‘idha, bhikkhave’’ti ettha idha-saddo antogadhaevasaddatthoti dasseti . Santi hi ekapadānipi sāvadhāraṇāni yathā ‘‘vāyubhakkho’’ti (dī. ni. ṭī. 2.374). Tenāha ‘‘idheva samaṇo’’tiādi. Paripuṇṇasamaṇakaraṇadhammo hi so, yo sabbappakārakāyānupassanānibbattako. Parappavādāti paresaṁ aññatitthiyānaṁ nānappakārā vādā titthāyatanāni.",
  "tika-s0201t1:1025": "Araññādikasseva bhāvanānurūpasenāsanataṁ dassetuṁ ‘‘imassa hī’’tiādi vuttaṁ. Duddamo damathaṁ anupagato goṇo kūṭagoṇo. Dohanakāle yathā thanehi anavasesato khīraṁ na paggharati, evaṁ dohapaṭibandhinī kūṭadhenu. Rūpasaddādike paṭicca uppajjanakaassādo rūpārammaṇādiraso. Pubbe āciṇṇārammaṇanti pabbajjāto pubbe, anādimati vā saṁsāre paricitārammaṇaṁ.",
  "tika-s0201t1:1026": "Nibandheyyāti bandheyya. Satiyāti sammadeva kammaṭṭhānassa sallakkhaṇavasena pavattāya satiyā. Ārammaṇeti kammaṭṭhānārammaṇe. Daḷhanti thiraṁ, yathā satokārissa upacārappanābhedo samādhi ijjhati, tathā thāmagataṁ katvāti attho.",
  "tika-s0201t1:1027": "Visesādhigamadiṭṭhadhammasukhavihārapadaṭṭhānanti sabbesaṁ buddhānaṁ, ekaccānaṁ paccekabuddhānaṁ, buddhasāvakānañca visesādhigamassa, aññena kammaṭṭhānena adhigatavisesānaṁ diṭṭhadhammasukhavihārassa ca padaṭṭhānabhūtaṁ. Vatthuvijjācariyo viya bhagavā yogīnaṁ anurūpanivāsaṭṭhānupadisanato. Bhikkhu dīpisadiso araññe ekākī viharitvā paṭipakkhanimmathanena icchitatthasādhanato. Phalamuttamanti sāmaññaphalaṁ sandhāyāha. Parakkamajavayoggabhūminti bhāvanussāhajavassa yoggakaraṇabhūmibhūtaṁ.",
  "tika-s0201t1:1028": "Assāsapassāsānaṁ vasena sikkhatoti assāsapassāsānaṁ dīgharassatāpajānana-sabbakāyapaṭisaṁvedana-oḷārikoḷārikapaṭippassambhanavasena bhāvanānuyogaṁ sikkhato, tathābhūto vā hutvā tisso sikkhā pavattayato. Assāsapassāsanimitteti assāsapassāsasannissayena upaṭṭhitapaṭibhāganimitte. Assāsapassāse pariggaṇhāti rūpamukhena vipassanaṁ abhinivisanto, yo ‘‘assāsapassāsakammiko’’ti vutto. Jhānaṅgāni pariggaṇhāti arūpamukhena vipassanaṁ abhinivisanto. Vatthu nāma karajakāyo cittacetasikānaṁ pavattiṭṭhānabhāvato. Añño satto vā puggalo vā natthīti visuddhadiṭṭhi ‘‘tayidaṁ dhammamattaṁ na ahetukaṁ, nāpi issarādivisamahetukaṁ, atha kho avijjādīhi eva sahetuka’’nti addhattayepi kaṅkhāvitaraṇena vitiṇṇakaṅkho ‘‘yaṁ kiñci rūpa’’ntiādinā (ma. ni. 1.361; ma. ni. 2.113; ma. ni. 3.86; a. ni. 4.181; paṭi. ma. 1.48) kalāpasammasanavasena tilakkhaṇaṁ āropetvā udayabbayānupassanādivasena vipassanaṁ vaḍḍhento anukkamena maggapaṭipāṭiyā.",
  "tika-s0201t1:1029": "Parassa vā assāsapassāsakāyeti idaṁ sammasanacāravasenāyaṁ pāḷi pavattāti katvā vuttaṁ, samathavasena pana parassa assāsapassāsakāye appanānimittuppatti eva natthīti. Idaṁ ubhayaṁ na labbhatīti ‘‘ajjhattaṁ, bahiddhā’’ti ca vuttaṁ idaṁ dhammadvayaghaṭitaṁ ekato ārammaṇabhāvena na labbhati.",
  "tika-s0201t1:1030": "Samudeti etasmāti samudayo, so eva kāraṇaṭṭhena dhammoti samudayadhammo, assāsapassāsānaṁ pavattihetukarajakāyādi. Tassa anupassanasīlo samudayadhammānupassī. Taṁ pana samudayadhammaṁ upamāmukhena dassento ‘‘yathā nāmā’’tiādimāha. Tattha bhastanti ruttiṁ. Gaggaranāḷinti ukkāpanāḷiṁ. Teti karajakāyādike. Yathā assāsapassāsakāyo karajakāyādisambandhī phalabhāvena, evaṁ tepi assāsapassāsakāyasambandhino hetubhāvenāti ‘‘samudayadhammā kāyasmi’’nti vattabbataṁ labhantīti vuttaṁ ‘‘samudaya…pe… vuccatī’’ti. Pakativācī vā dhamma-saddo ‘‘jātidhammāna’’ntiādīsu (ma. ni. 1.131; ma. ni. 3.373; paṭi. ma. 1.33) viyāti kāyassa paccayasamavāye uppajjanapakatikānupassī ‘‘samudayadhammānupassī’’ti vutto. Tenāha – ‘‘karajakāyañcā’’tiādi. Evañca katvā kāyasminti bhummavacanañca samatthitaṁ hoti. Vayadhammānupassīti ettha ahetukattepi vināsassa yesaṁ hetudhammānaṁ abhāve yaṁ na hoti, tadabhāvo tassa abhāvassa hotu viya voharīyatīti upacārato karajakāyādiabhāvo assāsapassāsakāyassa vayakāraṇaṁ vutto. Tenāha ‘‘yathā bhastāyā’’tiādi. Ayaṁ tāvettha paṭhamavikappavasena atthavibhāvanā. Dutiyavikappavasena pana upacārena vināyeva attho veditabbo. Ajjhattabahiddhānupassanā viya bhinnavatthuvisayatāya samudayavayadhammānupassanāpi ekakāle na labbhatīti āha ‘‘kālena samudayaṁ kālena vayaṁ anupassanto’’ti.",
  "tika-s0201t1:1031": "Atthi kāyoti eva-saddo luttaniddiṭṭhoti ‘‘kāyova atthī’’ti vatvā avadhāraṇena nivatthitaṁ dassento ‘‘na satto’’tiādimāha. Tassattho – yo rūpādīsu sattavisattatāya paresañca sajjāpanaṭṭhena, satvaguṇayogato vā ‘‘satto’’ti parehi parikappito. Tassa sattanikāyassa pūraṇato ca cavanupapajjanadhammatāya galanato ca ‘‘puggalo’’ti. Thīyati saṁhaññati ettha gabbhoti ‘‘itthī’’ti. Puri pure bhāge seti pavattatīti ‘‘puriso’’ti. Āhito ahaṁmāno etthāti ‘‘attā’’ti, attano santakabhāvena ‘‘attaniya’’nti. Paro na hotīti katvā ‘‘aha’’nti, mama santakanti katvā ‘‘mama’’nti. Vuttappakāravinimutto aññoti katvā ‘‘kocī’’ti, tassa santakabhāvena ‘‘kassacī’’ti parikappetabbo koci natthi, kevalaṁ kāyo eva atthīti attattaniyasuññatameva kāyassa vibhāveti. Evanti ‘‘kāyova atthī’’tiādinā vuttappakārena. Ñāṇapamāṇatthāyāti kāyānupassanāñāṇaparaṁ pamāṇaṁ pāpanatthāya. Satipamāṇatthāyāti kāyapariggāhikasatipavattaṁ satiparaṁ pamāṇaṁ pāpanatthāya. Imassa hi vuttanayena ‘‘atthi kāyo’’ti aparāparuppattivasena paccupaṭṭhitā sati bhiyyoso mattāya tattha ñāṇassa satiyā ca paribrūhanāya hoti. Tenāha ‘‘satisampajaññānaṁ vaḍḍhatthāyā’’ti.",
  "tika-s0201t1:1032": "Imissā bhāvanāya taṇhādiṭṭhigāhānaṁ ujupaṭipakkhattā vuttaṁ ‘‘taṇhā…pe… viharatī’’ti. Tathābhūto ca loke kiñci ‘‘aha’’nti vā ‘‘mama’’nti vā gahetabbaṁ na passati, kuto gaṇheyya. Tenāha ‘‘na ca kiñcī’’tiādi. Evampīti ettha pi-saddo heṭṭhā niddiṭṭhassa tādisassa atthassa abhāvato avuttasamuccayatthoti dassento ‘‘upari atthaṁ upādāyā’’ti āha. ‘‘Eva’’nti pana niddiṭṭhākārassa paccāmasanaṁ nigamanavasena katanti āha ‘‘iminā pana…pe… dassetī’’ti. Pubbabhāgasatipaṭṭhānassa idhādhippetattā vuttaṁ ‘‘sati dukkhasacca’’nti. Sā pana sati yasmiṁ attabhāve, tassa samuṭṭhāpikā taṇhā tassāpi samuṭṭhāpikā eva nāma hoti tadabhāve abhāvatoti āha ‘‘tassā samuṭṭhāpikā purimataṇhā’’ti. Appavattīti appavattinimittaṁ, na pavattati etthāti vā appavatti. Catusaccavasenāti catusaccakammaṭṭhānavasena. Ussakkitvāti visuddhiparamparāya āruhitvā, bhāvanaṁ upari netvāti attho. Niyyānamukhanti vaṭṭadukkhato nissaraṇūpāyo.",
  "tika-s0201t1:1033": "Ānāpānapabbavaṇṇanā niṭṭhitā.",
  "tika-s0201t1:1034": "Iriyāpathapabbavaṇṇanā",
  "tika-s0201t1:1035": "108.Iriyāpathavasenāti iriyanaṁ iriyā, kiriyā, idha pana kāyikapayogo veditabbo. Iriyānaṁ patho pavattimaggoti iriyāpatho, gamanādisarīrāvatthā. Gacchanto vā hi satto kāyena kattabbakiriyaṁ kareyya ṭhito vā nisinno vā nipanno vāti. Tesaṁ vasena, iriyāpathavibhāgenāti attho. Puna caparanti puna ca aparaṁ, yathāvuttaānāpānakammaṭṭhānato bhiyyopi aññaṁ kāyānupassanākammaṭṭhānaṁ kathemi, suṇāthāti vā adhippāyo. Gacchanto vātiādi gamanādimattajānanassa gamanādigatavisesajānanassa ca sādhāraṇavacanaṁ. Tattha gamanādimattajānanaṁ idha nādhippetaṁ, gamanādigatavisesajānanaṁ pana adhippetanti taṁ vibhajitvā dassetuṁ ‘‘tattha kāma’’ntiādi vuttaṁ. Sattūpaladdhinti satto atthīti upaladdhiṁ sattaggāhaṁ na jahati na pariccajati ‘‘ahaṁ gacchāmi, mama gamana’’nti gāhasabbhāvato. Tato eva attasaññaṁ ‘‘atthi attā kārako vedako’’ti evaṁ pavattaṁ viparītasaññaṁ na ugghāṭeti nāpaneti apaṭipakkhabhāvato, ananabrūhanato vā. Evaṁ bhūtassa cassa kuto kammaṭṭhānādibhāvoti āha ‘‘kammaṭṭhānaṁ vā satipaṭṭhānabhāvanā vā na hotī’’ti. Imassa panātiādisukkapakkhassa vuttavipariyāyena attho veditabbo. Tameva hi atthaṁ vivarituṁ ‘‘idaṁ hī’’tiādi vuttaṁ. Tattha ko gacchatīti gamanakiriyāya kattupucchā, sā kattubhāvavisiṭṭhaattapaṭikkhepatthā dhammamattasseva gamanasiddhidassanato. Kassa gamananti akattutāvisiṭṭhaattaggāhapaṭikkhepatthā. Kiṁkāraṇāti pana paṭikkhittakattukāya gamanakiriyāya aviparītakāraṇapucchā ‘‘gamananti attā manasā saṁyujjati, mano indriyehi, indriyāni attehī’’ti evamādigamanakāraṇapaṭikkhepanato. Tenāha ‘‘tatthā’’tiādi.",
  "tika-s0201t1:1036": "Na koci satto vā puggalo vā gacchati dhammamattasseva gamanasiddhito tabbinimuttassa ca kassaci abhāvato. Idāni dhammamattasseva gamanasiddhiṁ dassetuṁ ‘‘cittakiriyavāyodhātuvipphārenā’’tiādi vuttaṁ. Tattha cittakiriyā ca sā vāyodhātuyā vipphāro vipphandanañcāti cittakiriyavāyodhātuvipphāro, tena. Ettha ca cittakiriyaggahaṇena anindriyabaddhavāyodhātuvipphāraṁ nivatteti, vāyodhātuvipphāraggahaṇena cetanāvacīviññattibhedaṁ cittakiriyaṁ nivatteti, ubhayena pana kāyaviññattiṁ vibhāveti. ‘‘Gacchatī’’ti vatvā yathā pavattamāne kāye ‘‘gacchatī’’ti vohāro hoti, taṁ dassetuṁ ‘‘tasmā’’tiādi vuttaṁ. Tanti gantukāmatāvasena pavattacittaṁ. Vāyaṁ janetīti vāyodhātuadhikaṁ rūpakalāpaṁ janeti, adhikatā cettha sāmatthiyato, na pamāṇato. Gamanacittasamuṭṭhitaṁ sahajātarūpakāyassa thambhanasandhāraṇacalanānaṁ paccayabhūtena ākāravisesena pavattamānaṁ vāyodhātuṁ sandhāyāha ‘‘vāyo viññattiṁ janetī’’ti. Adhippāyasahabhāvī hi vikāro viññatti, yathāvuttaadhikabhāveneva ca vāyogahaṇaṁ, na vāyodhātuyā eva janakabhāvato, aññathā viññattiyā upādāyarūpabhāvo durupapādo siyā. Purato abhinīhāro puratobhāgena kāyassa pavattanaṁ, yo ‘‘abhikkamo’’ti vuccati.",
  "tika-s0201t1:1037": "‘‘Esevanayo’’ti atidesavasena saṅkhepato vatvā tamevatthaṁ vivarituṁ ‘‘tatrāpi hī’’tiādi vuttaṁ. Koṭito paṭṭhāyāti heṭṭhimakoṭito paṭṭhāya. Ussitabhāvoti ubbiddhabhāvo.",
  "tika-s0201t1:1038": "Evaṁpajānatoti evaṁ cittakiriyavāyodhātuvipphāreneva gamanādibhāvo hotīti pajānato tassa evaṁ pajānanāya nicchayagamanatthaṁ ‘‘evaṁ hotī’’ti vicāraṇā vuccati loke yathābhūtaṁ ajānantehi micchābhinivesavasena, lokavohāravasena vā. Atthi panāti attano eva vīmaṁsanavasena pucchāvacanaṁ. Natthīti nicchayavasena sattassa paṭikkhepavacanaṁ. Yathā panātiādi tassevatthassa upamāya vibhāvanaṁ.",
  "tika-s0201t1:1039": "Nāvā mālutavegenāti yathā acetanā nāvā vātavegena desantaraṁ yāti, yathā ca acetano tejanaṁ kaṇḍo jiyāvegena desantaraṁ yāti, tathā acetano kāyo vātāhato yathāvuttavāyunā nīto desantaraṁ yātīti evaṁ upamāsaṁsandanaṁ veditabbaṁ. Sace pana koci vadeyya ‘‘yathā nāvāya tejanassa ca pellakassa purisassa vasena desantaragamanaṁ, evaṁ kāyassāpī’’ti, hotu, evaṁ icchitovāyamattho. Yathā hi nāvā tejanānaṁ saṁhatalakkhaṇasseva purisassa vasena gamanaṁ, na asaṁhatalakkhaṇassa, evaṁ kāyassāpīti kā no hāni, bhiyyopi dhammamattatāva patiṭṭhaṁ labhati, na purisavādo. Tenāha ‘‘yantaṁ suttavasenā’’tiādi.",
  "tika-s0201t1:1040": "Tattha payuttanti heṭṭhā vuttanayena gamanādikiriyāvasena payojitaṁ. Ṭhātīti tiṭṭhati. Etthāti imasmiṁ loke. Vinā hetupaccayeti gantukāmatācitta-taṁsamuṭṭhāna-vāyodhātu-ādihetupaccayehi vinā. Tiṭṭheti tiṭṭheyya. Vajeti vajeyya gaccheyya ko nāmāti sambandho. Paṭikkhepattho cettha kiṁ-saddoti hetupaccayavirahena ṭhānagamanapaṭikkhepamukhena sabbāyapi dhammappavattiyā paccayādhīnavuttitāvibhāvanena attasuññatā viya aniccadukkhatāpi vibhāvitāti daṭṭhabbā.",
  "tika-s0201t1:1041": "Paṇihitoti yathā yathā paccayehi pakārato nihito ṭhapito. Sabbasaṅgāhikavacananti sabbesaṁ catunnampi iriyāpathānaṁ saṅgaṇhanavacanaṁ, pubbe visuṁ visuṁ iriyāpathānaṁ vuttattā idaṁ tesaṁ ekajjhaṁ gahetvā vacananti attho. Purimanayo vā iriyāpathappadhāno vuttoti tattha kāyo appadhāno anunipphādīti idha kāyaṁ padhānaṁ appadhānañca iriyāpathaṁ anunipphādaṁ katvā dassetuṁ dutiyanayo vuttoti evampettha dvinnaṁ nayānaṁ viseso veditabbo. Ṭhitoti pavatto.",
  "tika-s0201t1:1042": "Iriyāpathapariggaṇhanampi iriyāpathavato kāyasseva pariggaṇhanaṁ tassa avatthāvisesabhāvatoti vuttaṁ ‘‘iriyāpathapariggahaṇena kāye kāyānupassī viharatī’’ti. Tenevettha rūpakkhandhavaseneva samudayādayo uddhaṭā. Esa nayo sesavāresupi. Ādināti ettha ādi-saddena yathā ‘‘taṇhāsamudayā kammasamudayā āhārasamudayā’’ti nibbattilakkhaṇaṁ passantopi rupakkhandhassa udayaṁ passatīti ime cattāro āhārā saṅgayhanti, evaṁ ‘‘avijjānirodhā rūpanirodhā’’tiādayopi pañca ākārā saṅgahitāti daṭṭhabbo. Sesaṁ vuttanayameva.",
  "tika-s0201t1:1043": "Iriyāpathapabbavaṇṇanā niṭṭhitā.",
  "tika-s0201t1:1044": "Catusampajaññapabbavaṇṇanā",
  "tika-s0201t1:1045": "109.Catusampajaññavasenāti (dī. ni. ṭī. 1.284; saṁ. ni. 5.368; dī. ni. abhi. ṭī. 2.214) samantato pakārehi, pakaṭṭhaṁ vā savisesaṁ jānātīti sampajāno, sampajānassa bhāvo sampajaññaṁ, tathāpavattaṁ ñāṇaṁ. Cattāri sampajaññāni samāhaṭāni catusampajaññaṁ, tassa vasena. Abhikkamanaṁ abhikkantanti āha ‘‘abhikkantaṁ vuccati gamana’’nti. Tathā paṭikkamanaṁ paṭikkantanti āha ‘‘paṭikkantaṁ vuccati nivattana’’nti. Nivattananti ca nivattimattaṁ, nivattitvā pana gamanaṁ gamanameva. Abhiharantoti gamanavasena kāyaṁ upanento.",
  "tika-s0201t1:1046": "Sammā pajānanaṁ sampajānaṁ, tena attanā kātabbassa karaṇasīlo sampajānakārīti āha ‘‘sampajaññena sabbakiccakārī’’ti. Sampajānasaddassa sampajaññapariyāyatā pubbe vuttāyeva. Sampajaññaṁ karotevāti abhikkantādīsu asammohaṁ uppādeti eva. Sampajānassa vā kāro etassa atthīti sampajānakārī. Dhammato vaḍḍhisaṅkhātena saha atthena pavattatīti sātthakaṁ, abhikkantādi. Sātthakassa sampajānanaṁ sātthakasampajaññaṁ. Sappāyassa attano upakārāvahassa hitassa sampajānanaṁ sappāyasampajaññaṁ abhikkamādīsu bhikkhācāragocare, aññatthāpi ca pavattesu avijahite kammaṭṭhānasaṅkhāte gocare sampajaññaṁ gocarasampajaññaṁ. Abhikkamādīsu asammuyhanameva sampajaññaṁ asammohasampajaññaṁ. Pariggaṇhitvāti paṭisaṅkhāya.",
  "tika-s0201t1:1047": "Tasminti sātthakasampajaññavasena pariggahitaatthe. Attho nāma dhammato vaḍḍhīti yaṁ sātthakanti adhippetaṁ gamanaṁ, taṁ sappāyamevāti siyā kassaci āsaṅkāti tannivattanatthaṁ ‘‘cetiyadassanaṁ tāvā’’tiādi āraddhaṁ. Cittakammarūpakāni viyāti cittakammakatapaṭimāyo viya, yantapayogena vā vicittakammapaṭimāyo viya. Asamapekkhanaṁ gehasitaaññāṇupekkhāvasena ārammaṇassa ayoniso gahaṇaṁ. Yaṁ sandhāya vuttaṁ ‘‘cakkhunā rūpaṁ disvā uppajjati upekkhā bālassa mūḷhassa puthujjanassā’’tiādi (ma. ni. 3.308). Hatthiādisammaddena jīvitantarāyo, visabhāgarūpadassanādinā brahmacariyantarāyo.",
  "tika-s0201t1:1048": "Pabbajitadivasato paṭṭhāya bhikkhūnaṁ anuvattanakathā āciṇṇā, ananuvattanakathā pana tassā dutiyā nāma hotīti āha ‘‘dve kathā nāma na kathitapubbā’’ti.",
  "tika-s0201t1:1049": "Evanti ‘‘sace panā’’tiādikaṁ sabbampi vuttākāraṁ paccāmasati, na ‘‘purisassa mātugāmāsubha’’ntiādikaṁ vuccamānaṁ. Yogakammassa pavattiṭṭhānatāya bhāvanāya ārammaṇaṁ kammaṭṭhānanti vuccatīti āha ‘‘kammaṭṭhānasaṅkhātaṁ gocara’’nti. Uggahetvāti yathā uggahanimittaṁ uppajjati, evaṁ uggahakosallassa sampādanavasena uggahetvā. Haratīti kammaṭṭhānaṁ pavatteti, yāva piṇḍapātapaṭikkamā anuyuñjatīti attho. Napaccāharatīti āhārūpabhogato yāva divāṭṭhānupasaṅkamanā kammaṭṭhānaṁ na paṭineti.",
  "tika-s0201t1:1050": "Sarīraparikammanti mukhadhovanādisarīrapaṭijagganaṁ. Dve tayo pallaṅketi dve tayo nisajjāvāre, dve tīṇi uṇhāsanāni. Tenāha ‘‘usumaṁ gāhāpento’’ti. Kammaṭṭhānasīsenevāti kammaṭṭhānaggeneva, kammaṭṭhānaṁ padhānaṁ katvā evāti attho. Tena ‘‘pattopi acetano’’tiādinā (ma. ni. aṭṭha. 1.109) vakkhamānaṁ kammaṭṭhānaṁ, yathāparihariyamānaṁ vā avijahitvāti dasseti. ‘‘Paribhogacetiyato sarīracetiyaṁ garutara’’nti katvā ‘‘cetiyaṁ vanditvā’’ti pubbakālakiriyāvasena vuttaṁ. Tathā hi aṭṭhakathāyaṁ (vibha. aṭṭha. 809; ma. ni. aṭṭha. 3.128; a. ni. aṭṭha. 1.1.275) ‘‘cetiyaṁ bādhayamānā bodhisākhā haritabbā’’ti vuttā.",
  "tika-s0201t1:1051": "Janasaṅgahatthanti ‘‘mayi akathente etesaṁ ko kathessatī’’ti dhammānuggahena janasaṅgahatthaṁ. Tasmāti. Yasmā ‘‘dhammakathā nāma kathetabbāyevā’’ti aṭṭhakathācariyā vadanti, yasmā ca dhammakathā kammaṭṭhānavinimuttā nāma natthi, tasmā. Anumodanaṁ katvāti etthāpi ‘‘kammaṭṭhānasīsenevā’’ti ānetvā sambandho. Sampattaparicchedenevāti ‘‘paricito aparicito’’tiādivibhāgaṁ akatvā sampattakoṭiyāva. Bhayeti paracakkādibhaye.",
  "tika-s0201t1:1052": "Kammajatejoti gahaṇiṁ sandhāyāha. Kammaṭṭhānavīthiṁ nārohati khudāparissamena kilantakāyattā samādhānābhāvato. Avasesaṭṭhāneti yāguyā aggahitaṭṭhāne. Poṅkhānupoṅkhanti kammaṭṭhānupaṭṭhānassa avicchedadassanavacanametaṁ, yathā poṅkhānupoṅkhapavattāya sarapaṭipāṭiyā avicchedo, evametassāpīti.",
  "tika-s0201t1:1053": "Nikkhittadhuro bhāvanānuyoge. Vattapaṭipattiyā apūraṇena sabbavatthāni bhinditvā. ‘‘Kāme avītarāgo hoti, kāye avītarāgo, rūpe avītarāgo, yāvadatthaṁ udarāvadehakaṁ bhuñjitvā seyyasukhaṁ passasukhaṁ middhasukhaṁ anuyutto viharati, aññataraṁ devanikāyaṁ paṇidhāya brahmacariyaṁ caratī’’ti (dī. ni. 3.320; ma. ni. 1.186) evaṁ vutta pañcavidhacetokhilavinibandhacitto. Caritvāti pavattitvā.",
  "tika-s0201t1:1054": "Attakāmāti attano hitasukhaṁ icchantā, dhammacchandavantoti attho. Dhammoti hi hitaṁ, tannimittakañca sukhanti. Atha vā viññūnaṁ nibbisesattā attabhāvapariyāpannattā ca attā nāma dhammo, taṁ kāmenti icchantīti attakāmā. Usabhaṁ nāma vīsati yaṭṭhiyo. Tāya saññāyāti tāya pāsāṇasaññāya, ettakaṁ ṭhānaṁ āgatāti jānantāti adhippāyo. Soyeva nayoti ‘‘ayaṁ bhikkhū’’tiādiko yo ṭhāne vutto, so eva nisajjāyapi nayo. Pacchato āgacchantānaṁ chinnabhattabhāvabhayenapi yonisomanasikāraṁ paribrūheti.",
  "tika-s0201t1:1055": "Bahāpadhānaṁ pūjessāmīti amhākaṁ atthāya lokanāthena cha vassāni kataṁ dukkaracariyaṁ evāhaṁ yathāsatti pūjessāmīti. Paṭipattipūjā hi satthupūjā, na āmisapūjā. Ṭhānacaṅkamanamevāti adhiṭṭhātabbairiyāpathavasena vuttaṁ, na bhojanādikālesu avassaṁ kattabbanisajjāya paṭikkhepavasena.",
  "tika-s0201t1:1056": "Vīthiṁ otaritvā ito cito ca anoloketvā paṭhamameva vīthiyo sallakkhetabbāti āha ‘‘vīthiyo sallakkhetvā’’ti. Yaṁ sandhāya vuccati ‘‘pāsādikena abhikkantenā’’ti, taṁ dassetuṁ ‘‘tattha cā’’tiādi vuttaṁ.",
  "tika-s0201t1:1057": "Paccekabodhiṁ sacchikaroti, yadi upanissayasampanno hotīti sambandho. Evaṁ sabbattha ito paresupi. Tattha paccekabodhiyā upanissayasampadā kappānaṁ dve asaṅkhyeyyāni satasahassañca tajjaṁ puññañāṇasambharaṇaṁ, sāvakabodhiyaṁ aggasāvakānaṁ ekaṁ asaṅkhyeyyaṁ kappasatasahassañca, mahāsāvakānaṁ kappasatasahassameva, itaresaṁ atītāsu jātīsu vivaṭṭasannissayavasena nibbattitaṁ nibbedhabhāgiyaṁ kusalaṁ. Bāhiyo dārucīriyoti bahi visaye sañjātasaṁvaḍḍhatāya bāhiyo, dārucīrapariharaṇena dārucīriyoti ca samaññāto. So hi āyasmā –",
  "tika-s0201t1:1058": "‘‘Tasmā tiha te, bāhiya, evaṁ sikkhitabbaṁ ‘diṭṭhe diṭṭhamattaṁ bhavissati, sute… mute… viññāte viññātamattaṁ bhavissatī’ti. Yato kho te, bāhiya, diṭṭhe diṭṭhamattaṁ bhavissati, sute… mute… viññāte viññātamattaṁ bhavissati, tato tvaṁ, bāhiya, na tena. Yato tvaṁ, bāhiya, na tena, tato tvaṁ, bāhiya, na tattha. Yato tvaṁ, bāhiya, na tattha, tato tvaṁ, bāhiya, nevidha na huraṁ na ubhayamantarena, esevanto dukkhassā’’ti (udā. 10) – ettakāya desanāya arahattaṁ sacchākāsi.",
  "tika-s0201t1:1059": "Tanti asammuyhanaṁ. Evanti idāni vuccamānākārena veditabbaṁ. Attā abhikkamatīti iminā andhaputhujjanassa diṭṭhiggāhavasena abhikkame sammuyhanaṁ dasseti, ahaṁ abhikkamāmīti pana iminā mānaggāhavasena, tadubhayaṁ pana taṇhāya vinā na hotīti taṇhāggāhavasenapi sammuyhanaṁ dassitameva hoti. ‘‘Tathā asammuyhanto’’ti vatvā taṁ asammuyhanaṁ yena ghanavinibbhogena hoti, taṁ dassento ‘‘abhikkamāmī’’tiādimāha. Tattha yasmā vāyodhātuyā anugatā tejodhātu uddharaṇassa paccayo. Uddharaṇagatikā hi tejodhātūti uddharaṇe vāyodhātuyā tassā anugatabhāvo, tasmā imāsaṁ dvinnamettha sāmatthiyato adhimattatā, itarāsañca omattatāti dassento ‘‘ekeka…pe… balavatiyo’’ti āha. Yasmā pana tejodhātuyā anugatā vāyodhātu atiharaṇavītiharaṇānaṁ paccayo. Tiriyagatikāya hi vāyodhātuyā atiharaṇavītiharaṇesu sātisayo byāpāroti tejodhātuyā tassā anugatabhāvo, tasmā imāsaṁ dvinnamettha sāmatthiyato adhimattatā, itarāsañca omattatāti dassento ‘‘tathā atiharaṇavītiharaṇesū’’ti āha. Satipi anugamanānugantabbatāvisese tejodhātu-vāyodhātu-bhāvamattaṁ sandhāya tathā-saddaggahaṇaṁ. Tattha akkantaṭṭhānato pādassa ukkhipanaṁ uddharaṇaṁ, ṭhitaṭṭhānaṁ atikkamitvā purato haraṇaṁ atiharaṇaṁ khāṇuādipariharaṇatthaṁ, patiṭṭhitapādaghaṭṭanapariharaṇatthaṁ vā passena haraṇaṁ vītiharaṇaṁ, yāva patiṭṭhitapādo, tāva āharaṇaṁ atiharaṇaṁ, tato paraṁ haraṇaṁ vītiharaṇanti ayaṁ vā etesaṁ viseso.",
  "tika-s0201t1:1060": "Yasmā pathavīdhātuyā anugatā āpodhātu vossajjanassa paccayo. Garutarasabhāvā hi āpodhātūti vossajjane pathavīdhātuyā tassā anugatabhāvo, tasmā tāsaṁ dvinnamettha sāmatthiyato adhimattatā, itarāsañca omattatāti dassento āha ‘‘vossajjane…pe… balavatiyo’’ti. Yasmā pana āpodhātuyā anugatā pathavīdhātu sannikkhepanassa paccayo, patiṭṭhābhāve viya patiṭṭhāpanepi tassā sātisayakiccattā āpodhātuyā tassā anugatabhāvo, tathā ghaṭṭanakiriyāya pathavīdhātuyā vasena sannirumbhanassa sijjhanato tatthāpi pathavīdhātuyā āpodhātuanugatabhāvo, tasmā vuttaṁ ‘‘tathā sannikkhepanasannirumbhanesū’’ti. Tatthāti tasmiṁ abhikkamane, tesu vā vuttesu uddharaṇādīsu chasu koṭṭhāsesu. Uddharaṇeti uddharaṇakkhaṇe. Rūpārūpadhammāti uddharaṇākārena pavattā rūpadhammā, taṁsamuṭṭhāpakā arūpadhammā ca atiharaṇaṁ na pāpuṇanti khaṇamattāvaṭṭhānato. Tattha tatthevāti yattha yattha uppannā, tattha tattheva. Na hi dhammānaṁ desantarasaṅkamanaṁ atthi. Pabbaṁ pabbantiādi uddharaṇādikoṭṭhāse sandhāya vuttaṁ, taṁ sabhāgasantativasena vuttanti veditabbaṁ. Atiittaro hi rūpadhammānampi pavattikkhaṇo gamanassādānaṁ devaputtānaṁ heṭṭhupariyena paṭimukhaṁ dhāvantānaṁ sirasi pāde ca baddhadhuradhārāsamāgamatopi sīghataro. Yathā tilānaṁ bhajjiyamānānaṁ paṭapaṭāyanena bhedo lakkhīyati, evaṁ saṅkhatadhammānaṁ uppādenāti dassanatthaṁ ‘‘paṭapaṭāyantā’’ti vuttaṁ. Uppannā hi ekantato bhijjantīti.",
  "tika-s0201t1:1061": "Saddhiṁ rūpenāti idaṁ tassa tassa cittassa nirodhena saddhiṁ nirujjhanakarūpadhammānaṁ vasena vuttaṁ, yaṁ tato sattarasamacittassa uppādakkhaṇe uppannaṁ. Aññathā yadi rūpārūpadhammā samānakkhaṇā siyuṁ, ‘‘rūpaṁ garupariṇāmaṁ dandhanirodha’’ntiādivacanehi (vibha. aṭṭha. 26) virodho siyā, tathā ‘‘nāhaṁ, bhikkhave, aññaṁ ekadhammampi samanupassāmi, yaṁ evaṁ lahuparivattaṁ, yathayidaṁ citta’’nti evamādipāḷiyā (a. ni. 1.48). Cittacetasikā hi sārammaṇasabhāvā yathābalaṁ attano ārammaṇapaccayabhūtamatthaṁ vibhāvento eva uppajjantīti tesaṁ taṁsabhāvanipphattianantaraṁ nirodho, rūpadhammā pana anārammaṇā pakāsetabbā, evaṁ tesaṁ pakāsetabbabhāvanivatti soḷasahi cittehi hotīti taṅkhaṇāyukatā tesaṁ icchitā, lahuviññāṇavisayasaṅgatimattapaccayatāya tiṇṇaṁ khandhānaṁ, visayasaṅgatimattatāya ca viññāṇassa lahuparivattitā, dandhamahābhūtapaccayatāya rūpadhammānaṁ dandhaparivattitā, nānādhātuyā yathābhūtañāṇaṁ kho pana tathāgatasseva, tena ca purejātapaccayo rūpadhammova vutto, pacchājātapaccayo ca tassevāti rūpārūpadhammānaṁ samānakkhaṇatā na yujjateva, tasmā vuttanayenevettha attho veditabbo.",
  "tika-s0201t1:1062": "Aññaṁ uppajjate cittaṁ,aññaṁ cittaṁ nirujjhatīti yaṁ purimuppannaṁ cittaṁ, taṁ aññaṁ, taṁ pana nirujjhantaṁ aparassa anantarādipaccayabhāveneva nirujjhatīti tato laddhapaccayaṁ aññaṁ uppajjate cittaṁ. Yadi evaṁ tesaṁ antaro labbheyyāti noti āha ‘‘avīcimanusambandho’’ti, yathā vīci antaro na labbhati, tadevetanti avisesavidu maññanti, evaṁ anu anu sambandho cittasantāno rūpasantāno ca nadīsotova nadiyaṁ udakappavāho viya vattati.",
  "tika-s0201t1:1063": "Abhimukhaṁlokitaṁ ālokitanti āha ‘‘puratopekkhana’’nti. Yasmā yaṁdisābhimukho gacchati tiṭṭhati nisīdati vā, tadabhimukhaṁ pekkhanaṁ ālokitaṁ, tasmā tadanugataṁ vidisālokanaṁ vilokitanti āha ‘‘vilokitaṁ nāma anudisāpekkhana’’nti. Sammajjanaparibhaṇḍādikaraṇe olokitassa, ullokaharaṇādīsu ullokitassa, pacchato āgacchantaparissayassa parivajjanādīsu apalokitassa siyā sambhavoti āha ‘‘iminā vā mukhena sabbānipi tāni gahitānevā’’ti.",
  "tika-s0201t1:1064": "Kāyasakkhinti kāyena sacchikatavantaṁ, paccakkhakārinanti attho. So hi āyasmā vipassanākāle eva ‘‘yamevāhaṁ indriyesu aguttadvārataṁ nissāya sāsane anabhiratiādivippakāraṁ patto, tameva suṭṭhu niggaṇhissāmī’’ti ussāhajāto balavahirottappo, tattha ca katādhikārattā indriyasaṁvare ukkaṁsapāramippatto, teneva naṁ satthā ‘‘etadaggaṁ, bhikkhave, mama sāvakānaṁ bhikkhūnaṁ indriyesu guttadvārānaṁ yadidaṁ nando’’ti (a. ni. 1.235) etadagge ṭhapesi.",
  "tika-s0201t1:1065": "Sātthakatā ca sappāyatā ca ālokitavilokitassa veditabbā. Tasmāti ‘‘kammaṭṭhānāvijahanasseva gocarasampajaññabhāvato’’ti vuttamevatthaṁ hetubhāvena paccāmasati. Attano kammaṭṭhānavaseneva ālokanavilokanaṁ kātabbaṁ, khandhādikammaṭṭhānā añño upāyo na gavesitabboti adhippāyo. Ālokitādisamaññāpi yasmā dhammamattasseva pavattiviseso, tasmā tassa yāthāvato jānanaṁ asammohasampajaññanti dassetuṁ ‘‘abbhantare’’tiādi vuttaṁ.",
  "tika-s0201t1:1066": "‘‘Paṭhamajavanepi…pe… na hotī’’ti idaṁ pañcadvāraviññāṇavīthiyaṁ ‘‘itthī puriso’’ti rajjanādīnaṁ abhāvaṁ sandhāya vuttaṁ. Tattha hi āvajjanavoṭṭhabbanānaṁ ayoniso āvajjanavoṭṭhabbanavasena iṭṭhe itthirūpādimhi lobho, aniṭṭhe ca paṭigho uppajjati, manodvāre pana ‘‘itthī puriso’’ti rajjanādi hoti, tassa pañcadvārajavanaṁ mūlaṁ, yathāvuttaṁ vā sabbaṁ bhavaṅgādi, evaṁ manodvārajavanassa mūlavasena mūlapariññā vuttā. Āgantukatāvakālikatā pana pañcadvārajavanasseva apubbabhāvavasena ittarabhāvavasena ca vuttā. Heṭṭhupariyavasena bhijjitvā patitesūti heṭṭhimassa uparimassa ca aparāparaṁ bhaṅgappattimāha. Tanti javanaṁ. Tassa na yuttanti sambandho. Āgantuko abbhāgato. Udayabbayaparicchinno tāvatako kālo etesanti tāvakālikāni.",
  "tika-s0201t1:1067": "Etaṁ asammohasampajaññaṁ. Tatthāti pañcakkhandhavasena ālokanavilokane paññāyamāne tabbinimutto ko eko āloketi, ko viloketi. Upanissayapaccayoti idaṁ suttantanayena pariyāyato vuttaṁ. Sahajātapaccayoti nidassanamattametaṁ aññamañña-sampayutta-atthiavigatādipaccayānampi labbhanato.",
  "tika-s0201t1:1068": "Maṇisappo nāma ekā sappajātīti vadanti. Laḷananti kampananti vadanti, līḷākaraṇaṁ vā laḷanaṁ.",
  "tika-s0201t1:1069": "Uṇhapakatiko pariḷāhabahulo. Sīlassa vidūsanena ahitāvahattā micchājīvavasena uppannaṁ asappāyaṁ. Cīvarampi acetanantiādinā cīvarassa viya ‘‘kāyopi acetano’’ti kāyassa attasuññatāvibhāvanena ‘‘abbhantare’’tiādinā vuttamevatthaṁ vibhāvento itarītarasantosassa kāraṇaṁ dasseti. Tenāha ‘‘tasmā’’tiādi. Catupañcagaṇṭhikāhatoti āhatacatupañcagaṇṭhiko, catupañcagaṇṭhikāhi vā hatasobho.",
  "tika-s0201t1:1070": "Aṭṭhavidhopi atthoti aṭṭhavidhopi payojanaviseso. Pathavīsandhārakajalassa taṁsandhārakavāyunā viya paribhuttassa āhārassa vāyodhātunāva āsaye avaṭṭhānanti āha ‘‘vāyodhātuvaseneva tiṭṭhatī’’ti. Atiharatīti yāva mukhā abhiharati. Vītiharatīti tato yāva kucchi, tāva harati. Atiharatīti vā mukhadvāraṁ atikkāmento harati. Vītiharatīti kucchigataṁ passato harati. Parivattetīti aparāparaṁ cāreti. Ettha ca āhārassa dhāraṇaparivattanasaṁcuṇṇanavisosanāni pathavīdhātusahitā eva vāyodhātu karoti, na kevalāti tāni pathavīdhātuyāpi kiccabhāvena vuttāni. Allattañca anupāletīti vāyuādīhi atisosanaṁ yathā na hoti, tathā anupāleti allaādīhi atisosanaṁ yathā na hoti, tathā anupāleti allabhāvaṁ. Tejodhātūti gahaṇīsaṅkhātā tejodhātu. Sā hi anto paviṭṭhaṁ āhāraṁ paripāceti. Añjaso hotīti āhārassa pavesanādīnaṁ maggo hoti. Ābhujatīti pariyesanajjhoharaṇajiṇṇājiṇṇatādiṁ āvajjeti, vijānātīti attho. Taṁtaṁvijānananipphādakoyeva hi payogo ‘‘sammāpayogo’’ti vutto. Yena hi payogena pariyesanādi nipphajjati, so tabbisayavijānanampi nipphādeti nāma tadavinābhāvato. Atha vā sammāpayogaṁ sammāpaṭipattiṁ anvāya āgamma ābhujati samannāharati. Ābhogapubbako hi sabbopi viññāṇabyāpāroti tathā vuttaṁ.",
  "tika-s0201t1:1071": "Gamanatoti bhikkhācāravasena gocaragāmaṁ uddissa gamanato. Pariyesanatoti gocaragāme bhikkhatthaṁ āhiṇḍanato. Paribhogatoti āhārassa paribhuñjanato. Āsayatoti pittādiāsayato. Āsayati ettha ekajjhaṁ pavattamānopi kammabalavatthito hutvā mariyādavasena aññamaññaṁ asaṅkarato sayati tiṭṭhati pavattatīti āsayo, āmāsayassa upari tiṭṭhanako pittādiko. Mariyādattho hi ayamākāro. Nidheti yathābhutto āhāro nicito hutvā tiṭṭhati etthāti nidhānaṁ, āmāsayo. Tato nidhānato. Aparipakkatoti gahaṇīsaṅkhātena kammajatejena avipakkato. Paripakkatoti yathābhuttassa āhārassa vipakkabhāvato. Phalatoti nipphattito. Nissandatoti ito cito ca vissandanato. Sammakkhanatoti sabbaso makkhanato. Ayamettha saṅkhepo, vitthāro pana visuddhimaggasaṁvaṇṇanāya (visuddhi. mahāṭī. 1.294) gahetabbo.",
  "tika-s0201t1:1072": "Aññe ca rogā kaṇṇasūlabhagandarādayo. Aṭṭhāneti manussāmanussapariggahite ayutte ṭhāne khettadevāyatanādike. Nissaṭṭhattā neva attano kassaci anissajjitattā jigucchanīyattā ca na parassa. Udakatumbatoti veḷunāḷiādiudakabhājanato. Tanti chaḍḍitaudakaṁ.",
  "tika-s0201t1:1073": "Addhānairiyāpathā cirappavattikā dīghakālikā iriyāpathā. Majjhimā bhikkhācaraṇādivasena pavattā. Cuṇṇikairiyāpathā vihāre aññatthāpi ito cito ca parivattanādivasena pavattāti vadanti. ‘‘Gateti gamane’’ti pubbe abhikkamapaṭikkamaggahaṇena gamanenapi purato pacchato ca kāyassa atiharaṇaṁ vuttanti idha gamanameva gahitanti keci.",
  "tika-s0201t1:1074": "Yasmā mahāsīvattheravāde anantare anantare iriyāpathe pavattarūpārūpadhammānaṁ tattha tattheva nirodhadassanavasena sampajānakāritā gahitā, idañcettha sampajaññavipassanācāravasena āgataṁ, tasmā vuttaṁ ‘‘tayidaṁ mahāsīvattherena vuttaṁ asammohadhuraṁ imasmiṁ satipaṭṭhānabhutte adhippeta’’nti. Sāmaññaphale (dī. ni. 1.214; dī. ni. aṭṭha. 1.214; dī. ni. ṭī. 1.214) pana sabbampi catubbidhaṁ sampajaññaṁ labbhati yāvadeva sāmaññaphalavisesadassanaparattā tassā desanāya. Satisampayuttassevāti idaṁ yathā sampajaññakiccassa padhānatā, evaṁ satikiccassāpīti dassanatthaṁ, na satiyā sabbhāvamattadassanatthaṁ. Na hi kadāci satirahitā ñāṇappavatti atthi. Etāni padānīti sampajaññapadāni. Vibhattānevāti visuṁ vibhattāneva. Imināpi sampajaññassa viya satiyāpi padhānataṁyeva vibhāveti.",
  "tika-s0201t1:1075": "Aparo nayo – eko bhikkhu gacchanto aññaṁ cintento aññaṁ vitakkento gacchati, eko kammaṭṭhānaṁ avissajjetvāva gacchati, tathā eko tiṭṭhanto nisīdanto sayanto aññaṁ cintento aññaṁ vitakkento sayati, eko kammaṭṭhānaṁ avissajjetvāva sayati, etthakena pana na pākaṭaṁ hotīti caṅkamanena dīpenti. Yo hi bhikkhu caṅkamanaṁ otaritvā caṅkamanakoṭiyaṁ ṭhito pariggaṇhāti ‘‘pācīnacaṅkamanakoṭiyaṁ pavattā rūpārūpadhammā pacchimacaṅkamanakoṭiṁ appatvā ettheva niruddhā, pacchimacaṅkamanakoṭiyaṁ pavattāpi pācīnacaṅkamanakoṭiṁ appatvā ettheva niruddā, caṅkamanamajjhe pavattā ubho koṭiyo appatvā ettheva niruddhā, caṅkame pavattā rūpārūpadhammā ṭhānaṁ appatvā ettheva niruddhā, ṭhāne pavattā nisajjaṁ, nisajjāya pavattā sayanaṁ appatvā etthevaniruddhā’’ti, evaṁ pariggaṇhanto pariggaṇhantoyeva cittaṁ bhavaṅgaṁ otāreti, uṭṭhahanto kammaṭṭhānaṁ gahetvāva uṭṭhahati, ayaṁ bhikkhu gatādīsu sampajānakārī nāma hoti, evampi sutte kammaṭṭhānaṁ avibhūtaṁ hoti, tasmā yo bhikkhu yāva sakkoti, tāva caṅkamitvā ṭhatvā nisīditvā sayamāno evaṁ pariggahetvā sayati ‘‘kāyo acetano, mañco acetano, kāyo na jānāti ‘‘ahaṁ mañce sayito’ti, mañco na jānāti ‘‘mayi kāyo sayito’’ti, acetano kāyo acetane mañce sayito’’ti, evaṁ pariggaṇhantoyeva cittaṁ bhavaṅgaṁ otāreti, pabujjhanto kammaṭṭhānaṁ gahetvāva pabujjhati, ayaṁ sutte sampajānakārī nāma hotīti.",
  "tika-s0201t1:1076": "Kāyādikiriyānibbattanena tammayattā āvajjanakiriyāsamuṭṭhitattā ca javanaṁ, sabbampi vā chadvārappavattaṁ kiriyāmayapavattaṁ nāma, tasmiṁ sati jāgaritaṁ nāma hotīti pariggaṇhanto jāgarite sampajānakārī nāma. Apica rattindivaṁ cha koṭṭhāse katvā pañca koṭṭhāse jaggantopi jāgarite sampajānakārī nāma hoti. Vimuttāyatanasīsena dhammaṁ desentopi bāttiṁsatiracchānakathaṁ pahāya dasakathāvatthunissitaṁ sappāyakathaṁ kathentopi bhāsite sampajānakārī nāma. Aṭṭhatiṁsāya ārammaṇesu cittaruciyaṁ manasikāraṁ pavattentopi dutiyaṁ jhānaṁ samāpannopi tuṇhībhāve sampajānakārī nāma. Dutiyañhi jhānaṁ vacīsaṅkhāravirahato visesato tuṇhībhāvo nāma. Rūpadhammasseva pavattiākāravisesā abhikkamādayoti vuttaṁ ‘‘rūpakkhandhasseva samudayo ca vayo ca nīharitabbo’’ti. Sesaṁ vuttanayameva.",
  "tika-s0201t1:1077": "Catusampajaññapabbavaṇṇanā niṭṭhitā.",
  "tika-s0201t1:1078": "Paṭikūlamanasikārapabbavaṇṇanā",
  "tika-s0201t1:1079": "110.Paṭikūlamanasikāravasenāti (dī. ni. ṭī. 2.377) jigucchanīyatāya. Paṭikūlameva paṭikūlaṁ yo paṭikūlasabhāvo paṭikūlākāro, tassa manasikaraṇavasena. Antarenapi hi bhāvavācinaṁ saddaṁ bhāvattho viññāyati yathā ‘‘paṭassa sukka’’nti. Yasmā visuddhimagge (visuddhi. 1.182-183) vuttaṁ, tasmā tattha taṁsaṁvaṇṇanāyañca vuttanayena veditabbaṁ. Vatthādīhi pasibbakākārena bandhitvā kataṁ āvaṭanaṁ putoḷi. Vibhūtākāroti paṇṇattiṁ samatikkamitvā asubhabhāvassa upaṭṭhitākāro. Iti-saddassa ākāratthataṁ dassento ‘‘eva’’nti vatvā taṁ kāraṇaṁ sarūpato dassento ‘‘kesādipariggahaṇenā’’ti āha.",
  "tika-s0201t1:1080": "Paṭikūlamanasikārapabbavaṇṇanā niṭṭhitā.",
  "tika-s0201t1:1081": "Dhātumanasikārapabbavaṇṇanā",
  "tika-s0201t1:1082": "111.Dhātumanasikāravasenāti pathavīdhātuādikā catasso dhātuyo ārabbha pavattabhāvanāmanasikāravasena, catudhātuvavatthānavasenāti attho. Dhātumanasikāro dhātukammaṭṭhānaṁ catudhātuvavatthānanti hi atthato ekaṁ. Goghātakoti jīvikatthāya gunnaṁ ghātako. Antevāsikoti kammakaraṇavasena tassa samīpavāsī. Ṭhita-saddo ‘‘ṭhito vā’’tiādīsu (dī. ni. 1.263; a. ni. 5.28) ṭhānasaṅkhātairiyāpathasamaṅgitāya, ṭhā-saddassa vā gativinivattiatthatāya aññattha ṭhapetvā gamanaṁ sesairiyāpathasamaṅgitāya bodhako, idha pana yathā tathā rūpakāyassa pavattiākārabodhako adhippetoti āha ‘‘catunnaṁ iriyāpathānaṁ yena kenaci ākārena ṭhitattā yathāṭhita’’nti. Tattha ākārenāti ṭhānādinā rūpakāyassa pavattiākārena. Ṭhānādayo hi iriyāpathasaṅkhātāya kāyikakiriyāya patho pavattimaggoti ‘‘iriyāpatho’’ti vuccanti. Yathāṭhitanti yathāpavattaṁ. Yathāvuttaṭṭhānamevettha ‘‘paṇidhāna’’nti adhippetanti āha ‘‘yathāṭhitattā ca yathāpaṇihita’’nti. Ṭhitanti vā kāyassa ṭhānasaṅkhātairiyāpathasamāyogaparidīpanaṁ. Paṇihitanti tadaññairiyāpathasamāyogaparidīpanaṁ. Ṭhitanti vā kāyasaṅkhātānaṁ rūpadhammānaṁ tasmiṁ tasmiṁ khaṇe sakiccavasena avaṭṭhānaparidīpanaṁ. Paṇihitanti paccayakiccavasena tehi tehi paccayehi pakārato nihitaṁ paṇihitanti evampettha attho veditabbo. Paccavekkhatīti pati pati avekkhati, ñāṇacakkhunā vinibbhujitvā visuṁ visuṁ passati.",
  "tika-s0201t1:1083": "Idāni vuttamevatthaṁ bhāvatthavibhāvanavasena dassetuṁ ‘‘yathā goghātakassā’’tiādi vuttaṁ. Tattha posentassāti maṁsūpacayaparibrūhanāya kuṇḍakabhattakappāsaṭṭhiādīhi saṁvaḍḍhentassa. Vadhitaṁ matanti hiṁsitaṁ hutvā mataṁ. Matanti ca matamattaṁ. Tenevāha ‘‘tāvadevā’’ti. Gāvīti saññā na antaradhāyati yāni aṅgapaccaṅgāni yathāsanniviṭṭhāni upādāya gāvīsamaññā matamattāyapi gāviyā, tesaṁ taṁsannivesassa avinaṭṭhattā. Vilīyanti bhijjanti vibhujjantīti bīlā bhāgā va-kārassa ba-kāraṁ, i-kārassa ī-kāraṁ katvā. Bīlasoti bīlaṁ bīlaṁ katvā. Vibhajitvāti aṭṭhisaṅghāṭato maṁsaṁ vivecetvā, tato vā vivecitamaṁsaṁ bhāgaso katvā. Tenevāha ‘‘maṁsasaññā pavattatī’’ti. Pabbajitassapi apariggahitakammaṭṭhānassa. Ghanavinibbhoganti santatisamūhakiccaghanānaṁ vinibbhujanaṁ vivecanaṁ. Dhātuso paccavekkhatoti ghanavinibbhogakaraṇena dhātuṁ dhātuṁ pathavīādidhātuṁ visuṁ visuṁ katvā paccavekkhantassa. Sattasaññāti attānudiṭṭhivasena pavattā saññāti vadanti, vohāravasena pavattasattasaññāyapi tadā antaradhānaṁ yuttameva yāthāvato ghanavinibbhogassa sampādanato. Evañhi sati yathāvuttaopammatthena upameyyattho aññadatthu saṁsandati sameti. Tenevāha ‘‘dhātuvaseneva cittaṁ santiṭṭhatī’’ti. Dakkhoti cheko taṁtaṁsamaññāya kusalo, yathājāte sūnasmiṁ naṅguṭṭhakhuravisāṇādivante aṭṭhimaṁsādiavayavasamudāye avibhatte gāvīsamaññā, na vibhatte, vibhatte pana aṭṭiṁmaṁsādiavayavasamaññāti jānanako. Catumahāpatho viya catuiriyāpathoti gāviyā ṭhitacatumahāpatho viya kāyassa pavattimaggabhūto catubbidho iriyāpatho. Yasmā visuddhimagge (visuddhi. 1.306) vitthāritā, tasmā tattha taṁsaṁvaṇṇanāyañca (visuddhi. mahāṭī. 1.306) vuttanayeneva veditabbā.",
  "tika-s0201t1:1084": "Dhātumanasikārapabbavaṇṇanā niṭṭhitā.",
  "tika-s0201t1:1085": "Navasivathikapabbavaṇṇanā",
  "tika-s0201t1:1086": "112. Sivathikāya apaviddhauddhumātakādipaṭisaṁyuttānaṁ odhiso pavattānaṁ kathānaṁ tadabhidheyyānañca uddhumātakādiasubhabhāgānaṁ sivathikapabbānīti saṅgītikārehi gahitasamaññā. Tenāha ‘‘sivathikapabbehi vibhajitu’’nti. Uddhaṁ jīvitapariyādānāti jīvitakkhayato upari maraṇato paraṁ. Samuggatenāti uṭṭhitena. Uddhumātattāti uddhaṁ uddhaṁ dhumātattā sūnattā. Setarattehi viparibhinnaṁ vimissitaṁ nīlaṁ vinīlaṁ, purimavaṇṇavipariṇāmabhūtaṁ vā nīlaṁvinīlaṁ, vinīlameva vinīlakanti ka-kārena padavaḍḍhanamāha anatthantarato yathā ‘‘pītakaṁ lohitaka’’nti (dha. sa. 616). Paṭikūlakattāti jigucchanīyattā. Kucchitaṁ vinīlaṁ vinīlakanti kucchanattho vā ayaṁ ka-kāroti dassetuṁ vuttaṁ yathā ‘‘pāpako kittisaddo abbhuggacchatī’’ti (dī. ni. 3.316; a. ni. 5.213; mahāva. 285). Paribhinnaṭṭhānehi kākakaṅkādīhi. Vissandamānaṁ pubbanti vissavantaṁ pubbaṁ, tahaṁ tahaṁ paggharantapubbanti attho. Tathābhāvanti vissandamānapubbabhāvaṁ.",
  "tika-s0201t1:1087": "So bhikkhūti yo ‘‘passeyya sarīraṁ sivathikāya chaḍḍita’’nti vutto, so bhikkhu. Upasaṁharati sadisataṁ. Ayampi khotiādi upasaṁharaṇākāradassanaṁ . Āyūti rūpajīvitindriyaṁ, arūpajīvitindriyaṁ panettha viññāṇagatikameva. Usmāti kammajatejo. Evaṁpūtikasabhāvoti evaṁ ativiya pūtikasabhāvo, na āyuādīnaṁ avigame viya mattasoti adhippāyo. Ediso bhavissatīti evaṁbhāvīti āha ‘‘evaṁuddhumātādibhedo bhavissatī’’ti.",
  "tika-s0201t1:1088": "Luñcitvā luñcitvāti uppāṭetvā uppāṭetvā. Sesāvasesamaṁsalohitayuttanti sabbaso akhāditattā tahaṁ tahaṁ sesena appāvasesena maṁsalohitena yuttaṁ. Aññena hatthaṭṭhikanti avisesena hatthaṭṭhikānaṁ vippakiṇṇatā jotitāti anavasesato tesaṁ vippakiṇṇataṁ dassento ‘‘catusaṭṭhibhedampī’’tiādimāha. Terovassikānīti tirovassaṁ gatāni. Tāni pana saṁvaccharaṁ vītivattāni hontīti āha ‘‘atikkantasaṁvaccharānī’’ti. Purāṇatāya ghanabhāvavigamena vicuṇṇatā idha pūtibhāvoti so yathā hoti, taṁ dassento ‘‘abbhokāse’’tiādimāha. Khajjamānatādivasena dutiyasivathikapabbādīnaṁ vavatthitatthā vuttaṁ ‘‘khajjamānādīnaṁ vasena yojanā kātabbā’’ti.",
  "tika-s0201t1:1089": "Navasivathikapabbavaṇṇanā niṭṭhitā.",
  "tika-s0201t1:1090": "Imānevadveti avadhāraṇena appanākammaṭṭhānaṁ tattha niyameti aññapabbesu tadabhāvato. Yato hi eva-kāro, tato aññattha niyameti, tena pabbadvayassa vipassanākammaṭṭhānatāpi appaṭisiddhāti daṭṭhabbā aniccādidassanato. Saṅkhāresu ādīnavavibhāvanāni sivathikapabbānīti āha ‘‘sivathikānaṁ ādīnavānupassanāvasena vuttattā’’ti. Iriyāpathapabbādīnaṁ anappanāvahatā pākaṭā evāti ‘‘sesāni dvādasāpī’’ti vuttaṁ. Yaṁ panettha atthato avibhattaṁ, taṁ suviññeyyamevāti.",
  "tika-s0201t1:1091": "Kāyānupassanāvaṇṇanā niṭṭhitā.",
  "tika-s0201t1:1092": "Vedanānupassanāvaṇṇanā",
  "tika-s0201t1:1093": "113.Sukhaṁ vedananti ettha sukhayatīti sukhā, sampayuttadhamme kāyañca laddhassāde karotīti attho. Suṭṭhu vā khādati, khanati vā kāyikaṁ cetasikañca ābādhanti sukhā. Sukaraṁ okāsadānaṁ etissāti sukhāti apare. Vedayati ārammaṇarasaṁ anubhavatīti vedanā. Vedayamānoti anubhavamāno. Kāmantiādīsu yaṁ vattabbaṁ, taṁ iriyāpathapabbe vuttameva. Sampajānassa vediyanaṁ sampajānavediyanaṁ.",
  "tika-s0201t1:1094": "‘‘Vohāramattaṁ hotī’’ti etena ‘‘sukhaṁ vedanaṁ vedayamāno sukhaṁ vedanaṁ vedayāmī’’ti idaṁ vohāramattanti dasseti. Vatthuārammaṇāti rūpādiārammaṇā. Rūpādiārammaṇañhi vedanāya pavattiṭṭhānatāya ‘‘vatthū’’ti adhippetaṁ. Assāti bhaveyya. Dhammavinimuttassa aññassa kattu abhāvato dhammasseva kattubhāvaṁ dassento ‘‘vedanāva vedayatī’’ti āha. Nitthunantoti. Balavato vedanāvegassa nirodhane ādīnavaṁ disvā tassa avasaradānavasena nitthunanto. Vīriyasamataṁ yojetvāti adhivāsanavīriyassa adhimattattā tassa hāpanavasena samādhinā samarasatāpādanena vīriyasamataṁ yojetvā. Saha paṭisambhidāhīti lokuttarapaṭisambhidāhi saha. Lokiyānampi vā sati uppattikāle tattha samatthataṁ sandhāyāha ‘‘saha paṭisambhidāhī’’ti. Samasīsīti vārasamasīsī hutvā, paccavekkhaṇavārassa anantaravāre parinibbāyīti attho.",
  "tika-s0201t1:1095": "Yathā ca sukhaṁ, evaṁ dukkhanti yathā ‘‘sukhaṁ vedayatī’’tiādinā sampajānavediyanaṁ sandhāya vuttaṁ, evaṁ dukkhampi. Tattha dukkhayatīti dukkhā, sampayuttadhamme kāyañca pīḷeti vibādhatīti attho. Duṭṭhuṁ vā khādati, khanati vā kāyikaṁ cetasikañca sātanti dukkhā. Dukkaraṁ okāsadānaṁ etissāti dukkhāti apare. Arūpakammaṭṭhānanti arūpapariggahaṁ, arūpadhammamukhena vipassanābhinivesanti attho. Rūpakammaṭṭhānena pana samathābhinivesopi saṅgayhati, vipassanābhiniveso pana idhādhippetoti dassento āha. ‘‘Rūpapariggaho arūpapariggahotipi etadeva vuccatī’’ti. Catudhātuvavatthānaṁ kathesīti etthāpi ‘‘yebhuyyenā’’ti padaṁ ānetvā sambandhitabbaṁ. Tadubhayanti catudhātuvavatthānassa saṅkhepavitthāradvayamāha. Saṅkhepamanasikāravasena mahāsatipaṭṭhāne, vitthāramanasikāravasena rāhulovāda- (ma. ni. 2.115-117) dhātuvibhaṅgādīsu (vibha. 174-175).",
  "tika-s0201t1:1096": "Yebhuyyaggahaṇena tadaññadhammavasenapi arūpakammaṭṭhānakathāya atthitā dīpitāti taṁ vibhāgena dassetuṁ ‘‘tividho hī’’tiādi vuttaṁ. Tattha abhinivesoti anuppaveso, ārambhoti attho. Ārambhe eva hi ayaṁ vibhāgo, sammasanaṁ pana anavasesatova dhamme pariggahetvā vattati. Pariggahite rūpakammaṭṭhāneti idaṁ rūpamukhena vipassanābhinivesaṁ sandhāya vuttaṁ, arūpamukhena pana vipassanābhiniveso yebhūyyena samathayānikassa icchitabbo, so ca paṭhamaṁ jhānaṅgāni pariggahetvā tato paraṁ sesadhamme pariggaṇhāti. Paṭhamābhinipātoti sabbe cetasikā cittāyattā cittakiriyabhāvena vuccantīti phasso cittassa paṭhamābhinipāto vutto, uppannaphasso puggalo, cittacetasikarāsi vā ārammaṇena phuṭṭho phassasahajātāya vedanāya taṁsamakālameva vedeti, phasso pana obhāsassa viya padīpo vedanādīnaṁ paccayaviseso hotīti purimakālo viya vuccati, yā tassa ārammaṇābhiniropanalakkhaṇatā vuccati. Phusantoti ārammaṇassa phusanākārena. Ayañhi arūpadhammatā ekadesena anallīyamānopi rūpaṁ viya cakkhu, saddo viya ca sotaṁ cittaṁ ārammaṇañca phusanto viya saṅghaṭṭento viya ca pavattati. Tathāhesa ‘‘saṅghaṭṭanaraso’’ti vuccati.",
  "tika-s0201t1:1097": "Ārammaṇaṁ anubhavantīti issaravatāya visavitāya sāmibhāvena ārammaṇarasaṁ anubhavantī. Phassādīnañhi sampayuttadhammānaṁ ārammaṇe ekadeseneva pavatti phusanādimattabhāvato, vedanāya pana iṭṭhākārasambhogādivasena pavattanato ārammaṇe nippadesato pavatti. Phusanādibhāvena hi ārammaṇaggahaṇaṁ ekadesānubhavanaṁ, vedayitābhāvena gahaṇaṁ yathākāmaṁ sabbānubhavanaṁ evasabhāvāneva tāni gahaṇānīti na vedanāya viya phassādīnampi yathāsakaṁ kiccakaraṇena sāmibhāvānubhavanaṁ codetabbaṁ. Vijānantanti paricchindanavasena visesato jānantaṁ. Viññāṇañhi minitabbavatthuṁ nāḷiyā minanto puriso viya ārammaṇaṁ paricchijja vibhāventaṁ pavattati, na saññā viya sañjānanamattaṁ hutvā. Tathā hi anena kadāci lakkhaṇattayavibhāvanāpi hoti. Imesaṁ pana phassādīnaṁ tassa tassa pākaṭabhāvo paccayavisesasiddhassa pubbābhogassa vasena veditabbā.",
  "tika-s0201t1:1098": "Evaṁ tassa tasseva pākaṭabhāvepi ‘‘sabbaṁ, bhikkhave, abhiññeyya’’nti (saṁ. ni. 4.46; paṭi. ma. 1.3) ‘‘sabbañca kho, bhikkhave, abhijāna’’nti (saṁ. ni. 4.26) ca evamādivacanato sabbe sammasanupagā dhammā pariggahetabbāti dassento ‘‘tattha yassā’’tiādimāha. Tattha phassapañcamakeyevāti avadhāraṇaṁ tadantogadhattā taggahaṇeneva gahitattā catunnaṁ arūpakkhandhānaṁ. Phassapañcamakaggahaṇañhi tassa sabbacittuppādasādhāraṇabhāvato, tattha ca phassacetanāggahaṇena sabbasaṅkhārakkhandhadhammasaṅgaho cetanāpadhānattā tesaṁ. Tathā hi suttantabhājanīye saṅkhārakkhandhavibhaṅge (vibha. 12) ‘‘cakkhusamphassajā cetanā’’tiādinā cetanāva vibhattā, itare pana khandhā sarūpeneva gahitā.",
  "tika-s0201t1:1099": "Vatthuṁ nissitāti ettha vatthu-saddo karajakāyavisayoti kathamidaṁ viññāyatīti āha ‘‘yaṁ sandhāya vutta’’ntiādi. Kattha pana vuttaṁ? Sāmaññaphale. Soti karajakāyo. Pañcakkhandhavinimuttaṁ nāmarūpaṁ natthīti idaṁ adhikāravasena vuttaṁ. Aññathā hi khandhavinimuttampi nāmaṁ atthevāti. Avijjādihetukāti avijjātaṇhupādānādihetukā. Vipassanāpaṭipāṭiyā…pe… vicaratīti iminā balavavipassanaṁ vatvā puna tassa ussukkāpanaṁ visesādhigamanañca dassento ‘‘so’’tiādimāha.",
  "tika-s0201t1:1100": "Idhāti imissaṁ dutiyasatipaṭṭhānadesanāyaṁ, tassā pana vedanānupassanāvasena kathetabbattā bhagavā vedanāvasena kathesi. Yathāvuttesu ca tīsu kammaṭṭhānābhinivesesu vedanāvasena kammaṭṭhānābhiniveso sukaro vedanānaṁ vibhūtabhāvatoti dassetuṁ ‘‘phassavasena hī’’tiādi vuttaṁ. Na pākaṭaṁ hotīti idaṁ tādise puggale sandhāya vuttaṁ, yesaṁ ādito vedanāva vibhūtatarā hutvā upaṭṭhāti. Evañhi yaṁ vuttaṁ ‘‘phasso pākaṭo hoti, viññāṇaṁ pākaṭaṁ hotī’’ti, taṁ avirodhitaṁ hoti. Vedanānaṁ uppattipākaṭatāyāti ca idaṁ sukhadukkhavedanānaṁ vasena vuttaṁ. Tāsañhi pavatti oḷārikā, na itarāya. Tadubhayaggahaṇamukhena vā gahetabbattā itarāyapi pavatti viññūnaṁ pākaṭā evāti ‘‘vedanāna’’nti avisesaggahaṇaṁ daṭṭhabbaṁ. Yadā sukhaṁ uppajjatītiādi sukhavedanāya pākaṭabhāvavibhāvanaṁ. Neva tasmiṁ samaye dukkhaṁ vedanaṁ vedetīti tasmiṁ sukhavedanāsamaṅgisamaye neva dukkhaṁ vedanaṁ vedeti niruddhattā, anuppannattā ca yathākkamaṁ atītānāgatānaṁ , paccuppannāya pana asambhavo vuttoyeva. Sakiccakkhaṇamattāvaṭṭhānato aniccā. Sameccasambhuyya paccayehi katattā saṅkhatā. Vatthārammaṇādipaccayaṁ paṭicca uppannattā paṭiccasamuppannā. Khayavayapalujjananirujjhanapakatitāya khayadhammā…pe… nirodhadhammāti daṭṭhabbā.",
  "tika-s0201t1:1101": "Kilesehi āmasitabbato āmisaṁ nāma pañca kāmaguṇā, ārammaṇakaraṇavasena saha āmisehīti āmisā. Tenāha ‘‘pañcakāmaguṇāmisanissitā’’ti. Ito paranti ‘‘atthi vedanā’’ti evamādipāḷiṁ sandhāyāha ‘‘kāyānupassanāyaṁ vuttanayamevā’’ti.",
  "tika-s0201t1:1102": "Vedanānupassanāvaṇṇanā niṭṭhitā.",
  "tika-s0201t1:1103": "Cittānupassanāvaṇṇanā",
  "tika-s0201t1:1104": "114. Sampayogavasena (dī. ni. ṭī. 2.381) pavattamānena saha rāgenāti sarāgaṁ. Tenāha ‘‘lobhasahagata’’nti. Vītarāganti. Ettha kāmaṁ sarāgapadapaṭiyoginā vītarāgavasena bhavitabbaṁ, sammasanacārassa pana idhādhippetattā tebhūmakasseva gahaṇanti ‘‘lokiyakusalābyākata’’nti vatvā ‘‘idaṁ panā’’tiādinā tameva adhippāyaṁ vivarati. Sesāni dve dosamūlāni, dve mohamūlānīti cattāri akusalacittāni. Tesañhi rāgena sampayogābhāvato nattheva sarāgatā, tannimittakatāya pana siyā taṁsahitatālesoti nattheva vītarāgatāpīti dukavinimuttatā evettha labbhatīti āha ‘‘neva purimapadaṁ, na pacchimapadaṁ bhajantī’’ti. Yadi evaṁ padesikaṁ pajānanaṁ āpajjatīti? Nāpajjati dukantarapariyāpannattā tesaṁ. Akusalamūlesu saha moheneva vattatīti samohanti āha ‘‘vicikicchāsahagatañceva uddhaccasahagatañcā’’ti. Yasmā cettha saheva mohenāti samohanti purimapadāvadhāraṇampi labbhatiyeva, tasmā vuttaṁ ‘‘yasmā panā’’tiādi. Yathā pana atimūḷhatāya pāṭipuggalikanayena savisesaṁ mohavantatāya momūhacittanti vattabbato vicikicchuddhaccasahagatadvayaṁ visesato ‘‘samoha’’nti vuccati, na tathā sesākusalacittānīti ‘‘vaṭṭantiyevā’’ti vuttaṁ. Sampayogavasena thinamiddhena anupatitaṁ anugatanti thinamiddhānupatitaṁ pañcavidhaṁ sasaṅkhārikākusalacittaṁ saṅkuṭitacittaṁ. Saṅkuṭitacittaṁ nāma ārammaṇe saṅkocanavasena pavattanato. Paccayavisesavasena thāmajātena uddhaccena sahagataṁ pavattaṁ saṁsaṭṭhanti uddhaccasahagataṁ, aññathā sabbampi akusalacittaṁ uddhaccasahagatamevāti. Pasaṭacittaṁ nāma sātisayaṁ vikkhepavasena pavattanato.",
  "tika-s0201t1:1105": "Kilesavikkhambhanasamatthatāya vipulaphalatāya dīghasantānatāya ca mahantabhāvaṁ gataṁ, mahantehi vā uḷāracchandādīhi gataṁ paṭipannanti mahaggataṁ. Taṁ pana rūpārūpabhūmikaṁ tato mahantassa loke abhāvato. Tenāha ‘‘rūpārūpāvacara’’nti. Tassa cettha paṭiyogī parittamevāti āha ‘‘amahaggatanti kāmāvacara’’nti. Attānaṁ uttarituṁ samatthehi saha uttarehīti sauttaraṁ, tappaṭipakkhena anuttaraṁ, tadubhayaṁ upādāya veditabbanti āha ‘‘sauttaranti kāmāvacara’’ntiādi. Paṭipakkhavikkhambhanasamatthena samādhinā sammadeva āhitaṁ samāhitaṁ. Tenāha ‘‘yassā’’tiādi. Yassāti yassa cittassa. Yathāvuttena samādhinā na samāhitanti asamāhitaṁ. Tenāha ‘‘ubhayasamādhirahita’’nti. Tadaṅgavimuttiyā vimuttaṁ, kāmāvacaraṁ kusalaṁ. Vikkhambhanavimuttiyā vimuttaṁ, mahaggatanti tadubhayaṁ sandhāyāha ‘‘tadaṅgavikkhambhanavimuttīhi vimutta’’nti. Yattha tadubhayavimutti natthi, taṁ ubhayavimuttirahitanti gayhamāne lokuttaracittepi siyā āsaṅkāti tannivattanatthaṁ ‘‘samuccheda…pe… okāsova natthī’’ti āha. Okāsābhāvo ca sammasanacārassa adhippetattā veditabbo. Yaṁ panettha atthato avibhattaṁ, taṁ heṭṭhā vuttanayamevāti.",
  "tika-s0201t1:1106": "Cittānupassanāvaṇṇanā niṭṭhitā.",
  "tika-s0201t1:1107": "Dhammānupassanāvaṇṇanā",
  "tika-s0201t1:1108": "Nīvaraṇapabbavaṇṇanā",
  "tika-s0201t1:1109": "115. Pahātabbādidhammavibhāgadassanavasena pañcadhā dhammānupassanā niddiṭṭhāti ayamattho pāḷito eva viññāyatīti tamatthaṁ ulliṅgento ‘‘pañcavidhenadhammānupassanaṁ kathetu’’nti vuttaṁ. Yadi evaṁ kasmā nīvaraṇādivaseneva niddiṭṭhanti? Veneyyajjhāsayato. Yesañhi veneyyānaṁ pahātabbadhammesu paṭhamaṁ nīvaraṇāni vibhāgena vattabbāni, tesaṁ vasenettha bhagavatā paṭhamaṁ nīvaraṇesu dhammānupassanā kathitā. Tathā hi kāyānupassanāpi samathapubbaṅgamā desitā, tato pariññeyyesu khandhesu āyatanesu, bhāvetabbesu bojjhaṅgesu pariññeyādivibhāgesu saccesu ca uttarā desanā desitā, tasmā cettha samathabhāvanāpi yāvadeva vipassanatthaṁ icchitā, vipassanāpadhānā vipassanābahulā ca satipaṭṭhānadesanāti tassā vipassanābhinivesavibhāgena desitabhāvaṁ vibhāvento ‘‘apicā’’tiādimāha. Tattha khandhāyatanadukkhasaccavasena missakapariggahakathanaṁ daṭṭhabbaṁ. Saññāsaṅkhārakkhandhapariggahampīti pi-saddena sakalapañcupādānakkhandhapariggahaṁ sampiṇḍeti itaresaṁ tadantogadhattā. ‘‘Kaṇhasukkānaṁ yugandhatā natthī’’ti pajānanakāle abhāvā ‘‘abhiṇhasamudācāravasenā’’ti vuttaṁ. Yathāti yenākārena. So pana ‘‘kāmacchandassa uppādo hotī’’ti vuttattā kāmacchandassa kāraṇākārova, atthato kāraṇamevāti āha ‘‘yena kāraṇenā’’ti. Ca-saddo vakkhamānatthasamuccayattho.",
  "tika-s0201t1:1110": "Tatthāti ‘‘yathā cā’’tiādinā vuttapade. Subhampīti kāmacchandopi. So hi attano gahaṇākārena ‘‘subha’’nti vuccati, tenākārena pavattanakassa aññassa kāmacchandassa nimittattā ‘‘subhanimitta’’nti ca. Iṭṭhaṁ, iṭṭhākārena vā gayhamānaṁ rūpādi subhārammaṇaṁ. Ākaṅkhitassa hitasukhassa anupāyabhūto manasikāro anupāyamanasikāro. Tanti ayonisomanasikāraṁ. Tatthāti nipphādetabbe ārammaṇabhūte ca duvidhepi subhanimitte. Āhāroti paccayo.",
  "tika-s0201t1:1111": "Asubhampīti asubhajjhānampi uttarapadalopena. Taṁ pana dasasu aviññāṇakāsubhesu, kesādīsu ca pavattaṁ daṭṭhabbaṁ. Kesādīsu hi saññā asubhasaññāti girimānandasutte (a. ni. 10.60) vuttāti. Ettha ca catubbidhassa ayonisomanasikārassa yonisomanasikārassa ca gahaṇaṁ niravasesadassanatthaṁ katanti daṭṭhabbaṁ. Tesu pana asubhe ‘‘subha’’nti, ‘‘asubha’’nti ca manasikāro idhādhippeto, tadanukūlattā vā itarepīti.",
  "tika-s0201t1:1112": "Ekādasasu (a. ni. ṭī. 1.1.16) asubhesu paṭikūlākārassa uggaṇhanaṁ, yathā vā tattha uggahanimittaṁ uppajjati, tathā paṭipatti asubhanimittassa uggaho. Upacārappanāvahāya asubhabhāvanāya anuyuñjanaṁ asubhabhāvanānuyogo. Bhojane mattaññuno thinamiddhābhibhavābhāvā otāraṁ alabhamāno kāmacchando pahīyatīti vadanti. Bhojananissitaṁ pana āhāre paṭikūlasaññaṁ, tabbipariṇāmassa, tadādhārassa, tassa ca udariyabhūtassa asubhatādassanaṁ, kāyassa āhāraṭṭhitikatādassanañca yo sammadeva jānāti, so visesato bhojane mattaññū nāma, tassa ca kāmacchando pahīyateva. Asubhakammikatissatthero dantaṭṭhidassāvī. Abhidhammapariyāyena (dha. sa. 1159, 1503) sabbopi lobho kāmacchandanīvaraṇanti āha ‘‘arahattamaggenā’’ti.",
  "tika-s0201t1:1113": "Paṭighampi purimuppannaṁ paṭighanimittaṁ parato uppajjanakapaṭighassa kāraṇanti katvā. Mejjati hitapharaṇavasena siniyhatīti mitto, tasmiṁ mitte bhavā, mittassa vā esāti mettā, tassā mettāya.",
  "tika-s0201t1:1114": "Mettāyanassa sattesu hitapharaṇassa uppādanaṁ pavattanaṁ mettānimittassa uggaho. Odhisakaanodhisakadisāpharaṇānanti attaatipiyasahāyamajjhattaverīvasena odhisakatā, sīmāsambhede kate anodhisakatā, ekādidisāpharaṇavasena disāpharaṇatā mettāya uggahaṇe veditabbā. Vihāraracchāgāmādivasena vā odhisakadisāpharaṇaṁ, vihārādiuddesarahitaṁ puratthimādidisāvasena anodhisakadisāpharaṇanti evaṁ vā dvidhā uggahaṇaṁ sandhāya ‘‘odhisakaanodhisakadisāpharaṇāna’’nti vuttaṁ. Uggaho ca yāva upacārā daṭṭhabbo, uggahitāya āsevanā bhāvanā. Tattha ‘‘sabbe sattā, pāṇā, bhūtā, puggalā, attabhāvapariyāpannā’’ti etesaṁ vasena pañcavidhā, ekekasmiṁ ‘‘averā hontu, abyāpajjā, anīghā, sukhī attānaṁ pariharantū’’ti catudhā pavattito vīsatividhā anodhisakapharaṇā mettā, ‘‘sabbā itthiyo, purisā, ariyā, anariyā, devā, manussā, vinipātikā’’ti sattodhikaraṇavasena pavattā sattavidhā aṭṭhavīsatividhā vā, dasahi disāhi disodhikaraṇavasena pavattā dasavidhā ca, ekekāya vā disāya sattādiitthādiaverādibhedena asītādhikacatusatappabhedā ca odhibhopharaṇā veditabbā.",
  "tika-s0201t1:1115": "Yena ayonisomanasikārena aratiādikāni uppajjanti, so aratiādīsu ayonisomanasikāro, tena. Nipphādetabbe hi idaṁ bhummaṁ. Esa nayo ito paresupi. Ukkaṇṭhitā pantasenāsanesu adhikusalesu dhammesu ca uppajjanabhāvariñcanā. Kāyavināmanāti kāyassa virūpenākārena nāmanā.",
  "tika-s0201t1:1116": "Kusaladhammasampaṭipattiyā paṭṭhapanasabhāvatāya, tappaṭipakkhānaṁ visosanasabhāvatāya ca ārambhadhātuādito pavattavīriyanti āha ‘‘paṭhamārambhavīriya’’nti. Yasmā paṭhamārambhamattassa kosajjavidhamanaṁ thāmagamanañca natthi, tasmā vuttaṁ ‘‘kosajjato nikkhantatāya tato balavatara’’nti. Yasmā pana aparāparuppattiyā laddhāsevanaṁ uparūparivisesaṁ āvahantaṁ ativiya thāmagatameva hoti, tasmā vuttaṁ ‘‘paraṁ paraṁ ṭhānaṁ akkamanato tatopi balavatara’’nti.",
  "tika-s0201t1:1117": "Atibhojane nimittaggāhoti atibhojane thinamiddhassa nimittaggāho, ‘‘ettake bhutte thinamiddhassa kāraṇaṁ hoti, ettake na hotī’’ti thinamiddhassa kāraṇākāraṇaggāho hotīti attho. Divā sūriyālokanti divā gahitanimittaṁ sūriyālokaṁ rattiyaṁ manasikarontassapīti evamettha attho veditabbo. Dhutaṅgānaṁ vīriyanissitattā vuttaṁ ‘‘dhutaṅganissitasappāyakathāyapī’’ti.",
  "tika-s0201t1:1118": "Kukkuccampi katākatānusocanavasena pavattamānaṁ cetaso avūpasamāvahatāya uddhaccena samānalakkhaṇamevāti ‘‘avūpasamo nāma avūpasantākāro, uddhaccakukkuccamevetaṁ atthato’’ti vuttaṁ.",
  "tika-s0201t1:1119": "Bahussutassa ganthato atthato ca suttādīni vicārentassa atthavedādipaṭilābhasabbhāvato vikkhepo na hoti, yathāvidhipaṭipattiyā yathānurūpapaṭikārappavattiyā ca katākatānusocanañca na hotīti ‘‘bāhusaccenapi…pe… uddhaccakukkuccaṁ pahīyatī’’ti āha. Yadaggena bāhusaccena uddhaccakukkuccaṁ pahīyati, tadaggena paripucchakatāvinayapakataññutāhipi taṁ pahīyatīti daṭṭhabbaṁ. Buddhasevitā ca buddhasīlitaṁ āvahatīti cetaso vūpasamakarattā uddhaccakukkuccapahānakārī vuttā. Buddhattaṁ pana anapekkhitvā vinayadharā kukkuccavinodakā kalyāṇamittā vuttāti daṭṭhabbā. Vikkhepo ca bhikkhuno yebhuyyena kukkuccahetuko hotīti ‘‘kappiyākappiyaparipucchāmahulassā’’tiādinā vinayanayeneva paripucchakatādayo niddiṭṭhā. Pahīne uddhaccakukkucceti niddhāraṇe bhummaṁ. Kukkuccassa domanassasahagatattā anāgāmimaggena āyatiṁ anuppādo vutto.",
  "tika-s0201t1:1120": "Tiṭṭhati pavattati etthāti ṭhānīyā, vicikicchāya ṭhānīyā vicikicchāṭṭhānīyā, vicikicchāya kāraṇabhūtā dhammā. Tiṭṭhatīti vā ṭhānīyā, vicikicchā ṭhānīyā etissāti vicikicchāṭṭhānīyā, atthato vicikicchā eva. Sā hi purimuppannā parato uppajjanakavicikicchāya sabhāgahetutāya asādhāraṇaṁ.",
  "tika-s0201t1:1121": "Kusalākusalāti kosallasambhūtaṭṭhena kusalā, tappaṭipakkhato akusalā. Ye akusalā, te sāvajjā asevitabbā hīnā ca. Ye kusalā, te anavajjā sevitabbā paṇītā ca. Kusalāpi vā hīnehi chandādīhi āraddhā hīnā, paṇītehi paṇītā. Kaṇhāti kāḷakā, cittassa apabhassarabhāvakaraṇā. Sukkāti odātā, cittassa pabhassarabhāvakaraṇā. Kaṇhābhijātihetuto vā kaṇhā, sukkābhijātihetuto sukkā. Te eva sappaṭibhāgā. Kaṇhā hi ujuvipaccanīkatāya sukkehi sappaṭibhāgā, tathā sukkāpi itarehi. Atha vā kaṇhasukkā ca sappaṭibhāgā ca kaṇhasukkasappaṭibhāgā. Sukhā hi vedanā dukkhāyavedanāya sappaṭibhāgā, dukkhā ca vedanā sukhāya vedanāya sappaṭibhāgāti.",
  "tika-s0201t1:1122": "Kāmaṁ bāhusaccaparipucchakatāhi aṭṭhavatthukāpi vicikicchā pahīyati, tathāpi ratanattayavicikicchāmūlikā sesavicikicchāti katvā āha ‘‘tīṇi ratanāni ārabbhā’’ti. Ratanattayaguṇāvabodhe hi ‘‘satthari kaṅkhatī’’ti (dha. sa. 1008, 1123, 1167, 1241, 1263, 1270; vibha. 915) ādivicikicchāya asambhavoti. Vinaye pakataññutā ‘‘sikkhāya kaṅkhatī’’ti (dha. sa. 1008, 1123, 1167, 1241, 1263, 1270; vibha. 915) vuttāya vicikicchāya pahānaṁ karotīti āha ‘‘vinaye ciṇṇavasībhāvassapī’’ti. Okappanīyasaddhāsaṅkhātaadhimokkhabahulassāti saddheyyavatthuno anupavisanasaddhāsaṅkhātaadhimokkhena adhimuccanabahulassa . Adhimuccanañca adhimokkhuppādanamevāti daṭṭhabbaṁ. Saddhāya vā ninnapoṇatā adhimutti adhimokkho.",
  "tika-s0201t1:1123": "Subhanimittaasubhanimittādīsūti ‘‘subhanimittādīsu asubhanimittādīsū’’ti ādi-saddo paccekaṁ yojetabbo. Tattha paṭhamena ādi-saddena paṭighanimittādīnaṁ saṅgaho, dutiyena mettācetovimuttiādīnaṁ. Sesamettha yaṁ vattabbaṁ, taṁ vuttanayamevāti.",
  "tika-s0201t1:1124": "Nīvaraṇapabbavaṇṇanā niṭṭhitā.",
  "tika-s0201t1:1125": "Khandhapabbavaṇṇanā",
  "tika-s0201t1:1126": "116. Upādānehi ārammaṇakaraṇādivasena upādātabbā vā khandhā upādānakkhandā. Iti rūpanti ettha iti-saddo idaṁ-saddena samānatthoti adhippāyenāha ‘‘idaṁ rūpa’’nti. Tayidaṁ sarūpato anavasesapariyādānaṁ hotīti āha – ‘‘ettakaṁ rūpaṁ, na ito paraṁ rūpaṁ atthī’’ti. Itīti vā pakāratthe nipāto, tasmā ‘‘iti rūpa’’nti iminā bhūtupādādivasena yattako rūpassa bhedo, tena saddhiṁ rūpaṁ anavasesato pariyādiyitvā dasseti. Sabhāvatoti ruppanasabhāvato cakkhādivaṇṇādisabhāvato ca. Vedanādīsupīti ettha ‘‘ayaṁ vedanā, ettakā vedanā, na ito paraṁ vedanā atthīti sabhāvato vedanaṁ pajānātī’’tiādinā, sabhāvatoti ca anubhavanasabhāvato sātādisabhāvato cāti evamādinā yojetabbaṁ.",
  "tika-s0201t1:1127": "Khandhapabbavaṇṇanā niṭṭhitā.",
  "tika-s0201t1:1128": "Āyatanapabbavaṇṇanā",
  "tika-s0201t1:1129": "117.Chasu ajjhattikabāhiresūti (dī. ni. ṭī. 2.384) ‘‘chasu ajjhattikesu chasu bāhiresu’’ti ‘‘chasū’’ti padaṁ paccekaṁ yojetabbaṁ. Kasmā panetāni ubhayāni chaḷeva vuttāni? Chaviññāṇakāyuppattidvārārammaṇavavatthānato. Cakkhuviññāṇavīthiyā pariyāpannassa hi viññāṇakāyassa cakkhāyatanameva uppattidvāraṁ, rūpāyatanameva ca ārammaṇaṁ, tathā itarāni itaresaṁ, chaṭṭhassa pana bhavaṅgamanasaṅkhāto manāyatanekadeso uppattidvāraṁ, asādhāraṇañca dhammāyatanaṁ ārammaṇaṁ. Cakkhatīti cakkhu, rūpaṁ assādeti vibhāveti cāti attho. Suṇātīti sotaṁ. Ghāyatīti ghānaṁ. Jīvitanimittatāya raso jīvitaṁ, taṁ jīvitamavhāyatīti jivhā. Kucchitānaṁ sāsavadhammānaṁ āyo uppattidesoti kāyo. Munāti ārammaṇaṁ vijānātīti mano. Rūpayati vaṇṇavikāraṁ āpajjamānaṁ hadayaṅgatabhāvaṁ pakāsetīti rūpaṁ. Sappati attano paccayehi harīyati sotaviññeyyabhāvaṁ gamīyatīti saddo. Gandhayati attano vatthuṁ sūcetīti gandho. Rasanti taṁ sattā assādentīti raso. Phusīyatīti phoṭṭhabbaṁ. Attano lakkhaṇaṁ dhārentīti dhammā. Sabbāni pana āyānaṁ tananādiatthena āyatanāni. Ayamettha saṅkhepo, vitthāro pana visuddhimagge (visuddhi. 2.510-512) taṁsaṁvaṇṇanāya (visuddhi. mahāṭī. 2.510) ca vuttanayena veditabbo.",
  "tika-s0201t1:1130": "Cakkhuñcapajānātīti ettha cakkhu nāma pasādacakkhu, na sasambhāracakkhu, nāpi dibbacakkhuādikanti āha ‘‘cakkhupasāda’’nti. Yaṁ sandhāya vuttaṁ ‘‘yaṁ cakkhu catunnaṁ mahābhūtānaṁ upādāya pasādo’’ti (dha. sa. 596-599). Ca-saddo vakkhamānatthasamuccayattho. Yāthāvasarasalakkhaṇavasenāti aviparītassa attano rasassa ceva lakkhaṇassa ca vasena, rūpesu āviñchanakiccassa ceva rūpābhighātārahabhūtapasādalakkhaṇassa ca vasenāti attho. ‘‘Cakkhuñca paṭicca rūpe cā’’tiādīsu (ma. ni. 1.204, 400; 3.421, 425-426; saṁ. ni. 2.43-45; 4.54-55; kathā. 465, 467) samuditāniyeva rūpāyatanāni cakkhuviññāṇuppattihetu, na visuṁ visunti imassa atthassa dassanatthaṁ ‘‘rūpe cā’’ti puthuvacanaggahaṇaṁ, tāya eva ca desanāgatiyā kāmaṁ idhāpi ‘‘rūpe ca pajānātī’’ti vuttaṁ, rūpabhāvasāmaññena pana sabbaṁ ekajjhaṁ gahetvā ‘‘bahiddhā catusamuṭṭhānikarūpañcā’’ti ekavacanavasena attho vutto. Sarasalakkhaṇavasenāti cakkhuviññāṇassa visayabhāvakiccassa ceva cakkhupaṭihananalakkhaṇassa ca vasenāti yojetabbaṁ.",
  "tika-s0201t1:1131": "Ubhayaṁ paṭiccāti cakkhuṁ upanissayapaccayavasena paccayabhūtaṁ, rūpe ārammaṇādhipatiārammaṇūpanissayavasena paccayabhūte ca paṭicca. Kāmañcāyaṁ suttantasaṁvaṇṇanā , nippariyāyakathā nāma abhidhammasannissitā evāti abhidhammanayeneva saṁyojanāni dassento ‘‘kāmarāga…pe… avijjāsaṁyojana’’nti āha. Tattha kāmesu rāgo, kāmo ca so rāgo cāti kāmarāgo, so eva bandhanaṭṭhena saṁyojanaṁ. Ayañhi yassa saṁvijjati, taṁ puggalaṁ vaṭṭasmiṁ saṁyojeti bandhati, iti dukkhena sattaṁ, bhavādike vā bhavantarādīhi, kammunā vā vipākaṁ saṁyojeti bandhatīti saṁyojanaṁ. Evaṁ paṭighasaṁyojanādīnampi yathārahaṁ attho vattabbo. Sarasalakkhaṇavasenāti ettha pana sattassa vaṭṭato anissajjanasaṅkhātassa attano kiccassa ceva yathāvuttabandhanasaṅkhātassa lakkhaṇassa ca vasenāti yojetabbaṁ.",
  "tika-s0201t1:1132": "Bhavassāda-diṭṭhissāda-nivattanatthaṁ kāmassādaggahaṇaṁ. Assādayatoti abhiramantassa. Abhinandatoti sapppītikataṇhāvasena nandantassa. Padadvayenapi balavato kāmarāgassa paccayabhūtā kāmarāguppatti vuttā. Esa nayo sesesupi. Etaṁ ārammaṇanti etaṁ evaṁsukhumaṁ evaṁdubbibhāgaṁ ārammaṇaṁ. Niccaṁ dhuvanti etaṁ nidassanamattaṁ, ‘‘ucchijjissati vinassissatīti gaṇhato’’ti evamādīnampi saṅgaho icchitabbo. Bhavaṁ patthentassāti ‘‘īdise sampattibhave yasmā amhākaṁ idaṁ iṭṭhārammaṇaṁ sulabhaṁ jātaṁ, tasmā āyatimpi sampattibhavo bhaveyyā’’ti bhavaṁ nikāmentassa. Evarūpaṁ sakkā laddhunti yojanā. Usūyatoti usūyaṁ issaṁ uppādayato. Aññassa maccharāyatoti aññena asādhāraṇabhāvakaraṇena macchariyaṁ karoto. Sabbeheva yathāvuttehi navahi saṁyojanehi.",
  "tika-s0201t1:1133": "Tañca kāraṇanti subhanimittapaṭighanimittādivibhāvaṁ iṭṭhāniṭṭhādirūpārammaṇañceva tajjāyonisomanasikārañcāti tassa tassa saṁyojanassa kāraṇaṁ. Avikkhambhitaasamūhatabhūmiladdhuppannataṁ sandhāya ‘‘appahīnaṭṭhena uppannassā’’ti vuttaṁ. Vattamānuppannatā samudācāraggahaṇeneva gahitā. Yena kāraṇenāti yena vipassanāsamathabhāvanāsaṅkhātena kāraṇena. Tañhi tassa tadaṅgavasena ceva vikkhambhanavasena ca pahānakāraṇaṁ. Issāmacchariyānaṁ apāyagamanīyatāya paṭhamamaggavajjhatā vuttā. Yadi evaṁ ‘‘tiṇṇaṁ saṁyojanānaṁ parikkhayā sotāpanno hotī’’ti (a. ni. 4.241) suttapadaṁ kathanti? Taṁ suttantapariyāyena vuttaṁ. Yathānulomasāsanañhi suttantadesanā, ayaṁ pana abhidhammanayena saṁvaṇṇanāti nāyaṁ doso. Oḷārikassāti thūlassa, yato abhiṇhasamuppattipariyuṭṭhānatibbatāva hoti. Aṇusahagatassāti vuttappakāraoḷārikābhāvena aṇubhāvaṁ sukhumabhāvaṁ gatassa. Uddhaccasaṁyojanassapettha anuppādo vuttoyeva yathāvuttasaṁyojanehi avinābhāvato. Sotādīnaṁ sabhāvasarasalakkhaṇavasena pajānanā, tappaccayānaṁ saṁyojanānaṁ uppādādipajānanā ca vuttanayeneva veditabbāti dassento ‘‘eseva nayo’’ti atidisati.",
  "tika-s0201t1:1134": "Attano vā dhammesūti attano ajjhattikāyatanadhammesu, attano ubhayadhammesu vā. Imasmiṁ pakkhe ajjhattikāyatanapariggahaṇenāti ajjhattikāyatanapariggaṇhanamukhenāti attho, evañca anavasesato saparasantānesu āyatanānaṁ pariggaho siddho hoti. Parassa vā dhammesūti etthāpi eseva nayo. Rūpāyatanassāti aḍḍhekādasapabhedarūpasabhāvassa āyatanassa. Rūpakkhandhe vuttanayena nīharitabbāti ānetvā sambandhitabbaṁ. Sesakhandhesūti vedanāsaññāsaṅkhārakkhandhesu. Vuttanayenāti iminā atidesena rūpakkhandhe āhārasamudayāti, viññāṇakkhandhe nāmarūpasamudayāti, sesakkhandhesu phassasamudayāti imaṁ visesaṁ vibhāveti, itaraṁ pana sabbattha samānanti. Khandhapabbe viya āyatanapabbepi lokuttaranivattanaṁ pāḷiyaṁ gahitaṁ natthīti āha ‘‘lokuttaradhammā na gahetabbā’’ti.",
  "tika-s0201t1:1135": "Āyatanapabbavaṇṇanā niṭṭhitā.",
  "tika-s0201t1:1136": "Bojjhaṅgapabbavaṇṇanā",
  "tika-s0201t1:1137": "118.Bujjhanakasattassāti kilesaniddāya paṭibujjhanakasattassa, ariyasaccānaṁ vā paṭivijjhanakasattassa. Aṅgesūti kāraṇesu, avayavesu vā. Udayabbayañāṇuppādato paṭṭhāya sambodhipaṭipadāyaṁ ṭhito nāma hotīti āha ‘‘āraddhavipassakato paṭṭhāya yogāvacaroti sambodhī’’ti.",
  "tika-s0201t1:1138": "‘‘Satisambojjhaṅgaṭṭhānīyā’’ti padassa attho ‘‘vicikicchaṭṭhānīyā’’ti ettha vuttanayena veditabbo. Tanti yonisomanasikāraṁ. Tatthāti satiyaṁ. Nipphādetabbe cetaṁ bhummaṁ.",
  "tika-s0201t1:1139": "Sati ca sampajaññañca satisampajaññaṁ (dī. ni. ṭī. 2.385; saṁ. ni. ṭī. 2.5.232; a. ni. ṭī. 1.1.418). Atha vā satipadhānaṁ abhikkantādisātthakabhāvapariggaṇhanañāṇaṁ satisampajaññaṁ. Taṁ sabbattha satokāribhāvāvahattā satisambojjhaṅgassa uppādāya hoti. Yathā paccanīkadhammānaṁ pahānaṁ anurūpadhammasevanā ca anuppannānaṁ kusalānaṁ dhammānaṁ uppādāya hoti, evaṁ satirahitapuggalavivajjhanā, satokārīpuggalasevanā, tattha ca yuttapayuttatā satisambojjhaṅgassa uppādāya hotīti imamatthaṁ dasseti ‘‘satisampajañña’’ntiādinā.",
  "tika-s0201t1:1140": "Dhammānaṁ, dhammesu vā vicayo dhammavicayo, so eva sambojjhaṅgo, tassa dhammavicayasambojjhaṅgassa. ‘‘Kusalākusalā dhammā’’tiādīsu yaṁ vattabbaṁ, taṁ heṭṭhā vuttameva. Tattha yonisomanasikārabahulīkāroti kusalādīsu taṁtaṁsabhāvarasalakkhaṇādikassa yāthāvato avabujjhanavasena uppanno ñāṇasampayuttacittuppādo. So hi aviparītamanasikāratāya ‘‘yonisomanasikāro’’ti vutto, tadābhogatāya āvajjanāpi taggatikāva, tassa abhiṇhapavattanaṁ bahulīkāro. Bhiyyobhāvāyāti punappunabhāvāya. Vepullāyāti vipulabhāvāya. Pāripūriyāti paribrūhanāya.",
  "tika-s0201t1:1141": "Paripucchakatāti pariyogāhetvā pucchakabhāvo. Ācariye payirupāsitvā pañcapi nikāye saha aṭṭhakathāya pariyogāhetvā yaṁ yaṁ tattha gaṇṭhiṭṭhānabhūtaṁ, taṁ taṁ ‘‘idaṁ bhante kathaṁ, imassa ko attho’’ti khandhāyatanādiatthaṁ pucchantassa dhammavicayasambojjhaṅgo uppajjati. Tenāha ‘‘khandhadhātu…pe… bahulatā’’ti.",
  "tika-s0201t1:1142": "Vatthuvisadakiriyāti ettha cittacetasikānaṁ pavattiṭṭhānabhāvato sarīraṁ, tappaṭibaddhāni cīvarādīni ca idha ‘‘vatthūnī’’ti adhippetāni. Tāni yathā cittassa sukhāvahāni honti, tathā karaṇaṁ tesaṁ visadabhāvakaraṇaṁ. Tena vuttaṁ ‘‘ajjhattikabāhirāna’’ntiādi. Ussannadosanti vātādiussannadosaṁ. Sedamalamakkhitanti sedena ceva jallikāsaṅkhātena sarīramalena ca makkhitaṁ. Ca-saddena aññampi sarīrassa pīḷāvahaṁ saṅgaṇhāti. Senāsanaṁ vāti vā-saddena pattādīnaṁ saṅgaho daṭṭhabbo. Avisade sati, visayabhūte vā. Kathaṁ bhāvanamanuyuttassa tāni visayo? Antarantarā pavattanakacittuppādavasenevaṁ vuttaṁ. Te hi cittuppādā cittekaggatāya aparisuddhabhāvāya saṁvattanti. Cittacetasikesu nissayādipaccayabhūtesu. Ñāṇampīti pi-saddo sampiṇḍanattho. Tena na kevalaṁ taṁ vatthuyeva, atha kho tasmiṁ aparisuddhe ñāṇampi aparisuddhaṁ hotīti nissayāparisuddhiyā taṁnissitāparisuddhi viya visayassa aparisuddhatāya visayīnaṁ aparisuddhiṁ dasseti.",
  "tika-s0201t1:1143": "Samabhāvakaraṇanti kiccato anūnādhikabhāvakaraṇaṁ. Yathāpaccayaṁ saddheyyavatthusmiṁ adhimokkhakiccassa paṭutarabhāvena paññāya avisadatāya vīriyādīnañca sithilatādinā saddhindriyaṁ balavaṁ hoti. Tenāha ‘‘itarāni mandānī’’ti. Tatoti tasmā saddhindriyassa balavabhāvato itaresañca mandattā. Kosajjapakkhe patituṁ adatvā sampayuttadhammānaṁ paggaṇhanaṁ anubalappadānaṁ paggaho, paggahova kiccaṁ paggahakiccaṁ. ‘‘Kātuṁ na sakkotī’’ti ānetvā sambandhitabbaṁ. Ārammaṇaṁ upagantvā ṭhānaṁ, anissajjanaṁ vā upaṭṭhānaṁ. Vikkhepapaṭipakkho, yena vā sampayuttā avikkhittā honti, so avikkhepo. Rūpagataṁ viya cakkhunā yena yāthāvato visayasabhāvaṁ passati, taṁ dassanakiccaṁ kātuṁ na sakkoti balavatā saddhindriyena abhibhūtattā. Sahajātadhammesu indaṭṭhaṁ kārentānaṁ sahapavattamānānaṁ dhammānaṁ ekarasatāvaseneva atthasiddhi, na aññathā.",
  "tika-s0201t1:1144": "Tasmāti vuttamevatthaṁ kāraṇabhāvena paccāmasati. Tanti saddhindriyaṁ. Dhammasabhāvapaccavekkhaṇenāti yassa saddheyyavatthuno uḷāratādiguṇe adhimuccanassa sātisayappavattiyā saddhindriyaṁ balavaṁ jātaṁ, tassa paccayapaccayuppannatādivibhāgato yāthāvato vīmaṁsanena. Evañhi evaṁdhammatānayena sabhāvasarasato pariggayhamāne savipphāro adhimokkho na hoti ‘‘ayaṁ imesaṁ dhammānaṁ sabhāvo’’ti parijānanavasena paññābyāpārassa sātisayattā. Dhuriyadhammesu hi yathā saddhāya balavabhāve paññāya mandabhāvo hoti, evaṁ paññāya balavabhāve saddhāya mandabhāvo hoti. Tena vuttaṁ ‘‘taṁ dhammasabhāvapaccavekkhaṇena…pe… hāpetabba’’nti. Tathāamanasikārenāti yenākārena bhāvanamanuyuñjantassa saddhindriyaṁ balavaṁ jātaṁ, tenākārena bhāvanāya ananuyuñjanatoti vuttaṁ hoti. Idha duvidhena saddhindriyassa balavabhāvo attano vā paccayavisesavasena kiccuttariyato vīriyādīnaṁ vā mandakiccatāya. Tattha paṭhamavikappe hāpanavidhi dassito, dutiyavikappe pana yathā manasikaroto vīriyādīnaṁ mandakiccatāya saddhindriyaṁ balavaṁ jātaṁ, tathā amanasikārena, vīriyādīnaṁ paṭukiccabhāvāvahena manasikārena saddhindriyaṁ tehi samarasaṁ karontena hāpetabbaṁ. Iminā nayena sesindriyesupi hāpanavidhi veditabbo.",
  "tika-s0201t1:1145": "Vakkalittheravatthūti so hi āyasmā saddhādhimuttāya katādhikāro satthu rūpakāyadassanapasuto eva hutvā viharanto satthārā ‘‘kiṁ te, vakkali, iminā pūtikāyena diṭṭhena, yo kho, vakkali, dhammaṁ passati, so maṁ passatī’’tiādinā (saṁ. ni. 3.87) ovaditvā kammaṭṭhāne niyojitopi taṁ ananuyuñjanto paṇāmito attānaṁ vinipātetuṁ papātaṭṭhānaṁ abhiruhi. Atha naṁ satthā yathānisinnova obhāsagissajjanena atthānaṁ dassetvā –",
  "tika-s0201t1:1146": "‘‘Pāmojjabahulo bhikkhu, pasanno buddhasāsane;",
  "tika-s0201t1:1147": "Adhigacche padaṁ santaṁ, saṅkhārūpasamaṁ sukha’’nti. (dha. pa. 381);",
  "tika-s0201t1:1148": "Gāthaṁ vatvā ‘‘ehivakkalī’’ti āha. So tena amateneva abhisitto haṭṭhatuṭṭho hutvā vipassanaṁ paṭṭhapesi, saddhāya pana balavabhāvato vipassanāvīthiṁ na otarati. Taṁ ñatvā bhagavā tassa indriyasamattapaṭipādanāya kammaṭṭhānaṁ sodhetvā adāsi. So satthārā dinnanayena vipassanaṁ ussukkāpetvā maggapaṭipāṭiyā arahattaṁ pāpuṇi. Tena vuttaṁ ‘‘vakkalittheravatthu cettha nidassana’’nti.",
  "tika-s0201t1:1149": "Itarakiccabhedanti upaṭṭhānādikiccavisesaṁ. Passaddhādīti ādi-saddena samādhiupekkhāsambojjhaṅgānaṁ saṅgaho. Hāpetabbanti yathā saddhindriyassa balavabhāvo dhammasabhāvapaccavekkhaṇena hāyati, evaṁ vīriyindriyassa adhimattatā passaddhiādibhāvanāya hāyati samādhipakkhiyattā tassā. Tathāhi sā samādhindriyassa adhimattataṁ kosajjapātato rakkhantī vīriyādibhāvanā viya vīriyindriyassa adhimattataṁ uddhaccapātato rakkhantī ekaṁsato hāpeti. Tena vuttaṁ ‘‘passaddhādibhāvanāya hāpetabba’’nti. Soṇattherassa vatthūti sukhumālasoṇattherassa vatthu. So hi āyasmā, satthu, santike kammaṭṭhānaṁ gahetvā sītavane viharanto ‘‘mama sarīraṁ sukhumālaṁ, na ca sakkā sukheneva sukhaṁ adhigantuṁ, kāyaṁ kilametvāpi samaṇadhammo kātabbo’’ti ṭhānacaṅkamameva adhiṭṭhāya padhānamanuyuñjanto pādatalesu phoṭesu uṭṭhitesupi vedanaṁ ajjhupekkhitvā daḷhavīriyaṁ karonto accāraddhavīriyatāya visesaṁ nibbattetuṁ nāsakkhi. Satthā tattha gantvā vīṇūpamovādena ovaditvā vīriyasamatāyojanavidhiṁ dassento kammaṭṭhānaṁ sodhetvā gijjhakūṭaṁ gato. Theropi satthārā dinnanayena vīriyasamataṁ yojetvā bhāvento vipassanaṁ ussukkāpetvā arahatte patiṭṭhāsi. Tena vuttaṁ ‘‘soṇattherassa vatthu dassetabba’’nti. Sesesupīti satisamādhipaññindriyesupi.",
  "tika-s0201t1:1150": "Samatanti saddhāpaññānaṁ aññamaññaṁ anūnānadhikabhāvaṁ, tathā samādhivīriyānaṁ. Yathā hi saddhāpaññānaṁ visuṁ visuṁ dhuriyadhammabhūtānaṁ kiccato aññamaññānātivattanaṁ visesato icchitabbaṁ, yato nesaṁ samadhuratāya appanā sampajjati, evaṁ samādhivīriyānaṁ kosajjuddhaccapakkhikānaṁ samarasatāya sati aññamaññūpatthambhanato sampayuttadhammānaṁ antadvayapātābhāvena sammadeva appanā ijjhatīti. Balavasaddhotiādi vuttassevatthassa byatirekamukhena samatthanaṁ. Tassattho – yo balavatiyā saddhāya samannāgato avisadañāṇo, so mudhāpasanno hoti,na aveccappasanno. Tathā hi so avatthusmiṁ pasīdati seyyathāpi titthiyasāvakā. Kerāṭikapakkhanti sāṭheyyapakkhaṁ bhajati. Saddhāhīnāya paññāya atidhāvanto ‘‘deyyavatthupariccāgena vinā cittuppādamattenapi dānamayaṁ puññaṁ hotī’’tiādīni parikappeti hetupatirūpakehi vañcito, evaṁbhūto ca sukkhatakkaviluttacitto paṇḍitānaṁ vacanaṁ nādiyati, saññattiṁ na gacchati. Tenāha ‘‘bhesajjasamuṭṭhito viya rogo atekiccho hotī’’ti. Yathā cettha saddhāpaññānaṁ aññamaññaṁ samabhāvo atthāvaho, anatthāvaho visamabhāvo, evaṁ samādhivīriyānaṁ aññamaññaṁ avikkhepāvaho samabhāvo, itaro vikkhepāvaho cāti. Kosajjaṁ adhibhavati, tena appanaṁ na pāpuṇātīti adhippāyo . Uddhaccaṁ adhibhavatīti etthāpi eseva nayo. Tadubhayanti saddhāpaññādvayaṁ samādhivīriyadvayañca. Samaṁ kātabbanti samarasaṁ kātabbaṁ.",
  "tika-s0201t1:1151": "Samādhikammikassāti samathakammaṭṭhānikassa. Evanti evaṁ sante, saddhāya thokaṁ balavabhāve satīti attho. Saddahantoti ‘‘pathavīti manasikāramattena kathaṁ jhānuppattī’’ti acintetvā ‘‘addhā sammāsambuddhena vuttavidhi ijjhissatī’’ti saddahanto saddhaṁ janento. Okappentoti ārammaṇaṁ anupavisitvā viya adhimuccanavasena avakappento pakkhandanto. Ekaggatā balavatī vaṭṭati samādhippadhānattā jhānassa. Ubhinnanti samādhipaññānaṁ. Samādhikammikassa samādhino adhimattatāya paññāya adhimattatāpi icchitabbāti āha ‘‘samatāyapī’’ti, samabhāvenapīti attho. Appanāti lokiyaappanā. Tathā hi ‘‘hotiyevā’’ti sāsaṅkaṁ vadati. Lokuttarappanā pana tesaṁ samabhāveneva icchitā. Yathāha ‘‘samathavipassanaṁ yuganaddhaṁ bhāvetī’’ti (a. ni. 4.17; paṭi. ma. 2.5). Yadi visesato saddhāpaññānaṁ samādhivīriyānañca samatā icchitā, kathaṁ satīti āha ‘‘sati pana sabbattha balavatī vaṭṭatī’’ti. Sabbatthāti līnuddhaccapakkhikesu pañcasu indriyesu. Uddhaccapakkhikekadese gaṇhanto ‘‘saddhāvīriyapaññāna’’nti āha. Aññathā pīti ca gahetabbā siyā. Tathā hi ‘‘kosajjapakkhikena samādhinā’’icceva vuttaṁ, na ‘‘passaddhisamādhiupekkhāhī’’ti. Sāti sati. Sabbesu rājakammesu niyutto sabbakammiko. Tenāti tenā sabbattha icchitabbatthena kāraṇena. Āha aṭṭhakathāyaṁ. Sabbattha niyuttā sabbatthikā, sabbena vā līnuddhaccapakkhiyena bojjhaṅgena atthetabbā sabbatthiyā, sabbatthiyāva sabbatthikā. Cittanti kusalacittaṁ. Tassa hi sati paṭisaraṇaṁ parāyaṇaṁ appattassa pattiyā anadhigatassa adhigamāya. Tenāha ‘‘ārakkhapaccupaṭṭhānā’’tiādi.",
  "tika-s0201t1:1152": "Khandhādibhede anogāḷhapaññānanti pariyattibāhusaccavasenapi khandhāyatanādīsu appatiṭṭhitabuddhīnaṁ. Bahussutasevanā hi sutamayañāṇāvahā. Taruṇavipassanāsamaṅgīpi bhāvanāmayañāṇe ṭhitattā ekaṁsato paññavā eva nāma hotīti āha ‘‘samapaññāsa…pe… puggalasevanā’’ti. Ñeyyadhammassa gambhīrabhāvavasena tapparicchedakañāṇassa gambhīrabhāvaggahaṇanti āha ‘‘gambhīresu khandhādīsu pavattāya gambhīrapaññāyā’’ti. Tañhi ñeyyaṁ tādisāya paññāya caritabbato gambhīrañāṇacariyaṁ, tassā vā paññāya tattha pabhedato pavatti gambhīrañāṇacariyā, tassā paccavekkhaṇāti āha ‘‘gambhīrapaññāya pabhedapaccavekkhaṇā’’ti. Yathā sativepullappatto nāma arahā eva, evaṁ so eva paññāvepullappattopīti āha ‘‘arahattamaggena bhāvanāpāripūrī hotī’’ti. Vīriyādīsupi eseva nayo.",
  "tika-s0201t1:1153": "‘‘Tattaṁ ayokhilaṁ hatthe gamentī’’tiādinā (ma. ni. 3.250, 267; a. ni. 3.36) pañcavidhabandhanakammakāraṇaṁ niraye nibbattasattassa yebhuyyena sabbapaṭhamaṁ karontīti devadūtasuttādīsu tassā ādito vuttattā ca āha ‘‘pañcavidhabandhanakammakāraṇato paṭṭhāyā’’ti. Sakaṭavāhanādikāleti ādi-saddena tadaññaṁ manussehi tiracchānehi ca vibādhiyamānakālaṁ saṅgaṇhāti. Ekaṁ buddhantaranti idaṁ aparāparaṁ petesuyeva uppajjanakasattavasena vuttaṁ, ekaccānaṁ vā petānaṁ ekaccatiracchānānaṁ viya tathā dīghāyukabhāvato. Tathā hi kāḷo nāgarājā catunnaṁ buddhānaṁ adhigatarūpadassano.",
  "tika-s0201t1:1154": "Evaṁ ānisaṁsadassāvinoti vīriyāyatto eva sabbo lokuttaro lokiyo ca visesādhigamoti evaṁ vīriye ānisaṁsadassanasīlassa. Gamanavīthinti sapubbabhāgaṁ nibbānagāminiṁ ariyamaggapaṭipadaṁ. Sā hi bhikkhuno vaṭṭanissaraṇāya gantabbā paṭipajjitabbā paṭipadāti katvā gamanavīthi nāma. Kāyadaḷhībahuloti yathā tathā kāyassa daḷhīkammapasuto. Piṇḍanti raṭṭhapiṇḍaṁ. Paccayadāyakānaṁ attani kārassa attano sammāpaṭipattiyā mahapphalabhāvassa karaṇena piṇḍassa bhikkhāya paṭipūjanā piṇḍāpacāyanaṁ.",
  "tika-s0201t1:1155": "Nīharantoti pattatthavikato nīharanto. Taṁ saddaṁ sutvāti taṁ upāsikāya vacanaṁ paṇṇasāladvāre ṭhitova pañcābhiññatāya dibbasotena sutvā. Manussasampatti dibbasampatti ante nibbānasampattīti tisso sampattiyo. Dātuṁ sakkhissasīti ‘‘tayi katena dānamayena veyyāvaccamayena ca puññakammena khettavisesabhāvūpagamanena aparāparaṁ devamanussasampattiyo ante nibbānasampattiñca dātuṁ sakkhissasī’’ti thero attānaṁ pucchati. Sitaṁ karontovāti ‘‘akiccheneva mayā vaṭṭadukkhaṁ samatikkanta’’nti paccavekkhaṇāvasāne sañjātapāmojjavasena sitaṁ karonto eva.",
  "tika-s0201t1:1156": "Vippaṭipannanti jātidhammakuladhammādilaṅghanena asammāpaṭipannaṁ. Evaṁ yathā asammāpaṭipanno putto tāya eva asammāpaṭipattiyā kulasantānato bāhiro hutvā pitu santikā dāyajjassa na bhāgī, evaṁ kusītopi teneva kusītabhāvena asammāpaṭipanno satthu santikā laddhabbaariyadhanadāyajjassa na bhāgī. Āraddhavīriyova labhati sammāpaṭipajjanato. Uppajjati vīriyasambojjhaṅgoti yojanā. Evaṁ sabbattha.",
  "tika-s0201t1:1157": "Mahāti sīlādīhi guṇehi mahanto vipulo anaññasādhāraṇo. Taṁ panassa guṇamahattaṁ dasasahassilokadhātukampanena loke pākaṭanti dassento ‘‘satthuno hī’’tiādimāha.",
  "tika-s0201t1:1158": "Yasmā satthusāsane pabbajitassa pabbajjupagamena sakyaputtiyabhāvo sampajāyati, tasmā buddhaputtabhāvaṁ dassento ‘‘asambhinnāyā’’tiādimāha.",
  "tika-s0201t1:1159": "Alasānaṁ bhāvanāya nāmamattampi ajānantānaṁ kāyadaḷhībahulānaṁ yāvadatthaṁ bhuñjitvā seyyasukhādianuyuñjanakānaṁ tiracchānakathikānaṁ puggalānaṁ dūrato vajjanā kusītapuggalaparivajjanā. ‘‘Divasaṁ caṅkamena nisajjāyā’’tiādinā (ma. ni. 1.423; 3.75; saṁ. ni. 4.120; a. ni. 3.16; vibha. 519; mahāni. 161) bhāvanārambhavasena āraddhavīriyānaṁ daḷhaparakkamānaṁ kālena kālaṁ upasaṅkamanā āraddhavīriyapuggalasevanā. Tenāha – ‘‘kucchiṁ pūretvā’’tiādi. Visuddhimagge pana jātimahattapaccavekkhaṇā sabrahmacārimahattapaccavekkhaṇāti idaṁ dvayaṁ na gahitaṁ, thinamiddhavinodanatā sammappadhānapaccavekkhaṇatāti idaṁ dvayaṁ gahitaṁ. Tattha ānisaṁsadassāvitāya eva sammappadhānapaccavekkhaṇā gahitā hoti lokiyalokuttaravisesādhigamassa vīriyāyattatādassanabhāvato. Thinamiddhavinodanaṁ tadadhimuttatāya eva gahitaṁ, vīriyuppādane yuttappayuttassa thinamiddhavinodanaṁ atthasiddhameva. Tattha thinamiddhavinodana-kusītapuggalaparivajjana-āraddhavīriyapuggalasevana-tadadhimuttatā paṭipakkhavidhamanapaccayūpasaṁhāravasena, apāyapaccavekkhaṇādayo samuttejanavasena vīriyasambojjhaṅgassa uppādakā daṭṭhabbā.",
  "tika-s0201t1:1160": "Purimuppannā pīti parato uppajjanakapītiyā kāraṇabhāvato ‘‘pītiyeva pītisambojjhaṅgaṭṭhānīyā dhammā’’ti vuttā, tassā pana bahuso pavattiyā puthuttaṁ upādāya bahuvacananiddeso, yathā sā uppajjati, evaṁ paṭipatti, tassā uppādakamanasikāro.",
  "tika-s0201t1:1161": "Buddhānussatiyā upacārasamādhiniṭṭhattā vuttaṁ ‘‘yāva upacārā’’ti. Sakalasarīraṁ pharamānoti pītisamuṭṭhānehi paṇītarūpehi sakalasarīraṁ pharamāno. Dhammaguṇe anussarantassapi yāva upacārā sakalasarīraṁ pharamāno pītisambojjhaṅgo uppajjatīti. Evaṁ sesaanussatīsu pasādanīyasuttantapaccavekkhaṇāyañca yojetabbaṁ tassāpi vimuttāyatanabhāvena taggatikattā. Samāpattiyā…pe… samudācarantīti idañca upasamānussatidassanaṁ. Saṅkhārānañhi sappadesavūpasamepi nippadesavūpasame viya tathā paññāya pavattito bhāvanāmanasikāro kilesavikkhambhanasamattho hutvā upacārasamādhiṁ āvahanto tathārūpapītisomanassasamannāgato pītisambojjhaṅgassa uppādāya hotīti. Pasādanīyesu ṭhānesu pasādasinehābhāvena thusasamahadayatā lūkhatā, sā tattha ādaragāravākaraṇena viññāyatīti āha ‘‘asakkaccakiriyāya saṁsūcitalūkhabhāve’’ti.",
  "tika-s0201t1:1162": "Kāyacittadarathavūpasamalakkhaṇā passaddhi eva passaddhisambojjhaṅgo, tassa passaddhisambojjhaṅgassa.",
  "tika-s0201t1:1163": "Paṇītabhojanasevanatāti paṇītasappāyabhojanasevanatā. Utuiriyāpathasukhaggahaṇena sappāyautuiriyāpathaggahaṇaṁ daṭṭhabbaṁ. Tañhi tividhaṁ sappāyaṁ seviyamānaṁ kāyassa kallatāpādanavasena cittassa kallataṁ āvahantaṁ duvidhāyapi passaddhiyā kāraṇaṁ hoti. Ahetukaṁ sattesu labbhamānaṁ sukhaṁ dukkhanti ayameko anto, issarādivisamahetukanti pana ayaṁ dutiyo, ete ubho ante anupagamma yathāsakaṁ kammunā hotīti ayaṁ majjhimā paṭipatti. Majjhatto payogo yassa hoti majjhattapayogo, tassa bhāvo majjhattapayogatā. Ayañhi pahāya sāraddhakāyataṁ passaddhakāyatāya kāraṇaṁ hontī passaddhidvayaṁ āvahati, eteneva sāraddhakāyapuggalaparivajjanapassaddhakāyapuggalavasenānaṁ tadāvahanatā saṁvaṇṇitāti daṭṭhabbaṁ.",
  "tika-s0201t1:1164": "Yathāsamāhitākārasallakkhaṇavasena gayhamāno purimuppanno samatho eva samathanimittaṁ. Nānārammaṇe paribbhamanena vividhaṁ aggaṁ etassāti byaggo, vikkhepo. Tathā hi so anavaṭṭhānaraso bhantatāpaccupaṭṭhāno ca vutto. Ekaggatābhāvato byaggapaṭipakkhoti abyaggo, samādhi. So eva nimittanti pubbe viya vattabbaṁ. Tenāha ‘‘avikkhepaṭṭhena ca abyagganimitta’’nti.",
  "tika-s0201t1:1165": "Vatthuvisadakiriyā indriyasamattapaṭipādanā ca paññāvahā vuttā, samādhānāvahāpi tā honti samādhānāvahabhāveneva paññāvahabhāvatoti vuttaṁ ‘‘vatthuvisada…pe… veditabbā’’ti.",
  "tika-s0201t1:1166": "Karaṇabhāvanākosallānaṁ avinābhāvato, rakkhaṇakosallassa ca tammūlakattā ‘‘nimittakusalatā nāma kasiṇanimittassa uggahaṇakusalatā’’icceva vuttaṁ. Kasiṇanimittassāti ca nidassanamattaṁ daṭṭhabbaṁ. Asubhanimittassādikassapi hi yassa kassaci jhānuppattinimittassa uggahaṇakosallaṁ nimittakusalatā evāti.",
  "tika-s0201t1:1167": "Atisithilavīriyatādīhīti ādi-saddena paññāpayogamandataṁ pamodavekallañca saṅgaṇhāti. Tassa paggahaṇanti tassa līnassa cittassa dhammavicayasambojjhaṅgādisamuṭṭhāpanena layāpattito samuddharaṇaṁ. Vuttañhetaṁ bhagavatā –",
  "tika-s0201t1:1168": "‘‘Yasmiñca kho, bhikkhave, samaye līnaṁ cittaṁ hoti, kālo tasmiṁ samaye dhammavicayasambojjhaṅgassa bhāvanāya, kālo vīriyasambojjhaṅgassa bhāvanāya, kālo pītisambojjhaṅgassa bhāvanāya . Taṁ kissa hetu? Līnaṁ, bhikkhave, cittaṁ, taṁ etehi dhammehi susamuṭṭhāpayaṁ hoti. Seyyathāpi, bhikkhave, puriso parittaṁ aggiṁ ujjāletukāmo assa, so tattha sukkhāni ceva tiṇāni pakkhipeyya, sukkhāni ca gomayāni pakkhipeyya, sukkhāni ca kaṭṭhāni pakkhipeyya, mukhavātañca dadeyya, na ca paṁsukena okireyya, bhabbo nu kho so puriso parittaṁ aggiṁ ujjāletunti? Evaṁ sante’’ti (saṁ. ni. 5.234).",
  "tika-s0201t1:1169": "Ettha ca yathāsakaṁ āhāravasena dhammavicayasambojjhaṅgādīnaṁ bhāvanā samuṭṭhāpanāti veditabbaṁ, sā anantaraṁ vibhāvitā eva.",
  "tika-s0201t1:1170": "Accāraddhavīriyatādīhīti ādi-saddena paññāpayogabalavataṁ pamoduppilāvanañca saṅgaṇhāti. Tassa niggahaṇanti tassa uddhatacittassa samādhisambojjhaṅgādisamuṭṭhāpanena uddhatāpattito nisedhanaṁ. Vuttampi cetaṁ bhagavatā –",
  "tika-s0201t1:1171": "‘‘Yasmiñca kho, bhikkhave, samaye uddhataṁ cittaṁ hoti, kālo tasmiṁ samaye passaddhisambojjhaṅgassa bhāvanāya, kālo samādhisambojjhaṅgassa bhāvanāya, kālo upekkhāsambojjhaṅgassa bhāvanāya. Taṁ kissa hetu? Uddhataṁ, bhikkhave, cittaṁ, taṁ etehi dhammehi suvūpasamayaṁ hoti. Seyyathāpi, bhikkhave, puriso mahantaṁ aggikkhandhaṁ nibbāpetukāmo assa, so tattha allāni ceva tiṇāni…pe… paṁsukena ca okireyya, bhabbo nu kho so puriso mahantaṁ aggikkhandhaṁ nibbāpetunti? Evaṁ bhante’’ti (saṁ. ni. 5.234).",
  "tika-s0201t1:1172": "Etthāpi yathāsakaṁ āhāravasena passaddhisambojjhaṅgādīnaṁ bhāvanā samuṭṭhāpanāti veditabbā. Tattha passaddhisambojjhaṅgassa bhāvanā vuttā eva, samādhisambojjhaṅgassa vuccamānā, itarassa anantaraṁ vakkhati.",
  "tika-s0201t1:1173": "Paññāpayogamandatāyāti paññābyāpārassa appabhāvena. Yathā hi dānaṁ alobhappadhānaṁ, sīlaṁ adosappadhānaṁ, evaṁ bhāvanā amohappadhānā. Tattha yadā paññā na balavatī hoti, tadā bhāvanā pubbenāparaṁ visesāvahā na hoti, anabhisaṅkhato viya āhāro purisassa yogino cittassa abhiruciṁ na janeti, tena taṁ nirassādaṁ hoti, tathā bhāvanāya sammadeva avīthipaṭipattiyā upasamasukhaṁ na vindati, tenāpi cittaṁ nirassādaṁ hoti. Tena vuttaṁ ‘‘paññāpayoga…pe… nirassādaṁ hotī’’ti. Tassa saṁveguppādanaṁ pasāduppādanañca tikicchananti taṁ dassento ‘‘aṭṭha saṁvegavatthūnī’’tiādimāha. Tattha jātijarābyādhimaraṇāni yathārahaṁ sugatiyaṁ duggatiyañca hontīti tadaññameva pañcavidhabandhanādi-khuppipāsādi-aññamaññavibādhanādihetukaṁ apāyadukkhaṁ daṭṭhabbaṁ, tayidaṁ sabbaṁ tesaṁ tesaṁ sattānaṁ paccuppannabhavanissitaṁ gahitanti atīte anāgate ca kāle vaṭṭamūlakadukkhāni visuṁ gahitāni. Ye pana sattā āhārūpajīvino, tattha ca uṭṭhānaphalūpajīvino, tesaṁ aññehi asādhāraṇaṁ jīvikadukkhaṁ aṭṭhamaṁ saṁvegavatthu gahitanti daṭṭhabbaṁ. Ayaṁ vuccati samaye sampahaṁsanatāti ayaṁ sampahaṁsitabbasamaye vuttanayena tena saṁvejanavasena ceva pasāduppādanavasena ca sammadeva pahaṁsanā, saṁvegajananapubbakapasāduppādanena bhāvanācittassa tosanāti attho.",
  "tika-s0201t1:1174": "Sammāpaṭipattiṁ āgammāti līnuddhaccavirahena samathavīthipaṭipattiyā ca sammā avisamaṁ sammadeva bhāvanāpaṭipattiṁ āgamma. Alīnantiādīsu kosajjapakkhiyānaṁ dhammānaṁ anadhimattatāya alīnaṁ, uddhaccapakkhiyānaṁ anadhimattatāya anuddhataṁ, paññāpayogasattiyā upasamasukhādhigamena ca anirassādaṁ, tato eva ārammaṇe samappavattaṁ samathavīthipaṭipannañca. Tattha alīnatāya paggahe, anuddhatatāya niggahe, anirassādatāya sampahaṁsane na byāpāraṁ āpajjati, alīnānuddhatatāhi ārammaṇe samappavattaṁ, anirassādatāya samathavīthipaṭipannaṁ. Samappavattiyā vā alīnaṁ anuddhataṁ, samathavīthipaṭipattiyā anirassādanti daṭṭhabbaṁ. Ayaṁ vuccati samaye ajjhupekkhanatāti ayaṁ ajjhupekkhitabbasamaye bhāvanācittassa paggahaniggahasampahaṁsanesu byāvaṭatāsaṅkhātaṁ paṭipakkhaṁ abhibhuyya pekkhanā vuccati.",
  "tika-s0201t1:1175": "Paṭipakkhavikkhambhanato vipassanāya adhiṭṭhānabhāvūpagamanato ca upacārajjhānampi samādānakiccanipphattiyā puggalassa samāhitabhāvasādhanamevāti tattha samadhurabhāvenāha ‘‘upacāraṁ vā appanaṁ vā’’ti.",
  "tika-s0201t1:1176": "Upekkhāsambojjhaṅgaṭṭhānīyā dhammāti ettha yaṁ vattabbaṁ, taṁ heṭṭhā vuttānusārena veditabbaṁ.",
  "tika-s0201t1:1177": "Anurodhavirodhavippahānavasena majjhattabhāvo upekkhāsambojjhaṅgassa kāraṇaṁ tasmiṁ sati sijjhanato, asati ca asijjhanato, so ca majjhattabhāvo visayavasena duvidhoti āha ‘‘sattamajjhattatā saṅkhāramajjhattatā’’ti. Tadubhaye ca virujjhanaṁ passaddhisambojjhaṅgabhāvanāya eva dūrīkatanti anurujjhanasseva pahānavidhiṁ dassentena ‘‘sattamajjhattatā’’tiādi vuttaṁ. Tenevāha ‘‘sattasaṅkhārakelāyanapuggalaparivajjanatā’’ti. Upekkhāya hi visesato rāgo paṭipakkho. Tathā cāha ‘‘upekkhā rāgabahulassa visuddhimaggo’’ti (visuddhi. 1.269).",
  "tika-s0201t1:1178": "Dvīhākārehīti kammassakatāpaccavekkhaṇaṁ attasuññatāpaccavekkhaṇanti imehi dvīhi kāraṇehi. Dvīhevāti avadhāraṇaṁ saṅkhyāsamānatāya. Assāmikabhāvo anattaniyatā. Sati hi attani tassa kiñcanabhāvena cīvaraṁ aññañca kiñci attaniyaṁ nāma siyā, so pana koci natthevāti adhippāyo. Anaddhaniyanti na addhānakkhamaṁ, na ciraṭṭhāyi ittaraṁ aniccanti attho. Tāvakālikanti tasseva vevacanaṁ.",
  "tika-s0201t1:1179": "Mamāyatīti mamattaṁ karoti, ‘‘mama’’nti taṇhāya pariggayha tiṭṭhati. Dhanāyantāti dhanaṁ drabyaṁ karontā.",
  "tika-s0201t1:1180": "Ayaṁ satipaṭṭhānadesanā pubbabhāgamaggavasena desitāti pubbabhāgiyabojjhaṅge sandhāyāha ‘‘bojjhaṅgapariggāhikā sati dukkhasacca’’nti.",
  "tika-s0201t1:1181": "Bojjhaṅgapabbavaṇṇanā niṭṭhitā.",
  "tika-s0201t1:1182": "Catusaccapabbavaṇṇanā",
  "tika-s0201t1:1183": "119.Yathāsabhāvatoti aviparītasabhāvato bādhanalakkhaṇato, yo yo vā sabhāvo yathāsabhāvo, tato, ruppanādikakkhaḷādisabhāvatoti attho. Janikaṁ samuṭṭhāpikanti pavattalakkhaṇassa dukkhassa janikaṁ nimittalakkhaṇassa samuṭṭhāpikaṁ. Purimataṇhanti dukkhanibbattito puretarasiddhaṁ taṇhaṁ.",
  "tika-s0201t1:1184": "Sasantatipariyāpannānaṁ dukkhasamudayānaṁ appavattibhāvena pariggayhamāno nirodhopi sasantatipariyāpanno viya hotīti katvā vuttaṁ ‘‘attano vā cattāri saccānī’’ti. Parassa vāti etthāpi eseva nayo. Tenāha bhagavā – ‘‘imasmiṁyeva byāmamatte kaḷevare sasaññimhi samanake lokañca paññapemi, lokasamudayañca paññapemi, lokanirodhañca paññapemi, lokanirodhagāminipaṭipadañca paññapemī’’ti (saṁ. ni. 1.107). Kathaṁ pana ādikampiko nirodhasaccāni pariggaṇhātīti? Anussavādisiddhamākāraṁ pariggaṇhāti, evañca katvā lokuttarabojjhaṅge uddissapi pariggaho na virujjhati. Yathāsambhavatoti sambhavānurūpaṁ, ṭhapetvā nirodhasaccaṁ sesasaccavasena samudayavayā veditabbāti attho.",
  "tika-s0201t1:1185": "Catusaccapabbavaṇṇanā niṭṭhitā.",
  "tika-s0201t1:1186": "‘‘Aṭṭhikasaṅkhalikaṁ samaṁsa’’ntiādikā satta sivathikā aṭṭhikakammaṭṭhānatāya itarāsaṁ uddhumātakādīnaṁ sabhāvenevāti navannaṁ sivathikānaṁ appanākammaṭṭhānatā vuttā. Dveyevāti ‘‘ānāpānaṁ, dvattiṁsākāro’’ti imāni dveyeva. Abhinivesoti vipassanābhiniveso, so pana sammasanīyadhamme pariggaho. Iriyāpathā ālokitādayo ca rūpadhammānaṁ avatthāvisesamattatāya na sammasanupagā viññattiādayo viya. Nīvaraṇabojjhaṅgā ādito na pariggahetabbāti vuttaṁ ‘‘iriyāpatha…pe… na jāyatī’’ti. Kesādiapadesena tadupādānadhammā viya iriyāpathādiapadesena tadavatthā rūpadhammā pariggayhanti, nīvaraṇādimukhena ca taṁ sampayuttā taṁnissayadhammāti adhippāyena mahāsīvatthero ‘‘iriyāpathādīsupiabhiniveso jāyatī’’ti āha. Atthi nu kho metiādi pana sabhāvato iriyāpathādīnaṁ ādikammikassa anicchitabhāvadassanaṁ. Apariññāpubbikā hi pariññāti.",
  "tika-s0201t1:1187": "137. Kāmaṁ ‘‘idha, bhikkhave, bhikkhū’’tiādinā uddesaniddesesu tattha tattha bhikkhuggahaṇaṁ kataṁ, taṁ paṭipattiyā bhikkhubhāvadassanatthaṁ, desanā pana sabbasādhāraṇāti dassetuṁ ‘‘yo hi koci, bhikkhave’’icceva vuttaṁ, na bhikkhuyevāti dassento ‘‘yo hi koci, bhikkhu vā’’tiādimāha. Dassanamaggena ñātamariyādaṁ anatikkamitvā jānantī sikhāppattā aggamaggapaññā aññā nāma, tassa phalabhāvato aggaphalampīti āha ‘‘aññāti arahatta’’nti. Appatarepi kāle sāsanassa niyyānikabhāvaṁ dassentoti yojanā.",
  "tika-s0201t1:1188": "138.Niyyātentoti nigamento.",
  "tika-s0201t1:1189": "Papañcasūdaniyā majjhimanikāyaṭṭhakathāya",
  "tika-s0201t1:1190": "Satipaṭṭhānasuttavaṇṇanāya līnatthappakāsanā samattā.",
  "tika-s0201t1:1191": "Niṭṭhitā ca mūlapariyāyavaggavaṇṇanā.",
  "tika-s0201t1:1192": "Paṭhamo bhāgo niṭṭhito.",
  "tika-s0201t1:1193": " Namo tassa bhagavato arahato sammāsambuddhassa",
  "tika-s0201t1:1194": "Majjhimanikāye",
  "tika-s0201t1:1195": "Mūlapaṇṇāsa-ṭīkā",
  "tika-s0201t1:1196": "(Dutiyo bhāgo)"
}