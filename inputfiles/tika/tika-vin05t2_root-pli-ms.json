{
  "tika-vin05t2:0": "2. Parikkhāravinicchayakathā",
  "tika-vin05t2:1": "6.Parikkhāroti samaṇaparikkhāro. Tatrāyaṁ kappiyākappiyaparikkhāravinicchayo (pārā. aṭṭha. 1.85) – keci tālapaṇṇacchattaṁ anto vā bahi vā pañcavaṇṇena suttena sibbitvā vaṇṇamaṭṭhaṁ karonti, taṁ na vaṭṭati. Ekavaṇṇena pana nīlena vā pītakena vā yena kenaci suttena anto vā bahi vā sibbituṁ , chattadaṇḍaggāhakaṁ salākapañjaraṁ vā vinandhituṁ vaṭṭati, tañca kho thirakaraṇatthaṁ vaṭṭati, na vaṇṇamaṭṭhatthāya. Chattapaṇṇesu makaradantakaṁ vā aḍḍhacandakaṁ vā chindituṁ na vaṭṭati. Chattadaṇḍe gehatthambhesu viya ghaṭako vā vāḷarūpakaṁ vā na vaṭṭati. Sacepi sabbattha āraggena lekhā dinnā hoti, sāpi na vaṭṭati. Ghaṭakaṁ vā vāḷarūpakaṁ vā bhinditvā dhāretabbaṁ, lekhāpi ghaṁsitvā vā apanetabbā, suttakena vā daṇḍo veṭhetabbo. Daṇḍabunde pana ahicchattakasaṇṭhānaṁ vaṭṭati. Vātappahārena acalanatthaṁ chattamaṇḍalikaṁ rajjukehi gāhetvā daṇḍe bandhanti, tasmiṁ bandhanaṭṭhāne valayamiva ukkiritvā lekhaṁ ṭhapenti, sā vaṭṭati.",
  "tika-vin05t2:2": "7. Cīvaramaṇḍanatthāya nānāsuttakehi satapadisadisaṁ sibbantā āgantukapaṭṭaṁ ṭhapenti, aññampi yaṁ kiñci sūcikammavikāraṁ karonti, paṭṭamukhe vā pariyante vā veṇiṁ vā saṅkhalikaṁ vā muggaraṁ vā evamādi sabbaṁ na vaṭṭati, pakatisūcikammameva vaṭṭati. Gaṇṭhikapaṭṭakañca pāsakapaṭṭakañca aṭṭhakoṇampi soḷasakoṇampi karonti, tattha agghiyagayamuggarādīni dassenti, kakkaṭakkhīni ukkiranti, sabbaṁ na vaṭṭati, catukoṇameva vaṭṭati, koṇasuttapīḷakā ca cīvare ratte duviññeyyarūpā vaṭṭanti. Kañjikapiṭṭhakhaliaalakādīsu cīvaraṁ pakkhipituṁ na vaṭṭati, cīvarakammakāle pana hatthamalasūcimalādīnaṁ dhovanatthaṁ kiliṭṭhakāle ca dhovanatthaṁ vaṭṭati, gandhaṁ vā lākhaṁ vā telaṁ vā rajane pakkhipituṁ na vaṭṭati.",
  "tika-vin05t2:3": "Rajanesu ca haliddiṁ ṭhapetvā sabbaṁ mūlarajanaṁ vaṭṭati, mañjiṭṭhiñca tuṅgahārañca ṭhapetvā sabbaṁ khandharajanaṁ vaṭṭati. Tuṅgahāro nāma eko sakaṇṭakarukkho, tassa haritālavaṇṇaṁ khandharajanaṁ hoti. Loddañca kaṇḍulañca ṭhapetvā sabbaṁ tacarajanaṁ vaṭṭati. Allipattañca nīlipattañca ṭhapetvā sabbaṁ pattarajanaṁ vaṭṭati. Gihiparibhuttakaṁ pana allipattena ekavāraṁ rajituṁ vaṭṭati. Kiṁsukapupphañca kusumbhapupphañca ṭhapetvā sabbaṁ puppharajanaṁ vaṭṭati. Phalarajane pana na kiñci na vaṭṭati (mahāva. aṭṭha. 344).",
  "tika-vin05t2:4": "8. Cīvaraṁ rajitvā saṅkhena vā maṇinā vā yena kenaci na ghaṭṭetabbaṁ, bhūmiyaṁ jāṇukāni nihantvā hatthehi gahetvā doṇiyampi na ghaṁsitabbaṁ. Doṇiyaṁ vā phalake vā ṭhapetvā ante gāhāpetvā hatthena paharituṁ pana vaṭṭati, tampi muṭṭhinā na kātabbaṁ. Porāṇakattherā pana doṇiyampi na ṭhapesuṁ. Eko cīvaraṁ gahetvā tiṭṭhati, aparo hatthe katvā hatthena paharati. Cīvarassa kaṇṇasuttakaṁ na vaṭṭati, rajitakāle chinditabbaṁ. Yaṁ pana ‘‘anujānāmi, bhikkhave, kaṇṇasuttaka’’nti (mahāva. 344) evaṁ anuññātaṁ, taṁ anuvāte pāsakaṁ katvā bandhitabbaṁ rajanakāle lagganatthāya. Gaṇṭhikepi sobhākaraṇatthaṁ lekhā vā pīḷakā vā na vaṭṭati, nāsetvā paribhuñjitabbaṁ.",
  "tika-vin05t2:5": "9. Patte vā thālake vā āraggena lekhaṁ karonti anto vā bahi vā, na vaṭṭati. Pattaṁ bhamaṁ āropetvā majjitvā pacanti ‘‘maṇivaṇṇaṁ karissāmā’’ti, na vaṭṭati, telavaṇṇo pana vaṭṭati. Pattamaṇḍale bhittikammaṁ na vaṭṭati, makaradantakaṁ pana vaṭṭati.",
  "tika-vin05t2:6": "Dhamakaraṇachattakassa upari vā heṭṭhā vā dhamakaraṇakucchiyaṁ vā lekhā na vaṭṭati, chattamukhavaṭṭiyaṁ panassa lekhā vaṭṭati.",
  "tika-vin05t2:7": "10. Kāyabandhanassa sobhanatthaṁ tahiṁ tahiṁ diguṇaṁ suttaṁ koṭṭenti, kakkaṭakkhīni uṭṭhāpenti, na vaṭṭati, ubhosu pana antesu dasāmukhassa thirabhāvāya diguṇaṁ koṭṭetuṁ vaṭṭati. Dasāmukhe pana ghaṭakaṁ vā makaramukhaṁ vā deḍḍubhasīsaṁ vā yaṁ kiñci vikārarūpaṁ kātuṁ na vaṭṭati, tattha tattha acchīni dassetvā mālākammādīni vā katvā koṭṭitakāyabandhanampi na vaṭṭati, ujukameva pana macchakaṇṭakaṁ vā khajjūripattakaṁ vā maṭṭhakapaṭṭikaṁ vā katvā koṭṭetuṁ vaṭṭati. Kāyabandhanassa dasā ekā vaṭṭati, dve tīṇi cattāripi vaṭṭanti, tato paraṁ na vaṭṭanti. Rajjukakāyabandhanaṁ ekameva vaṭṭati, pāmaṅgasaṇṭhānaṁ pana ekampi na vaṭṭati, dasā pana pāmaṅgasaṇṭhānāpi vaṭṭati, bahurajjuke ekato katvā ekena nirantaraṁ veṭhetvā kataṁ bahurajjukanti na vattabbaṁ, taṁ vaṭṭati.",
  "tika-vin05t2:8": "Kāyabandhanavidhe aṭṭhamaṅgalādikaṁ yaṁ kiñci vikārarūpaṁ na vaṭṭati, paricchedalekhāmattaṁ vaṭṭati. Vidhakassa ubhosu antesu thirakaraṇatthāya ghaṭakaṁ karonti, ayampi vaṭṭati.",
  "tika-vin05t2:9": "11. Añjaniyaṁ itthipurisacatuppadasakuṇarūpaṁ vā mālākammalatākammamakaradantakagomuttakaaḍḍhacandakādibhedaṁ vā vikārarūpaṁ na vaṭṭati, ghaṁsitvā vā bhinditvā vā yathā vā na paññāyati, tathā suttakena veṭhetvā vaḷañjetabbā. Ujukameva pana caturaṁsā vā aṭṭhaṁsā vā soḷasaṁsā vā añjanī vaṭṭati. Heṭṭhatopissā dve vā tisso vā vaṭṭalekhāyo vaṭṭanti, gīvāyampissā pidhānakabandhanatthaṁ ekā vaṭṭalekhā vaṭṭati.",
  "tika-vin05t2:10": "Añjanīsalākāyapi vaṇṇamaṭṭhakammaṁ na vaṭṭati, añjanīthavikāyapi yaṁ kiñci nānāvaṇṇena suttena vaṇṇamaṭṭhakammaṁ na vaṭṭati. Eseva nayo kuñcikakosakepi. Kuñcikāya vaṇṇamaṭṭhakammaṁ na vaṭṭati, tathā sipāṭikāya. Ekavaṇṇasuttena pana yena kenaci yaṁ kiñci sibbituṁ vaṭṭati.",
  "tika-vin05t2:11": "12. Ārakaṇṭakepi vaṭṭamaṇikaṁ vā aññaṁ vā vaṇṇamaṭṭhaṁ na vaṭṭati, gīvāyaṁ pana paricchedalekhā vaṭṭati. Pipphalikepi maṇikaṁ vā pīḷakaṁ vā yaṁ kiñci uṭṭhāpetuṁ na vaṭṭati, daṇḍake pana paricchedalekhā vaṭṭati. Nakhacchedanaṁ valitakaṁyeva karonti, tasmā taṁ vaṭṭati. Uttarāraṇiyaṁ vāpi araṇidhanuke vā uparipellanadaṇḍake vā mālākammādi yaṁ kiñci vaṇṇamaṭṭhaṁ na vaṭṭati. Pellanadaṇḍakassa pana vemajjhe maṇḍalaṁ hoti, tattha paricchedalekhāmattaṁ vaṭṭati. Sūcisaṇḍāsaṁ karonti, yena sūciṁ ḍaṁsāpetvā ghaṁsanti, tattha makaramukhādikaṁ yaṁ kiñci vaṇṇamaṭṭhaṁ na vaṭṭati, sūciḍaṁsanatthaṁ pana mukhamattaṁ hoti, taṁ vaṭṭati.",
  "tika-vin05t2:12": "Dantakaṭṭhacchedanavāsiyampi yaṁ kiñci vaṇṇamaṭṭhaṁ na vaṭṭati, ujukameva kappiyalohena ubhosu vā passesu caturaṁsaṁ vā aṭṭhaṁsaṁ vā bandhituṁ vaṭṭati. Kattaradaṇḍepi yaṁ kiñci vaṇṇamaṭṭhaṁ na vaṭṭati, heṭṭhā ekā vā dve vā vaṭṭalekhā upari ahicchattakamakuḷamattañca vaṭṭati.",
  "tika-vin05t2:13": "13. Telabhājanesu visāṇe vā nāḷiyaṁ vā alābuke vā āmaṇḍasārake vā ṭhapetvā itthirūpaṁ purisarūpañca avasesaṁ sabbampi vaṇṇamaṭṭhakammaṁ vaṭṭati. Mañcapīṭhe bhisibimbohane bhūmattharaṇe pādapuñchane caṅkamanabhisiyā sammuñjaniyaṁ kacavarachaḍḍanake rajanadoṇikāya pānīyauḷuṅke pānīyaghaṭe pādakathalikāya phalakapīṭhake valayādhārake daṇḍādhārake pattapidhāne tālavaṇṭe bījaneti etesu sabbaṁ mālākammādi vaṇṇamaṭṭhakammaṁ vaṭṭati.",
  "tika-vin05t2:14": "14. Senāsane pana dvārakavāṭavātapānakavāṭādīsu sabbaratanamayampi vaṇṇamaṭṭhakammaṁ vaṭṭati. Senāsane kiñci paṭisedhetabbaṁ natthi aññatra viruddhasenāsanā . Viruddhasenāsanaṁ nāma aññesaṁ sīmāya rājavallabhehi katasenāsanaṁ vuccati. Tasmā ye tādisaṁ senāsanaṁ karonti, te vattabbā ‘‘mā amhākaṁ sīmāya senāsanaṁ karothā’’ti. Anādiyitvā karontiyeva, punapi vattabbā ‘‘mā evaṁ akattha, mā amhākaṁ uposathapavāraṇānaṁ antarāyamakattha, mā sāmaggiṁ bhindittha, tumhākaṁ senāsanaṁ katampi kataṭṭhāne na ṭhassatī’’ti. Sace balakkārena karontiyeva, yadā tesaṁ lajjiparisā ussannā hoti, sakkā ca hoti laddhuṁ dhammiko vinicchayo, tadā tesaṁ pesetabbaṁ ‘‘tumhākaṁ āvāsaṁ harathā’’ti. Sace yāvatatiyaṁ pesite haranti, sādhu. No ce haranti, ṭhapetvā bodhiñca cetiyañca avasesasenāsanāni bhinditabbāni, no ca kho aparibhogaṁ karontehi, paṭipāṭiyā pana chadanagopānasīiṭṭhakādīni apanetvā tesaṁ pesetabbaṁ ‘‘tumhākaṁ dabbasambhāre harathā’’ti. Sace haranti, sādhu. No ce haranti, atha tesu dabbasambhāresu himavassavātātapādīhi pūtibhūtesu vā corehi vā haṭesu agginā vā daḍḍhesu sīmasāmikā bhikkhū anupavajjā, na labbhā codetuṁ ‘‘tumhehi amhākaṁ dabbasambhārā nāsitā’’ti vā ‘‘tumhākaṁ gīvā’’ti vā. Yaṁ pana sīmasāmikehi bhikkhūhi kataṁ, taṁ sukatameva hoti. Yopi bhikkhu bahussuto vinayaññū aññaṁ bhikkhuṁ akappiyaparikkhāraṁ gahetvā vicarantaṁ disvā chindāpeyya vā bhindāpeyya vā, anupavajjo, so neva codetabbo na sāretabbo, na taṁ labbhā vattuṁ ‘‘ayaṁ nāma mama parikkhāro tayā nāsito, taṁ me dehī’’ti.",
  "tika-vin05t2:15": "Iti pāḷimuttakavinayavinicchayasaṅgahe",
  "tika-vin05t2:16": "Parikkhāravinicchayakathā samattā."
}