{
  "tika-abh06t61:0": "Vīsatimo paricchedo",
  "tika-abh06t61:1": "20. Kalāpakathā",
  "tika-abh06t61:2": "754.",
  "tika-abh06t61:3": " Iti vuttappakārena, sabbaṃ rūpampi piṇḍitaṃ;",
  "tika-abh06t61:4": "Sahavuttiniyāmena, ekavīsavidhaṃ kathaṃ.",
  "tika-abh06t61:5": "755.",
  "tika-abh06t61:6": " Kammaṃ cittotukāhārasamuṭṭhānā yathākkamaṃ;",
  "tika-abh06t61:7": "Nava cha caturo dve ca, kalāpā ekavīsati.",
  "tika-abh06t61:8": "756.",
  "tika-abh06t61:9": " Jīvitañcāvinibbhoga-rūpāni ca yathākkamaṃ;",
  "tika-abh06t61:10": "Cakkhādikehi yojetvā, dasakā aṭṭha dīpitā.",
  "tika-abh06t61:11": "757.",
  "tika-abh06t61:12": " Cakkhusotaghānajivhādasakā ca catubbidhā;",
  "tika-abh06t61:13": "Kāyitthipumbhāvavatthudasakā ca tathāpare.",
  "tika-abh06t61:14": "758.",
  "tika-abh06t61:15": " Jīvitenāvinibbhogarūpāni navakanti ca;",
  "tika-abh06t61:16": "Navete kammajā nāma, kalāpā samudīritā.",
  "tika-abh06t61:17": "759.",
  "tika-abh06t61:18": " Avinibbhogarūpāni, suddhaṭṭhakamathāparaṃ;",
  "tika-abh06t61:19": "Kāyaviññattinavakaṃ, kāyaviññattiyā saha.",
  "tika-abh06t61:20": "760.",
  "tika-abh06t61:21": " Vacīviññattidasakaṃ, saddena sahavuttito;",
  "tika-abh06t61:22": "Lahutādekādasakaṃ, tiṇṇannaṃ saha sambhavā.",
  "tika-abh06t61:23": "761.",
  "tika-abh06t61:24": " Kāyaviññattilahutādīhi dvādasakaṃ bhave;",
  "tika-abh06t61:25": "Vacīviññattilahutādīhi terasakaṃ tathā.",
  "tika-abh06t61:26": "762.",
  "tika-abh06t61:27": " Iti cittasamuṭṭhānā, kalāpā cha pakāsitā;",
  "tika-abh06t61:28": "Rūpākāravikārampi, saṅgahetvā yathārahaṃ.",
  "tika-abh06t61:29": "763.",
  "tika-abh06t61:30": " Suddhaṭṭhakaṃ tu paṭhamaṃ, saddena navakaṃ bhave;",
  "tika-abh06t61:31": "Lahutādekādasakaṃ, lahutādīhi tīhipi.",
  "tika-abh06t61:32": "764.",
  "tika-abh06t61:33": " Saddena lahutādīhi, tathā dvādasakanti ca;",
  "tika-abh06t61:34": "Kalāpā utusambhūtā, catudhāva pakittitā.",
  "tika-abh06t61:35": "765.",
  "tika-abh06t61:36": " Suddhaṭṭhakañca paṭhamaṃ, āhārajamathāparaṃ;",
  "tika-abh06t61:37": "Lahutādekādasakaṃ, iti dve ojajā matā.",
  "tika-abh06t61:38": "766.",
  "tika-abh06t61:39": " Kalāpānaṃ paricchedalakkhaṇattā vicakkhaṇā;",
  "tika-abh06t61:40": "Na kalāpaṅgamiccāhu, ākāsaṃ lakkhaṇāni ca.",
  "tika-abh06t61:41": "767.",
  "tika-abh06t61:42": " Tattha cekūnanavuti, tesaṭṭhi ca yathākkamaṃ;",
  "tika-abh06t61:43": "Tālīsekūnavīsā ca, kalāpaṅgāni tāni ca.",
  "tika-abh06t61:44": "768.",
  "tika-abh06t61:45": " Lakkhaṇākāsarūpāni, kalāpesu tahiṃ tahiṃ;",
  "tika-abh06t61:46": "Pañca pañceti rūpāni, tisataṃ soḷasādhikaṃ.",
  "tika-abh06t61:47": "769.",
  "tika-abh06t61:48": " Agahītaggahaṇena, aṭṭhavīsavidhānipi;",
  "tika-abh06t61:49": "Rūpakoṭṭhāsanāmena, pañcavīsati bhāvaye.",
  "tika-abh06t61:50": "770.",
  "tika-abh06t61:51": " Bhūtattayaṃ tu phoṭṭhabbaṃ, katvāpacayasantatiṃ;",
  "tika-abh06t61:52": "Jātimekañca katvā vā, vinātha hadayaṃ tahiṃ.",
  "tika-abh06t61:53": "771.",
  "tika-abh06t61:54": "Dhammasaṅgaṇiyaṃ hetaṃ, rūpakaṇḍe sarūpato;",
  "tika-abh06t61:55": "Vatthurūpaṃ na niddiṭṭhaṃ, paṭṭhāne desitaṃ tu taṃ.",
  "tika-abh06t61:56": "772.",
  "tika-abh06t61:57": " Dve saddanavakā ceva,",
  "tika-abh06t61:58": "Tayo suddhaṭṭhakāpi ca;",
  "tika-abh06t61:59": "Dve dve cittotusambhūtā,",
  "tika-abh06t61:60": "Eko āhārajoti ca.",
  "tika-abh06t61:61": "773.",
  "tika-abh06t61:62": " Tesamuṭṭhānikā pañca, kammajāni naveti ca;",
  "tika-abh06t61:63": "Rūparūpavasenete, kalāpā cuddaseritā.",
  "tika-abh06t61:64": "774.",
  "tika-abh06t61:65": " Dasakesveva saṅgayha, jīvitanavakaṃ tahiṃ;",
  "tika-abh06t61:66": "Bhāvaddasakamekaṃ vā, katvā vatthuṃ vinā tathā.",
  "tika-abh06t61:67": "775.",
  "tika-abh06t61:68": " Saddā cittotujā dveva, tesamuṭṭhānikā tayo;",
  "tika-abh06t61:69": "Suddhaṭṭhakā ca satteva, kammajā dasakāni ca.",
  "tika-abh06t61:70": "776.",
  "tika-abh06t61:71": " Channavūtividhaṃ tattha, rūpaṃ bhāsanti paṇḍitā;",
  "tika-abh06t61:72": "Agahītaggahaṇena, aṭṭhārasavidhaṃ bhave.",
  "tika-abh06t61:73": "777.",
  "tika-abh06t61:74": " Tesameva kalāpānaṃ, sattakacchakkapañcakā;",
  "tika-abh06t61:75": "Catukkā ca tikadvikā, ekakā ca yathārahaṃ.",
  "tika-abh06t61:76": "778.",
  "tika-abh06t61:77": " Dve satta nava cha tayo, tayopi ca yathākkamaṃ;",
  "tika-abh06t61:78": "Cattāroti catuttiṃsa, sahavuttikarāsayo.",
  "tika-abh06t61:79": "779.",
  "tika-abh06t61:80": " Cakkhusotaghānajivhā-kāyavatthuvasā siyuṃ;",
  "tika-abh06t61:81": "Itthipumbhāvadasakasahitā sattakā dvidhā.",
  "tika-abh06t61:82": "780.",
  "tika-abh06t61:83": " Cakkhusotaghānahīnā, paccekaṃ dve sabhāvakā;",
  "tika-abh06t61:84": "Abhāvato bhāvahīno, itthaṃ chakkāpi sattadhā.",
  "tika-abh06t61:85": "781.",
  "tika-abh06t61:86": " Cakkhusotavihīnā ca,",
  "tika-abh06t61:87": "Cakkhughānavihīnakā;",
  "tika-abh06t61:88": "Sotaghānavihīnā ca,",
  "tika-abh06t61:89": "Sabhāvā dve tayo tayo.",
  "tika-abh06t61:90": "782.",
  "tika-abh06t61:91": " Cakkhādekekato hīnā,",
  "tika-abh06t61:92": "Tividhāpi abhāvato;",
  "tika-abh06t61:93": "Iccevaṃ pañcakā nāma,",
  "tika-abh06t61:94": "Navakā rāsayo siyuṃ.",
  "tika-abh06t61:95": "783.",
  "tika-abh06t61:96": " Cakkhādittayahīnāva, ekato dve sabhāvakā;",
  "tika-abh06t61:97": "Cakkhādittayato dvīhi, tayo hīnā abhāvakā.",
  "tika-abh06t61:98": "784.",
  "tika-abh06t61:99": " Rūpaloke cakkhusota-vatthujīvitanavakā;",
  "tika-abh06t61:100": "Cattārova kalāpāti, catukkā cha yathārahaṃ.",
  "tika-abh06t61:101": "785.",
  "tika-abh06t61:102": " Jivhākāyavatthuvasā ,",
  "tika-abh06t61:103": "Abhāvo dve sabhāvakā;",
  "tika-abh06t61:104": "Kāyabhāvavatthuvasā,",
  "tika-abh06t61:105": "Iti honti tayo tikā.",
  "tika-abh06t61:106": "786.",
  "tika-abh06t61:107": " Kāyavatthuvaseneko, dve ca cittotusambhavā;",
  "tika-abh06t61:108": "Saddanavakaṭṭhakāti, dukā ca tividhā siyuṃ.",
  "tika-abh06t61:109": "787.",
  "tika-abh06t61:110": " Jīvitanavakañcekaṃ, tesamuṭṭhānikāni ca;",
  "tika-abh06t61:111": "Suddhaṭṭhakāni tīṇīti, cattāro ekakā siyuṃ.",
  "tika-abh06t61:112": "788.",
  "tika-abh06t61:113": "Catuttiṃsa paniccete, sandhiyañca pavattiyaṃ;",
  "tika-abh06t61:114": "Rūparūpakalāpānaṃ, rāsayo honti sambhavā.",
  "tika-abh06t61:115": "789.",
  "tika-abh06t61:116": " Sattati saṭṭhimiccevamādinā ca yathārahaṃ;",
  "tika-abh06t61:117": "Kalāparāsirūpāni, tattha tattha vibhāvaye.",
  "tika-abh06t61:118": "790.",
  "tika-abh06t61:119": " Soḷasa pañcadasetiādibhedavasāpi ca;",
  "tika-abh06t61:120": "Agahītaggahaṇena, tattha tattha viniddise.",
  "tika-abh06t61:121": "791.",
  "tika-abh06t61:122": " Catucattālīsasataṃ, kalāpā honti piṇḍitā;",
  "tika-abh06t61:123": "Chabbīsa tattha rūpāni, sahassañca catussataṃ.",
  "tika-abh06t61:124": "792.",
  "tika-abh06t61:125": " Iccāpāyacatukke ca, kāme sugatisattake;",
  "tika-abh06t61:126": "Rūpe ca pañcadasake, asaññāpāyabhūmiyaṃ.",
  "tika-abh06t61:127": "793.",
  "tika-abh06t61:128": " Catukoṭṭhāsikesveva, sattavīsavidhesupi;",
  "tika-abh06t61:129": "Jātiṭṭhānesu sattānaṃ, sandhiyañca pavattiyaṃ.",
  "tika-abh06t61:130": "794.",
  "tika-abh06t61:131": " Indriyabaddhasantāne, tathānindriyakamhi ca;",
  "tika-abh06t61:132": "Bahisaṅkhārasantāne, matakāye ca sambhavā.",
  "tika-abh06t61:133": "795.",
  "tika-abh06t61:134": " Labbhamānakalāpā ca, kalāpānañca rāsayo;",
  "tika-abh06t61:135": "Tattha vitthārasaṅkhepā, rūpānaṃ gaṇanāpi ca.",
  "tika-abh06t61:136": "796.",
  "tika-abh06t61:137": " Ettha rūpā avuttā hi, yathāvuttānusārato;",
  "tika-abh06t61:138": "Vitthāretvāna viññeyyā, sabbathāpi ca viññunāti.",
  "tika-abh06t61:139": "Iti rūpavibhāge kalāpakathā niṭṭhitā.",
  "tika-abh06t61:140": "Vīsatimo paricchedo."
}