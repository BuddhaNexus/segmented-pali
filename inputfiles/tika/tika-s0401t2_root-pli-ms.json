{
  "tika-s0401t2:0": "2. Nīvaraṇappahānavaggavaṇṇanā",
  "tika-s0401t2:1": "11.Dutiyassāti dutiyavaggassa. Ekadhammampīti ettha ‘‘ekasabhāvampī’’ti iminā sabhāvatthoyaṁ dhammasaddo ‘‘kusalā dhammā’’tiādīsu viyāti dassitaṁ hoti. Yadaggena ca sabhāvattho, tadaggena nissattattho siddho evāti ‘‘nissattaṭṭhena dhammo veditabbo’’ti vuttaṁ. Subhanimittanti dhammapariyāyena vuttaṁ. Tañhi atthato kāmacchando vā siyā. So hi attano gahaṇākārena subhanti, tenākārena pavattanakassa aññassa kāmacchandassa nimittattā ‘‘subhanimitta’’nti ca vuccati. Tassa ārammaṇaṁ vā subhanimittaṁ. Iṭṭhañhi iṭṭhākārena vā gayhamānaṁ rūpādiārammaṇaṁ ‘‘subhanimitta’’nti vuccati. Ārammaṇameva cettha nimittaṁ. Tathā hi vakkhati – ‘‘subhanimittanti rāgaṭṭhāniyaṁ ārammaṇa’’nti. Samuccayattho vā-saddo anekatthattā nipātānaṁ. Bhiyyobhāvāyāti punappunaṁ bhāvāya. Vepullāyāti vipulabhāvāya, vaḍḍhiyāti attho. Ajāto nijjāto. Sesapadāni tasseva vevacanāni. Kāmesūti pañcasu kāmaguṇesu. Kāmacchandoti kāmasaṅkhāto chando, na kattukamyatāchando na dhammacchando. Kāmanavasena rajjanavasena ca kāmo eva rāgo kāmarāgo. Kāmanavasena nandanavasena ca kāmo eva nandīti kāmanandī. Kāmanavasena taṇhāyanavasena ca kāmataṇhā. Ādisaddena ‘‘kāmasneho kāmapariḷāho kāmamucchā kāmajjhosāna’’nti etesaṁ padānaṁ saṅgaho daṭṭhabbo. Tattha vuttanayeneva kāmatthaṁ viditvā sinehanaṭṭhena kāmasneho, pariḷāhanaṭṭhena kāmapariḷāho, mucchanaṭṭhena kāmamucchā, gilitvā pariniṭṭhāpanaṭṭhena kāmajjhosānaṁ veditabbaṁ. Kāmacchando eva kusalappavattito cittassa nīvaraṇaṭṭhena kāmacchandanīvaraṇaṁ, soti kāmacchando. Asamudācāravasenāti asamudācārabhāvena. Ananubhūtārammaṇavasenāti ‘‘idaṁ nāmeta’’nti vatthuvasena utvā tasmiṁ attabhāve ananubhūtassa ārammaṇassa vasena. Rūpasaddādibhedaṁ pana ārammaṇaṁ ekasmimpi attabhāve ananubhūtaṁ nāma nattheva, kimaṅgaṁ pana anādimati saṁsāre.",
  "tika-s0401t2:2": "Yaṁ vuttaṁ – ‘‘asamudācāravasena cā’’tiādi, taṁ atisaṁkhittanti vitthārato dassetuṁ – ‘‘tatthā’’tiādimāha. Tattha bhavaggahaṇena mahaggatabhavo gahito. So hi oḷārikakilesasamudācārarahito. Tajjanīyakammakatādikāle pārivāsikakāle ca caritabbāni dveasīti khuddakavattāni nāma. Na hi tāni sabbāsu avatthāsu caritabbāni, tasmā tāni na mahāvattesu antogadhānīti ‘‘cuddasa mahāvattānī’’ti vuttaṁ. Tathā āgantukavattaāvāsikagamika-anumodanabhattagga- piṇḍacārikaāraññakasenāsanajantāgharavaccakuṭiupajjhāya- saddhivihārikaācariya-antevāsikavattānīti etāni cuddasa mahāvattāni nāmāti vuttaṁ. Itarāni pana ‘‘pārivāsikānaṁ bhikkhūnaṁ vattaṁ paññāpessāmī’’ti (cūḷava. 75) ārabhitvā ‘‘na upasampādetabbaṁ, na chamāyaṁ caṅkamante caṅkame caṅkamitabba’’nti (cūḷava. 81) vuttāni pakatatte caritabbavattāni chasaṭṭhi, tato paraṁ ‘‘na, bhikkhave, pārivāsikena bhikkhunā pārivāsikavuḍḍhatarena bhikkhunā saddhiṁ, mūlāyapaṭikassanārahena, mānattārahena, mānattacārikena, abbhānārahena bhikkhunā saddiṁ ekacchanne āvāse vatthabba’’ntiādīni pakatatte caritabbehi anaññattā visuṁ visuṁ agaṇetvā pārivāsikavuḍḍhatarādīsu puggalantaresu caritabbattā tesaṁ vasena sampiṇḍetvā ekekaṁ katvā gaṇitāni pañcāti ekasattativattāni. Ukkhepanīyakammakatavattesu vattapaññāpanavasena vuttaṁ – ‘‘na pakatattassa bhikkhuno abhivādanaṁ paccuṭṭhānaṁ…pe… piṭṭhiparikammaṁ sāditabba’’nti idaṁ abhivādanādīnaṁ assādiyanaṁ ekaṁ, ‘‘na pakatatto bhikkhu sīlavipattiyā anuddhaṁsetabbo’’tiādīni (cūḷava. 51) ca dasāti evaṁ dvāsīti honti. Etesveva pana kānici tajjanīyakammakatādivattāni kānici pārivāsikādivattānīti aggahitaggahaṇena dvāvīsativattanti veditabbaṁ. ‘‘Cuddasa mahāvattānī’’ti vatvāpi ‘‘āgantukagamikavattāni cā’’ti imesaṁ visuṁ gahaṇaṁ imāni abhiṇhaṁ sambhavantīti katvā. Kileso okāsaṁ na labhati sabbadā vattappaṭipattiyaṁyeva byāvaṭacittatāya. Ayonisomanasikāranti aniccādīsu ‘‘nicca’’ntiādinā pavattaṁ anupāyamanasikāraṁ. Sativossagganti satiyā vissajjanaṁ, sativirahanti attho. Evampīti vakkhamānāpekkhāya avuttasampiṇḍanattho pi-saddo.",
  "tika-s0401t2:3": "Anusandhivasenāti pucchānusandhiādianusandhivasena. Pubbāparavasenāti pubbāparaganthasallakkhaṇavasena. Gaṇhantassāti ācariyamukhato gaṇhantassa. Sajjhāyantassāti ācariyamukhato uggahitaganthaṁ sajjhāyantassa. Vācentassāti pāḷiṁ tadatthañca uggaṇhāpanavasena paresaṁ vācentassa. Desentassāti desanāvasena paresaṁ dhammaṁ desentassa. Pakāsentassāti attano attano saṁsayaṭṭhāne pucchantānaṁ yāthāvato atthaṁ pakāsentassa. Kileso okāsaṁ na labhati rattindivaṁ ganthakammesuyeva byāvaṭacittatāya. Evampīti vuttasampiṇḍanattho pi-saddo. Evaṁ sesesupi.",
  "tika-s0401t2:4": "Dhutaṅgadharo hotīti vuttamevatthaṁ pakāseti ‘‘terasa dhutaṅgaguṇe samādāya vattatī’’ti. Bāhullāyāti cīvarādipaccayabāhullāya. Yathā cīvarādayo paccayā bahulaṁ uppajjanti, tathā āvattassa pavattassāti attho. Parihīnajjhānassāti jhānantarāyakarena visabhāgarūpadassanādinā kenaci nimittena parihīnajjhānassa. Vissaṭṭhajjhānassāti asamāpajjanavasena pariccattajjhānassa. Bhassādīsūti ādi-saddena gaṇasaṅgaṇikaniddānavakammādiṁ saṅgaṇhāti. Sattasu vā anupassanāsūti ettha satta anupassanā nāma aniccānupassanā dukkhānupassanā anattānupassanā nibbidānupassanā virāgānupassanā nirodhānupassanā paṭinissaggānupassanā khayānupassanā vayānupassanā vipariṇāmānupassanā animittānupassanā appaṇihitānupassanā suññatānupassanā adhipaññādhammavipassanā yathābhūtañāṇadassanaṁ ādīnavānupassanā paṭisaṅkhānupassanā vivaṭṭānupassanāti imāsu aṭṭhārasasu mahāvipassanāsu ādito vuttā aniccānupassanādi-paṭinissaggānupassanāpariyantā satta. Ettha yaṁ vattabbaṁ, taṁ visuddhimaggasaṁvaṇṇanāto (visuddhi. mahāṭī. 2.741) gahetabbaṁ.",
  "tika-s0401t2:5": "Anāsevanatāyāti purimattabhāve jhānena vikkhambhitakilesassa kāmacchandādiāsevanāya abhāvato. Ananubhūtapubbanti tasmiṁ attabhāve ananubhūtapubbaṁ. Jātoti etasseva vevacanaṁ sañjātotiādi. Nanu ca khaṇikattā sabbadhammānaṁ uppannassa kāmacchandassa taṅkhaṇaṁyeva avassaṁ nirodhasambhavato niruddhe ca tasmiṁ puna aññasseva uppajjanato ca kathaṁ tassa punappunabhāvo rāsibhāvo cāti āha – ‘‘tattha sakiṁ uppanno kāmacchando’’tiādi. Aṭṭhānametanti akāraṇametaṁ. Yena kāraṇena uppanno kāmacchando na nirujjhati, niruddho ca sveva puna uppajjissati, tādisaṁ kāraṇaṁ natthīti attho.",
  "tika-s0401t2:6": "Rāgaṭṭhāniyanti rāgajanakaṁ. Aniccādīsu niccādivasena viparītamanasikāro, idha ayonisomanasikāroti āha – ‘‘anicce nicca’’ntiādi. Ayonisomanasikāroti anupāyamanasikāro, kusaladhammappavattiyā akāraṇabhūto manasikāroti attho. Uppathamanasikāroti kusaladhammappavattiyā amaggabhūto manasikāro. Saccavippaṭikūlenāti saccābhisamayassa anunulomavasena. Āvajjanātiādinā āvajjanāya paccayabhūtā tato purimuppannā manodvārikā akusalajavanappavatti phalavohārena tathā vuttā. Tassa hi vasena sā akusalappavattiyā upanissayo hoti. Āvajjanāti bhavaṅgacittaṁ āvajjayatīti āvajjanā. Anu anu āvajjetīti anvāvajjanā. Bhavaṅgārammaṇato aññaṁ ābhujatīti ābhogo. Samannāharatīti samannāhāro. Tadevārammaṇaṁ attānaṁ anubandhitvā uppajjamāno manasi karoti ṭhapetīti manasikāro. Ayaṁ vuccati ayonisomanasikāroti ayaṁ anupāyauppathamanasikāralakkhaṇo ayonisomanasikāro nāma vuccati.",
  "tika-s0401t2:7": "12. Dutiye bhattabyāpatti viyāti bhattassa pūtibhāvena vippakārappatti viya, cittassa byāpajjananti cittassa vikārabhāvāpādanaṁ. Tenevāha – ‘‘pakativijahanabhāvo’’ti. Byāpajjati tena cittaṁ pūtikummāsādayo viya purimapakatiṁ jahatīti byāpādo. Paṭighoyeva uparūpari uppajjamānassa paṭighassa nimittabhāvato paṭighanimittaṁ, paṭighassa ca kāraṇabhūtaṁ ārammaṇaṁ paṭighanimittanti āha – ‘‘paṭighassapi paṭighārammaṇassapi etaṁ adhivacana’’nti. Aṭṭhakathāyanti mahāaṭṭhakathāyaṁ.",
  "tika-s0401t2:8": "13. Tatiye thinatā thinaṁ, sappipiṇḍo viya avipphārikatāya cittassa ghanabhāvo baddhatāti attho. Medhatīti middhaṁ, akammaññabhāvena hiṁsatīti attho. ‘‘Yā tasmiṁ samaye cittassa akalyatā’’tiādinā (dha. sa. 1162) thinassa, ‘‘yā tasmiṁ samaye kāyassa akalyatā’’tiādinā (dha. sa. 1163) ca middhassa abhidhamme niddiṭṭhattā vuttaṁ – ‘‘cittassa akammaññatā thinaṁ, tiṇṇaṁ khandhānaṁ akammaññatā middha’’nti. Satipi aññamaññāvippayoge cittakāyalahutādīnaṁ viya cittacetasikānaṁ yathākkamaṁ taṁtaṁviseso siyā, yā tesaṁ akalyatādīnaṁ visesapaccayatā, ayametesaṁ sabhāvoti daṭṭhabbaṁ. Kapimiddhassāti vuttamevatthaṁ vibhāveti ‘‘pacalāyikabhāvassā’’ti. Akkhidalānaṁ pacalabhāvaṁ karotīti pacalāyiko, pacalāyikassa bhāvo pacalāyikabhāvo, pacalāyikattanti vuttaṁ hoti. Ubhinnanti thinamiddhānaṁ. ‘‘Vitthāro veditabbo’’ti iminā sambandho veditabbo. Cittassa akalyatāti cittassa gilānabhāvo. Gilāno hi akalyakoti vuccati. Vinayepi vuttaṁ – ‘‘nāhaṁ, bhante, akalyako’’ti (pārā. 151). Kālaṁ khamatīti hi kalyaṁ, arogatā, tassaṁ niyutto kalyako, na kalyako akalyako. Akammaññatāti cittagelaññasaṅkhātova akammaññatākāro. Olīyanāti olīyanākāro. Iriyāpathūpatthambhitañhi cittaṁ iriyāpathaṁ sandhāretuṁ asakkontaṁ rukkhe vagguli viya khīle laggitaphāṇitavārako viya ca olīyati lambati, tassa taṁ ākāraṁ sandhāya – ‘‘olīyanā’’ti vuttaṁ. Dutiyapadaṁ upasaggena vaḍḍhitaṁ. Kāyassāti vedanādikkhandhattayasaṅkhātassa nāmakāyassa. Akalyatā akammaññatāti heṭṭhā vuttanayameva. Megho viya ākāsaṁ onayhatīti onāho. Onayhatīti ca chādeti avattharati vāti attho . Sabbatobhāgena onāhoti pariyonāho. Aratiādīnaṁ attho vibhaṅge (vibha. 856) vuttanayeneva veditabboti tattha vuttapāḷiyā dassetuṁ – ‘‘vuttaṁ heta’’ntiādimāha.",
  "tika-s0401t2:9": "Tattha pantesūti dūresu, vivittesu vā. Adhikusalesūti samathavipassanādhammesu. Aratīti ratippaṭikkhepo. Aratitāti aramanākāro. Anabhiratīti anabhiratabhāvo. Anabhiramanāti anabhiramanākāro . Ukkaṇṭhitāti ukkaṇṭhanākāro. Paritassitāti ukkaṇṭhanavaseneva paritassanā, ukkaṇṭhitasseva tattha tattha taṇhāyanāti vuttaṁ hoti. Paritassitāti vā kampanā. Tandīti jātiālasiyaṁ, pakatiālasiyanti attho. Tathā hi kusalakaraṇe kāyassa avipphārikatā līnatā jātiālasiyaṁ tandī nāma, na rogautujādīhi kāyagelaññaṁ. Tandiyanāti tandiyanākāro. Tandimanatāti tandiyā abhibhūtacittatā. Alasassa bhāvo ālasyaṁ, ālasyāyanākāro ālasyāyanā. Ālasyāyitassa bhāvo ālasyāyitattaṁ. Iti sabbehipi imehi padehi kilesavasena kāyālasiyaṁ kathitaṁ. Thinamiddhakāraṇānañhi rāgādikilesānaṁ vasena nāmakāyassa ālasiyaṁ, tadeva rūpakāyassāpīti daṭṭhabbaṁ. Jambhanāti phandanā. Punappunaṁ jambhanā vijambhanā. Ānamanāti purato namanā. Vinamanāti pacchato namanā. Sannamanāti samantato namanā. Paṇamanāti yathā tantato uṭṭhitapesakāro kismiñcideva gahetvā ujuṁ kāyaṁ ussāpeti, evaṁ kāyassa uddhaṁ ṭhapanā. Byādhiyakanti uppannabyādhitā. Iti sabbehipi imehi padehi thinamiddhakāraṇānaṁ rāgādikilesānaṁ vasena kāyabaddhanameva kathitaṁ. Bhuttāvissāti bhuttavato. Bhattamucchāti bhattagelaññaṁ. Balavabhattena hi mucchāpatto viya hoti. Bhattakilamathoti bhattena kilantabhāvo. Bhattapariḷāhoti bhattadaratho. Tasmiñhi samaye pariḷāhuppattiyā upahatindriyo hoti, kāyo jīratīti. Kāyaduṭṭhullanti bhattaṁ nissāya kāyassa akammaññataṁ. Akalyatātiādi heṭṭhā vuttanayameva. Līnanti avipphārikatāya paṭikuṭitaṁ. Itare dve ākārabhāvaniddesā. Thinanti sappipiṇḍo viya avipphārikatāya ghanabhāvena ṭhitaṁ. Thiyanāti ākāraniddeso. Thiyibhāvo thiyitattaṁ, avipphāravaseneva baddhatāti attho. Imehi pana sabbehipi padehi thinamiddhakāraṇānaṁ rāgādikilesānaṁ vasena cittassa gilānākāro kathitoti veditabbo. Purimā cattāro dhammāti arati, tandī, vijambhitā, bhattasammadoti ete cattāro dhammā. Yadā thinamiddhaṁ uppannaṁ hoti, tadā aratiādīnampi sambhavato ‘‘upanissayakoṭiyā pana hotī’’ti vuttaṁ, upanissayakoṭiyā paccayo hotīti attho.",
  "tika-s0401t2:10": "14. Catutthe uddatassa bhāvo uddhaccaṁ. Yassa dhammassa vasena uddhataṁ hoti cittaṁ, taṁsampayuttā vā dhammā, so dhammo uddaccaṁ. Kucchitaṁ kataṁ kukataṁ, duccaritaṁ sucaritañca. Akatampi hi kukatameva. Evañhi vattāro honti ‘‘yaṁ mayā na kataṁ, taṁ kukata’’nti. Evaṁ katākataṁ duccaritaṁ sucaritañca kukataṁ, taṁ ārabbha vippaṭisāravasena pavattaṁ pana cittaṁ idha kukatanti veditabbaṁ. Tassa bhāvo kukkuccaṁ. Cittassa uddhatākāroti cittassa avūpasamākārova vutto. Avūpasamalakkhaṇañhi uddhaccaṁ. Yathāpavattassa katākatākāravisiṭṭhassa duccaritasucaritassa anusocanavasena virūpaṁ paṭisaraṇaṁ vippaṭisāro. Kukkuccassapi katākatānusocanavasena cittavikkhepabhāvato avūpasamākāro sambhavatīti āha – ‘‘cetaso avūpasamoti uddhaccakukkuccassevataṁ nāma’’nti. Sveva ca cetaso avūpasamoti uddhaccakukkuccameva niddiṭṭhaṁ. Tañca attanova attanā sahajātaṁ na hotīti āha – ‘‘ayaṁ pana upanissayakoṭiyā paccayo hotī’’ti. Upanissayapaccayatā ca purimuppannavasena veditabbā.",
  "tika-s0401t2:11": "15. Pañcame vigatā cikicchā assāti vicikicchā. Sabhāvaṁ vicinanto tāya kicchatīti vā vicikicchā.",
  "tika-s0401t2:12": "16. Chaṭṭhe hetuṁ vā paccayaṁ vā na labhatīti ettha hetuggahaṇena janakaṁ kāraṇamāha, paccayaggahaṇena anupālanakaṁ kāraṇaṁ. Hetunti vā upādānakāraṇaṁ. Paccayanti sahakāraṇaṁ vuttaṁ. Tanti kilesaṁ. Vivaṭṭetvā arahattaṁ gaṇhātīti vivaṭṭābhimukhaṁ cittaṁ pesetvā vipassanaṁ vaḍḍhento arahattaphalaṁ gaṇhāti. Bhikkhāya caranti etthāti bhikkhācāro, gocaragāmassetaṁ adhivacanaṁ, tasmiṁ bhikkhācāre. Vayaṁ āgammāti dārabharaṇānurūpaṁ vayaṁ āgamma. Āyūhantoti upacinanto. Aṅgārapakkanti vītaccikaṅgāresu pakkaṁ. Kiṁ nāmetanti bhikkhū garahanto āha. Jīvamānapetakasattoti jīvamāno hutvā ‘‘teneva attabhāvena petabhāvaṁ pattasatto bhavissatī’’ti parikappavasena vuttaṁ. Kuṭanti pānīyaghaṭaṁ. Yāva dāruṇanti ativiya dāruṇaṁ. Vipāko kīdiso bhavissatīti tayā katakammassa āyatiṁ anubhavitabbavipāko kīdiso bhavissati.",
  "tika-s0401t2:13": "Visaṅkharitvāti chedanabhedanādīhi vināsetvā. Dīpakamigapakkhinoti attano nisinnabhāvassa dīpanato evaṁladdhanāmā migapakkhino, yena araññaṁ netvā nesādo tesaṁ saddena āgatāgate migapakkhino vadhitvā gaṇhāti. Theranti cūḷapiṇḍapātikatissattheraṁ. Iddhiyā abhisaṅkharitvāti adhiṭṭhānādivasena iddhiṁ abhisaṅkharitvā. Upayogatthe cetaṁ karaṇavacanaṁ. Aggipapaṭikanti accikaraṇaṁ, vipphuliṅganti attho. Passantassevāti anādare sāmivacanaṁ. Tassa therassāti tassa milakkhatissattherassa. Tassāti tassā aggipapaṭikāya. Paṭibalassāti uggahaṇasajjhāyādīsu paṭibalassa. Dukkhaṁ upanisā kāraṇametissāti dukkhūpanisā, dukkhanibandhanā dukkhahetukā saddhāti vuttaṁ hoti. Vattamukhena kammaṭṭhānassa kathitattā ‘‘vattasīse ṭhatvā’’ti vuttaṁ. Palālavaraṇakanti palālapuñjaṁ.",
  "tika-s0401t2:14": "Ārambhathāti samathavipassanādīsu vīriyaṁ karotha. Nikkamathāti kosajjato nikkhamatha, kāmānaṁ vā panūdanāya nikkhamatha, ubhayenapi vīriyameva vuttaṁ. Vīriyañhi ārambhanakavasena ārambho, kosajjato nikkhamanavasena ‘‘nikkamo’’ti vuccati. Yuñjatha buddhasāsaneti buddhassa bhagavato pariyattipaṭipattipaṭivedhasaṅkhāte tividhasāsane yuñjatha yogaṁ karotha. Evamanuyuñjantā maccuno senaṁ dhunātha viddhaṁsetha. Tattha maccuno senanti –",
  "tika-s0401t2:15": "‘‘Kāmā te paṭhamā senā, dutiyā arati vuccati;",
  "tika-s0401t2:16": "Tatiyā khuppipāsā te, catutthī taṇhā pavuccati.",
  "tika-s0401t2:17": "‘‘Pañcamaṁ thinamiddhaṁ te, chaṭṭhā bhīrū pavuccati;",
  "tika-s0401t2:18": "Sattamī vicikicchā te, makkho thambho te aṭṭhamo.",
  "tika-s0401t2:19": "‘‘Lābho siloko sakkāro,",
  "tika-s0401t2:20": "Micchāladdho ca yo yaso;",
  "tika-s0401t2:21": "Yo cattānaṁ samukkaṁse,",
  "tika-s0401t2:22": "Pare ca avajānāti.",
  "tika-s0401t2:23": "‘‘Esā namuci te senā, kaṇhassābhippahārinī;",
  "tika-s0401t2:24": "Na naṁ asūro jināti, jetvā ca labhate sukha’’nti. (su. ni. 438-441) –",
  "tika-s0401t2:25": "Evamāgataṁ kāmādibhedaṁ maccuno senaṁ. Ettha ca yasmā āditova agāriyabhūte satte vatthukāmesu kilesakāmā mosayanti, te abhibhuyya anagāriyabhāvaṁ upagatānaṁ pantesu senāsanesu aññataraññataresu vā adhikusalesu dhammesu arati uppajjati. Vuttañhetaṁ – ‘‘pabbajitena kho, āvuso, abhirati dukkarā’’ti (saṁ. ni. 4.331). Tato te parappaṭibaddhajīvikattā khuppipāsā bādhati, tāya bādhitānaṁ pariyesanataṇhā cittaṁ kilamayati. Atha nesaṁ kilantacittānaṁ thinamiddhaṁ okkamati, tato visesamanadhigacchantānaṁ durabhisambhavesu araññavanapatthesu pantesu senāsanesu viharataṁ utrāsasaññitā bhīru jāyati. Tesaṁ ussaṅkitaparisaṅkitānaṁ dīgharattaṁ vivekarasamanassādayamānānaṁ viharataṁ ‘‘na siyā nu kho esa maggo’’ti paṭipattiyaṁ vicikicchā uppajjati. Taṁ vinodetvā viharataṁ appamattakena visesādhigamena mānamakkhathambhā jāyanti. Tepi vinodetvā viharataṁ tato adhikataraṁ visesādhigamanaṁ nissāya lābhasakkārasilokā uppajjanti. Lābhādīhi mucchitvā dhammappatirūpakāni pakāsento micchāyasaṁ adhigantvā tattha ṭhitā jātiādīhi attānaṁ ukkaṁsenti, paraṁ vambhenti, tasmā kāmādīnaṁ paṭhamasenādibhāvo veditabbo. Naḷāgāranti naḷehi vinaddhatiṇacchannagehaṁ.",
  "tika-s0401t2:26": "Vihassatīti uggahaṇasajjhāyanamanasikārādīhi viharissati. Jātisaṁsāranti punappunaṁ jātisaṅkhātasaṁsāravaṭṭaṁ. Dukkhassantaṁ karissatīti dukkhassa antasaṅkhātaṁ nibbānaṁ sacchikarissati. Palālapuñjāhanti palālapuñjaṁ ahanti padacchedo. Tatiyaṁ ṭhānanti anāgāmiphalaṁ sandhāya vadati.",
  "tika-s0401t2:27": "Tivassabhikkhukāleti upasampadato tīṇi vassāni assāti tivasso, tivasso ca so bhikkhu cāti tivassabhikkhu, tassa, tena vā upalakkhito kālo tivassabhikkhukālo, tasmiṁ. Yadā so tivasso bhikkhu nāma hoti, tadāti vuttaṁ hoti. Kammaṁ karotīti bhāvanākammaṁ karoti. Ganthakammanti ganthavisayaṁ uggahaṇādikammaṁ. Piṇḍāpacitiṁ katvāti antovasse temāsaṁ dinnapiṇḍassa kilesakkhayakaraṇena apacitiṁ pūjaṁ katvā. Piṇḍāpacitiṁ karonto hi bhikkhu yehi attano yo piṇḍapāto dinno, tesaṁ tassa mahapphalabhāvaṁ icchanto attano santānameva kilesakkhayakaraṇena visodhetvā arahattaṁ gaṇhāti.",
  "tika-s0401t2:28": "Mahābhūtīti ettha pūjāvacano mahantasaddo, bhūtīti ca nāmekadesena tissabhūtittheraṁ ālapati. Bhavati hi nāmekadesenapi vohāro yathā ‘‘devadatto datto’’ti. Mahābhūtīti vā piyasamudāhāro, so mahati bhūti vibhūti puññañāṇādisampadā assāti mahābhūti. Channaṁ sepaṇṇigacchamūlanti sākhāpalāsādīhi channaṁ ghanacchāyaṁ sepaṇṇigacchamūlaṁ. Asubhakammaṭṭhānaṁ pādakaṁ katvāti kesādiasubhakoṭṭhāsabhāvanāya paṭiladdhaṁ upacārasamādhiṁ appanāsamādhiṁ vā pādakaṁ katvā. Asubhavisayaṁ upacārajjhānādikammamevettha upari pavattetabbabhāvanākammassa kāraṇabhāvato ṭhānanti kammaṭṭhānaṁ.",
  "tika-s0401t2:29": "Sahassadvisahassasaṅkhāmattattā ‘‘mahāgaṇe’’ti vuttaṁ. Attano vasanaṭṭhānato therassa santikaṁ gantvāti attano vasanaṭṭhānato ākāsena gantvā vihārasamīpe otaritvā divāṭṭhāne nisinnattherassa santikaṁ gantvā. Kiṁ āgatosīti kiṁkāraṇā āgatosi. Sabbesu rattidivasabhāgesu okāsaṁ alabhantoti so kira thero ‘‘tuyhaṁ okāso na bhavissati, āvuso’’ti vuttepi ‘‘vitakkamāḷake ṭhitakāle pucchissāmi, bhante’’ti vatvā ‘‘tasmiṁ ṭhāne aññe pucchissantī’’ti vutte ‘‘bhikkhācāramagge, bhante’’ti vatvā ‘‘tatrāpi aññe pucchantī’’ti vutte dupaṭṭanivāsanaṭṭhāne, saṅghāṭipārupanaṭṭhāne, pattanīharaṇaṭṭhāne, gāme caritvā āsanasālāya yāgupītakāle, bhanteti. Tatthāpi therā attano kaṅkhaṁ vinodenti, āvusoti. Antogāmato nikkhamanakāle pucchissāmi, bhanteti. Tatrāpi aññe pucchanti, āvusoti. Antarāmagge, bhanteti. Bhojanasālāya bhattakiccapariyosāne, bhante. Divāṭṭhāne pādadhovanakāle, bhanteti. Tato paṭṭhāya yāva aruṇā apare pucchanti, āvusoti. Dantakaṭṭhaṁ gahetvā mukhadhovanatthaṁ gamanakāle, bhanteti. Tadāpi aññe pucchantīti. Mukhaṁ dhovitvā āgamanakāle, bhanteti. Tatrāpi aññe pucchissantīti. Senāsanaṁ pavisitvā nisinnakāle, bhanteti. Tatrāpi aññe pucchanti, āvusoti. Evaṁ sabbesu rattidivasabhāgesu yācamāno okāsaṁ na labhi, taṁ sandhāyetaṁ vuttaṁ – ‘‘evaṁ okāse asati maraṇassa kathaṁ okāsaṁ labhissathā’’ti. Bhante, nanu mukhaṁ dhovitvā senāsanaṁ pavisitvā tayo cattāro pallaṅke uṇhāpetvā yonisomanasikārakammaṁ karontānaṁ okāsalābhena bhavitabbaṁ siyāti adhippāyena vadati. Maṇivaṇṇeti indanīlamaṇivaṇṇe.",
  "tika-s0401t2:30": "Ghaṭentassevāti vāyāmantasseva. Visuddhipavāraṇanti ‘‘parisuddho aha’’nti evaṁ pavattaṁ visuddhipavāraṇaṁ. Arahantānameva hesā pavāraṇā. Kāḷakaṁ vāti mahantaṁ kāḷakaṁ sandhāya vadati, tilako vāti khuddakaṁ sandhāya. Ubhayenapi sīlassa parisuddhabhāvameva vibhāveti.",
  "tika-s0401t2:31": "Padhānakammikāti padhānakamme niyuttā. Laddhamagganti laddhūpāyaṁ, paṭhamameva laddhūpadesanti vuttaṁ hoti. Apattānīti chaḍḍitāni. Alābūneva sāradeti saradakāle vātātapahatāni tattha tattha vippakiṇṇaalābūni viya. Kāpotakānīti kapotakavaṇṇāni. Tāni disvāna kā ratīti tāni evarūpāni aṭṭhīni disvā tumhākaṁ kā nāma rati, nanu appamattakāpi rati kātuṁ na vaṭṭatiyevāti attho. Dutiyakathaṁ akathitapubboti attano vuḍḍhatarena saddhiṁ vuttavacanassa paccanīkaṁ dutiyakathaṁ akathitapubbo.",
  "tika-s0401t2:32": "Tadaṅgena, tadaṅgassa pahānaṁ tadaṅgappahānaṁ. Yañhi rattibhāge samujjalitena dīpena andhakārassa viya tena tena vipassanāya avayavabhūtena ñāṇaṅgena paṭipakkhavaseneva tassa tassa pahātabbadhammassa pahānamidaṁ tadaṅgappahānaṁ nāma. Yathā kāmacchandādayo na cittaṁ pariyuṭṭhāya tiṭṭhanti, evaṁ pariyuṭṭhānassa nisedhanaṁ appavattikaraṇaṁ vikkhambhanaṁ vikkhambhanappahānaṁ. Yañhi sasevāle udake pakkhittena ghaṭena sevālassa viya tena tena lokiyasamādhinā nīvaraṇādīnaṁ paccanīkadhammānaṁ vikkhambhanamidaṁ vikkhambhanappahānaṁ nāma. Sammā upacchijjanti etena kilesāti samucchedo, pahīyanti etena kilesāti pahānaṁ, samucchedasaṅkhātaṁ pahānaṁ niravasesappahānanti samucchedappahānaṁ. Yañhi asanivicakkābhihatassa rukkhassa viya ariyamaggañāṇena saṁyojanādīnaṁ dhammānaṁ yathā na puna vattanti, evaṁ pahānamidaṁ samucchedappahānaṁ nāma. Paṭippassambhati vūpasammati kilesadaratho etāyāti paṭippassaddhi, phalaṁ, sāyeva pahānanti paṭippassaddhippahānaṁ. Sabbe kilesā sabbasaṅkhatā vā nissaranti apagacchanti etenāti nissaraṇaṁ, nibbānaṁ, tadeva pahānanti nissaraṇappahānaṁ. Paṭippassambhayamānanti paṭippassambhaṁ kilesavūpasamaṁ kurumānaṁ. Lokiyalokuttarehīti tadaṅgavikkhambhanappahānānaṁ lokiyattā, itaresaṁ lokuttarattā vuttaṁ.",
  "tika-s0401t2:33": "Nimīyati phalaṁ etena uppajjanaṭṭhāne pakkhipamānaṁ viya hotīti nimittaṁ, kāraṇassetaṁ adhivacanaṁ. Asubhassa nimittaṁ, asubhameva vā nimittanti asubhanimittaṁ. Asubhanissitampi hi jhānaṁ nissite nissayavohārena asubhanti voharīyati yathā ‘‘mañcā ukkuṭṭhiṁ karontī’’ti. Tenevāha – ‘‘dasasu asubhesu uppannaṁ sārammaṇaṁ paṭhamajjhāna’’nti. Anicce aniccantiādinā nayena vuttassāti iminā catubbidhaṁ yonisomanasikāraṁ dasseti. Heṭṭhā cettha idha ca catubbidhassa ayonisomanasikārassa yonisomanasikārassa ca gahaṇaṁ niravasesadassanatthaṁ katanti daṭṭhabbaṁ. Tesu pana asubhe ‘‘asubha’’nti manasikāro idhādhippeto, tadanukūlattā vā itaresampi gahaṇaṁ daṭṭhabbaṁ.",
  "tika-s0401t2:34": "Ekādasasu asubhesu paṭikūlākārassa uggaṇhanaṁ, yathā vā tattha uggahanimittaṁ uppajjati, tathā paṭipatti asubhanimittassa uggaho. Upacārappanāvahāya asubhabhāvanāya anuyuñjanaṁ asubhabhāvanānuyogo. Bhojane mattaññuno thinamiddhābhibhavābhāvā otāraṁ alabhamāno kāmacchando pahīyatīti vadanti. Bhojananissitaṁ pana āhāre paṭikūlasaññaṁ, tabbipariṇāmassa tadādhārassa tassa ca udariyabhūtassa asubhatādassanaṁ, kāyassa ca āhāraṭṭhitikatādassanaṁ yo uppādeti, so visesato bhojane pamāṇaññū nāma, tassa ca kāmacchando pahīyateva. Dasavidhañhi asubhanimittanti pākaṭavasena vuttaṁ. Kāyagatāsatiṁ pana gahetvā ekādasavidhampi asubhanimittaṁ veditabbaṁ.",
  "tika-s0401t2:35": "Abhutvā udakaṁ piveti pānīyassa okāsadānatthaṁ cattāro pañca ālope abhutvā pānīyaṁ piveyyāti attho. Tena vuttaṁ – ‘‘catunnaṁpañcannaṁ ālopānaṁ okāse satī’’ti. Abhidhammaṭīkākārena panettha ‘‘cattāro pañca ālope, bhutvāna udakaṁ pive’’ti pāṭhaṁ parikappetvā aññathā attho vaṇṇito, so aṭṭhakathāya na sameti. Asubhakammikatissatthero dantaṭṭhidassāvī.",
  "tika-s0401t2:36": "17. Sattame mijjati hitapharaṇavasena siniyhatīti mitto, hitesī puggalo, tasmiṁ mitte bhavā, mittassa vā esāti mettā, hitesitā. Tattha ‘‘mettā’’ti vutte appanāpi upacāropi vaṭṭati sādhāraṇavacanabhāvatoti āha – ‘‘mettāti ettāvatā pubbabhāgopi vaṭṭatī’’ti. Api-saddo appanaṁ sampiṇḍeti. Appanaṁ appattāya mettāya suṭṭhu muccanassa abhāvato cetovimuttīti ‘‘appanāva adhippetā’’ti vuttaṁ.",
  "tika-s0401t2:37": "Sattesu mettāyanassa hitūpasaṁhārassa uppādanaṁ pavattanaṁ mettānimittassa uggaho. Paṭhamuppanno mettāmanasikāro parato uppajjanakassa kāraṇabhāvato mettāmanasikārova mettānimittaṁ. Kammaṁyeva sakaṁ etesanti kammassakā, sattā, tabbhāvo kammassakatā, kammadāyādatā. Dosamettāsu yāthāvato ādīnavānisaṁsānaṁ paṭisaṅkhānavīmaṁsā idha paṭisaṅkhānaṁ. Mettāvihārīkalyāṇamittavantatā idha kalyāṇamittatā. Odissakaanodissakadisāpharaṇānanti attaatipiyamajjhattaverivasena odissakatā, sīmāsambhede kate anodissakatā, ekādidisāpharaṇavasena disāpharaṇatā mettāya uggahaṇe veditabbā. Vihāraracchagāmādivasena vā odissakadisāpharaṇaṁ. Vihārādiuddesarahitaṁ puratthimādidisāvasena anodissakadisāpharaṇaṁ. Evaṁ vā dvidhā uggahaṇaṁ sandhāya – ‘‘odissakaanodissakadisāpharaṇa’’nti vuttaṁ. Uggaho ca yāva upacārā daṭṭhabbo. Uggahitāya āsevanā bhāvanā. Tattha sabbe sattā, pāṇā, bhūtā, puggalā, attabhāvapariyāpannāti etesaṁ vasena pañcavidhā. Ekekasmiṁ averā hontu, abyāpajjhā, anīghā, sukhī attānaṁ pariharantūti catudhā pavattito vīsatividhā anodhisopharaṇā mettā. Sabbā itthiyo, purisā, ariyā, anariyā, devā, manussā, vinipātikāti sattādhikaraṇavasena pavattā sattavidhā aṭṭhavīsatividhā vā, dasahi disāhi disādhikaraṇavasena pavattā dasavidhā ca, ekekāya vā disāya sattādiitthādiaverādibhedena asītādhikacatusatappabhedā ca odhisopharaṇā veditabbā. Mettaṁ bhāventassāti mettājhānaṁ bhāventassa. Tvaṁ etassa kuddhotiādi paccavekkhaṇāvidhidassanaṁ. Appaṭicchitapaheṇakaṁ viyāti asampaṭicchitapaṇṇākāraṁ viya. Paṭisaṅkhāneti vīmaṁsāyaṁ. Vattaniaṭaviyaṁ attaguttattherasadise.",
  "tika-s0401t2:38": "18. Aṭṭhame kusaladhammasampaṭipattiyā paṭṭhapanasabhāvatāya tappaṭipakkhānaṁ visosanasabhāvatāya ca ārambhadhātuādito pavattavīriyanti āha – ‘‘paṭhamārambhavīriya’’nti. Yasmā paṭhamārambhamattassa kosajjavidhamanaṁ thāmagamanañca natthi, tasmā vuttaṁ – ‘‘kosajjato nikkhantattā tato balavatara’’nti. Yasmā pana aparāparuppattiyā laddhāsevanaṁ uparūpari visesaṁ āvahantaṁ ativiya thāmagatameva hoti, tasmā vuttaṁ – ‘‘paraṁ paraṁ ṭhānaṁ akkamanato tatopi balavatara’’nti. Panūdanāyāti nīharaṇāya. Yathā mahato palighassa ugghāṭakajanassa mahanto ussāho icchitabbo, evamidhāpīti ‘‘nikkamo cetaso palighugghāṭanāyā’’ti vuttaṁ. Mahāparakkamo eva parena kataṁ bandhanaṁ chindeyya, evamidhāpīti vuttaṁ – ‘‘parakkamo cetaso bandhanacchedanāyā’’ti.",
  "tika-s0401t2:39": "Āraddhaṁ saṁsādhitaṁ paripūritaṁ vīriyaṁ etassāti āraddhavīriyo, nipphannavīriyo, āraddhaṁ paṭṭhapitaṁ vīriyaṁ etassāti āraddhavīriyo. Vīriyārambhappasutoti āha – ‘‘āraddhavīriyassāti paripuṇṇavīriyassaceva paggahitavīriyassa cā’’ti. Catudosāpagatanti atilīnatādīhi catūhi dosehi apagataṁ. Catudosāpagatattameva vibhāveti ‘‘na ca atilīna’’ntiādinā. Atilīnañhi bhāvanācittaṁ kosajjapakkhikaṁ siyā, atipaggahitañca uddhaccapakkhikaṁ. Bhāvanāvīthiṁ anajjhogāhetvā saṅkocāpatti atilīnatā. Ajjhogāhetvā antosaṅkoco ajjhattaṁ saṁkhittatā. Atipaggahitatā accāraddhavīriyatā. Bahiddhā vikkhittatā bahivisaṭavitakkānudhāvanā. Tadetaṁ vīriyaṁ caṅkamādikāyikappayogāvahaṁ kāyikaṁ, tadaññaṁ cetasikaṁ. Rattidivassa pañca koṭṭhāseti pubbaṇhasāyanhapaṭhamamajjhimapacchimayāmasaṅkhāte pañca koṭṭhāse. Tadubhayampīti kāyikaṁ cetasikañca vīriyaṁ. Milakkhatissattherassa mahāsīvattherassa ca vatthu heṭṭhā dassitameva.",
  "tika-s0401t2:40": "Pītimallakattherassa vatthu pana evaṁ veditabbaṁ. So kira gihikāle mallayuddhāya āhiṇḍanto tīsu rajjesu paṭākaṁ gahetvā tambapaṇṇidīpaṁ āgamma rājānaṁ disvā raññā katānuggaho ekadivasaṁ kilañcakāsanasālādvārena gacchanto ‘‘rūpaṁ, bhikkhave, na tumhākaṁ, taṁ pajahatha, taṁ vo pahīnaṁ dīgharattaṁ hitāya sukhāya bhavissatī’’ti (saṁ. ni. 3.33-34; 4.102; ma. ni. 1.247) natumhākavaggaṁ sutvā cintesi – ‘‘neva kira rūpaṁ attano, na vedanā’’ti. So taṁyeva aṅkusaṁ katvā nikkhamitvā mahāvihāraṁ gantvā pabbajjaṁ yācitvā pabbajito upasampanno dvemātikā paguṇaṁ katvā tiṁsa bhikkhū gahetvā avaravāliyaaṅgaṇaṁ gantvā samaṇadhammaṁ akāsi. Pādesu avahantesu jaṇṇukehi caṅkamati. Tamenaṁ rattiṁ eko migaluddako ‘‘migo’’ti maññamāno pahari, satti vinivijjhitvā gatā. So taṁ sattiṁ harāpetvā pahāramukhāni tiṇavaṭṭiyā pūrāpetvā pāsāṇapiṭṭhiyaṁ attānaṁ nisīdāpetvā okāsaṁ kāretvā vipassanaṁ vaḍḍhetvā saha paṭisambhidāhi arahattaṁ patvā ukkāsitasaddena āgatānaṁ bhikkhūnaṁ byākaritvā imaṁ udānaṁ udānesi –",
  "tika-s0401t2:41": "‘‘Bhāsitaṁ buddhaseṭṭhassa, sabbalokaggavādino;",
  "tika-s0401t2:42": "Na tumhākaṁ idaṁ rūpaṁ, taṁ jaheyyātha bhikkhavo. (dī. ni. aṭṭha. 2.373; ma. ni. aṭṭha. 1.106);",
  "tika-s0401t2:43": "‘‘Aniccā vata saṅkhārā, uppādavayadhammino;",
  "tika-s0401t2:44": "Uppajjitvā nirujjhanti, tesaṁ vūpasamo sukho’’ti. (dī. ni. aṭṭha. 2.373; ma. ni. aṭṭha. 1.106; theragā. 1168);",
  "tika-s0401t2:45": "Kuṭumbiyaputtatissattherassapi vatthu evaṁ veditabbaṁ. Sāvatthiyaṁ kira tisso nāma kuṭumbiyaputto cattālīsa hiraññakoṭiyo pahāya pabbajitvā agāmake araññe viharati, tassa kaniṭṭhabhātubhariyā ‘‘gacchatha, naṁ jīvitā voropethā’’ti pañcasate core pesesi, te gantvā theraṁ parivāretvā nisīdiṁsu. Thero āha – ‘‘kasmā āgatattha upāsakā’’ti? Taṁ jīvitā voropessāmāti. Pāṭibhogaṁ me upāsakā gahetvā ajjekarattiṁ jīvitaṁ dethāti. Ko te, samaṇa, imasmiṁ ṭhāne pāṭibhogo bhavissatīti? Thero mahantaṁ pāsāṇaṁ gahetvā ūruṭṭhīni bhinditvā ‘‘vaṭṭati upāsakā pāṭibhogo’’ti āha. Te apakkamitvā caṅkamanasīse aggiṁ katvā nipajjiṁsu. Therassa vedanaṁ vikkhambhetvā sīlaṁ paccavekkhato parisuddhasīlaṁ nissāya pītipāmojjaṁ uppajji. Tato anukkamena vipassanaṁ vaḍḍhento tiyāmarattiṁ samaṇadhammaṁ katvā aruṇuggamane arahattaṁ patto imaṁ udānaṁ udānesi –",
  "tika-s0401t2:46": "‘‘Ubho pādāni bhinditvā, saññapessāmi vo ahaṁ;",
  "tika-s0401t2:47": "Aṭṭiyāmi harāyāmi, sarāgamaraṇaṁ ahaṁ.",
  "tika-s0401t2:48": "‘‘Evāhaṁ cintayitvāna, yathābhūtaṁ vipassisaṁ;",
  "tika-s0401t2:49": "Sampatte aruṇuggamhi, arahattaṁ apāpuṇi’’nti. (visuddhi. 1.20; dī. ni. aṭṭha. 2.373; ma. ni. aṭṭha. 1.106);",
  "tika-s0401t2:50": "Atibhojanenimittaggāhoti atibhojane thinamiddhassa nimittaggāho, ‘‘ettake bhutte taṁ bhojanaṁ thinamiddhassa kāraṇaṁ hoti, ettake na hotī’’ti thinamiddhassa kāraṇākāraṇaggāho hotīti attho. Byatirekavasena cetaṁ vuttaṁ, tasmā ettake bhutte taṁ bhojanaṁ thinamiddhassa kāraṇaṁ na hotīti bhojane mattaññutāva atthato dassitāti daṭṭhabbaṁ. Tenāha – ‘‘catupañca…pe… taṁ na hotī’’ti. Divā sūriyālokanti divā gahitanimittaṁ sūriyālokaṁ rattiyaṁ manasikarontassapīti evamettha attho veditabbo. Dhutaṅgānaṁ vīriyanissitattā vuttaṁ – ‘‘dhutaṅganissitasappāyakathāyapī’’ti.",
  "tika-s0401t2:51": "19. Navame jhānena vā vipassanāya vā vūpasamitacittassāti jhānena vā vipassanāya vā avūpasamakarakilesavigamanena vūpasamitacittassa. Kukkuccampi katākatānusocanavasena pavattamānaṁ cetaso avūpasamāvahatāya uddhaccena samānalakkhaṇanti ubhayassa pahānakāraṇaṁ abhinnaṁ katvā vuttaṁ. Bahussutassa ganthato atthato ca suttādīni vicārentassa tabbahulavihārino atthavedādippaṭilābhasambhavato vikkhepo na hoti. Yathā vidhippaṭipattiyā yathānurūpapattikārappavattiyā ca vikkhepo ca katākatānusocanañca na hotīti ‘‘bāhusaccenapi uddhaccakukkuccaṁ pahīyatī’’ti āha. Yadaggena bāhusaccena uddhaccakukkuccaṁ pahīyati, tadaggena paripucchakatāvinayappakataññutāhipi taṁ pahīyatīti daṭṭhabbaṁ. Vuddhasevitā ca vuddhasīlitaṁ āvahatīti cetaso vūpasamakarattā ‘‘uddhaccakukkuccappahānakārī’’ti vuttaṁ, vuddhataṁ pana anapekkhitvā kukkuccavinodakā vinayadharā kalyāṇamittāti vuttāti daṭṭhabbaṁ. Vikkhepo ca pabbajitānaṁ yebhuyyena kukkuccahetuko hotīti ‘‘kappiyākappiyaparipucchābahulassā’’tiādinā vinayanayeneva paripucchakatādayo niddiṭṭhā.",
  "tika-s0401t2:52": "20. Dasame bahussutānaṁ dhammasabhāvāvabodhasambhavato vicikicchā anavakāsā evāti āha – ‘‘bāhusaccenapi…pe… vicikicchā pahīyatī’’ti. Kāmaṁ bāhusaccaparipucchakatāhi sabbāpi aṭṭhavatthukā vicikicchā pahīyati, tathāpi ratanattayavicikicchāmūlikā sesavicikicchāti āha – ‘‘tīṇi ratanāni ārabbha paripucchābahulassapī’’ti. Ratanattayaguṇāvabodhehi ‘‘satthari kaṅkhatī’’tiādivicikicchāya asambhavoti. Vinaye pakataññutā ‘‘sikkhāya kaṅkhatī’’ti (dha. sa. 1008; vibha. 915) vuttāya vicikicchāya pahānaṁ karotīti āha – ‘‘vinaye ciṇṇavasībhāvassapī’’ti. Okappaniyasaddhāsaṅkhātaadhimokkhabahulassāti saddheyyavatthuno anuppavisanasaddhāsaṅkhātaadhimokkhena adhimuccanabahulassa. Adhimuccanañca adhimokkhuppādanamevāti daṭṭhabbaṁ. Saddhāya vā taṁninnapoṇatā adhimutti adhimokkho . Nīvaraṇānaṁ paccayassa ceva paccayaghātassa ca vibhāvitattā vuttaṁ – ‘‘vaṭṭavivaṭṭaṁ kathita’’nti.",
  "tika-s0401t2:53": "Nīvaraṇappahānavaggavaṇṇanā niṭṭhitā."
}