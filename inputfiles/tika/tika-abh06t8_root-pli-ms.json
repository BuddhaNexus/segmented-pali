{
  "tika-abh06t8:0": "8. Aṭṭhamo paricchedo",
  "tika-abh06t8:1": "Pakiṇṇakaniddeso",
  "tika-abh06t8:2": "475.",
  "tika-abh06t8:3": " Idāni pana sabbesaṃ, etesaṃ mānasaṃ mayā;",
  "tika-abh06t8:4": "Pāṭavatthāya bhikkhūnaṃ, kathīyati pakiṇṇakaṃ.",
  "tika-abh06t8:5": "476.",
  "tika-abh06t8:6": " Panthamakkaṭako nāma, disāsu pana pañcasu;",
  "tika-abh06t8:7": "Tattha suttaṃ pasāretvā, jālamajjhe nipajjati.",
  "tika-abh06t8:8": "477.",
  "tika-abh06t8:9": " Paṭhamāya disāyettha, sutte pana pasārite;",
  "tika-abh06t8:10": "Pāṇakena paṭaṅgena, ghaṭṭite makkhikāya vā.",
  "tika-abh06t8:11": "478.",
  "tika-abh06t8:12": " Nipannaṭṭhānato kiñci, calitvā uṇṇanābhi tu;",
  "tika-abh06t8:13": "Gantvā suttānusārena, yūsaṃ pivati tassa sā.",
  "tika-abh06t8:14": "479.",
  "tika-abh06t8:15": " Punāgantvāna tattheva, nipajjati yathāsukhaṃ;",
  "tika-abh06t8:16": "Evameva karoteva, disāsu dutiyādisu.",
  "tika-abh06t8:17": "480.",
  "tika-abh06t8:18": " Pasādā pañca daṭṭhabbā, suttaṃ pañcadisāsviva;",
  "tika-abh06t8:19": "Cittaṃ pana ca daṭṭhabbaṃ, majjhe makkaṭako viya.",
  "tika-abh06t8:20": "481.",
  "tika-abh06t8:21": " Pāṇakādīhi suttassa, tassa saṅghaṭṭanā viya;",
  "tika-abh06t8:22": "Pasādānaṃ tu daṭṭhabbā, ghaṭṭanārammaṇena hi.",
  "tika-abh06t8:23": "482.",
  "tika-abh06t8:24": " Calanaṃ viya taṃmajjhe, nipannāyuṇṇanābhiyā;",
  "tika-abh06t8:25": "Pasādaghaṭṭanaṃ tattha, gahetvārammaṇaṃ pana.",
  "tika-abh06t8:26": "483.",
  "tika-abh06t8:27": " Manodhātukriyācittaṃ, bhavaṅgāvaṭṭanaṃ mataṃ;",
  "tika-abh06t8:28": "Tassā suttānusāraṃva, vīthicittapavattanaṃ.",
  "tika-abh06t8:29": "484.",
  "tika-abh06t8:30": " Sīse panassa vijjhitvā, yūsapānaṃva cetaso;",
  "tika-abh06t8:31": "Ārammaṇesu daṭṭhabbaṃ, javanassa pavattanaṃ.",
  "tika-abh06t8:32": "485.",
  "tika-abh06t8:33": " Punāgantvā yathā sutta-jālamajjhe nipajjanaṃ;",
  "tika-abh06t8:34": "Vatthuṃyeva ca nissāya, cittassa parivattanaṃ.",
  "tika-abh06t8:35": "486.",
  "tika-abh06t8:36": " Idaṃ tu pana opammaṃ, atthaṃ dīpeti kiṃ tu hi;",
  "tika-abh06t8:37": "Ārammaṇena paṭhamaṃ, pasāde ghaṭṭite pana.",
  "tika-abh06t8:38": "487.",
  "tika-abh06t8:39": " Pasādavatthuto cittā, vatthusannissitaṃ mano;",
  "tika-abh06t8:40": "Tato hi paṭhamaṃyeva, jāyatīti hi dīpitaṃ.",
  "tika-abh06t8:41": "488.",
  "tika-abh06t8:42": " Ekekārammaṇaṃ dvīsu, dvīsu dvāresu sabbaso;",
  "tika-abh06t8:43": "Āgacchati tenāpāthaṃ, ayamatthopi dīpito.",
  "tika-abh06t8:44": "489.",
  "tika-abh06t8:45": " Rūpaṃ cakkhupasādamhi, ghaṭṭitvā taṅkhaṇe pana;",
  "tika-abh06t8:46": "Manodvāre tathāpātha-māgacchati nisaṃsayo.",
  "tika-abh06t8:47": "490.",
  "tika-abh06t8:48": " Khago yathā hi rukkhagge, nilīyantova sākhino;",
  "tika-abh06t8:49": "Sākhaṃ ghaṭṭeti tassīdha, chāyā pharati bhūmiyaṃ.",
  "tika-abh06t8:50": "491.",
  "tika-abh06t8:51": " Sākhāya ghaṭṭanacchāyā, pharaṇāni ca sabbaso;",
  "tika-abh06t8:52": "Apubbācarimaṃ eka-kkhaṇasmiṃyeva jāyare.",
  "tika-abh06t8:53": "492.",
  "tika-abh06t8:54": " Evameva ca rūpassa, pasādassa ca ghaṭṭanaṃ;",
  "tika-abh06t8:55": "Bhavaṅgacalanassāpi, paccayattena atthato.",
  "tika-abh06t8:56": "493.",
  "tika-abh06t8:57": " Tatheva ca manodvāre, āpāthagamanampi ca;",
  "tika-abh06t8:58": "Apubbācarimaṃ eka-kkhaṇasmiṃyeva hotiti.",
  "tika-abh06t8:59": "494.",
  "tika-abh06t8:60": " Tato bhavaṅgaṃ chinditvā, cakkhudvāre yathākkamaṃ;",
  "tika-abh06t8:61": "Āvajjane samuppanne, dassane sampaṭicchane.",
  "tika-abh06t8:62": "495.",
  "tika-abh06t8:63": " Santīraṇe samuppanne, tato voṭṭhabbanepi ca;",
  "tika-abh06t8:64": "Kusalaṃ javanaṃ cittaṃ, tathākusalameva vā.",
  "tika-abh06t8:65": "496.",
  "tika-abh06t8:66": " Eso eva nayo sota-dvārādīsupi viññunā;",
  "tika-abh06t8:67": "Avisesena viññeyyo, saddādīnaṃ tu ghaṭṭane.",
  "tika-abh06t8:68": "497.",
  "tika-abh06t8:69": " Dovārikopamādīni , etassatthassa dīpane;",
  "tika-abh06t8:70": "Uddharitvāna tānettha, dassetabbāni viññunā.",
  "tika-abh06t8:71": "498.",
  "tika-abh06t8:72": " Asambhedena cakkhussa, rūpāpāthagamena ca;",
  "tika-abh06t8:73": "Ālokanissayenāpi, samanakkārahetunā.",
  "tika-abh06t8:74": "499.",
  "tika-abh06t8:75": " Paccayehi panetehi, sametehi catūhipi;",
  "tika-abh06t8:76": "Jāyate cakkhuviññāṇaṃ, sampayuttehi taṃ saha.",
  "tika-abh06t8:77": "500.",
  "tika-abh06t8:78": " Asambhedena sotassa, saddāpāthagamena ca;",
  "tika-abh06t8:79": "Ākāsanissayenāpi, samanakkārahetunā.",
  "tika-abh06t8:80": "501.",
  "tika-abh06t8:81": " Paccayehi panetehi, sametehi catūhipi;",
  "tika-abh06t8:82": "Jāyate sotaviññāṇaṃ, sampayuttehi taṃ saha.",
  "tika-abh06t8:83": "502.",
  "tika-abh06t8:84": " Asambhedena ghānassa, gandhāpāthagamena ca;",
  "tika-abh06t8:85": "Vāyosannissayenāpi, samanakkārahetunā.",
  "tika-abh06t8:86": "503.",
  "tika-abh06t8:87": " Paccayehi panetehi, sametehi catūhipi;",
  "tika-abh06t8:88": "Jāyate ghānaviññāṇaṃ, sampayuttehi taṃ saha.",
  "tika-abh06t8:89": "504.",
  "tika-abh06t8:90": " Asambhedena jivhāya, rasāpāthagamena ca;",
  "tika-abh06t8:91": "Āposannissayenāpi, samanakkārahetunā.",
  "tika-abh06t8:92": "505.",
  "tika-abh06t8:93": " Paccayehi panetehi, sametehi catūhipi;",
  "tika-abh06t8:94": "Jāyate jivhāviññāṇaṃ, sampayuttehi taṃ saha.",
  "tika-abh06t8:95": "506.",
  "tika-abh06t8:96": " Asambhedena kāyassa, phoṭṭhabbāpāthasaṅgamā;",
  "tika-abh06t8:97": "Pathavīnissayenāpi, samanakkārahetunā.",
  "tika-abh06t8:98": "507.",
  "tika-abh06t8:99": " Paccayehi panetehi, sametehi catūhipi;",
  "tika-abh06t8:100": "Jāyate kāyaviññāṇaṃ, sampayuttehi taṃ saha.",
  "tika-abh06t8:101": "508.",
  "tika-abh06t8:102": " Asambhedā manassāpi, dhammāpāthagamena ca;",
  "tika-abh06t8:103": "Vatthusannissayenāpi, samanakkārahetunā.",
  "tika-abh06t8:104": "509.",
  "tika-abh06t8:105": " Paccayehi panetehi, sametehi catūhipi;",
  "tika-abh06t8:106": "Manoviññāṇamevaṃ tu, sampayuttehi jāyate.",
  "tika-abh06t8:107": "510.",
  "tika-abh06t8:108": " Mano bhavaṅgacittanti, veditabbaṃ vibhāvinā;",
  "tika-abh06t8:109": "Āvajjanakriyācittaṃ, samanakkāroti saññitaṃ.",
  "tika-abh06t8:110": "511.",
  "tika-abh06t8:111": " Vatthusannissayenāti, nāyaṃ sabbattha gacchati;",
  "tika-abh06t8:112": "Bhavaṃ tu pañcavokāraṃ, sandhāya kathito pana.",
  "tika-abh06t8:113": "512.",
  "tika-abh06t8:114": " Paṭisandhādicittāni, sabbānekūnavīsati;",
  "tika-abh06t8:115": "Kāme dasa ca rūpesu, pañca cattārirūpisu.",
  "tika-abh06t8:116": "513.",
  "tika-abh06t8:117": " Kammaṃ kammanimittañca, tathā gatinimittakaṃ;",
  "tika-abh06t8:118": "Idaṃ hi tividhaṃ tesaṃ, ārammaṇamudīritaṃ.",
  "tika-abh06t8:119": "514.",
  "tika-abh06t8:120": " Kāmāvacarasandhīnaṃ, parittārammaṇaṃ mataṃ;",
  "tika-abh06t8:121": "Paccuppannamatītaṃ vā, hoti natthi anāgataṃ.",
  "tika-abh06t8:122": "515.",
  "tika-abh06t8:123": " Aṭṭheva ca mahāpākā, tīṇi santīraṇāni ca;",
  "tika-abh06t8:124": "Ekādasavidhaṃ cittaṃ, tadārammaṇasaññitaṃ.",
  "tika-abh06t8:125": "516.",
  "tika-abh06t8:126": " Ekādasavidhe citte, tadārammaṇasaññite;",
  "tika-abh06t8:127": "Dasa puññavipākāni, ekaṃ hoti apuññajaṃ.",
  "tika-abh06t8:128": "517.",
  "tika-abh06t8:129": " Mahāpākā na jāyante, rūpārūpabhavadvaye;",
  "tika-abh06t8:130": "Kāme rūpe bhave ceva, hoti santīraṇattayaṃ.",
  "tika-abh06t8:131": "518.",
  "tika-abh06t8:132": " Tadārammaṇacittāni, yāni vuttāni satthunā;",
  "tika-abh06t8:133": "Tesu cittaṃ panekampi, rūpārūpabhavadvaye.",
  "tika-abh06t8:134": "519.",
  "tika-abh06t8:135": " Na tadārammaṇaṃ hutvā, pavattati kadācipi;",
  "tika-abh06t8:136": "Kasmā na hoti ce tattha, bījassābhāvato pana.",
  "tika-abh06t8:137": "520.",
  "tika-abh06t8:138": " Paṭisandhibījaṃ natthettha, kāmāvacarasaññitaṃ;",
  "tika-abh06t8:139": "Rūpādigocare tassa, bhaveyya janakaṃ tu yaṃ.",
  "tika-abh06t8:140": "521.",
  "tika-abh06t8:141": " Cakkhuviññāṇakādīnaṃ , natthitāpajjatīti ce;",
  "tika-abh06t8:142": "Nindriyānaṃ pavattānu-bhāvato cittasambhavo.",
  "tika-abh06t8:143": "522.",
  "tika-abh06t8:144": " Ekantena yathā cetaṃ, tadārammaṇamānasaṃ;",
  "tika-abh06t8:145": "Nappavattati sabbampi, rūpārūpabhavadvaye.",
  "tika-abh06t8:146": "523.",
  "tika-abh06t8:147": " Akāmāvacaradhammepi, tadetaṃ nānubandhati;",
  "tika-abh06t8:148": "Kasmā ajanakattā hi, janakassāsamānato.",
  "tika-abh06t8:149": "524.",
  "tika-abh06t8:150": " Janakaṃ tena tulyaṃ vā, kāmāvacarasaññitaṃ;",
  "tika-abh06t8:151": "Kusalākusalādiṃ tu, javanaṃ anubandhati.",
  "tika-abh06t8:152": "525.",
  "tika-abh06t8:153": " Kāmāvacaradhammāpi , ye mahaggatagocarā;",
  "tika-abh06t8:154": "Hutvā vattanti te cāpi, idaṃ nevānubandhati.",
  "tika-abh06t8:155": "526.",
  "tika-abh06t8:156": " Parittārammaṇattā ca, ekantena panassa hi;",
  "tika-abh06t8:157": "Tathāparicitattā ca, nānubandhati sabbadā.",
  "tika-abh06t8:158": "527.",
  "tika-abh06t8:159": " Kiṃ tena yuttivādena, vuttaṃ aṭṭhakathāsu hi;",
  "tika-abh06t8:160": "Tadārammaṇacittāni, ekādasapi sabbaso.",
  "tika-abh06t8:161": "528.",
  "tika-abh06t8:162": " Nāmagottaṃ panārabbha, javane javitepi ca;",
  "tika-abh06t8:163": "Tadārammaṇaṃ na gaṇhanti, rūpārūpabhavesu vā.",
  "tika-abh06t8:164": "529.",
  "tika-abh06t8:165": " Yadā paññattimārabbha, javane javitepi vā;",
  "tika-abh06t8:166": "Tathā vipassanāyāpi, lakkhaṇārammaṇāya ca.",
  "tika-abh06t8:167": "530.",
  "tika-abh06t8:168": " Tadārammaṇā na labbhanti, micchattaniyatesupi;",
  "tika-abh06t8:169": "Na lokuttaradhammepi, ārabbha javane gate.",
  "tika-abh06t8:170": "531.",
  "tika-abh06t8:171": " Tathā mahaggate dhamme, ārabbha javane pana;",
  "tika-abh06t8:172": "Paṭisambhidāñāṇāni, ārabbha javitepi ca.",
  "tika-abh06t8:173": "532.",
  "tika-abh06t8:174": " Manodvārepi sabbesaṃ, javanānamanantaraṃ;",
  "tika-abh06t8:175": "Tadārammaṇacittāni, bhavanti anupubbato.",
  "tika-abh06t8:176": "533.",
  "tika-abh06t8:177": " Na vijjati manodvāre, ghaṭṭanārammaṇassa hi;",
  "tika-abh06t8:178": "Kathaṃ bhavaṅgato hoti, vuṭṭhānaṃ pana cetaso.",
  "tika-abh06t8:179": "534.",
  "tika-abh06t8:180": " Manodvārepi āpātha-māgacchanteva gocarā;",
  "tika-abh06t8:181": "Ghaṭṭanāya vinā tasmā, cittānaṃ hoti sambhavo.",
  "tika-abh06t8:182": "535.",
  "tika-abh06t8:183": " Dvādasāpuññacittānaṃ , vipākā sattasattati;",
  "tika-abh06t8:184": "Bhavanti caturāsīti, pāpapākā pavattiyaṃ.",
  "tika-abh06t8:185": "536.",
  "tika-abh06t8:186": " Ekādasavidhānaṃ tu, hitvā uddhaccamānasaṃ;",
  "tika-abh06t8:187": "Ekādasavidhā ceva, bhavanti paṭisandhiyo.",
  "tika-abh06t8:188": "537.",
  "tika-abh06t8:189": " Kriyacittesu sabbesu, javanaṃ na ca hoti yaṃ;",
  "tika-abh06t8:190": "Taṃ ve karaṇamattattā, vātapupphasamaṃ mataṃ.",
  "tika-abh06t8:191": "538.",
  "tika-abh06t8:192": " Javanattaṃ tu sampattaṃ, kiccasādhanato pana;",
  "tika-abh06t8:193": "Chinnamūlassa rukkhassa, pupphaṃva aphalaṃ siyā.",
  "tika-abh06t8:194": "539.",
  "tika-abh06t8:195": " Paṭicca pana etasmā, phalametīti paccayo;",
  "tika-abh06t8:196": "Yo dhammo yassa dhammassa, ṭhitiyuppattiyāpi vā.",
  "tika-abh06t8:197": "540.",
  "tika-abh06t8:198": " Upakāro hi so tassa, paccayoti pavuccati;",
  "tika-abh06t8:199": "Sambhavopabhavo hetu, kāraṇaṃ paccayo mato.",
  "tika-abh06t8:200": "541.",
  "tika-abh06t8:201": " Lobhādi pana yo dhammo, mūlaṭṭhenupakārako;",
  "tika-abh06t8:202": "Hetūti pana so dhammo, viññātabbo vibhāvinā.",
  "tika-abh06t8:203": "542.",
  "tika-abh06t8:204": " Lobho doso ca moho ca,",
  "tika-abh06t8:205": "Tathālobhādayo tayo;",
  "tika-abh06t8:206": "Chaḷeva hetuyo honti,",
  "tika-abh06t8:207": "Jātito navadhā siyuṃ.",
  "tika-abh06t8:208": "543.",
  "tika-abh06t8:209": " Dhammānaṃ kusalādīnaṃ, kusalādittasādhako;",
  "tika-abh06t8:210": "Mūlaṭṭhoti vadantevaṃ, eke ācariyā pana.",
  "tika-abh06t8:211": "544.",
  "tika-abh06t8:212": " Evaṃ sante tu hetūnaṃ, taṃsamuṭṭhānarūpisu;",
  "tika-abh06t8:213": "Hetupaccayatā neva, sampajjati kadācipi.",
  "tika-abh06t8:214": "545.",
  "tika-abh06t8:215": " Na hi te pana rūpānaṃ, sādhenti kusalādikaṃ;",
  "tika-abh06t8:216": "Na tesaṃ pana rūpānaṃ, paccayā na ca honti te.",
  "tika-abh06t8:217": "546.",
  "tika-abh06t8:218": " Tasmā hi kusalādīnaṃ, kusalādittasādhako;",
  "tika-abh06t8:219": "Mūlaṭṭhoti na gantabbo, viññunā samayaññunā.",
  "tika-abh06t8:220": "547.",
  "tika-abh06t8:221": " Suppatiṭṭhitabhāvassa, sādhanenupakārako;",
  "tika-abh06t8:222": "Mūlaṭṭhoti ca hetūnaṃ, viññātabbo vibhāvinā.",
  "tika-abh06t8:223": "548.",
  "tika-abh06t8:224": " Kusalākusalā hetū, kriyāhetū ca sabbaso;",
  "tika-abh06t8:225": "Dhammānaṃ sampayuttānaṃ, taṃsamuṭṭhānarūpinaṃ.",
  "tika-abh06t8:226": "549.",
  "tika-abh06t8:227": " Hetupaccayataṃ yātā, pañcavokārabhūmiyaṃ;",
  "tika-abh06t8:228": "Sampayuttānamevete, catuvokārabhūmiyaṃ.",
  "tika-abh06t8:229": "550.",
  "tika-abh06t8:230": " Kāme vipākahetūpi, kāmāvacarabhūmiyaṃ;",
  "tika-abh06t8:231": "Attanā sampayuttānaṃ, paṭisandhikkhaṇe pana.",
  "tika-abh06t8:232": "551.",
  "tika-abh06t8:233": " Kaṭattārūpajātānaṃ, tatheva ca pavattiyaṃ;",
  "tika-abh06t8:234": "Cittajānañca rūpānaṃ, hetupaccayataṃ gatā.",
  "tika-abh06t8:235": "552.",
  "tika-abh06t8:236": " Rūpe vipākahetu ca, rūpāvacarabhūmiyaṃ;",
  "tika-abh06t8:237": "Tathā vuttappakārānaṃ, honti te hetupaccayā.",
  "tika-abh06t8:238": "553.",
  "tika-abh06t8:239": " Hetuyo pañcavokāre, lokuttaravipākajā;",
  "tika-abh06t8:240": "Cittajānañca rūpānaṃ, sampayuttānameva ca.",
  "tika-abh06t8:241": "554.",
  "tika-abh06t8:242": " Te hetupaccayā honti, catuvokārabhūmiyaṃ;",
  "tika-abh06t8:243": "Bhavanti sampayuttānaṃ, itare ca sabhūmiyaṃ.",
  "tika-abh06t8:244": "555.",
  "tika-abh06t8:245": " Hetuttho hetuyo ceva, hetupaccayasambhavo;",
  "tika-abh06t8:246": "Evameva ca viññeyyo, sañjātasukhahetunā.",
  "tika-abh06t8:247": "556.",
  "tika-abh06t8:248": " Chando cittañca vīriyaṃ, vīmaṃsā cāti satthunā;",
  "tika-abh06t8:249": "Lokādhipatinā vuttā, catudhādhipatī siyuṃ.",
  "tika-abh06t8:250": "557.",
  "tika-abh06t8:251": " Chandaṃ tu jeṭṭhakaṃ katvā, chandaṃ katvā dhuraṃ pana;",
  "tika-abh06t8:252": "Cittassuppattikālasmiṃ, chandādhipati nāmaso.",
  "tika-abh06t8:253": "558.",
  "tika-abh06t8:254": " Eseva ca nayo ñeyyo, sesesupi ca tīsupi;",
  "tika-abh06t8:255": "Adhippatīti niddiṭṭho, jeṭṭhaṭṭhenupakārako.",
  "tika-abh06t8:256": "559.",
  "tika-abh06t8:257": " Sumatimativibodhanaṃ vicittaṃ,",
  "tika-abh06t8:258": "Kumatimatindhanapāvakaṃ padhānaṃ;",
  "tika-abh06t8:259": "Imamatimadhuraṃ avedi yo yo,",
  "tika-abh06t8:260": "Jinavacanaṃ sakalaṃ avedi so so.",
  "tika-abh06t8:261": "Iti abhidhammāvatāre pakiṇṇakaniddeso nāma",
  "tika-abh06t8:262": "Aṭṭhamo paricchedo."
}