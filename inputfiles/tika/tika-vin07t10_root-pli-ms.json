{
  "tika-vin07t10:0.1": "Bhikkhunīvibhaṅgavaṇṇanā",
  "tika-vin07t10:0.2": "1. Pārājikakaṇḍaṁ",
  "tika-vin07t10:1": "1. Ubbhajāṇumaṇḍalikasikkhāpadavaṇṇanā",
  "tika-vin07t10:2": "656. Bhikkhunīvibhaṅge migāramātuyāti migāramātu, visākhāyāti attho. Pāḷiyaṁ ‘‘ehi bhikkhunīti bhikkhunī, tīhi saraṇagamanehi upasampannāti bhikkhunī’’ti idaṁ bhikkhuvibhaṅgapāḷiyā samadassanatthaṁ aṭṭhagarudhammappaṭiggahaṇena laddhūpasampadaṁ mahāpajāpatigotamiñceva tāya saha nikkhantā bhagavato āṇāya bhikkhūnaññeva santike ekatoupasampannā pañcasatasākiyāniyo ca sandhāya vuttaṁ. Tā hi bhagavatā ānandattherassa yācanāya pabbajjaṁ anujānantena ‘‘etha bhikkhuniyo, mama sāsane tumhepi pavisathā’’ti vuttā viya jātā. Sākiyāniyo eva saraṇasīlāni datvā kammavācāya upasampāditattā ‘‘tīhi saraṇagamanehi upasampannā’’ti vuttā. Na hi etāhi aññā ehibhikkhunibhāvādinā upasampannā nāma santi. Yaṁ pana therīgāthāsu bhaddāya kuṇḍalakesiyā –",
  "tika-vin07t10:3": "‘‘Nihacca jāṇuṁ vanditvā, sammukhā añjaliṁ akaṁ;",
  "tika-vin07t10:4": "‘Ehi bhadde’ti maṁ avoca, sā me āsūpasampadā’’ti. (therīgā. 109) –",
  "tika-vin07t10:5": "Vuttaṁ. Yañca apadānepi –",
  "tika-vin07t10:6": "‘‘Āyācito tadā āha, ‘ehi bhadde’ti nāyako;",
  "tika-vin07t10:7": "Tadāhaṁ upasampannā, parittaṁ toyamaddasa’’nti. (apa. therī 2.3.44) –",
  "tika-vin07t10:8": "Vuttaṁ. Tampi ‘‘ehi tvaṁ bhikkhunīnaṁ santike pabbajjaṁ, upasampadañca gaṇhāhī’’ti bhagavato āṇā upasampadāya kāraṇattā upasampadā ahosīti imamatthaṁ sandhāya vuttaṁ. Tathā hi vuttaṁ therīgāthāṭṭhakathāyaṁ ‘‘ehi bhadde, bhikkhunupassayaṁ gantvā bhikkhunīnaṁ santike pabbajja upasampajjassūti maṁ avaca āṇāpesi, sā satthu āṇā mayhaṁ upasampadāya kāraṇattā upasampadā āsi ahosī’’ti (therīgā. aṭṭha. 111).",
  "tika-vin07t10:9": "657.Sādhāraṇapārājikehīti methunādīhi catūhi. Tāni, pana aññāni ca sādhāraṇasikkhāpadāni yasmā bhikkhuvibhaṅge vuttanidānavatthādīsu eva sādhāraṇavasena paññattāni, pacchā pana tāni bhikkhunīnaṁ pātimokkhuddesaṁ anujānantena bhagavatā tāsaṁ sikkhāpaccakkhānābhāvena ‘‘yā pana bhikkhunī chandaso methunaṁ dhammaṁ paṭiseveyyā’’tiādinā tadanurūpavasena parivattetvā asādhāraṇasikkhāpadehi saddhiṁ saṁsandetvā bhikkhunipātimokkhuddesavasena ekato saṅgahitāni. Yasmā ca nesaṁ bhikkhuvibhaṅge (pārā. 44 ādayo) vuttanayeneva sabbopi vinicchayo sakkā ñātuṁ, tasmā tāni vajjetvā asādhāraṇānaṁ eva idha vibhaṅgo vuttoti veditabbaṁ.",
  "tika-vin07t10:10": "659. Bhikkhūnaṁ ‘‘kāyasaṁsaggaṁ sādiyeyyā’’ti avatvā ‘‘samāpajjeyyā’’ti vuttattā ‘‘bhikkhu āpattiyā na kāretabbo’’ti vuttaṁ. Tabbahulanayenāti kiriyāsamuṭṭhānasseva bahulabhāvato, etena akiriyāsamuṭṭhānāpi ayaṁ āpatti hotīti dasseti. Kiñcāpi dasseti, mayaṁ panettha evaṁ takkayāma ‘‘kāyasaṁsaggakkhaṇe sādiyantiyā kiriyāya abhāvepi tato pubbe pavattitānaṁ paṭicchannaṭṭhānagamanaiṅgitākāradassanādikiriyānaṁ vaseneva kiriyāsamauṭṭhānameva, parehi magge kariyamānupakkamena niccalassa sādiyato sukkavissaṭṭhi viya pubbapayogābhāvepi vā tasmiññeva khaṇe parūpakkamena janiyamānāya attano kāyacalanādisaṅkhātāya kiriyāya, sā hi sādiyamānena tassā cittenāpi samuṭṭhitā kiriyā nāma hoti avāyamitvā parūpakkamena methunasādiyane viya, bhikkhūnaṁ pana parūpakkamajanitaṁ kiriyaṁ abbohārikaṁ katvā attanā kariyamānapayogavaseneva ‘kāyasaṁsaggaṁ samāpajjeyyā’ti evaṁ visesetvāva sikkhāpadassa paññattattā sādiyamānepi na doso. Itarathā hi tabbahulanayenettha kiriyatte gayhamāne aññesampi kiriyākiriyasikkhāpadānaṁ kiriyattaggahaṇappasaṅgo siyā’’ti. Tasmā vīmaṁsitvā gahetabbaṁ. Sāti kiriyāsamuṭṭhānatā. Tathevāti kāyasaṁsaggarāgī eva.",
  "tika-vin07t10:11": "Ubbhajāṇumaṇḍalikasikkhāpadavaṇṇanā niṭṭhitā.",
  "tika-vin07t10:12": "2. Vajjapaṭicchādikasikkhāpadavaṇṇanā",
  "tika-vin07t10:13": "666. Dutiye purimenātiādi sundarīnandāya vajjapaṭicchādane paññattataṁ sandhāya vuttaṁ. ‘‘Aṭṭhanna’’nti vuttattā vajjapaṭicchādanassāpi paṭicchādane pārājikamevāti daṭṭhabbaṁ. ‘‘Dhuraṁ nikkhittamatte’’ti vuttattā paṇṇattiṁ ajānantiyāpi ‘‘idaṁ vajjaṁ na pakāsessāmī’’ti chandena dhuraṁ nikkhepakkhaṇe pārājikanti daṭṭhabbaṁ. Taṁ pana paṭicchādanaṁ yasmā ‘‘pesalā ñatvā garahissantī’’ti bhayeneva hoti, bhayañca kodhacittasampayuttaṁ, tasmā idaṁ ‘‘dukkhavedana’’nti vuttaṁ. Yaṁ pana sāratthadīpaniyaṁ (sārattha. ṭī. pārājikakaṇḍa 3.666) ‘‘kiñcāpi vajjapaṭicchādanaṁ pemavasena hoti, tathāpi sikkhāpadavītikkamacittaṁ domanassitameva hotī’’ti evaṁ paṇṇattivītikkamacitteneva chādanaṁ domanassatte kāraṇaṁ vuttaṁ, taṁ akāraṇaṁ paṇṇattivijānanaṁ vināpi āpajjitabbatova.",
  "tika-vin07t10:14": "Vajjapaṭicchādikasikkhāpadavaṇṇanā niṭṭhitā.",
  "tika-vin07t10:15": "669. Tatiyaṁ uttānameva.",
  "tika-vin07t10:16": "4. Aṭṭhavatthukasikkhāpadavaṇṇanā",
  "tika-vin07t10:17": "675. Catutthe lokassādasaṅkhātaṁ mittehi aññamaññaṁ kātabbaṁ santhavaṁ. Vuttamevatthaṁ pariyāyantarena dassetuṁ ‘‘kāyasaṁsaggarāgenā’’ti vuttaṁ.",
  "tika-vin07t10:18": "Tissitthiyo methunaṁ taṁ na seveti yā tisso itthiyo, tāsu vuttaṁ taṁ methunaṁ na seveyya. Anariyapaṇḍaketi tayo anariye, tayo paṇḍake ca upasaṅkamitvā methunaṁ na seveti attho. Anariyāti cettha ubhatobyañjanakā adhippetā. Byañjanasminti attano vaccamukhamaggepi. Chedo eva chejjaṁ, pārājikaṁ.",
  "tika-vin07t10:19": "Vaṇṇāvaṇṇoti dvīhi sukkavissaṭṭhi vuttā. Gamanuppādananti sañcarittaṁ. ‘‘Methunadhammassa pubbabhāgattā paccayo hotī’’ti iminā kāriyopacārena kāyasaṁsaggo methunadhammoti vuttoti dasseti. Sabbapadesūti saṅghāṭikaṇṇaggahaṇādipadesu. Kāyasaṁsaggarāgo, saussāhatā, aṭṭhamavatthussa pūraṇanti tīṇettha aṅgāni.",
  "tika-vin07t10:20": "Aṭṭhavatthukasikkhāpadavaṇṇanā niṭṭhitā.",
  "tika-vin07t10:21": "Pārājikavaṇṇanānayo niṭṭhito."
}