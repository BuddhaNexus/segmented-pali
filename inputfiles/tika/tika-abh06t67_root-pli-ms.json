{
  "tika-abh06t67:0": "Chabbisatimo paricchedo",
  "tika-abh06t67:1": "26. Vuṭṭhānavisuddhikathā",
  "tika-abh06t67:2": "1019.",
  "tika-abh06t67:3": " Tassevaṃ paṭipannassa, sikhāpattā vipassanā;",
  "tika-abh06t67:4": "Vuṭṭhānagāminī nāma, yadā hoti tadā pana.",
  "tika-abh06t67:5": "1020.",
  "tika-abh06t67:6": " Parikammopacārānulomagotrabhuto paraṃ;",
  "tika-abh06t67:7": "Maggo tato phalaṃ hoti, bhavaṅgā paccavekkhaṇā.",
  "tika-abh06t67:8": "1021.",
  "tika-abh06t67:9": " Parikammopacārānulomasaṅkhātagocarā ;",
  "tika-abh06t67:10": "Maggassāvajjanaṃ hutvā, nibbāne hoti gotrabhu.",
  "tika-abh06t67:11": "1022.",
  "tika-abh06t67:12": " Catutthaṃ pañcamaṃ vātha, chaṭṭhaṃ vāpi yathārahaṃ;",
  "tika-abh06t67:13": "Appeti maggajavanaṃ, nibbāne sakimeva taṃ.",
  "tika-abh06t67:14": "1023.",
  "tika-abh06t67:15": " Tato phalāni tīṇi dve, ekaṃ vātha yathākkamaṃ;",
  "tika-abh06t67:16": "Maggāvasesanirodhamaggavuṭṭhānavīthiyaṃ.",
  "tika-abh06t67:17": "1024.",
  "tika-abh06t67:18": " Tato bhavaṅgapātova,",
  "tika-abh06t67:19": "Taṃ chetvā paccavekkhaṇā;",
  "tika-abh06t67:20": "Tisso pañcavidhā honti,",
  "tika-abh06t67:21": "Yathāyogaṃ tathā hi ca.",
  "tika-abh06t67:22": "1025.",
  "tika-abh06t67:23": " Maggaṃ phalañca nibbānaṃ, avassaṃ paccavekkhati;",
  "tika-abh06t67:24": "Hīne kilese sese ca, paccavekkhati vā na vā.",
  "tika-abh06t67:25": "1026.",
  "tika-abh06t67:26": " Tato ca puna saṅkhāre, vipassanto yathā pure;",
  "tika-abh06t67:27": "Appeti anupubbena, sesamaggaphalāni ca.",
  "tika-abh06t67:28": "1027.",
  "tika-abh06t67:29": " Tattha vuccanti nibbāna-phalamaggavipassanā;",
  "tika-abh06t67:30": "Suññatā cānimittā ca, tathāpaṇihitāni ca.",
  "tika-abh06t67:31": "1028.",
  "tika-abh06t67:32": " Suññatāvipassanādināmena hi vipassati;",
  "tika-abh06t67:33": "Vimokkhamukhabhūtāti, tividhā bhājitā tathā.",
  "tika-abh06t67:34": "1029.",
  "tika-abh06t67:35": " Suññatādikanāmena, vimokkhā tividhā matā;",
  "tika-abh06t67:36": "Nibbānaphalamaggā ca, samāpattisamādhayo.",
  "tika-abh06t67:37": "1030.",
  "tika-abh06t67:38": " Tattheva paṭhamabhūmiṃ, patto ariyapuggalo;",
  "tika-abh06t67:39": "Sattakkhattuparamo so, sotāpannoti vuccati.",
  "tika-abh06t67:40": "1031.",
  "tika-abh06t67:41": " Patto dutiyabhūmiñca, sakadāgāmināmako;",
  "tika-abh06t67:42": "Sakimeva imaṃ lokaṃ, āgantvā hoti mānusaṃ.",
  "tika-abh06t67:43": "1032.",
  "tika-abh06t67:44": " Patto tatiyabhūmiñca, anāgāmīti vuccati;",
  "tika-abh06t67:45": "Brahmalokā anāgantvā, idhakāmopapattiyā.",
  "tika-abh06t67:46": "1033.",
  "tika-abh06t67:47": " Patto catutthabhūmiñca, arahā aggapuggalo;",
  "tika-abh06t67:48": "Diṭṭheva dhamme dukkhaggiṃ, nibbāpetīti vuccati.",
  "tika-abh06t67:49": "1034.",
  "tika-abh06t67:50": " Iti maggaphalaṭṭhānaṃ, vasā ariyapuggalā;",
  "tika-abh06t67:51": "Dvidhāpi catudhā yuggā, aṭṭha honti vibhāgato.",
  "tika-abh06t67:52": "1035.",
  "tika-abh06t67:53": " Ubhatobhāgavimutta-",
  "tika-abh06t67:54": "Vibhāgādivasā pana;",
  "tika-abh06t67:55": "Vibhattā honti sattete,",
  "tika-abh06t67:56": "Yathāyogaṃ tathā hi ca.",
  "tika-abh06t67:57": "1036.",
  "tika-abh06t67:58": " Saddhādhurassāniccato, vuṭṭhānaṃ dukkhatopi ca;",
  "tika-abh06t67:59": "Paññādhurassānattato, iti dīpenti paṇḍitā.",
  "tika-abh06t67:60": "1037.",
  "tika-abh06t67:61": " Saddhānusāri ādimhi, majjhe saddhāvimuttako;",
  "tika-abh06t67:62": "Ante paññāvimuttova, tasmā saddhādhuro siyā.",
  "tika-abh06t67:63": "1038.",
  "tika-abh06t67:64": " Dhammānusāri ādimhi, diṭṭhippatto tatopari;",
  "tika-abh06t67:65": "Ante paññāvimuttova, hoti paññādhuropi ca.",
  "tika-abh06t67:66": "1039.",
  "tika-abh06t67:67": " Samathayānikā ceva, rūpānuttarapādakā;",
  "tika-abh06t67:68": "Vipassanāyānikā ca, sabbe sukkhavipassakā.",
  "tika-abh06t67:69": "1040.",
  "tika-abh06t67:70": " Dhuravuṭṭhānabhedena, honti pañceva sabbathā;",
  "tika-abh06t67:71": "Āruppapādakā cāpi, ādimhi duvidhā tathā.",
  "tika-abh06t67:72": "1041.",
  "tika-abh06t67:73": " Chasu ṭhānesu majjhake, kāyasakkhīti bhājitā;",
  "tika-abh06t67:74": "Ubhatobhāgavimutto, arahatte patiṭṭhito.",
  "tika-abh06t67:75": "1042.",
  "tika-abh06t67:76": " Itthaṃ vuttayānadhura-vuṭṭhānānaṃ vibhāgato;",
  "tika-abh06t67:77": "Maggapphalabhūmiyo ca, sattaṭṭhāriyapuggalā.",
  "tika-abh06t67:78": "1043.",
  "tika-abh06t67:79": " Tattha cānuttarañāṇaṃ, saccānaṃ paṭivedhakaṃ;",
  "tika-abh06t67:80": "Samucchedappahānena, klesānusayasodhanaṃ.",
  "tika-abh06t67:81": "1044.",
  "tika-abh06t67:82": " Catumaggavibhāgena, vuṭṭhānanti pakittitaṃ;",
  "tika-abh06t67:83": "Ñāṇadassanavisuddhi, nāma hoti tathāpi ca.",
  "tika-abh06t67:84": "1045.",
  "tika-abh06t67:85": " Maggo ca parijānāti, dukkhaṃ tebhūmakaṃ tathā;",
  "tika-abh06t67:86": "Yathāyogaṃ pajahati, taṇhāsamudayampi ca.",
  "tika-abh06t67:87": "1046.",
  "tika-abh06t67:88": " Nirodhaṃ sacchikaroti, maggasaccamanuttaraṃ;",
  "tika-abh06t67:89": "Bhāvanāvīthimotiṇṇo, bhāvetīti pavuccati.",
  "tika-abh06t67:90": "1047.",
  "tika-abh06t67:91": " Diṭṭhiggatavicikicchā-sīlabbatamasesato;",
  "tika-abh06t67:92": "Apāyagamanīyañca, rāgadosādikattayaṃ.",
  "tika-abh06t67:93": "1048.",
  "tika-abh06t67:94": " Tadekaṭṭhe kilese ca, sahajātappahānato;",
  "tika-abh06t67:95": "Pajahāti sotāpatti-maggo paṭhamabhūmiko.",
  "tika-abh06t67:96": "1049.",
  "tika-abh06t67:97": " Tadekaṭṭhe pajahati, rāgadosādikepi ca;",
  "tika-abh06t67:98": "Thūle tu sakadāgāmi-maggo dutiyabhūmiko.",
  "tika-abh06t67:99": "1050.",
  "tika-abh06t67:100": " Pajahāti anāgāmi-maggo niravasesato;",
  "tika-abh06t67:101": "Kāmarāgabyāpāde ca, tadekaṭṭhe ca sambhavā.",
  "tika-abh06t67:102": "1051.",
  "tika-abh06t67:103": " Rūpārūparāgamānu-ddhaccāvijjāti pañcakaṃ;",
  "tika-abh06t67:104": "Aggamaggo pajahati, klese sese ca sabbathā.",
  "tika-abh06t67:105": "1052.",
  "tika-abh06t67:106": " Iti saccapaṭivedhaṃ, klesakkhayaphalāvahaṃ;",
  "tika-abh06t67:107": "Maggañāṇaṃ pakāsenti, visuddhiṃ sattamaṃ budhā.",
  "tika-abh06t67:108": "1053.",
  "tika-abh06t67:109": " Chabbisuddhikamenevaṃ, sabbathāya visuddhiyā;",
  "tika-abh06t67:110": "Sattamāyānupattabbaṃ, nibbānanti pavuccati.",
  "tika-abh06t67:111": "1054.",
  "tika-abh06t67:112": " Klesakkhayakaraṃ tāṇaṃ, saṃsārātikkamaṃ paraṃ;",
  "tika-abh06t67:113": "Pārimaṃ tīramabhayaṃ, sabbasaṅkhāranissaṭaṃ.",
  "tika-abh06t67:114": "1055.",
  "tika-abh06t67:115": " Tenammadanimmadanaṃ , pipāsavinayādinā;",
  "tika-abh06t67:116": "Klesasaṃsārasaṅkhāra-paṭipakkhanidassitaṃ.",
  "tika-abh06t67:117": "1056.",
  "tika-abh06t67:118": " Ajarāmaramaccanta-manuppādamasaṅkhataṃ;",
  "tika-abh06t67:119": "Anuttaramasaṅkhāraṃ, anantamatulañca taṃ.",
  "tika-abh06t67:120": "1057.",
  "tika-abh06t67:121": " Paramatthamanopammaṃ, santi appaṭimaṃ sukhaṃ;",
  "tika-abh06t67:122": "Nirodhasacca nibbānaṃ, ekantaṃ amataṃ padaṃ.",
  "tika-abh06t67:123": "1058.",
  "tika-abh06t67:124": " Sopādisesanibbāna-dhātu ceva tathāparā;",
  "tika-abh06t67:125": "Anupādisesā ceti, duvidhā pariyāyato.",
  "tika-abh06t67:126": "1059.",
  "tika-abh06t67:127": " Suññataṃ cānimittañca, tathāpaṇihitanti ca;",
  "tika-abh06t67:128": "Attādigāhābhāvena, tividhāpi ca bhājitaṃ.",
  "tika-abh06t67:129": "1060.",
  "tika-abh06t67:130": " Klesasaṃsārasaṅkhāra-paccanīkavibhāgato;",
  "tika-abh06t67:131": "Bhavakkhayādibhedehi, bahudhāpi pavuccati.",
  "tika-abh06t67:132": "1061.",
  "tika-abh06t67:133": " Tadevamaccutaṃ dhammaṃ, lokuttaramakālikaṃ;",
  "tika-abh06t67:134": "Vānābhāvā vānātīto, ‘‘nibbāna’’nti pakittitaṃ.",
  "tika-abh06t67:135": "Iti nibbānavibhāge vuṭṭhānavisuddhikathā niṭṭhitā.",
  "tika-abh06t67:136": "Chabbīsatimo paricchedo.",
  "tika-abh06t67:137": "Niṭṭhito ca sabbathāpi nibbānavibhāgo."
}