{
  "tika-s0402t25:0": "(8) 3. Ānandavaggo",
  "tika-s0402t25:1": "1. Channasuttavaṇṇanā",
  "tika-s0402t25:2": "72. Tatiyassa paṭhame channaparibbājakoti na naggaparibbājako. Bāhirakasamayaṁ luñcitvā harantoti bāhirakānaṁ samayaṁ nisedhetvā āpanno.",
  "tika-s0402t25:3": "Paññācakkhussa vibandhanato andhaṁ karotīti andhakaraṇoti āha ‘‘yassa rāgo uppajjatī’’tiādi. Acakkhukaraṇoti asamatthasamāsoyaṁ ‘‘asūriyapassāni mukhānī’’tiādīsu viyāti āha ‘‘paññācakkhuṁ na karotīti acakkhukaraṇo’’ti. Paññānirodhikoti anuppannāya lokiyalokuttarāya paññāya uppajjituṁ na deti, lokiyapaññaṁ pana aṭṭhasamāpattipañcābhiññāvasena uppannampi samucchinditvā khipatīti paññānirodhikoti evampettha attho daṭṭhabbo. Anuppannānuppādauppannaparihāninimittatāya hi paññaṁ nirodhetīti paññānirodhiko. Vihanati vibādhatīti vighāto, dukkhanti āha ‘‘dukkhasaṅkhātassa vighātassā’’ti. Kilesanibbānanti iminā asaṅkhatanibbānameva vadati. Asaṅkhatañhi nibbānaṁ nāma, taṁ paccakkhaṁ kātuṁ na detīti anibbānasaṁvattaniko. Lokuttaramissako kathito pubbabhāgiyassapi ariyamaggassa kathitattā.",
  "tika-s0402t25:4": "Channasuttavaṇṇanā niṭṭhitā.",
  "tika-s0402t25:5": "2. Ājīvakasuttavaṇṇanā",
  "tika-s0402t25:6": "73. Dutiye na aññātukāmoti na ājānitukāmoyevāti attho. Tenāha ‘‘pariggaṇhanatthaṁ pana āgato’’ti, paññāya paricchinditvā upaparikkhitvā gaṇhanatthanti attho. Kāraṇāpadesoti kāraṇaniddeso. Sesamettha uttānameva.",
  "tika-s0402t25:7": "Ājīvakasuttavaṇṇanā niṭṭhitā.",
  "tika-s0402t25:8": "3. Mahānāmasakkasuttavaṇṇanā",
  "tika-s0402t25:9": "74. Tatiye gilānassa bhāvo gelaññanti āha ‘‘gilānabhāvato’’ti. Dīpetīti desanākkameneva paññāpeti. Paṭhamañhi sekhasīlasamādhipaññāyo vatvā pacchā asekhasīlādīni vadanto imamatthaṁ dīpeti.",
  "tika-s0402t25:10": "Mahānāmasakkasuttavaṇṇanā niṭṭhitā.",
  "tika-s0402t25:11": "4. Nigaṇṭhasuttavaṇṇanā",
  "tika-s0402t25:12": "75. Catutthe haṁsavaṭṭakacchannenāti haṁsavaṭṭakaparicchannena, haṁsamaṇḍalākārenāti attho. Natthi etassa parisesanti aparisesaṁ. Tenāha ‘‘appamattakampi asesetvā’’ti. Aparisesadhammajānanato vā aparisesasaṅkhātaṁ ñāṇadassanaṁ paṭijānātīti evampettha attho daṭṭhabbo. Satatanti niccaṁ. Samitanti tasseva vevacananti āha ‘‘satataṁ samitanti sabbakālaṁ nirantara’’nti. Atha vā niccaṭṭhena satata-saddena abhiṇhappavatti jotitā siyāti ‘‘samita’’nti vuttaṁ. Tena nirantarappavattiṁ dassetīti āha ‘‘sabbakālaṁ nirantara’’nti.",
  "tika-s0402t25:13": "Visuddhisampāpanatthāyāti rāgādīhi malehi abhijjhāvisamalobhādīhi ca upakkiliṭṭhacittānaṁ sattānaṁ visuddhipāpanatthāya. Samatikkamanatthāyāti sokassa ca paridevassa ca pahānatthāya. Atthaṁ gamanatthāyāti kāyikadukkhassa ca cetasikadomanassassa cāti imesaṁ dvinnaṁ atthaṅgamanāya, nirodhāyāti attho. Ñāyati nicchayena kamati nibbānaṁ. Taṁ vā ñāyati paṭivijjhati etenāti ñāyo, ariyamaggoti āha ‘‘maggassa adhigamanatthāyā’’ti. Apaccayanibbānassa sacchikaraṇatthāyāti paccayarahitattā apaccayassa asaṅkhatassa taṇhāvānavirahitattā nibbānanti laddhanāmassa amatassa sacchikiriyāya, attapaccakkhatāyāti vuttaṁ hoti. Phusitvā phusitvāti patvā patvā. Sesamettha suviññeyyameva.",
  "tika-s0402t25:14": "Nigaṇṭhasuttavaṇṇanā niṭṭhitā.",
  "tika-s0402t25:15": "5. Nivesakasuttavaṇṇanā",
  "tika-s0402t25:16": "76. Pañcame kiccakaraṇīyesu sahabhāvaṭṭhena amā hontīti amaccā. ‘‘Ayaṁ ajjhattiko’’ti evaṁ jānanti, ñāyanti vāti ñātī. Sassusasurapakkhikāti sassusasurā ca tappakkhiko ca sassusasurapakkhikā. Lohitena sambaddhāti sālohitā. Pitupakkhikā vā ñātī, mātupakkhikā sālohitā. Mātupitupakkhikā vā ñātī, sassusasurapakkhikā sālohitā. Avecca ratanassa guṇe yāthāvato ñatvā pasādo aveccappasādo. So pana yasmā maggenāgatattā kenaci akampanīyo ca appadhaṁsiyo ca hoti, tasmā evaṁ vuttaṁ ‘‘acalappasādo’’ti. Bhāvaññathattanti sabhāvassa aññathattaṁ.",
  "tika-s0402t25:17": "Vīsatiyā koṭṭhāsesūti kesādimatthaluṅgapariyantesu. Dvādasasu koṭṭhāsesūti pittādimuttapariyantesu. Catūsu koṭṭhāsesūti ‘‘yena ca santappati, yena ca jīrīyati, yena ca paridayhati, yena ca asitapītakhāyitasāyitaṁ sammā pariṇāmaṁ gacchatī’’ti (ma. ni. 1.304) evaṁ vuttesu catūsu koṭṭhāsesu. Chasu koṭṭhāsesūti ‘‘uddhaṅgamā vātā, adhogamā vātā, kucchisayā vātā, koṭṭhāsayā vātā, aṅgamaṅgānusārino vātā, assāso passāso’’ti (ma. ni. 2.305) evaṁ vuttesu chasu koṭṭhāsesu. Vitthambhanaṁ sesabhūtattayasanthambhitatāpādanaṁ, ‘‘upakīḷana’’nti eke. Sesaṁ suviññeyyameva.",
  "tika-s0402t25:18": "Nivesakasuttavaṇṇanā niṭṭhitā.",
  "tika-s0402t25:19": "6-7. Paṭhamabhavasuttādivaṇṇanā",
  "tika-s0402t25:20": "77-78. Chaṭṭhe abhisaṅkhāraviññāṇanti kammasahajātaṁ viññāṇaṁ. Sesamettha suviññeyyameva. Sattame natthi vattabbaṁ.",
  "tika-s0402t25:21": "Paṭhamabhavasuttādivaṇṇanā niṭṭhitā.",
  "tika-s0402t25:22": "8. Sīlabbatasuttavaṇṇanā",
  "tika-s0402t25:23": "79. Aṭṭhame dukkarakārikānuyogoti dukkarakiriyāya anuyogo. Upaṭṭhānena sāranti upaṭṭhānākārena sāraṁ. ‘‘Idaṁ vara’’ntiādinā upaṭṭhānākāraṁ vibhāveti. Etthāti etasmiṁ satthārā pucchite pañhe.",
  "tika-s0402t25:24": "Sīlabbatasuttavaṇṇanā niṭṭhitā.",
  "tika-s0402t25:25": "9. Gandhajātasuttavaṇṇanā",
  "tika-s0402t25:26": "80. Navame mūle, mūlassa vā gandho mūlagandhoti āha ‘‘mūlavatthuko gandho’’ti. Mūlaṁ vatthu etassāti mūlavatthuko. Idāni mūlaṁ gandhayogato gandhoti imamatthaṁ dassento ‘‘gandhasampannaṁ vā mūlameva mūlagandho’’ti āha. Pacchimoyevettha atthavikappo yuttataroti dassetuṁ ‘‘tassa hi gandho’’tiādimāha. Vassikapupphādīnanti sumanapupphādīnaṁ.",
  "tika-s0402t25:27": "Gandhajātasuttavaṇṇanā niṭṭhitā.",
  "tika-s0402t25:28": "10. Cūḷanikāsuttavaṇṇanā",
  "tika-s0402t25:29": "81. Dasame aruṇavatisuttantaaṭṭhuppattiyanti ‘‘bhūtapubbaṁ, bhikkhave, rājā ahosi aruṇavā nāma. Rañño kho pana, bhikkhave, aruṇavato aruṇavatī nāma rājadhānī ahosi. Aruṇavatiṁ kho pana, bhikkhave, rājadhāniṁ sikhī bhagavā arahaṁ sammāsambuddho upanissāya vihāsi. Sikhissa kho pana, bhikkhave, bhagavato arahato sammāsambuddhassa abhibhūsambhavaṁ nāma sāvakayugaṁ ahosi aggaṁ bhaddayugaṁ. Atha kho, bhikkhave, sikhī bhagavā arahaṁ sammāsambuddho abhibhuṁ bhikkhuṁ āmantesī’’tiādinā brahmasaṁyutte (saṁ. ni. 1.185) āgatassa aruṇavatisuttantassa aṭṭhuppattiyaṁ. Atippagoti ativiya pago, ativiya pātoti attho, na tāva kulesu bhattaṁ niṭṭhātīti vuttaṁ hoti.",
  "tika-s0402t25:30": "Ujjhāyantīti avajhāyanti, heṭṭhā katvā cintenti, lāmakato cintenti. Anekavihitaṁ iddhivikubbanaṁ katvāti ‘‘pakativaṇṇaṁ vijahitvā nāgavaṇṇaṁ vā dasseti, supaṇṇavaṇṇaṁ vā dassetī’’tiādinā (paṭi. ma. 3.13) nayena āgataṁ anekappakāraṁ iddhivikubbanaṁ katvā. Sahassilokadhātunti cakkavāḷasahassaṁ. Gāthādvayaṁ abhāsīti thero kira ‘‘kathaṁ desitā kho dhammadesanā sabbesaṁ piyā manāpā’’ti cintetvā ‘‘sabbepi pāsaṇḍā sabbe devamanussā attano attano samaye purisakāraṁ vaṇṇayanti, vīriyassa avaṇṇavādī nāma natthi, vīriyappaṭisaṁyuttaṁ katvā desessāmi. Evamassa dhammadesanā sabbesaṁ piyā bhavissati manāpā’’ti ñatvā tīsu piṭakesu vicinitvā ‘‘ārambhatha nikkamathā’’ti (saṁ. ni. 1.186) idaṁ gāthādvayaṁ abhāsi.",
  "tika-s0402t25:31": "Kiṁ āloko ayanti kassa nu kho ayaṁ ālokoti. Vicinantānanti cintentānaṁ. Sabbeti lokadhātuyaṁ sabbe devā ca manussā ca. Osaṭāya parisāyāti dhammassavanatthaṁ samosaṭāya parimitaparicchinnāya parisāya. Atthopi nesaṁ pākaṭo ahosīti na kevalaṁ te saddameva assosuṁ, atha kho atthopi tesaṁ pakatisavanūpacāre viya pākaṭo ahosi. Tena sahassaṁ lokadhātuṁ viññāpetīti adhippāyo.",
  "tika-s0402t25:32": "Pariharantīti sineruṁ dakkhiṇato katvā parivattenti. Virocamānāti attano jutiyā dibbamānā, sobhamānā vā. Tāva sahassadhā lokoti yattako candimasūriyehi obhāsiyamāno lokadhātusaṅkhāto ekeko loko, tattakena pamāṇena sahassadhā loko, iminā cakkavāḷena saddhiṁ cakkavāḷasahassanti attho. Kasmā panesā ānītāti esā cūḷanikā lokadhātu kasmā bhagavatā ānītā, desitāti attho. Majjhimikāya lokadhātuyā paricchedadassanatthanti dvisahassilokadhātuyā parimāṇadassanatthaṁ.",
  "tika-s0402t25:33": "Sahassilokadhātuyā sahassī dvisahassilokadhātu, sā cakkavāḷagaṇanāya dasasatasahassacakkavāḷaparimāṇā. Tenāha ‘‘sahassacakkavāḷāni sahassabhāgena gaṇetvā’’tiādi. Kampanadevatūpasaṅkamanādinā jātacakkavāḷena saha yogakkhemaṁ ṭhānaṁ jātikkhettaṁ. Tattakāya eva jātikkhettabhāvo dhammatāvaseneva veditabbo, ‘‘pariggahavasenā’’ti keci. Sabbesampi buddhānaṁ evaṁ jātikkhettaṁ tannivāsīnaṁyeva ca devatānaṁ dhammābhisamayoti vadanti. Paṭisandhiggahaṇādīnaṁ sattannaṁyeva gahaṇaṁ nidassanamattaṁ mahābhinīhārādikālepi tassa pakampanassa labbhanato.",
  "tika-s0402t25:34": "Sahassaṁ sahassadhā katvā gaṇitaṁ majjhimikantiādinā majjhimikāya lokadhātuyā sahassaṁ tisahassilokadhātu, sāyeva ca mahāsahassilokadhātūti dasseti. Saraseneva āṇāpavattanaṁ āṇākkhettaṁ, yaṁ ekajjhaṁ saṁvaṭṭati vivaṭṭati ca. Āṇā pharatīti tannivāsidevatānaṁ sirasā sampaṭicchanena vattati, tañca kho kevalaṁ buddhānubhāveneva, adhippāyavasena ca pana ‘‘yāvatā pana ākaṅkheyyā’’ti (a. ni. 3.81) vacanato buddhānaṁ avisayo nāma natthi, visayakkhettassa pamāṇaparicchedo nāma natthi. Visamoti sūriyuggamanādīnaṁ visamabhāvato visamo. Tenevāha ‘‘ekasmiṁ ṭhāne sūriyo uggato hotī’’tiādi. Sesamettha suviññeyyameva.",
  "tika-s0402t25:35": "Cūḷanikāsuttavaṇṇanā niṭṭhitā.",
  "tika-s0402t25:36": "Ānandavaggavaṇṇanā niṭṭhitā."
}