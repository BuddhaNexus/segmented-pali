{
  "tika-s0402t9:0": "(10) 5. Bālavaggavaṇṇanā",
  "tika-s0402t9:1": "99. Pañcamassa paṭhame anāgataṁ bhāraṁ vahatīti attano asampattaṁ bhāraṁ vahati. Atherova samāno therehi vahitabbaṁ bījanaggāhadhammajjhesanādibhāraṁ vahatīti evamettha attho daṭṭhabbo. Aṭṭhakathāyaṁ (mahāva. aṭṭha. 159-160) pana yasmā sammajjanādinavavidhaṁ pubbakiccaṁ āṇatteneva kātabbaṁ, pātimokkhañca āṇatteneva uddisitabbaṁ, tasmā taṁ sabbaṁ vinā āṇattiyā karonto anāgataṁ bhāraṁ vahati nāmāti dassetuṁ ‘‘sammajjanī padīpo’’tiādi vuttaṁ. Yañhi ‘‘anujānāmi, bhikkhave, uposathāgāraṁ sammajjitu’’ntiādinā nayena pāḷiyaṁ āgataṁ. Aṭṭhakathāsu ca –",
  "tika-s0402t9:2": "‘‘Sammajjanī padīpo ca, udakaṁ āsanena ca;",
  "tika-s0402t9:3": "Uposathassa etāni, ‘pubbakaraṇa’nti vuccati.",
  "tika-s0402t9:4": "‘‘Chandapārisuddhiutukkhānaṁ, bhikkhugaṇanā ca ovādo;",
  "tika-s0402t9:5": "Uposathassa etāni, ‘pubbakicca’nti vuccatī’’ti. (mahāva. aṭṭha 168) –",
  "tika-s0402t9:6": "Evaṁ dvīhi nāmehi navavidhaṁ pubbakiccaṁ dassitaṁ, taṁ akatvā uposathaṁ kātuṁ na vaṭṭati. Tasmā ‘‘anujānāmi, bhikkhave, therena bhikkhunā navaṁ bhikkhuṁ āṇāpetu’’nti vacanato therena āṇattena agilānena bhikkhunā uposathāgāraṁ sammajjitabbaṁ, pānīyaṁ paribhojanīyaṁ upaṭṭhapetabbaṁ, āsanaṁ paññāpetabbaṁ, padīpo kātabbo, akaronto dukkaṭaṁ āpajjati.",
  "tika-s0402t9:7": "Therenapi patirūpaṁ ñatvā āṇāpetabbaṁ, āṇāpentenapi yaṁ kiñci kammaṁ karonto vā sadā kālameva eko vā bhāranittharaṇako vā sarabhāṇakadhammakathikādīsu vā aññataro na uposathāgārasammajjanatthaṁ āṇāpetabbo, avasesā pana vārena āṇāpetabbā. Sace āṇatto sammajjaniṁ tāvakālikampi na labhati, sākhābhaṅgaṁ kappiyaṁ kāretvā sammajjitabbaṁ, tampi alabhantassa laddhakappiyaṁ hoti. Padīpakaraṇepi vuttanayeneva āṇāpetabbo, āṇāpentena ca ‘‘amukasmiṁ nāma okāse telaṁ vā kapallikā vā atthi, taṁ gahetvā karohī’’ti vattabbo. Sace telādīni natthi, pariyesitabbāni. Pariyesitvā alabhantassa laddhakappiyaṁ hoti. Api ca kapāle aggi jāletabbo. Āsanapaññāpanāṇattiyampi vuttanayeneva āṇāpetabbo, āṇattena ca sace uposathāgāre āsanāni natthi, saṅghikāvāsato āharitvā paññāpetvā puna āharitabbāni, āsanesu asati kaṭasārakepi taṭṭikāyopi paññāpetuṁ vaṭṭati, tāsupi asati sākhābhaṅgāni kappiyaṁ kāretvā paññāpetabbāni. Kappiyakārakaṁ alabhantassa laddhakappiyaṁ hoti.",
  "tika-s0402t9:8": "Chandapārisuddhīti ettha uposathakaraṇatthaṁ sannipatite saṅghe bahi uposathaṁ katvā āgatena sannipātaṭṭhānaṁ gantvā kāyasāmaggiṁ adentena chando dātabbo. Yopi gilāno vā kiccappasuto vā, tena pārisuddhiṁ dentena chando dātabbo. Kathaṁ dātabbo? Ekassa bhikkhuno santike ‘‘chandaṁ dammi, chandaṁ me hara, chandaṁ me ārocehī’’ti ayamattho kāyena vā vācāya vā ubhayena vā viññāpetabbo. Evaṁ dinno hoti chando. Akatūposathena pana gilānena vā kiccappasutena vā pārisuddhi dātabbā. Kathaṁ dātabbā? Ekassa bhikkhuno santike ‘‘pārisuddhiṁ dammi, pārisuddhiṁ me hara, pārisuddhiṁ me ārocehī’’ti ayamattho kāyena vā vācāya vā ubhayena vā viññāpetabbo. Evaṁ dinnā hoti pārisuddhi. Taṁ pana dentena chandopi dātabbo. Vuttañhetaṁ bhagavatā – ‘‘anujānāmi, bhikkhave, tadahuposathe pārisuddhiṁ dentena chandampi dātuṁ, santi saṅghassa karaṇīya’’nti. Tattha pārisuddhidānaṁ saṅghassapi attanopi uposathakaraṇaṁ sampādeti, na avasesaṁ saṅghakiccaṁ. Chandadānaṁ saṅghasseva uposathakaraṇañca sesakiccañca sampādeti, attano pana uposatho akatoyeva hoti, tasmā pārisuddhiṁ dentena chandopi dātabbo.",
  "tika-s0402t9:9": "Utukkhānanti ‘‘hemantādīnaṁ utūnaṁ ettakaṁ atikkantaṁ, ettakaṁ avasiṭṭha’’nti evaṁ utūnaṁ ācikkhanaṁ. Bhikkhugaṇanāti ‘‘ettakā bhikkhū uposathagge sannipatitā’’ti bhikkhūnaṁ gaṇanā. Idampi ubhayaṁ katvāva uposatho kātabbo. Ovādoti bhikkhunovādo. Na hi bhikkhūnīhi yācitaṁ ovādaṁ anārocetvā uposathaṁ kātuṁ vaṭṭati. Bhikkhuniyo hi ‘‘sve uposatho’’ti āgantvā ‘‘ayaṁ uposatho cātuddaso, pannaraso’’ti pucchitvā puna uposathadivase āgantvā ‘‘bhikkhunisaṅgho, ayya, bhikkhusaṅghassa pāde vandati, ovādūpasaṅkamanañca yācati, labhatu kira, ayya, bhikkhunisaṅgho ovādūpasaṅkamana’’nti evaṁ ovādaṁ yācanti. Taṁ ṭhapetvā bālagilānagamiye añño sacepi āraññako hoti, appaṭiggahetuṁ na labhati, tasmā yena so paṭiggahito, tena bhikkhunā uposathagge pātimokkhuddesako bhikkhu evaṁ vattabbo ‘‘bhikkhunisaṅgho, bhante, bhikkhusaṅghassa pāde vandati, ovādūpasaṅkamanañca yācati, labhatu kira, bhante, bhikkhunisaṅgho ovādūpasaṅkamana’’nti.",
  "tika-s0402t9:10": "Pātimokkhuddesakena vattabbaṁ – ‘‘atthi koci bhikkhu bhikkhunovādako sammato’’ti. Sace hoti koci bhikkhu bhikkhunovādako sammato, tato tena so vattabbo – ‘‘itthannāmako bhikkhu bhikkhunovādako sammato, taṁ bhikkhunisaṅgho upasaṅkamatū’’ti. Sace natthi, tato tena pucchitabbaṁ – ‘‘ko āyasmā ussahati bhikkhuniyo ovaditu’’nti. Sace koci ussahati, sopi ca aṭṭhahi aṅgehi samannāgato, taṁ tattheva sammannitvā ovādappaṭiggāhako vattabbo – ‘‘itthannāmo bhikkhu bhikkhunovādako sammato, taṁ bhikkhunisaṅgho upasaṅkamatū’’ti. Sace pana na koci ussahati, pātimokkhuddesakena vattabbaṁ – ‘‘natthi koci bhikkhu bhikkhunovādako sammato, pāsādikena bhikkhunisaṅgho sampādetū’’ti. Ettāvatā hi sikkhattayasaṅgahitaṁ sakalaṁ sāsanaṁ ārocitaṁ hoti. Tena bhikkhunā ‘‘sādhū’’ti sampaṭicchitvā pāṭipade bhikkhunīnaṁ ārocetabbaṁ. Pātimokkhampi ‘‘na, bhikkhave, anajjhiṭṭhena pātimokkhaṁ uddisitabbaṁ, yo uddiseyya, āpatti dukkaṭassā’’ti vacanato anāṇattena na uddisitabbaṁ. ‘‘Therādheyyaṁ pātimokkha’’nti hi vacanato saṅghatthero vā pātimokkhaṁ uddiseyya , ‘‘anujānāmi, bhikkhave, yo tattha bhikkhu byatto paṭibalo, tassādheyyaṁ pātimokkha’’nti vacanato navakataro vā therena āṇatto. Dutiyādīni uttānatthāneva.",
  "tika-s0402t9:11": "109. Ekādasame na kukkuccāyitabbaṁ kukkuccāyatīti na kukkuccāyituṁ yuttakaṁ kukkuccāyati. Sūkaramaṁsaṁ labhitvā ‘‘acchamaṁsa’’nti kukkuccāyati, ‘‘sūkaramaṁsa’’nti jānantopi ‘‘acchamaṁsa’’nti kukkuccāyati, na paribhuñjatīti vuttaṁ hoti. Evaṁ migamaṁsaṁ ‘‘dīpimaṁsa’’nti, kāle santeyeva ‘‘kālo natthī’’ti, appavāretvā ‘‘pavāritomhī’’ti, patte rajasmiṁ apatiteyeva ‘‘patita’’nti, attānaṁ uddissa macchamaṁse akateyeva ‘‘maṁ uddissa kata’’nti kukkuccāyati. Kukkuccāyitabbaṁ na kukkuccāyatīti kukkuccāyituṁ yuttaṁ na kukkuccāyati. Acchamaṁsaṁ labhitvā ‘‘sūkaramaṁsa’’nti na kukkuccāyati, ‘‘acchamaṁsa’’nti jānantopi ‘‘sūkaramaṁsa’’nti na kukkuccāyati, madditvā vītikkamatīti vuttaṁ hoti. Evaṁ dīpimaṁsaṁ migamaṁsanti…pe… attānaṁ uddissa macchamaṁse kate ‘‘maṁ uddissa kata’’nti na kukkuccāyatīti evamettha attho daṭṭhabbo. Aṭṭhakathāyaṁ pana ‘‘na kukkuccāyitabbanti saṅghabhogassa apaṭṭhapanaṁ avicāraṇaṁ na kukkuccāyitabbaṁ nāma, taṁ kukkuccāyati. Kukkuccāyitabbanti tasseva paṭṭhapanaṁ vicāraṇaṁ, taṁ na kukkuccāyatī’’ti ettakameva vuttaṁ. Tattha saṅghabhogassāti saṅghassa catupaccayaparibhogatthāya dinnakhettavatthutaḷākādikassa, tato uppannadhaññahiraññādikassa ca saṅghassa bhogassa. Apaṭṭhapananti asaṁvidahanaṁ. Tenāha ‘‘avicāraṇa’’nti. Tassevāti yathāvuttasseva saṅghabhogassa.",
  "tika-s0402t9:12": "Bālavaggavaṇṇanā niṭṭhitā.",
  "tika-s0402t9:13": "Dutiyapaṇṇāsakaṁ niṭṭhitaṁ.",
  "tika-s0402t9:14": "3. Tatiyapaṇṇāsakaṁ"
}