{
  "tika-vin07t44:0": "Khandhakapucchāvāro",
  "tika-vin07t44:1": "Pucchāvissajjanāvaṇṇanā",
  "tika-vin07t44:2": "320.Upasampadakkhandhakanti pabbajjākhandhakaṁ (mahāva. 84). Saha niddesenāti saniddesaṁ. ‘‘Sanniddesa’’nti vā pāṭho, so evattho. Nidānena ca niddesena ca saddhinti ettha paññattiṭṭhānapuggalādippakāsakaṁ nidānavacanaṁ nidānaṁ nāma, tannidānaṁ paṭicca niddiṭṭhasikkhāpadāni niddeso nāma, tehi avayavabhūtehi sahitaṁ taṁsamudāyabhūtaṁ khandhakaṁ pucchāmīti attho. Uttamāni padānīti āpattipaññāpakāni vacanāni adhippetāni. Tesaṁ…pe… kati āpattiyo hontīti tehi vacanehi paññattā kati āpattikkhandhā hontīti attho. Nanu āpattiyo nāma puggalānaññeva honti, na padānaṁ, kasmā pana ‘‘samukkaṭṭhapadānaṁ kati āpattiyo’’ti sāmivasena niddeso katoti āha ‘‘yena yena hi padenā’’tiādi. Pāḷiyaṁ uposathantiādi uposathakkhandhakādīnaññeva (mahāva. 132 ādayo) gahaṇaṁ.",
  "tika-vin07t44:3": "Pucchāvissajjanāvaṇṇanā niṭṭhitā."
}