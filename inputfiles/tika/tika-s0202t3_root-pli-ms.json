{
  "tika-s0202t3:0": "4. Rājavaggo",
  "tika-s0202t3:1": "1. Ghaṭikārasuttavaṇṇanā",
  "tika-s0202t3:2": "282.Cariyanti bodhicariyaṁ, bodhisambhārasambharaṇavasena pavattitaṁ bodhisattapaṭipattinti attho. Sukāraṇanti bodhiparipācanassa ekantikaṁ sundaraṁ kāraṇaṁ, kassapassa bhagavato payirupāsanādiṁ sandhāya vadati. Tañhi tena saddhiṁ mayā idha katanti vattabbataṁ labhati. Mandahasitanti īsakaṁ hasitaṁ. Kuhaṁ kuhanti hāsa-saddassa anukaraṇametaṁ. Haṭṭhapahaṭṭhākāramattanti haṭṭhapahaṭṭhamattaṁ. Yathā gahitasaṅketā ‘‘pahaṭṭho bhagavā’’ti sañjānanti, evaṁ ākāradassanamattaṁ.",
  "tika-s0202t3:3": "Idāni iminā pasaṅgena tāsaṁ samuṭṭhānaṁ vibhāgato dassetuṁ ‘‘hasitañca nāmeta’’ntiādi āraddhaṁ. Tattha ajjhupekkhanavasenapi hāso na sambhavati, pageva domanassavasenāti āha ‘‘terasahi somanassasahagatacittehī’’ti. Nanu ca keci kodhavasenapi hasantīti? Na, tesampi yaṁ taṁ kodhavatthu, tassa mayaṁ dāni yathākāmakāritaṁ āpajjissāmāti duviññeyyantarena somanassacitteneva hāsassa uppajjanato. Tesūti pañcasu somanassasahagatacittesu. Balavārammaṇeti uḷāraārammaṇe yamakamahāpāṭihāriyasadise. Dubbalārammaṇeti anuḷāre ārammaṇe. Imasmiṁ pana ṭhāne…pe… uppādesīti idaṁ porāṇaṭṭhakathāyaṁ tathā āgatattā vuttaṁ. Na ahetukasomanassasahagatacittena bhagavato sitaṁ hotīti dassanatthaṁ.",
  "tika-s0202t3:4": "Abhidhammaṭīkāyaṁ (dha. sa. mūlaṭī. 568) pana ‘‘atītaṁsādīsu appaṭihataṁ ñāṇaṁ vatvā ‘imehi tīhi dhammehi samannāgatassa buddhassa bhagavato sabbaṁ kāyakammaṁ ñāṇapubbaṅgamaṁ ñāṇānuparivatta’ntiādivacanato (mahāni. 69, 156; cūḷani. māgharājamāṇavapucchāniddesa 85; paṭi. ma. 3.5; netti. 15; dī. ni. aṭṭha. 3.305; vibha. mūlaṭī. suttantabhājanīyavaṇṇanā; dī. ni. ṭī. 3.141, 305) ‘bhagavato idaṁ cittaṁ uppajjatī’ti vuttavacanaṁ vicāretabba’’nti vuttaṁ. Tattha iminā hasituppādacittena pavattiyamānampi bhagavato sitakaraṇaṁ pubbenivāsa-anāgataṁsa-sabbaññutaññāṇānaṁ anuvattakattā ñāṇānuparivattiyevāti, evaṁ pana ñāṇānuparivattibhāve sati na koci pāḷiaṭṭhakathānaṁ virodho. Tathā hi abhidhammaṭṭhakathāyaṁ (dha. sa. aṭṭha. 568) ‘‘tesaṁ ñāṇānaṁ ciṇṇapariyante idaṁ cittaṁ uppajjatī’’ti vuttaṁ. Avassañca etaṁ evaṁ icchitabbaṁ, aññathā āvajjanassapi bhagavato pavatti tathārūpe kāle na saṁyujjeyya, tassapi hi viññattisamuṭṭhāpakabhāvassa icchitattā, tathā hi vuttaṁ – ‘‘evañca katvā manodvārāvajjanassapi viññattisamuṭṭhāpakattaṁ upapannaṁ hotī’’ti, na ca viññattisamuṭṭhāpakatte taṁsamuṭṭhitāya viññattiyā kāyakammādibhāvaṁ āpajjanabhāvo vibandhatīti tameva sandhāya vadati. Tenāha ‘‘evaṁ appamattakampī’’ti. Sateritā vijjulatā nāma sateratāvijjulatā. Sā hi itaravijjulatā viya khaṇaṭṭhitikā sīghanirodhā ca na hoti, apica kho dandhanirodhā, tañca sabbakālaṁ catudīpikamahāmeghatova niccharati tenāha ‘‘cātuddīpikamahāmeghamukhato’’ti. Ayaṁ kira tāsaṁ rasmivaṭṭīnaṁ dhammatā, yadidaṁ tikkhattuṁ siravaraṁ padakkhiṇaṁ katvā dāṭhaggesuyeva antaradhānaṁ.",
  "tika-s0202t3:5": "283. Yadipi cattāri asaṅkhyeyyāni kappānaṁ satasahassañca paññāpāramitā paribhāvitā, tathāpi idāni taṁ buddhantaraṁ tassā paṭipādetabbattā vuttaṁ ‘‘aparipakkañāṇattā’’ti. Kāmañcassa ñāṇāya idānipi paṭipādetabbatā atthi, evaṁ santepi nanu sammāsambuddhesu pasādena sambhāvanāya bhavitabbaṁ tathā cirakālaṁ paribhāvitattā, kathaṁ tattha hīḷanāti āha ‘‘brāhmaṇakule’’tiādi. Cirakālaparicitāpi hi guṇabhāvanā appakenapi akalyāṇamittasaṁsaggena viparivattati aññathattaṁ gacchati. Tena mahāsattopi jātisiddhāyaṁ laddhiyaṁ ṭhatvā jātisiddhena mānena evamāha – ‘‘kiṁ pana tena muṇḍakena samaṇakena diṭṭhenā’’ti. Tathā hi vuttaṁ aṭṭhakathāyaṁ –",
  "tika-s0202t3:6": "‘‘Tasmā akalyāṇajanaṁ, āsīvisamivoragaṁ,",
  "tika-s0202t3:7": "Ārakā parivajjeyya, bhūtikāmo vicakkhaṇo’’ti. (dī. ni. aṭṭha. 1.170-172);",
  "tika-s0202t3:8": "Nhānacuṇṇena suttena katā sotti, kuruvindaguḷikā, sā eva sināyanti kāyaṁ visodhenti etāyāti sinānaṁ. Tenāha – ‘‘sotti sinānanti sinānatthāya katasotti’’nti.",
  "tika-s0202t3:9": "284.Ariyaparihārenāti ariyānaṁ parihārena, anāgāmīnaṁ nhānakāle attano kāyassa parihāraniyāmenāti attho. Attano ñāṇasampattiyā vibhavasampattiyā pasannakāraṁ kātuṁ sakkhissati. Etadatthanti ‘‘ahitanivāraṇaṁ, hite niyojanaṁ byasane parivajjana’’nti yadidaṁ, etadatthaṁ mittā nāma honti. Keci ‘‘yāvettha ahupī’’ti paṭhanti, tesaṁ yāva ettha kesaggagahaṇaṁ tāva ayaṁ nibandho ahupīti attho.",
  "tika-s0202t3:10": "285.Satipaṭilābhatthāyāti bodhiyā mahābhinīhāraṁ katvā bodhisambhārapaṭipadāya pūraṇabhāve satiyā paṭilābhatthāya. Idāni tassa satuppādanīyakathāya pavattitākāraṁ saṅkhepeneva dassetuṁ ‘‘tassa hī’’tiādi vuttaṁ. Tattha na lāmakaṭṭhānaṁ otiṇṇasattoti iminā mahāsattassa paṇītādhimuttataṁ dassetvā evaṁ paṇītādhimuttikassa pamādakiriyā na yuttāti dassento ‘‘tādisassa nāma pamādavihāro na yutto’’ti āha. Tadā bodhisattassa nekkhammajjhāsayo telappadīpo viya visesato nibbatti, taṁ disvā bhagavā tadanurūpaṁ dhammakathaṁ karonto ‘‘tādisassa…pe… kathesī’’ti. Parasamuddavāsī therā aññathā vadanti. Aṭṭhakathāyaṁ pana nāyaṁ buddhānaṁ bhāro, yadidaṁ pūritapāramīnaṁ bodhisattānaṁ tathā dhammadesanā tesaṁ mahābhinīhārasamanantarampi bodhisambhārassa sayambhuñāṇeneva paṭividitattā. Tasmā bodhisattabhāvapavedanameva tassa bhagavā akāsīti dassetuṁ ‘‘satipaṭilābhatthāyā’’tiādi vuttaṁ. Satipaṭilābhatthāyāti sammāpaṭipattiyā ujjalane pākaṭakarasatipaṭilābhāya.",
  "tika-s0202t3:11": "286. Ñāṇañhi kilesadhammavidālanapadālanehi siṅgaṁ viyāti siṅgaṁ. Tañhi paṭipattiyā upatthambhitaṁ ussitaṁ nāma hoti, tadabhāve patitaṁ nāma. Keci pana vīriyaṁ siṅganti vadanti. Tasmiṁ sammappadhānavasena pavatte bāhirapabbajjaṁ upagatāpi mahāsattā visuddhāsayā appicchatādiguṇasamaṅgino yathārahaṁ ganthadhuraṁ vāsadhurañca paribrūhayantā viharanti, pageva buddhasāsane appicchatādīhīti āha ‘‘catupārisuddhisīle panā’’tiādi. Vipassanaṁ brūhentā sikhāppattavipassanā hontīti vuttaṁ – ‘‘yāva anulomañāṇaṁ āhacca tiṭṭhantī’’ti, anulomañāṇato orameva vipassanaṁ ṭhapentīti attho. Maggaphalatthaṁ vāyāmaṁ na karonti paññāpāramitāya sabbaññutaññāṇagabbhassa aparipuṇṇattā aparipakkattā ca.",
  "tika-s0202t3:12": "287.Therehīti vuddhatarehi. Nivāse satīti yasmiṁ ṭhāne pabbajito, tattheva nivāse. Vappakālatoti sassānaṁ vappakālato. Pubbe viya tato paraṁ tikhiṇena sūriyasantāpena payojanaṁ natthīti vuttaṁ – ‘‘vappakāle vitānaṁ viya upari vatthakilañjaṁ bandhitvā’’ti. Puṭaketi kalāpe.",
  "tika-s0202t3:13": "288. Paccayasāmaggihetukattā dhammappattiyā padesato pariññāvatthukāpi ariyā upaṭṭhite cittavighātapaccaye yadetaṁ nātisāvajjaṁ, tadevaṁ gaṇhantīti ayamettha dhammatāti āha – ‘‘alābhaṁ ārabbha cittaññathatta’’ntiādi. Soti kikī kāsirājā. Brāhmaṇabhattoti brāhmaṇesu bhatto. Deveti brāhmaṇe sandhāyāha. Bhūmidevāti tesaṁ samaññā, tadā brāhmaṇagaruko loko. Tadā hi kassapopi bhagavā brāhmaṇakule nibbatti. Dhītu avaṇṇaṁ vatvāti, ‘‘mahārāja, tava dhītā brāhmaṇasamayaṁ pahāya muṇḍapāsaṇḍikasamayaṁ gaṇhī’’tiādinā rājaputtiyā aguṇaṁ vatvā. Varaṁ gaṇhiṁsu ñātakā. Rajjaṁ niyyātesi ‘‘mā me vacanaṁ musā ahosi, aṭṭhame divase niggaṇhissāmī’’ti.",
  "tika-s0202t3:14": "Pāvanaasmanayanavasena sammā pāvīkatattā parisuddhataṇḍulāni. Pāḷiyaṁ taṇḍulapaṭibhastānīti taṇḍulakhaṇḍāni. Muggapaṭibhastakaḷāyapaṭibhastesupi eseva nayo.",
  "tika-s0202t3:15": "289.Ko nu khoti bhummatthe paccattavacananti āha – ‘‘kuhiṁ nu kho’’ti pāripūriṁ yojīyanti byañjanabhojanāni etthāti pariyogo, tato pariyogā. Tenāha ‘‘sūpabhājanato’’ti. Saññaṁ datvāti vuttaṁ sabbaṁ ācikkhitvā tumhākaṁ atthāya sampādetvā nikkhitto upaṭṭhākoti bhagavato ārocethāti saññaṁ datvā. Ativissatthoti ativiya vissattho. Pañcavaṇṇāti khuddikādivasena pañcappakārā.",
  "tika-s0202t3:16": "290.Kinti nissakke paccattavacanaṁ, kasmāti attho? Dhammikoti iminā āgamanasuddhiṁ dasseti . Bhikkhūnaṁ patte bhattasadisoti iminā upāsakena satthu pariccattabhāvaṁ tattha satthuno ca aparisaṅkataṁ dasseti. Sikkhāpadavelā nāma natthīti dhammassāmibhāvato sikkhāpadamariyādā nāma natthi paṇṇattivajje, pakativajje pana setughāto eva.",
  "tika-s0202t3:17": "291. Chadanaṭṭhāne yadākāsaṁ, tadeva tassa gehassa chadananti ākāsacchadanaṁ. Pakatiyā utupharaṇamevāti chādite yādisaṁ utu, chadane uttiṇabhāvepi tamhi gehe tādisameva utupharaṇaṁ ahosi. Tesaṁyevāti tesaṁ ghaṭikārassa mātāpitūnaṁ eva.",
  "tika-s0202t3:18": "292. ‘‘Catasso muṭṭhiyo eko kuḍuvo, cattāro kuḍuvā eko pattho, cattāro patthā eko āḷhako, cattāro āḷhakā ekaṁ doṇaṁ, cattāri doṇāni ekā mānikā, catasso mānikā ekā khārī, vīsati khārikā eko vāhoti tadeva ekasakaṭa’’nti suttanipātaṭṭhakathādīsu (su. ni. aṭṭha. 2.662) vuttaṁ, idha pana ‘‘dve sakaṭāni eko vāho’’ti vuttaṁ. Telaphāṇitādinti ādi-saddena sappiādiṁ maricādikaṭukabhaṇḍañca saṅgaṇhāti. Nāhaṁ raññā diṭṭhapubbo, kuto paripphassoti adhippāyo. Naccitvāti naccaṁ datvā.",
  "tika-s0202t3:19": "Ghaṭikārasuttavaṇṇanāya līnatthappakāsanā samattā.",
  "tika-s0202t3:20": "2. Raṭṭhapālasuttavaṇṇanā",
  "tika-s0202t3:21": "293. Thūlameva thullaṁ, thullā vipulā mahantā koṭṭhā jātā imassāti thullakoṭṭhikanti odanapūpapahūtavasena laddhanāmo nigamo. Aṭṭhakathāyaṁ pana thullakoṭṭhanti attho vutto. Tena pāḷiyaṁ ika-saddena padavaḍḍhanaṁ katanti dasseti.",
  "tika-s0202t3:22": "294.Raṭṭhapāloti idaṁ tassa kulaputtassa nāmaṁ. Paveṇivasena āgatakulavaṁsānugatanti samudāgamato paṭṭhāya dassetuṁ ‘‘kasmā raṭṭhapālo’’tiādi vuttaṁ. Sandhāretunti vināsanato pubbe yādisaṁ, tatheva sammadeva dhāretuṁ samattho. Saddhāti kammaphalasaddhāya sampannā. Sāmaṇeraṁ disvāti sikkhākāmatāya etadagge ṭhapiyamānaṁ disvā.",
  "tika-s0202t3:23": "Saha raññāti sarājikaṁ, raññā saddhiṁ rājaparisaṁ. Cātuvaṇṇanti brāhmaṇādicatuvaṇṇasamudāyaṁ. Posetunti vaddhetuṁ dānādīhi saṅgahavatthūhi saṅgaṇhituṁ. Yaṁ kulaṁ. Pahossatīti sakkhissati.",
  "tika-s0202t3:24": "Tena tena me upaparikkhatoti ‘‘kāmā nāmete aniccā dukkhā vipariṇāmadhammā, aṭṭhikaṅkalūpamā’’ti (ma. ni. 1.234; pāci. 417; mahāni. 3, 6) ca ādinā yena yena ākārena kāmesu ādīnavaṁ okāraṁ saṁkilesaṁ, tabbipariyāyato nekkhamme ānisaṁsaṁ guṇaṁ pakāsentaṁ bhagavatā dhammaṁ desitaṁ ājānāmi, tena tena pakārena upaparikkhato vīmaṁsantassa mayhaṁ evaṁ hoti evaṁ upaṭṭhāti. Sikkhattayabrahmacariyanti adhisīlādisikkhattayasaṅgahaṁ seṭṭhacariyaṁ. Akhaṇḍādibhāvāpādanena akhaṇḍaṁ lakkhaṇavacanañhetaṁ. Kañcipi sikkhekadesaṁ asesetvā ekanteneva paripūretabbatāya ekantaparipuṇṇaṁ. Cittuppādamattampi saṁkilesamalaṁ anuppādetvā accantameva visuddhaṁ katvā pariharitabbatāya ekantaparisuddhaṁ. Tato eva saṅkhaṁ viya likhitanti saṅkhalikhitaṁ. Tenāha ‘‘likhitasaṅkhasadisa’’nti. Dāṭhikāpi massuggahaṇeneva gahetvā ‘‘massu’’tveva vuttaṁ, uttarādharamassunti attho. Kasāyena rattāni kāsāyāni. Ananuññātaṁ puttaṁ na pabbājeti ‘‘mātāpitūnaṁ lokiyamahājanassa cittaññathattaṁ mā hotū’’ti. Tathā hi suddhodanamahārājassa tathā varo dinno.",
  "tika-s0202t3:25": "295. Piyāyitabbato piyoti āha ‘‘pītijanako’’ti. Manassa appāyanato manāpoti āha ‘‘manavaḍḍhanako’’ti. Sukhedhito taruṇadārakakāle. Tato parañca sappikhīrādisādurasamanuññabhojanādiāhārasampattiyā sukhaparibhato. Atha vā daḷhabhattikadhātijanādiparijanasampattiyā ceva paricchadasampattiyā ca uḷārapaṇītasukhapaccayūpahārehi ca sukhedhito, akiccheneva dukkhappaccayavinodanena sukhaparibhato. Ajjhattikaṅgasampattiyā vā sukhedhito, bāhiraṅgasampattiyā sukhaparibhato. Kassacīti upayogatthe sāmivacanaṁ, kiñcīti vuttaṁ hoti, ayameva vā pāṭho. Tathā hi ‘‘appamattakampi kalabhāgaṁ dukkhassa na jānāsī’’ti attho vutto. Evaṁ santeti nanu mayaṁ raṭṭhapāla maraṇādīsu kenaci upāyena appatīkārena maraṇenapi tayā akāmakāpi vinā bhavissāma, evaṁ sati. Yenāti yena kāraṇena. Kiṁ panāti ettha kinti kāraṇatthe paccattavacananti dassento āha ‘‘kena pana kāraṇenā’’ti.",
  "tika-s0202t3:26": "296.Paricārehīti parito tattha tattha yathāsakaṁ visayesu cārehi. Tenāha ‘‘ito cito ca upanehī’’ti. Paricārehīti vā sukhūpakaraṇehi attānaṁ paricārehi, attano paricaraṇaṁ kārehi. Tathābhūto ca yasmā laḷanto kīḷanto nāma hoti, tasmā ‘‘laḷā’’tiādi vuttaṁ. Niccadānaṁ dānaṁ nāma, uposathadivasādīsu dātabbaṁ atirekadānaṁ padānaṁ nāma. Paveṇīrakkhaṇavasena vā dīyamānaṁ dānaṁ nāma, attanāva paṭṭhapetvā dīyamānaṁ padānaṁ nāma. Pacurajanasādhāraṇaṁ vā nātiuḷāraṁ dānaṁ nāma, anaññasādhāraṇaṁ atiuḷāraṁ padānaṁ nāma. Uddassetabbāti uddhaṁ dassetabbā. Kuto uddhaṁ te dassetabbā? Pabbajitato uddhaṁ attānaṁ mātāpitaro dassetabbā, tenāha ‘‘yathā’’tiādi.",
  "tika-s0202t3:27": "299.Balaṁ gahetvāti ettha balaggahaṇaṁ nāma kāyabalassa uppādanamevāti āha ‘‘kāyabalaṁ janetvā’’ti. Evaṁ viharantoti yathā pāḷiyaṁ vuttaṁ evaṁ eko vūpakaṭṭho appamatto viharanto. Tasmāti yasmā neyyo, na ugghaṭitaññū, na ca vipañcitaññū, tasmā. Cirena pabbajito dvādasame vasse arahattaṁ pāpuṇi. Yaṁ pana vuttaṁ pāḷiyaṁ ‘‘na cirassevā’’ti, taṁ saṭṭhi vassāni tato adhikampi vipassanāparivāsaṁ vasante upādāya vuttaṁ.",
  "tika-s0202t3:28": "Sattadvārakoṭṭhakassāti sattagabbhantaradvārakoṭṭhakasīsena gabbhantarāni vadati. Paharāpetīti vayovuḍḍhānurūpaṁ kappāpanādinā alaṅkārāpeti. Antojātatāya ñātisadisī dāsī ñātidāsī. Pūtibhāveneva lakkhitabbo doso vā abhidoso, sova ābhidosiko, abhidosaṁ vā paccūsakālaṁ gato patto atikkantoti ābhidosiko. Tenāha ‘‘ekarattātikkantassā’’tiādi . Aparibhogāraho pūtibhūtabhāvena. Ariyavohārenāti ariyasamudācārena. Ariyā hi mātugāmaṁ bhaginivādena samudācaranti. Nissaṭṭhapariggahanti pariccattālayaṁ. Vattuṁ vaṭṭatīti nirapekkhabhāvato vuttaṁ, idha pana visesato aparibhogārahattāva vatthuno. Nimīyati saññāyatīti nimittaṁ, tathāsallakkhito ākāroti āha ‘‘ākāraṁ aggahesī’’ti.",
  "tika-s0202t3:29": "300.Gharaṁpavisitvāti gehasāminiyā nisīditabbaṭṭhānabhūtaṁ antogehaṁ pavisitvā. Ālapaneti dāsijanassa ālapane. Bahi nikkhamantāti yathāvuttaantogehato bahi nikkhamantiyo. Gharesu sālā hontīti gharesu ekamante bhojanasālā honti pākāraparikkhittā susaṁvihitadvārabandhā susammaṭṭhavālikaṅgaṇā.",
  "tika-s0202t3:30": "Anokappanaṁ asaddahanaṁ. Amarisanaṁ asahanaṁ. Anāgatavacanaṁ anāgatasaddappayogo, attho pana vattamānakālikova. Tenāha ‘‘paccakkhampī’’ti. Ariyiddhiyanti ‘‘paṭikūle apaṭikūlasaññī viharatī’’ti (a. ni. 5.144) evaṁ vuttaariyiddhiyaṁ.",
  "tika-s0202t3:31": "Pūtikummāso chaḍḍanīyadhammo tassa gehato laddhopi na dātabbayuttako dāsijanena dinnoti āha ‘‘deyyadhammavasena neva dānaṁ alatthamhā’’ti. ‘‘Imehi muṇḍakehī’’tiādinā nitthunanavacanena paccakkhānaṁ atthato laddhameva, tassa pana ujukaphāsusamācāravasena aladdhattā vuttaṁ ‘‘na paccakkhāna’’nti. Tenāha – ‘‘paṭisanthāravasena paccakkhānampi na alatthamhā’’ti. ‘‘Neva dāna’’ntiādi paccāsīsāya akkhantiyā ca vuttaṁ viya pacurajano maññeyyāti tannivattanatthaṁ adhippāyamassa vivarituṁ ‘‘kasmā panā’’tiādi vuttaṁ. Suttikāpaṭicchannanti sippikāchadāhi channaṁ.",
  "tika-s0202t3:32": "Ukkaṭṭhaekāsanikatāyāti idaṁ bhūtakathanamattaṁ therassa tathābhāvadīpanato. Mudukassapi hi ekāsanikassa yāya nisajjāya kiñcimattaṁ bhojanaṁ bhuttaṁ, vattasīsenapi tato vuṭṭhitassa puna bhuñjituṁ na vaṭṭati. Tenāha tipiṭakacūḷābhayatthero ‘‘āsanaṁ vā rakkheyya bhojanaṁ vā’’ti. Ukkaṭṭhasapadānacārikoti purato pacchato ca āhaṭabhikkhampi aggahetvā bahidvāre ṭhatvā pattavissajjanameva karoti. Eteneva therassa ukkaṭṭhapiṇḍapātikabhāvo dīpito. Tenāha – ‘‘svātanāya bhikkhaṁ nāma nādhivāsetī’’ti. Atha kasmā adhivāsesīti āha ‘‘mātu anuggahenā’’tiādi . Paṇḍitā hi mātāpitūnaṁ ācariyupajjhāyānaṁ vā kātabbaṁ anuggahaṁ ajjhupekkhitvā dhutaṅgasuddhikā na bhavanti.",
  "tika-s0202t3:33": "301.Payuttanti vaddhivasena payojitaṁ, taddhitalopaṁ katvā vuttanti veditabbaṁ yathā aññatthāpi ‘‘pitāmahaṁ dhanaṁ laddhā, sukhaṁ jīvati sañcayo’’ti . Jeṭṭhakitthiyoti padhānitthiyo. Itoti imasmiṁ kule anubhavitabbavibhavasampattito. Aññatoti imassa dinnattā aññasmiṁ kule anubhavitabbasampattito.",
  "tika-s0202t3:34": "302.Cittavicittanti kappanāya ceva araharūpena alaṅkārādinā ca cittitañceva vicittitañca. Vaṇakāyanti vaṇabhūtaṁ kāyaṁ. Samantato ussitanti heṭṭhimakāyavasena heṭṭhā upari ca sannissitaṁ. Niccāturanti abhiṇhappaṭipīḷitaṁ, sadā dukkhitaṁ vā. Bahusaṅkappanti rāgavatthubhāvena abhijanehi hāvabhāvavilāsavasena, āmisavasena ca soṇasiṅgālādīhi bahūhi saṅkappetabbaṁ. Ṭhitīti avaṭṭhānaṁ avipariṇāmo natthi. Tenāha – ‘‘bhijjanadhammatāva niyatā’’ti, parissavabhāvāpatti ceva vināsapatti ca ekantikāti attho.",
  "tika-s0202t3:35": "Cittakatampīti gandhādīhi cittakatampi. Rūpanti sarīraṁ.",
  "tika-s0202t3:36": "Alattakakatāti piṇḍialattakena suvaṇṇakatā. Tenāha ‘‘alattakena rañjitā’’ti. Cuṇṇakamakkhitanti dosanīharaṇehi tāpadahanādīhi katābhisaṅkhāramukhaṁ gorocanādīhi obhāsanakacuṇṇehi makkhitaṁ, tenāha ‘‘sāsapakakkenā’’tiādi.",
  "tika-s0202t3:37": "Rasodakenāti saralaniyyāsarasamissena udakena. Āvattanaparivatte katvāti āvattanaparivattanavasena nate katvā. Aṭṭhapadakaracanāyāti bhittikūṭaddhacandādivibhāgāya aṭṭhapadakaracanāya.",
  "tika-s0202t3:38": "Viravamāneti ‘‘ayaṁ palāyati, gaṇha gaṇhā’’ti viravamāne. Hiraññasuvaṇṇaorodheti vattabbaṁ.",
  "tika-s0202t3:39": "303.Ussitāya ussitāyāti kulavibhavabāhusaccapaññāsampattiyā uggatāya uggatāya. Abhilakkhito uḷārabhāvena.",
  "tika-s0202t3:40": "304.Parijuññānīti parihānāni. Ye byādhinā abhibhūtā sattā jiṇṇakappā vayohānisattā viya honti, tato nivattento ‘‘jarājiṇṇo’’ti āha. Vayovuḍḍho, na sīlādivuḍḍho. Mahattaṁ lāti gaṇhātīti mahallako, jātiyā mahallako, na vibhavādināti jātimahallako. Dvattirājaparivattasaṅkhātaṁ addhānaṁ kālaṁ gato vītivattoti addhagato. Tathā ca paṭhamavayaṁ majjhimavayañca atīto hotīti āha ‘‘addhānaṁ atikkanto’’ti. Jiṇṇādipadehi paṭhamavayamajjhimavayassa bodhitattā anuppattatāvisiṭṭho vaya-saddo osānavayavisayoti āha ‘‘pacchimavayaṁ anuppatto’’ti.",
  "tika-s0202t3:41": "‘‘Appiccho, appaḍaṁsamakasavātātapasarīsapasamphasso’’ti (a. ni. 10.11) evamādīsu viya appa-saddo abhāvatthoti adhippāyenāha ‘‘appābādhoti arogo, appātaṅkoti niddukkho’’ti. Appattho vā idha, tatthāpi appa-saddo daṭṭhabbo. Evañhi ‘‘yo hi, gahapati, imaṁ pūtikāyaṁ pariharanto muhuttampi ārogyaṁ paṭijāneyya kimaññatra bālyā’’ti (saṁ. ni. 3.1) suttapadaṁ samatthitaṁ hoti. Vipaccanaṁ vipāko, so eva vepāko. Samo vepāko etissā atthīti samavepākinī, tāya. Teneva samavepākinibhāvena sabbampi sammadeva gaṇhāti dhāretīti gahaṇī. Gahaṇisampattiyā hi yathābhuttaāhāro sammadeva jīranto sarīre tiṭṭhati, no aññathā bhuttabhutto āhāro jīrati gahaṇiyā tikkhabhāvena. Tatheva tiṭṭhatīti bhuttākāreneva tiṭṭhati gahaṇiyā mandabhāvato. Bhattacchando uppajjateva bhuttaāhārassa sammā pariṇāmaṁ gatattā. Tenevāti samavepākinibhāveneva. Pattānaṁ bhogānaṁ parikkhiyamānaṁ na sahasā ekajjhaṁyeva parikkhayaṁ gacchanti, atha kho anukkamena, tathā ñātayopīti āha ‘‘anupubbenā’’ti. Chātakabhayādināti ādi-saddena byādhibhayādiṁ saṅgaṇhāti.",
  "tika-s0202t3:42": "305. Uddesasīsena niddeso gahitoti āha ‘‘dhammaniddesā uddiṭṭhā’’ti. Yasmā vā ye dhammā uddisitabbaṭṭhena ‘‘uddesā’’ti vuccanti. Teva dhammā niddisitabbaṭṭhena niddesāti ‘‘dhammaniddesā uddiṭṭhā’’ti attho vutto. Atha vā ye dhammā aniccatādivibhāvanavasena uddhaṁ uddhaṁ desessanti, te dhammā tatheva nissesato desessantīti evaṁ uddesaniddesapadānaṁ anatthantaratā veditabbā. Tatthāti jarāmaraṇasantike. Addhuvoti niddhuvo na thiro, aniccoti attho. Tenāha ‘‘dhuvaṭṭhānavirahito’’ti, ajātābhūtāsaṅkhatadhuvabhāvakāraṇavivittoti attho. Upanīyyatīti vā jarāmaraṇena loko sammā nīyati, tasmā addhuvoti evamettha attho daṭṭhabbo. Tāyitunti jātiādibyasanato rakkhituṁ samatthena issarena attanā virahitoti. ‘‘Imaṁ lokaṁ ito vaṭṭadukkhato mocessāmi, jarābyādhimaraṇānaṁ taṁ adhibhavituṁ na dassāmī’’ti evaṁ abhisaratīti abhissaraṇaṁ, lokassa sukhassa dātā hitassa vidhātā koci issaro, tadabhāvato āha ‘‘anabhissaroti asaraṇo’’ti. Nissako mamāyitabbavatthuabhāvato, tenāha ‘‘sakabhaṇḍavirahito’’tiādi. Taṇhāya vase jāto taṇhāya vijitoti katvā ‘‘taṇhāya dāso’’ti vuttaṁ.",
  "tika-s0202t3:43": "306. Hatthivisayattā hatthisannissitattā vā hatthisippaṁ ‘‘hatthī’’ti gahitanti āha – ‘‘hatthisminti hatthisippe’’ti, sesapadesupi eseva nayo. Sātisayaṁ ūrubalaṁ etassa atthīti ūrubalīti āha – ‘‘ūrubalasampanno’’ti, tamevatthaṁ pākaṭaṁ katvā dassetuṁ ‘‘yassa hī’’tiādi vuttaṁ. Abhinnaṁ parasenaṁ bhindato bhinnaṁ sakasenaṁ sandhārayato upatthambhayato. Bāhubalīti etthāpi ‘‘yassa hi phalakañca āvudhañca gahetvā’’tiādinā attho vattabbo, idha pana parahatthagataṁ rajjaṁ āharituṁ bāhubalanti yojanā. Yathā hi ‘‘ūrubalī’’ti etthāpi bāhubalaṁ anāmasitvā attho, evaṁ ‘‘bāhubalī’’ti ettha ūrubalaṁ anāmasitvā attho veditabbo, āhito ahaṁmāno etthāti attā, attabhāvo. Alaṁ samattho attā etassāti alamatthoti āha ‘‘samatthaattabhāvo’’ti.",
  "tika-s0202t3:44": "Pariyodhāyāti vā parito ārakkhaṁ odahitvā. ‘‘Saṁvijjante kho, bho raṭṭhapāla, imasmiṁ rājakule hatthikāyāpi…pe… vattissantī’’ti idampi so rājā upari dhammuddesassa kāraṇaṁ āharanto āha.",
  "tika-s0202t3:45": "Vuttasseva anu pacchā gāyanavasena kathanaṁ anugīti. Tā pana gāthā dhammuddesānaṁ desanānupubbiṁ anādiyitvāpi yathārahaṁ saṅgaṇhanavasena anugītāti āha ‘‘catunnaṁ dhammuddesānaṁ anugīti’’nti.",
  "tika-s0202t3:46": "307.Ekanti ekajātiyaṁ. Vatthukāmakilesakāmā visayabhedena bhinditvā tathā vuttāti daṭṭhabbo.",
  "tika-s0202t3:47": "Sāgarantenāti sāgarapariyantena.",
  "tika-s0202t3:48": "Aho vatāti socane nipāto, ‘‘aho vata pāpaṁ kataṁ mayā’’tiādīsu viya. Amarātiādīsu āhūti kathenti. Mataṁ uddissa ‘‘amha’’nti vattabbe sokavasena ‘‘amara’’nti vuccati.",
  "tika-s0202t3:49": "Vosānanti niṭṭhaṁ, pariyosānanti attho. Sāvāti paññā eva. Dhanatoti sabbadhanato. Uttamatarā seṭṭhā, tenevāha ‘‘paññājīviṁ jīvitamāhu seṭṭha’’nti (saṁ. ni. 1.246; su. ni. 184).",
  "tika-s0202t3:50": "Tesu pāpaṁ karontesu sattesu, niddhāraṇe cetaṁ bhummavacanaṁ. Paramparāyāti attabhāvaparamparāya. Saṁsāraṁ āpajjitvāti bhavādīsu saṁsārassa āpajjanahetuṁ āpajjanto paralokaṁ upeti, paralokaṁ upentova bahuvidhadukkhasaṅkhātaṁ gabbhañca upeti. Tādisassāti tathārūpassa gabbhavāsadukkhādīnaṁ adhiṭṭhānabhūtassa appapaññassa añño appapañño ca abhisaddahanto hitasukhāvahanti pattiyāyanto.",
  "tika-s0202t3:51": "‘‘Pāpadhammo’’ti vuttattā tādisassa paraloko nāma duggati evāti āha ‘‘paramhi apāyaloke’’ti.",
  "tika-s0202t3:52": "Vividharūpenāti rūpasaddādivasena tatthapi paṇītatarādivasena bahuvidharūpena.",
  "tika-s0202t3:53": "Sāmaññamevāti samaṇabhāvo eva seyyo. Ettha ca ādito dvīhi gāthāhi catuttho dhammuddeso anugīto. Catutthagāthāya tatiyo. Pañcamagāthāya dutiyo. Chaṭṭhagāthāya dutiyatatiyā. Sattamagāthāya paṭhamo dhammuddeso anugīto, aṭṭhamādīhi pavattinivattīsu kāmesu nekkhamme ca yathārahaṁ ādīnavānisaṁsaṁ vibhāvetvā attano pabbajjakāraṇaṁ paramato dassento yathāvuttadhammuddesaṁ nigameti, tena vuttaṁ ‘‘tā pana gāthā dhammuddesānaṁ desanānupubbiṁ anādiyitvāpi yathārahaṁ saṅgaṇhanavasena anugītā’’ti. Sesaṁ suviññeyyameva.",
  "tika-s0202t3:54": "Raṭṭhapālasuttavaṇṇanāya līnatthappakāsanā samattā.",
  "tika-s0202t3:55": "3. Maghadevasuttavaṇṇanā",
  "tika-s0202t3:56": "308.Pubbemaghadevo nāma rājāti atītakāle imasmiṁyeva kappe anekavassasahassāyukesu manussesu paṭipāṭiyā uppannānaṁ caturāsītisahassānaṁ cakkavattirājūnaṁ ādipuriso maghadevoti evaṁnāmo rājā.",
  "tika-s0202t3:57": "Dhammoti rājadhammoti lokikā vadanti. Mahābodhinidhānapāramitāsaṅkhāto pana dhammo atthīti dhammiko. Dhammenāti ñāyena. Tadā brahmavihārādibhāvanādhammassa rañño anadhigatattā tassapi vā anabhijjhādīhi samānayogakkhamattā vuttaṁ ‘‘dasakusalakammapathe ṭhito’’ti. Dhammanti dhammato anapetaṁ. Tathā hi ca so pakkhapātābhāvato ‘‘samo’’ti vuccatīti āha ‘‘samaṁ caratī’’ti. Pakatiniyāmenevāti paveṇiyā āgataniyāmeneva. Yasmā nigamajanapadesu yebhuyyena gahapatīnaṁ saṅgaho, tasmā aṭṭhakathāyaṁ ‘‘gahapatikāna’’ntveva vuttaṁ. Pāḷiyaṁ pana aññameva nāgaracārittaṁ, aññaṁ negamajanapadacārittanti te visuṁ gahitā ‘‘negamesu ceva janapadesu cā’’ti. Paccuggamananiggamanavasena uposathassa paṭiharaṇaṁ pāṭihāriyo, so eva pāṭihāriko, pakkho. Ime divasāti ime cattāro divasā.",
  "tika-s0202t3:58": "309.Devoti maccu abhibhavanaṭṭhena. Yathā hi devo pakatisatte abhibhavati, evaṁ maccu satte abhibhavati. ‘‘Ahaṁ asukaṁ maddituṁ āgamissāmi, tvaṁ tassa kese gahetvā mā vissajjehī’’ti maccudevassa āṇākarā dūtā viyāti dūtāti vuccanti. Alaṅkatapaṭiyattāyāti idaṁ attano dibbānubhāvaṁ āvikatvā ṭhitāyāti dassetuṁ vuttaṁ. Devatābyākaraṇasadisameva hoti na cireneva maraṇasambhavato. Visuddhidevānanti khīṇāsavabrahmānaṁ. Te hi carimabhave bodhisattānaṁ jiṇṇādike dassenti.",
  "tika-s0202t3:59": "Dukhitañca byādhitanti byādhibhāvena sañjātadukkhanti attho. Antimabhavikabodhisattānaṁ visuddhidevehi upaṭṭhāpitabhāvaṁ upādāya tadaññesaṁ tehi anupaṭṭhāpitānampi paṇḍitānaṁ tathā voharitabbatā pariyāyasiddhāti āha ‘‘iminā pariyāyenā’’ti.",
  "tika-s0202t3:60": "Disampatīti vibhattialopena niddeso, disāsīsena desā vuttāti desānaṁ adhipatirājāti attho. Uttamaṅge sirasi ruhantīti uttamaṅgaruhā, kesā. Te panettha yasmā palitattā avisesato sabbapacchimavayasandassakā honti, tasmā ‘‘vayoharā’’ti vuttā.",
  "tika-s0202t3:61": "Purisayugo yasmā tasmiṁ vaṁse sañjātapurisaṭṭhitiyā paricchinno, tasmā āha ‘‘vaṁsasambhave purise’’ti. Rājagehato āhaṭabhikkhāya yāpentoti iminā kumārakapabbajjāya upagatabhāvaṁ dasseti.",
  "tika-s0202t3:62": "Parihariyamānovāti aññena aññena parihariyamāno viya velāya velāya tena mahatā parijanena upaṭṭhiyamāno kumārakīḷaṁ kīḷīti attho. Keci pana ‘‘parihariyamāno evā’’ti avadhāraṇavasena atthaṁ vadanti, tathā sati caturāsītivassasahassāni thaññapāyī taruṇadārako ahosīti āpajjatīti tadayuttaṁ. Kumārakālaṁ vatvā tadanantaraṁ oparajjavacanato viruddhañcetaṁ. (Pañcamaṅgalavacanena unnaṅgalamaṅgalaukkantanamaṅgalakammahāyamaṅgaladussamaṅgalāni samupagatāni eva ahesunti daṭṭhabbaṁ).",
  "tika-s0202t3:63": "311. Savaṁsavasena āgatā puttanattuādayo puttā ca paputtā ca etissāti puttapaputtakā paramparā. Nihatanti nihitaṁ ṭhapitaṁ, pavattitanti attho. Nihatanti vā satataṁ patiṭṭhitabhāvena vaḷañjitanti attho. Tenāha ‘‘kalyāṇavatta’’nti. Atirekatarā dve guṇāti mahāsattassa maghadevakālato atirekatarā dve guṇā itararājūhi pana atirekatarā anekasatasahassappabhedā eva guṇā ahesunti.",
  "tika-s0202t3:64": "312. Tettiṁsa sahapuññakārino ettha nibbattāti taṁsahacaritaṭṭhānaṁ tettiṁsaṁ, tadeva tāvatiṁsaṁ, taṁnivāso etesanti tāvatiṁsā. Nivāsabhāvo ca tesaṁ tattha nibbattanapubbakoti āha – ‘‘devānaṁ tāvatiṁsānanti tāvatiṁsabhavane nibbattadevāna’’nti. Raññoti nimimahārājassa. Ovāde ṭhatvāti ‘‘sīlaṁ arakkhanto mama santikaṁ mā āgacchatū’’ti niggaṇhanavasenapi, ‘‘ekantato mama vijite vasantena sīlaṁ rakkhitabba’’nti evaṁ pavattitaovādavasenapi ovāde ṭhatvā.",
  "tika-s0202t3:65": "Athananti mahājutikaṁ mahāvipphāraṁ mahānubhāvaṁ nimirājānaṁ. ‘‘Sakkohamasmi devindo, tava santikamāgato’’ti attano sakkabhāvaṁ pavedetvā ‘‘kaṅkhaṁ te paṭivinodessāmī’’ti āha. Tenāha ‘‘sabbabhūtānamissarā’’tiādi.",
  "tika-s0202t3:66": "Sīlaṁ upādāya omakatāya ‘‘ki’’nti hīḷento vadati. Guṇavisiṭṭhatāyāti lābhayasādīnañceva piyamanāpatādīnañca āsavakkhayapariyosānānaṁ nimittabhāvena uttamaguṇatāya. Tadā sakko anuruddhatthero, so attano purimajātiyaṁ paccakkhasiddhaṁva dānato sīlaṁ mahantaṁ vibhāvento ‘‘ahañhī’’tiādimāha. Tattha attanā vasiyamānaṁ kāmāvacaradevalokaṁ sandhāya ‘‘pettivisayato’’ti vuttaṁ. Tassa hi kappasatasahassaṁ vivaṭṭajjhāsayassa pūritapāramissa devaloko petaloko viya upaṭṭhāsi. Tenevāha ‘‘accharāgaṇasaṅghuṭṭhaṁ, pisācagaṇasevita’’nti (saṁ. ni. 1.46).",
  "tika-s0202t3:67": "Khattiyeti khattiyajātiyaṁ. Visujjhatīti brahmalokūpapattiṁ sandhāya vadati kāmasaṁkilesavisujjhanato. Kāyāti ca brahmakāyamāha.",
  "tika-s0202t3:68": "Imassa mama adiṭṭhapubbarūpaṁ disvā ‘‘ahudeva bhaya’’nti cintetvā āha ‘‘avikampamāno’’ti. Bhāyanto hi cittassa aññathattena kāyassa ca chambhitattena vikampati nāma. Tenāha ‘‘abhāyamāno’’ti. Sukhaṁ kathetuṁ hotīti puññaphalaṁ kathetuṁ sukhaṁ hoti.",
  "tika-s0202t3:69": "313.Manaṁ āgamma yuttāyeva hontīti mātalissa sakkasseva cittaṁ jānitvā yuttā viya honti, rathe yuttaājānīyakiccaṁ karonti devaputtā. Evaṁ tādise kāle tathā paṭipajjanti, yathā erāvaṇo devaputto hatthikiccaṁ. Naddhito paṭṭhāyāti rathapañjarapariyantena akkhassa sambandhaṭṭhānaṁ naddhī, tato paṭṭhāya. Akkho bajjhati etthāti akkhabaddho, akkhena rathassa baddhaṭṭhānaṁ. Yathā devalokato yāva candamaṇḍalassa gamanavīthi, tāva attano ānubhāvena heṭṭhāmukhameva rathaṁ pesesi, evaṁ candamaṇḍalassa gamanavīthito yāva rañño pāsādo, tāva tatheva pesesi. Dve magge dassetvāti patodalaṭṭhiyā ākāsaṁ vilikhanto viya attano ānubhāvena nirayagāmī devalokagāmī cāti dve magge dassetvā. Katamenātiādi desanāmattaṁ, yathā tena rathena gacchantassa nirayo devaloko ca pākaṭā honti, tathā karaṇaṁ adhippetaṁ.",
  "tika-s0202t3:70": "Vuttakāraṇameva sandhāyāha mahāsatto ‘‘ubhayeneva maṁ mātali nehī’’ti. Dugganti duggamaṁ. Vettaraṇinti evaṁnāmakaṁ nirayaṁ. Kuthitanti pakkuthitaṁ nipakkatelasadisajālaṁ. Khārasaṁyuttanti khārodakasadisaṁ.",
  "tika-s0202t3:71": "Rathaṁ nivattetvāti nirayābhimukhato nivattetvā. Bīraṇīdevadhītāyāti ‘‘bīraṇī’’ti evaṁnāmikāya accharāya. Soṇadinnadevaputtassāti ‘‘soṇadinno’’ti evaṁnāmakassa devaputtassa. Gaṇadevaputtānanti gaṇavasena puññaṁ katvā gaṇavaseneva nibbattadevaputtānaṁ.",
  "tika-s0202t3:72": "Pattakāleti upakaṭṭhāya velāya. Atithinti paccekasambuddhaṁ. Kassapassa bhagavato sāsane ekaṁ khīṇāsavattherantipi vadanti. Mātāva puttaṁ sakimābhinandīti yathā pavāsato āgataṁ puttaṁ mātā sakiṁ ekavāraṁ āgatakāle abhinandati, tathā niccakāle abhinandi sakkaccaṁ parivisi. Saṁyamā saṁvibhāgāti sīlasaṁyamā saṁvibhāgasīlā. Jātaketi nimijātake.",
  "tika-s0202t3:73": "Cittakūṭanti devanagarassa dakkhiṇadisāya dvārakoṭṭhakaṁ. Sakko cittaṁ sandhāretuṁ asakkontoti mahāsatte pavattaṁ devatānaṁ sakkārasammānaṁ paṭicca uppannaṁ attano usūyacittaṁ bahi anāvikatvā abbhantareyeva ca naṁ ṭhapetuṁ asakkonto. Aññesaṁ puññena vasāhīti sakkassa mahāsattaṁ rosetukāmatāya ārādhanaṁ nidasseti. Purāṇasakko dīghāyuko, taṁ upādāya jarājiṇṇaṁ viya katvā ‘‘jarasakko’’ti vuttaṁ.",
  "tika-s0202t3:74": "315.Sesaṁ sabbanti pabbajjupagamanā sesaṁ attano vaṁse porāṇarājūnaṁ rājacārittaṁ. Pākatikanti puna sabhāvattameva gato ahosi, apabbajitabhāvavacanenevassa brahmavihārabhāvanādīnaṁ pabbajjāguṇānaṁ abhāvo dīpito hoti.",
  "tika-s0202t3:75": "316.Vīriyaṁ akaronto samucchindati, na tāva samucchinnaṁ, kalyāṇamittasaṁsaggādipaccayasamavāye sati sīlavataṁ kalyāṇavattaṁ pavattetuṁ sakkoti . Dussīlena samucchinnaṁ nāma hoti tassa tattha nirāsabhāvena paṭipattiyā eva asambhavato. Satta sekhā pavattenti kalyāṇavattassa apariniṭṭhitakiccattā. Khīṇāsavena pavattitaṁ nāma pariniṭṭhitakiccattā. Sesaṁ suviññeyyameva.",
  "tika-s0202t3:76": "Maghadevasuttavaṇṇanāya līnatthappakāsanā samattā.",
  "tika-s0202t3:77": "4. Madhurasuttavaṇṇanā",
  "tika-s0202t3:78": "317.Madhurāyanti uttaramadhurāyaṁ. Gundāvaneti kāḷasippalivane. Atimuttakavaneti ca vadanti. Catūsu vaṇṇesu brāhmaṇova seṭṭho vaṇṇo. Paṇḍaroti parisuddho. Kāḷakoti aparisuddho. Jātigottādipaññāpanaṭṭhānesūti jātigottādivasena suddhacintāyaṁ brāhmaṇā eva suddhajātikā, na itareti adhippāyo. Saṁsārato vā suddhacintāyaṁ brāhmaṇāva sujjhanti vedavihitassa suddhavidhino aññesaṁ avisayattāti adhippāyo. Taṁ panetaṁ tesaṁ virujjhati khattiyavessānampi mantajjhenassa anuññātattā, mantajjhenavidhinā ca saṁsārasuddhiyābhāvato. Puttā nāma anorasāpi honti, na tathā imeti āha ‘‘orasā’’ti. Ure saṁvaḍḍhitaputtopi ‘‘orasa’’nti vuccati. Ime pana mukhato niggato hutvā ure saṁvaḍḍhāti dassetuṁ ‘‘orasā mukhato jātā’’ti vuttaṁ. Tato eva brahmato jātāti brahmajā, brahmasambhūtāpi ‘‘brahmajā’’ti vuccanti, na tathā ime. Ime pana paccakkhato brahmunā nimmitāti brahmanimmitā, tato eva brahmato laddhabbavijjādidāyajjadāyādāti brahmadāyādāti sabbametaṁ brāhmaṇānaṁ katthanāpalāpasadisaṁ viññūnaṁ appamāṇaṁ avimaddakkhamaṁ vācāvatthumattaṁ brahmakuttasseva abhāvato. Yaṁ panettha vattabbaṁ, taṁ visuddhimaggavaṇṇanāyaṁ vuttameva. Tenāha ‘‘ghosoyevā’’tiādi. Vohāramattamevetanti etaṁ ‘‘brāhmaṇova seṭṭho vaṇṇo’’tiādi vacanamattameva, na tassa attho tehi adhippetappakāro atthi.",
  "tika-s0202t3:79": "318.Samijjheyyāti diṭṭhidīpanavasena attano ajjhāsayo nipphajjeyya. Tenāha ‘‘manoratho pūreyyā’’ti. Khattiyopīti parakhattiyopi . Assāti samiddhadhanādiṁ pattassa. Tenāha – ‘‘issariyasampattassā’’ti nesanti etesaṁ catunnaṁ vaṇṇānaṁ ettha pubbuṭṭhāyibhāvādinā itarehi upacaritabbatāya na kiñci nānākaraṇanti yojanā.",
  "tika-s0202t3:80": "322. Ahaṁ cīvarādīhi upaṭṭhāko, tumhākaṁ icchitacchitakkhaṇe vadeyyātha yenatthoti yojanā. Corādiupaddavanisedhanena rakkhāgutti, dānādinimittaupaddavanisedhanena āvaraṇagutti. Paccuppannānatthanisedhanena vā rakkhāgutti, āgāmianatthanisedhanena āvaraṇagutti. Ettha ca khattiyādīsu yo yo issaro, tassa itarena anuvattetabbabhāve, kusalākusalakaraṇena nesaṁ vasena laddhabbaabhisamparāye, pabbajitehi laddhabbasāmīcikiriyāya ca aṇumattopi viseso natthi, tasmā so visesābhāvo pāḷiyaṁ tattha tattha vāre ‘‘evaṁ sante’’tiādinā vibhāvito. Sesaṁ suviññeyyameva.",
  "tika-s0202t3:81": "Madhurasuttavaṇṇanāya līnatthappakāsanā samattā.",
  "tika-s0202t3:82": "5. Bodhirājakumārasuttavaṇṇanā",
  "tika-s0202t3:83": "324.Olokanakapadumanti līlāaravindaṁ. Tasmāti kokanadasaṇṭhānattā kokanadoti saṅkhaṁ labhi.",
  "tika-s0202t3:84": "325.Yāva pacchima…pe… phalakaṁ vuttaṁ tassa sabbapacchā santhatattā. Uparimaphalagatañhi sopānamatthakaṁ. Olokanatthaṁyevāti na kevalaṁ bhagavato āgamanaññeva olokanatthaṁ, atha kho attano patthanāya santharāpitāya celapaṭikāya akkamanassapi.",
  "tika-s0202t3:85": "Sakuṇapotaketi kādambaṭiṭṭibhaputtake. Aññova bhaveyyāti tasmiṁ attabhāve mātugāmato añño idāni bhariyābhūto mātugāmo bhaveyya. Puttaṁ labheyyāti attano kammavasena puttaṁ, no tassa. Ubhohīti imehi eva ubhohi. Imehi kāraṇehīti tassa rājakumārassa buddhaṁ paṭicca micchāgahaṇaṁ, titthiyānaṁ ujjhāyanaṁ, anāgate manussānaṁ bhikkhūnaṁ uddissa vippaṭisāroti imehi tīhi kāraṇehi. Paññattanti santhataṁ celapaṭikaṁ. Maṅgalaṁ icchantīti maṅgalikā.",
  "tika-s0202t3:86": "326.Tatiyaṁkāraṇanti iminā bhikkhūsu vippaṭisārānuppādanamāha. Yaṁ kiñci paribhuñjana-sukhaṁ kāmasukhallikānuyogoti adhippāyena kāmasukhallikānuyogasaññī hutvā…pe… maññamāno evamāha.",
  "tika-s0202t3:87": "327. Atha naṁ bhagavā tato micchābhinivesato vivecetukāmo ‘‘so kho aha’’ntiādinā attano dukkaracariyaṁ dassetuṁ ārabhi. Mahāsaccake(ma. ni. 1.364 ādayo) vuttanayeneva veditabbaṁ ‘‘so kho aha’’ntiādipāṭhassa tattha āgataniyāmeneva āgatattā. Pāsarāsisutte (ma. ni. 1.272 ādayo) vuttanayenāti etthāpi eseva nayo.",
  "tika-s0202t3:88": "343. Aṅkusaṁ gaṇhanti etena tassa gahaṇe cheko hotīti aṅkusagahaṇasippaṁ. Meghautunti meghaṁ paṭicca uppannasītautuṁ. Pabbatautunti pabbataṁ paṭicca uṇhautuṁ. Ubhayavasena ca tassa tathā sītuṇhaututo eno āgatoti ta-kārassa da-kāraṁ katvā udenoti nāmaṁ akāsi.",
  "tika-s0202t3:89": "Tāpaso ogāḷhañāṇavasena rañño matabhāvaṁ ñatvā. Ādito paṭṭhāyāti kosambinagare parantaparañño aggamahesibhāvato paṭṭhāya. Pubbeti sīlavantakāle. Hatthiganthanti hatthīnaṁ attano vase vattāpanasatthaṁ. Tenevassa taṁ sikkhāpeti, kiccañca ijjhati.",
  "tika-s0202t3:90": "344.Padahanabhāvoti bhāvanānuyogo. Padhāne vā niyutto padhāniyo, padhāniyassa bhikkhuno, tasseva padhāniyabhāvassa aṅgāni kāraṇāni padhāniyaṅgāni. Saddhā etassa atthīti saddho. Kiñcāpi paccekabodhisattānampi abhinīhārato paṭṭhāya āgatā āgamanasaddhā eva, mahābodhisattānaṁ pana saddhā garutarāti sā eva gahitā. Acalabhāvena okappanaṁ ‘‘sammāsambuddho bhagavā, svākhyāto dhammo, suppaṭipanno saṅgho’’ti kenaci akampiyabhāvena ratanattayaguṇe ogāhitvā kappanaṁ. Pasāduppatti ratanattaye pasīdanameva. Bodhinti catumaggañāṇanti vuttaṁ taṁnimittattā sabbaññutaññāṇassa, bodhīti vā sammāsambodhi. Sabbaññutaññāṇapadaṭṭhānañhi maggañāṇaṁ, maggañāṇapadaṭṭhānañca sabbaññutaññāṇaṁ ‘‘sammāsambodhī’’ti vuccati. Nicchitasubuddhatāya dhammassa sudhammatā saṅghassa suppaṭipatti vinicchitā eva hotīti āha ‘‘desanāsīsameva ceta’’ntiādi. Tassa padhānaṁ vīriyaṁ ijjhati ratanattayasaddhāya ‘‘imāya paṭipadāya jarāmaraṇato muccissāmī’’ti padhānānuyoge avaṁmukhasambhavato.",
  "tika-s0202t3:91": "Appābādhotiādi heṭṭhā vuttameva. Aguṇaṁ pakāsetā āyatiṁ saṁvaraṁ āpajjitā sammāpaṭipattiyā visodhanatthaṁ. Udayañca atthañca gantunti ‘‘avijjāsamudayā’’tiādinā pañcannaṁ upādānakkhandhānaṁ udayañca vayañca jānituṁ. Tenāha ‘‘etenā’’tiādi. Parisuddhāya upakkilesavinimuttāya. Nibbijjhitunti tadaṅgavasena pajahituṁ samucchedappahānassa paccayo bhavituṁ. Yaṁ dukkhaṁ khīyatīti kilesesu appahīnesu tena tadupanissayakammaṁ paṭicca yaṁ dukkhaṁ uppajjeyya, taṁ sandhāya vuttaṁ.",
  "tika-s0202t3:92": "345.Sesadivaseti sattadivasato paṭṭhāya yāva dve rattindivā.",
  "tika-s0202t3:93": "346. Kucchisannissito gabbho nissayavohārena ‘‘kucchī’’ti vuccati, so etissā atthīti kucchimatī. Tenāha ‘‘āpannasattā’’ti. Ārakkho panassa paccupaṭṭhito hotīti mātarā gahitasaraṇaṁ gabbhavuṭṭhitassa tassa saraṇagamanaṁ pavedayitassa kusalaṁ saraṇaṁ nāma, mātu katarakkho puttassapi paccupaṭṭhitoti. Mahallakakāleti vacanatthaṁ jānanakāle. Sārentīti yathādiṭṭhaṁ yathābalaṁ ratanattayaguṇapatiṭṭhāpanavasena assa sārenti. Sallakkhetvāti vuttamatthaṁ upadhāretvā. Saraṇaṁ gahitaṁ nāma hoti ratanattayassa saraṇabhāvasallakkhaṇapubbakatanninnacittabhāvatova. Sesaṁ suviññeyyameva.",
  "tika-s0202t3:94": "Bodhirājakumārasuttavaṇṇanāya līnatthappakāsanā samattā.",
  "tika-s0202t3:95": "6. Aṅgulimālasuttavaṇṇanā",
  "tika-s0202t3:96": "347.Aṅgulīnaṁmālaṁ dhāretīti iminā anvatthā tassa samaññāti dasseti. Tatrāti tasmiṁ ācariyavacanena aṅgulimālassa dhāraṇe. Karīsasahassakhette ekasālisīsaṁ viya apaññāyamānasakakicco hotīti adhippāyo. Takkasīlaṁ pesayiṁsu ‘‘tādisassa ācariyassa santike sippuggahasammāpayogena diṭṭhadhammike samparāyike ca atthe jānanto bhāriyaṁ na kareyyā’’ti. Bāhirakā ahesuṁ ahiṁsakassa vattasampattiyā ācariyassa cittasabhāvato nibbattanatibhāvena. Sineheneva vadanteti sinehena viya vadante.",
  "tika-s0202t3:97": "Gaṇanampi na uggaṇhātīti gaṇanavidhimpi na sallakkheti. Tattha kāraṇamāha ‘‘pakatiyā’’tiādinā. Ṭhapitaṭṭhāneti rukkhagacchantarādike ṭhapitaṭṭhāne sakuntasiṅgālānaṁ vasena aṅguliyo vinassanti. Bhaggavoti kosalarañño purohitaṁ gottena vadati. Coro avissāsanīyo sāhasikabhāvato. Purāṇasanthatā sākhā avissāsanīyā vicchikādīnaṁ pavesanayogyattā. Rājā avissāsanīyo issariyamadena dhanalobhena ca kadāci jīvite saṅkābhāvato. Itthī avissāsanīyā lolasīlacittabhāvato. Anuddharaṇīyo bhavissati saṁsārapaṅkato.",
  "tika-s0202t3:98": "348.Saṅkaritvāti ‘‘mayaṁ ekajjhaṁ sannipatitvā coraṁ māretvā vā palāpetvā gamissāmā’’ti saṅkaraṁ katvā. Iddhābhisaṅkhāranti abhisaṅkharaṇaṁ adhiṭṭhānaṁ. Abhisaṅkhāsīti adhiṭṭhahi. Saṁharitvāti saṁkhipitvā. Orabhāgeti corassa orabhāge.",
  "tika-s0202t3:99": "349.Daṇḍoti paharaṇahatthacchedanādiko daṇḍanasaṅkhāto daṇḍo. Pavattayitabboti ānetabbo. Apanetvāti attano santānato samucchedavasena pahāya. Paṭisaṅkhāyāti paṭisaṅkhānena. Avihiṁsāyāti karuṇāya. Sāraṇīyadhammesūti chasupi sāraṇīyadhammesu, ṭhito aṭṭhitānaṁ pāpadhammānaṁ bodhimūle eva samucchinnattā. Yathā atīte aparimitaṁ kālaṁ sandhāvitaṁ, evaṁ imāya paṭipattiyā anāgatepi sandhāvissatīti dassento ‘‘idānī’’tiādimāha.",
  "tika-s0202t3:100": "Itvevāti iti eva, iti-saddo nidassanattho. Tenāha ‘‘evaṁ vatvā yevā’’ti. Akirīti ākiri, pañcapi āvudhāni vikiri. Tena vuttaṁ ‘‘khipi chaḍḍesī’’ti.",
  "tika-s0202t3:101": "350.Ettovāti ato eva āgatamaggeneva sāvatthiṁ gatā. Adhivāsessatīti ‘‘coraṁ paṭisedhetuṁ gamissāmī’’ti vutte tuṇhī bhavissati . Dāruṇakammena uppannanāmanti ‘‘aṅgulimālo’’ti imaṁ nāmaṁ sandhāya vadati.",
  "tika-s0202t3:102": "351.Hatthī araññahatthī honti manussānaṁ tattha gantuṁ asakkuṇeyyattā, evaṁ assāpi. Kūṭasahassānaṁ bhijjanakāraṇaṁ hoti therassa āgamanabhayena ghaṭe chaḍḍetvā palāyanena. Gabbhamūḷhāyāti byākulagabbhāya. Pabbajjābalenāti vuttaṁ, satthu desanānubhāvenāti pana vattabbaṁ. So hi tassāpi kāraṇanti. Ariyā nāma jāti pabbajjā ariyabhāvatthāya jātīti katvā.",
  "tika-s0202t3:103": "Mahāparittaṁ nāmetanti mahānubhāvaṁ parittaṁ nāmetaṁ. Tathā hi naṁ thero sabbabhāvena ariyāya jāto saccādhiṭṭhānena akāsi. Tenāha ‘‘saccakiriyakataṭṭhāne’’ti. Gabbhamūḷhanti mūḷhagabbhaṁ. Gabbho hi paripakko sampajjamāno vijāyanakāle kammajavātehi sañcāletvā parivattito uddhaṁpādo adhosīso hutvā yonimukhābhimukho hoti, evaṁ so kassaci alaggo sotthinā bahi nikkhamati, vipajjamāno pana viparivattanavasena yonimaggaṁ pidahitvā tiriyaṁ nipajjati, tathā yassā yonimaggo pidahati, sā tattha kammajavātehi aparāparaṁ parivattamānā byākulā mūḷhagabbhāti vuccati, taṁ sandhāya vuttaṁ ‘‘gabbhamūḷha’’nti.",
  "tika-s0202t3:104": "Saccakiriyā nāma buddhāsayaṁ attano sīlaṁ paccavekkhitvā katā, tasmā saccakiriyā vejjakammaṁ na hotīti daṭṭhabbaṁ. Therassapi cātiādinā upasaṅkamitabbakāraṇaṁ vadati. Ime dve hetū paṭicca bhagavā theraṁ saccakiriyaṁ kāresi. Jātinti mūlajātiṁ.",
  "tika-s0202t3:105": "352. Pariyādāya āhacca bhinnena sīsena. Sabhāgadiṭṭhadhammavedanīyakammanti niraye nibbattanasakakammasabhāgabhūtaṁ diṭṭhadhammavedanīyakammaṁ. Sabhāgatā ca samānavatthukatā samānārammaṇatāekavīthipariyāpannatādivasena sabbathā sarikkhatā, sadisampi ca nāma tadevāharīyati yathā ‘‘tasseva kammassa vipāko’’ti ca ‘‘sā eva tittirī tāneva osadhānī’’ti ca. Idāni tameva sabhāgataṁ dassetuṁ ‘‘kammaṁ hī’’tiādi āraddhaṁ. Kariyamānamevāti paccayasamavāyena paṭipāṭiyā nibbattiyamānameva. Tayo koṭṭhāse pūreti, diṭṭhadhammavedanīyaaparāpariyāyavedanīyaupapajjavedanīyasaṅkhāte tayo bhāge pūreti, tesaṁ tiṇṇaṁ bhāgānaṁ vasena pavattati.",
  "tika-s0202t3:106": "Diṭṭhadhammo vuccati paccakkhabhūto paccuppanno attabhāvo, tattha veditabbaphalaṁ kammaṁ diṭṭhadhammavedanīyaṁ. Paccuppannabhavato anantaraṁ veditabbaphalaṁ kammaṁ upapajjavedanīyaṁ. Diṭṭhadhammānantarabhavato aññasmiṁ attabhāvapariyāye attabhāvaparivatte veditabbaphalaṁ kammaṁ aparāpariyāyavedanīyaṁ. Paṭipakkhehi anabhibhūtatāya, paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā pavattā paṭhamajavanacetanā tasmiṁyeva attabhāve phaladāyinī diṭṭhadhammavedanīyā nāma. Sā hi vuttākārena balavati javanasantāne guṇavisesayuttesu upakārānupakāravasappavattiyā āsevanālābhena appavipākatāya ca itaradvayaṁ viya pavattasantānuparamāpekkhaṁ okāsalābhāpekkhañca kammaṁ na hotīti idheva pupphamattaṁ viya pavattivipākamattaṁ phalaṁ deti.",
  "tika-s0202t3:107": "Tathā asakkontanti kammassa phaladānaṁ nāma upadhipayogādipaccayantarasamavāyeneva hotīti tadabhāvato tasmiṁyeva attabhāve vipākaṁ dātuṁ asakkontaṁ. Ahosikammanti kammaṁyeva ahosi, na tassa vipāko ahosi, atthi bhavissati vāti evaṁ vattabbaṁ kammaṁ. Atthasādhikāti dānādipāṇātipātādiatthassa nipphādikā. Kā pana sāti āha ‘‘sattamajavanacetanā’’ti. Sā hi sanniṭṭhāpakacetanā vuttanayena paṭiladdhavisesā purimajavanacetanāhi laddhāsevanā ca samānā anantare attabhāve vipākadāyinī upapajjavedanīyakammaṁ nāma. Tenāha ‘‘anantare attabhāve vipākaṁ detī’’ti. Sati saṁsārappavattiyāti iminā asati saṁsārappavattiyā ahosikammapakkhe tiṭṭhati vipaccanokāsassa abhāvatoti.",
  "tika-s0202t3:108": "Samugghāṭitāni vipaccanokāsassa anuppattidhammatāpādanena. Diṭṭhadhammavedanīyaṁ atthi vipākārahābhāvassa anibbattitattā vipaccanokāsassa anupacchinnattā. Katūpacitañhi kammaṁ sati vipaccanokāse yāva na phalaṁ deti, tāva attheva nāma vipākārahabhāvato. ‘‘Yassa kho’’ti idaṁ aniyamākāravacanaṁ bhagavatā kammasarikkhatāvasena sādhāraṇato vuttanti āha ‘‘yādisassa kho’’ti.",
  "tika-s0202t3:109": "Pamādakilesavimuttoti pamādahetukehi sabbehi kilesehi vimutto.",
  "tika-s0202t3:110": "Pāpassa pidhānaṁ nāma avipākadhammatāpādananti āha ‘‘appaṭisandhikaṁ karīyatī’’ti. Buddhasāsaneti sikkhāttayasaṅgahe buddhassa bhagavato sāsane. Yuttappayutto viharatīti akattabbassa akaraṇavasena, kattabbassa ca paripūraṇavasena pavattati.",
  "tika-s0202t3:111": "Dissanti kujjhantīti disā, paṭipakkhāti āha ‘‘sapattā’’ti. Tappasaṁsapakāranti mettānisaṁsakittanākāraṁ. Kālenāti āmeḍitalopena niddesoti āha ‘‘khaṇe khaṇe’’ti. Anukarontūti yesaṁ kalyāṇamittānaṁ santike suṇanti, yathāsutaṁ dhammaṁ tesaṁ anukarontu diṭṭhānugatikaraṇaṁ āpajjantu, attano veripuggalānampi bhagavato santike dhammassavanaṁ sammāpaṭipattiñca paccāsīsati.",
  "tika-s0202t3:112": "Tasanti gatiṁ patthayantīti tasā bhavantarādīsu saṁsaraṇabhāvato. Tenāha ‘‘tasā vuccanti sataṇhā’’ti.",
  "tika-s0202t3:113": "Netabbaṭṭhānaṁ udakaṁ nayantīti nettikā. Bandhitvāti daḷhaṁ bandhitvā. Telakañjikenāti telamissitena kañjikena.",
  "tika-s0202t3:114": "Yādisova aniṭṭhe, tādisova iṭṭheti iṭṭhāniṭṭhe nibbikārena tādī. Yesaṁ pana kāmāmisādīnaṁ vantattā rāgādīnaṁ cattattā kāmoghādīnaṁ tiṇṇattā tādibhāvo bhaveyya, tesaṁ bhagavatā sabbaso vantā cattā tiṇṇā, tasmā bhagavā vantāvīti tādī, cattāvīti tādī, tiṇṇāvīti tādī, yehi anaññasādhāraṇehi sīlādiguṇehi samannāgatattā bhagavā tādibhāvena ukkaṁsapāramippatto taṁniddeso, tehi guṇehi yāthāvato niddisitabbatopi tādī. Yathā yantarajjuyā yantaṁ nīyati, evaṁ yāya taṇhāya bhavo nīyati, sā ‘‘bhavanetti bhavarajjū’’ti vuttā. Tenāha ‘‘tāya hī’’tiādi, kammāni kusalādīni vipaccayanti apaccayanti etāyāti kammavipāko. Apaccayabhāvo nāma ariyamaggacetanāyāti āha ‘‘maggacetanāyā’’ti. Yāva na kilesā pahīyanti, tāva ime sattā saiṇā eva aserivihārabhāvatoti āha ‘‘aṇaṇo nikkileso jāto’’ti.",
  "tika-s0202t3:115": "Theyyaparibhogo (visuddhi. ṭī. 1.91) nāma sāmiparibhogābhāvato. Bhagavatāpi hi attano sāsane sīlavato paccayā anuññātā, na dussīlassa, dāyakānaṁ sīlavatoyeva pariccāgo, na dussīlassa attano kārānaṁ mahapphalabhāvassa paccāsīsanato. Iti satthārā ananuññātattā dāyakehi ca apariccattattā ‘‘dussīlassa paribhogo theyyaparibhogo nāmā’’ti vuttaṁ . Iṇavasena paribhogo iṇaparibhogo. Paṭiggāhakato dakkhiṇāvisuddhiyā abhāvato iṇaṁ gahetvā paribhogo viyāti attho. Yasmā sekkhā bhagavato orasaputtā, tasmā te pitusantakānaṁ paccayānaṁ dāyādā hutvā te paccaye paribhuñjantīti tesaṁ paribhogo dāyajjaparibhogo nāma. Kiṁ pana te bhagavato paccaye paribhuñjanti, udāhu gihīhi dinnanti? Gihīhi dinnāpi te bhagavatā anuññātattā bhagavato santakā honti ananuññātesu sabbena sabbaṁ paribhogābhāvato anuññātesuyeva paribhogasambhavato. Dhammadāyādasuttañcettha (ma. ni. 1.29 ādayo) sādhakaṁ.",
  "tika-s0202t3:116": "Avītarāgānaṁ taṇhāparavasatāya paccayaparibhoge sāmibhāvo natthi, tadabhāvena vītarāgānaṁ tattha sāmibhāvo yathāruci paribhogasambhavato. Tathā hi te paṭikūlampi appaṭikūlākārena, appaṭikūlampi paṭikūlākārena tadubhayaṁ vivajjetvā upekkhākārena ca paccaye paribhuñjanti, dāyakānañca manorathaṁ paripūrenti. Sesamettha yaṁ vattabbaṁ, taṁ visuddhimagge, taṁsaṁvaṇṇanāsu ca vuttanayeneva veditabbaṁ. Kilesaiṇānaṁ abhāvaṁ sandhāya ‘‘aṇaṇo’’ti vuttaṁ, na paccavekkhitaparibhogamattaṁ. Tenāha āyasmā ca bākulo – ‘‘sattāhameva kho ahaṁ, āvuso, saraṇo raṭṭhapiṇḍaṁ bhuñji’’nti (ma. ni. 3.211).",
  "tika-s0202t3:117": "Vatthukāmakilesakāmehi taṇhāya pavattiākāraṁ paṭicca atthi ramaṇavohāroti āha – ‘‘duvidhesupi kāmesu taṇhāratisanthava’’nti. Mantitanti kathitaṁ. Uppannehi satthupaṭiññehi. Saṁvibhattāti kusalādivasena khandhādīhi ākārehi vibhattā. Sundaraṁ āgamananti svāgataṁ. Tato eva na kucchitaṁ āgataṁ. Soḷasavidhakiccassa pariyositattā āha ‘‘taṁ sabbaṁ mayā kata’’nti. Maggapaññāyameva tatiyavijjāsamaññāti āha – ‘‘tīhi vijjāhi navahi ca lokuttaradhammehī’’ti.",
  "tika-s0202t3:118": "Aṅgulimālasuttavaṇṇanāya līnatthappakāsanā samattā.",
  "tika-s0202t3:119": "7. Piyajātikasuttavaṇṇanā",
  "tika-s0202t3:120": "353.Pakatiniyāmenāti yathā sokuppattito pubbe iti kattabbesu asammohavasena cittaṁ pakkhandati, tāni cassa upaṭṭhahanti, na evaṁ sokassa cittasaṅkocasabhāvato. Tena vuttaṁ ‘‘pakatiniyāmena pana na paṭibhantī’’ti. Keci pana ‘‘sāmantā katipaye na kuṭumbaṁ sandhāreti. Tenāha ‘na sabbena sabbaṁ paṭibhantī’ti’’ vadanti. Etthāti dutiyapade. Anekatthattā dhātūnaṁ ‘‘na paṭibhātī’’ti padassa ‘‘na ruccatī’’ti atthamāha. Na paṭibhātīti vā bhuñjitukāmatācittaṁ na upaṭṭhitanti attho. Patiṭṭhitokāsanti indriyāviṭṭhaṭṭhānaṁ vadati. Piyāyitabbato piyo jāti uppattiṭṭhānaṁ etesanti piyajātikā. Piyo pabhuti etesanti piyappabhutikāti vattabbe, u-kārassa va-kāraṁ, ta-kārassa ca lopaṁ katvā ‘‘piyappabhāvikā’’ti vuttaṁ. Tenāha ‘‘piyato pabhavantī’’ti.",
  "tika-s0202t3:121": "355. Para-saddena samānatthaṁ ajjhattikabhāvanisedhanatthaṁ ‘‘pire’’ti padanti āha ‘‘amhākaṁ pare’’ti. Pireti vā ‘‘parato’’ti iminā samānatthaṁ nipātapadanti āha ‘‘cara pireti parato gacchā’’ti.",
  "tika-s0202t3:122": "356.Dvidhā chetvāti ettha yadi itthī tassa purisassa piyā, kathaṁ dvidhā chindatīti āha ‘‘yadi hī’’tiādi.",
  "tika-s0202t3:123": "357.Kathaṁ katheyyanti yathā bhagavā etassa brāhmaṇassa kathesi, so ca me kathesi, tathā cāhaṁ katheyyaṁ. Maraṇavasena vipariṇāmo attabhāvassa parivattattā. Palāyitvā gamanavasena aññathābhāvo mittasanthavassa samāgamassa ca aññathābhūtattā.",
  "tika-s0202t3:124": "Chaḍḍitabhāvenāti parivattitabhāvena. Hatthagamanavasena aññathābhāvo pubbe savase vattitānaṁ idāni vase avattanabhāvena.",
  "tika-s0202t3:125": "Ācamehīti ācamanaṁ mukhavikkhālanaṁ kārehi. Yasmā mukhaṁ vikkhālentā hi hatthapāde dhovitvā vikkhālenti, tasmā ‘‘ācamitvā’’ti vatvā pacchāpi tassa atthaṁ dassento ‘‘mukhaṁ vikkhāletvā’’ti āha. Sesaṁ suviññeyyameva.",
  "tika-s0202t3:126": "Piyajātikasuttavaṇṇanāya līnatthappakāsanā samattā.",
  "tika-s0202t3:127": "8. Bāhitikasuttavaṇṇanā",
  "tika-s0202t3:128": "359. Sāvajjatāya upārambhaṁ arahatīti opārambho. Tenāha ‘‘dosaṁ āropanāraho’’ti. Bālā upārambhavatthumaññaṁ amūlakampi naṁ āropentā ugghosenti, tasmā te anāmasitvā ‘‘viññūhī’’ti idaṁ padaṁ gahetvā pañhena ñātuṁ icchitena atthena upārambhādīnaṁ upari uttaraṁ paripūretuṁ nāsakkhimhā. Taṁ kāraṇanti taṁ uppattikāraṇaṁ. Yadi hi mayā ‘‘viññūhī’’ti padaṁ pakkhipitvā vuttaṁ bhaveyya, pañhā me paripuṇṇā bhaveyya, na pana vuttā. Idāni pana taṁ kāraṇaṁ uttaraṁ āyasmatā ānandena ‘‘viññūhī’’ti evaṁ vadantena paripūritaṁ.",
  "tika-s0202t3:129": "360. Kosallapaṭipakkhato akosallaṁ vuccati avijjā, taṁsamuṭṭhānato akosallasambhūto. Avajjaṁ vuccati garahitabbaṁ, saha avajjehīti sāvajjo, gārayho. Rāgādidosehi sadoso. Tehi eva sabyābajjho, tato eva sampati āyatiñca sadukkho. Sabyābajjhādiko nissandavipāko.",
  "tika-s0202t3:130": "Tathā attho vutto bhaveyyāti pucchāsabhāgenapi attho vutto bhaveyya, pucchantassa pana na tāva cittārādhanaṁ. Tenāha – ‘‘evaṁ byākaraṇaṁ pana na bhāriya’’nti, garukaraṇaṁ na hoti visārajjaṁ na siyāti adhippāyo. Tenāha – ‘‘appahīnaakusalopi hi pahānaṁ vaṇṇeyyā’’ti. Evarūpo pana yathākārī tathāvādī na hoti, na evaṁ bhagavāti āha ‘‘bhagavā’’tiādi. Evaṁ byākāsīti ‘‘sabbākusaladhammapahīno kho, mahārāja, tathāgato’’ti evaṁ byākāsi. Sukkapakkhepi eseva nayoti iminā ‘‘sabbesaṁyeva kusalānaṁ dhammānaṁ upasampadaṁ vaṇṇetī’’ti vutte yathā pucchā, tathā attho vutto bhaveyya, evaṁ byākaraṇaṁ pana na bhāriyaṁ, asampāditakusaladhammopi upasampadaṁ vaṇṇeyya. Bhagavā pana sammadeva sampāditakusalattā yathākārī tathāvādīti dassetuṁ ‘‘evaṁ byākāsī’’ti imamatthaṁ dasseti. Sesaṁ suviññeyyameva.",
  "tika-s0202t3:131": "Bāhitikasuttavaṇṇanāya līnatthappakāsanā samattā.",
  "tika-s0202t3:132": "9. Dhammacetiyasuttavaṇṇanā",
  "tika-s0202t3:133": "364. Medavaṇṇā uḷupavaṇṇā ca tattha tattha pāsāṇā ussannā ahesunti medāḷupanti gāmassa samaññā jātā. Uḷupavaṇṇāti candasamānavaṇṇatāya medapāsāṇā vuttāti keci. Aṭṭhakathāyaṁ pana ‘‘medavaṇṇā pāsāṇā kirettha ussannā ahesu’’nti idaṁ vuttaṁ. Assāti senāpatissa. Kathāsamuṭṭhāpanatthanti mallikāya sokavinodanadhammakathāsamuṭṭhāpanatthaṁ.",
  "tika-s0202t3:134": "Raññāti pasenadīkosalaraññā. Mahaccāti mahatiyā. Padavipallāsena cetaṁ vuttaṁ. Pasādamarahantīti pāsādikāni. Tenāha ‘‘saha rañjanakānī’’ti. Yāni pana pāsādikāni, tāni passituṁ yuttāni. Pāsādikānīti vā saddahanasahitāni. Tenāha ‘‘pasādajanakānī’’ti. ‘‘Appābādha’’nti ādīsu viya appasaddo abhāvatthoti āha ‘‘nissaddānī’’ti. Aniyamatthavācī ya-saddo aniyamākāravācakopi hotīti ‘‘yatthā’’ti padassa ‘‘yādisesū’’tiādimāha. Tathā hi aṅgulimālasutte (ma. ni. aṭṭha. 2.347 ādayo) ‘‘yassa kho’’ti padassa ‘‘yādisassa kho’’ti attho vutto.",
  "tika-s0202t3:135": "366.Paṭicchadanti paṭicchādakaṁ. Rājakakudhabhaṇḍānīti rājabhaṇḍabhūtāni. Rahāyatīti raho karoti, maṁ ajjhesatīti attho.",
  "tika-s0202t3:136": "367. Yathāsabhāvato ñeyyaṁ dhāreti avadhāretīti dhammo, ñāṇanti āha ‘‘paccakkhañāṇasaṅkhātassa dhammassā’’ti. Anunayoti anugacchanako. Diṭṭhena hi adiṭṭhassa anumānaṁ. Tenāha ‘‘anumānaṁ anubuddhī’’ti. Āpāṇakoṭikanti yāva pāṇakoṭi, tāva jīvitapariyosānaṁ. Etanti dhammanvayasaṅkhātaṁ anumānaṁ. Evanti ‘‘idha panāha’’nti vuttappakārena.",
  "tika-s0202t3:137": "369.Cakkhuṁ abandhante viyāti apāsādikatāya passantānaṁ cakkhuṁ attani abandhante viya. Kulasantānānubandho rogo kularogo. Uḷāranti sānubhāvaṁ. Yo hi ānubhāvasampanno, taṁ ‘‘mahesakkha’’nti vadanti. Arahattaṁ gaṇhantoti ukkaṭṭhaniddesoyaṁ, heṭṭhimaphalāni gaṇhantopi.",
  "tika-s0202t3:138": "373. Jīvikā jīvitavutti.",
  "tika-s0202t3:139": "374. Dhammaṁ ceteti saṁvedeti etehīti dhammacetiyāni, dhammassa pūjāvacanāni. Nanu cetāni buddhasaṅghaguṇadīpanānipi santi? Kathaṁ ‘‘dhammacetiyānīti dhammassa cittīkāravacanānī’’ti vuttanti āha ‘‘tīsu hī’’tiādi. Tattha yasmā buddharatanamūlakāni sesaratanāni tassa vasena laddhabbato. Kosalaraññā cettha buddhagāravena dhammasaṅghagāravaṁ paveditaṁ, tasmā ‘‘bhagavati cittīkāre kate dhammopi katova hotī’’ti vuttaṁ. Yasmā ca ratanattayapasādapubbikā sāsane sammāpaṭipatti, tasmā vuttaṁ – ‘‘ādibrahmacariyakānīti maggabrahmacariyassa ādibhūtānī’’ti. Sesaṁ suviññeyyameva.",
  "tika-s0202t3:140": "Dhammacetiyasuttavaṇṇanāya līnatthappakāsanā samattā.",
  "tika-s0202t3:141": "10. Kaṇṇakatthalasuttavaṇṇanā",
  "tika-s0202t3:142": "375.Anantarasuttevuttakaraṇīyenevāti ‘‘pāsāde vā nāṭakesu vā cittassādaṁ alabhamāno tattha tattha vicarituṁ āraddho’’ti vuttakaraṇīyena. Appaduṭṭhapadosīnañhi evaṁ hotīti.",
  "tika-s0202t3:143": "376.Pucchitoti ‘‘aññaṁ dūtaṁ nālatthu’’nti pucchito. Soti rājā. Tāsaṁ vandanā sace uttarakālaṁ, attano āgamanakāraṇaṁ kathessati.",
  "tika-s0202t3:144": "378.Ekāvajjanenāti ekavīthijavanena. Tena ekacittaṁ tāva tiṭṭhatu, ekacittavīthiyāpi sabbaṁ jānituṁ na sakkāti dasseti. ‘‘Idaṁ nāma atītaṁ jānissāmī’’ti aniyametvā āvajjato yaṁ kiñci atītaṁ jānāti, niyamite pana niyamitamevāti āha – ‘‘ekena hi…pe… ekadesameva jānātī’’ti. Tena cittenāti ‘‘atītaṁ sabbaṁ jānissāmī’’ti evaṁ pavattacittena. Itaresūti anāgatapaccuppannesu. Kāraṇajātikanti yuttisabhāvaṁ, yuttiyā yuttanti attho. Samparāyaguṇanti samparāye katakammassa visesaṁ.",
  "tika-s0202t3:145": "379.Lokuttaramissakāni kathitāni bodhirājakumārasutte viya lokiyā ceva lokuttarā ca. Yathālābhavasena cettha padhāniyaṅgānaṁ lokuttaraggahaṇaṁ veditabbaṁ. Paccekaṁ eva nesañca padhāniyaṅgatā daṭṭhabbā yathā ‘‘aṭṭhavimokkhā sandissanti lokuttaramissakā’’ti. Lokuttarānevāti cettha yaṁ vattabbaṁ, taṁ parato āvi bhavissati. Padhānanānattanti padahananānattaṁ, bhāvanānuyogavisesanti attho. Saṅkhāre parimadditvā paṭipakkhadhamme ekadesato pajahitvā ṭhitassa bhāvanānuyogo sabbena sabbaṁ aparimadditasaṅkhārassa appahīnapaṭipakkhassa bhāvanānuyogato sukhumo visadova hoti, saccābhisamayena santānassa āhitavisesattāti āha – ‘‘aññādisameva hi puthujjanassa padhānaṁ, aññādisaṁ sotāpannassā’’tiādi. Ayañca viseso na kevalaṁ anariyaariyapuggalato eva, atha kho ariyesupi sekkhādivisesatopi labbhati abhisaṅkhāravisesato abhinīhārato ca ijjhanatoti dassento ‘‘aññādisaṁ sakadāgāmino’’tiādimāha. Na pāpuṇātīti yasmā puthujjano sabbathāva padhānaṁ padahanto sotāpattimaggaṁ adhigacchati, sotāpanno ca sakadāgāmimagganti heṭṭhimaṁ uparimato oḷārikaṁ, uparimañca itarato sukhumaṁ tena pahātuṁ asakkuṇeyyassa pajahanato, iti adhigantabbavisesena ca adhigamapaṭipadāya saṇhasukhumatā tikkhavisadatā ca viññāyatīti āha – ‘‘puthujjanassa padhānaṁ sotāpannassa padhānaṁ na pāpuṇātī’’tiādi.",
  "tika-s0202t3:146": "Akūṭakaraṇanti avañcanakiriyaṁ. Anavacchindananti atiyānaṁ. Aviñchanaṁ na ākaḍḍhanaṁ, niyuttataṁ viniveṭhetvā samantā viparivattitvā samadhārāya chaḍḍanaṁ vā. Tassa kāraṇaṁ taṁkāraṇaṁ, taṁ kāraṇanti vā taṁ kiriyaṁ taṁ adhikāraṁ. Dantehi gantabbabhūminti dantehi pattabbaṭṭhānaṁ, pattabbavatthuṁ vā. Cattāropi assaddhā nāma uparimauparimasaddhāya abhāvato. Yena hi yaṁ appattaṁ, tassa taṁ natthi. Ariyasāvakassa…pe… natthi paṭhamamaggeneva māyāsāṭheyyānaṁ pahātabbattā. Tenevāti sammadeva viruddhapakkhānaṁ saddhādīnaṁ idhādhippetattā. Yadi evaṁ kathaṁ missakakathāti āha ‘‘assakhaḷuṅkasuttante panā’’tiādi. Cattārova honti puthujjanādivasena.",
  "tika-s0202t3:147": "Opammasaṁsandane adantahatthiādayo viyātiādinā kaṇhapakkhe, yathā pana dantahatthiādayotiādinā sukkapakkhe ca sādhāraṇato ekajjhaṁ katvā vuttaṁ, asādhāraṇato bhinditvā dassetuṁ ‘‘idaṁ vuttaṁ hotī’’tiādi vuttaṁ.",
  "tika-s0202t3:148": "380.Sammappadhānā nibbisiṭṭhavīriyā. Tenāha – ‘‘na kiñci nānākaraṇaṁ vadāmi, yadidaṁ vimuttiyā vimutti’’nti. Na hi sukkhavipassakatevijjachaḷabhiññānaṁ vimuttiyā nānākaraṇaṁ atthi. Tena vuttaṁ ‘‘yaṁ ekassā’’tiādi. Kiṁ tvaṁ na jānāsīti sambandho. Āgacchantīti uppajjanavasena āgacchanti. Nāgacchantīti etthāpi eseva nayo. Idaṁ pucchantoti idaṁ pucchāmīti dassento. Appahīnacetasikadukkhā anadhigataanāgāmitā. Tenāha ‘‘upapattivasena āgantāro’’ti. Samucchinnadukkhāti samugghāṭitacetasikadukkhā.",
  "tika-s0202t3:149": "381.Tamhā ṭhānāti tato yathādhigataissariyaṭṭhānato. Puna tamhā ṭhānāti tato duggatā. Sampannakāmaguṇanti uḷārakāmaguṇasamannāgataṁ.",
  "tika-s0202t3:150": "Tatthāti kāmadevaloke. Ṭhānabhāvatoti arahattañce adhigataṁ, tāvadeva parinibbānato. Uparidevecāti uparūpari bhūmivāse deve ca, cakkhuviññāṇadassanenapi dassanāya nappahontīti yojanā.",
  "tika-s0202t3:151": "382.Vuttanayenevāti devapucchāya vutteneva nayena. Sā kira kathāti ‘‘natthi so samaṇo vā brāhmaṇo vā, yo sakideva sabbaṁ neyya’’nti kathā. Teti viṭaṭūbhasañjayā. Imasmiṁyeva ṭhāneti imasmiṁ migadāyeyeva. Sesaṁ suviññeyyameva.",
  "tika-s0202t3:152": "Kaṇṇakatthalasuttavaṇṇanāya līnatthappakāsanā samattā.",
  "tika-s0202t3:153": "Niṭṭhitā ca rājavaggavaṇṇanā."
}