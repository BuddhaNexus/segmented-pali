{
  "tika-abh06t24:0": "24. Catuvīsatimo paricchedo",
  "tika-abh06t24:1": "Paccayaniddeso",
  "tika-abh06t24:2": "1395.",
  "tika-abh06t24:3": " Yesaṁ paccayadhammānaṁ, vasā sappaccayā ime;",
  "tika-abh06t24:4": "Dhammā te paccaye cāhaṁ, dassayissāmito paraṁ.",
  "tika-abh06t24:5": "Katame paccayāti? Vuccate – hetārammaṇādhipatianantarasamanantarasahajāta- aññamaññanissayūpanissayapurejātapacchājātāsevanakammavipākāhārindriya- jhānamaggasampayuttavippayuttaatthinatthivigatāvigatavasena catuvīsatividhā honti.",
  "tika-abh06t24:6": "Tattha hetupaccayoti lobho doso moho alobho adoso amohoti ime cha dhammā hetupaccayā. Ārammaṇapaccayoti sabbalokiyalokuttaraṁ yaṁ yaṁ dhammaṁ ārabbha ye ye dhammā uppajjanti cittacetasikā dhammā, te te dhammā tesaṁ tesaṁ dhammānaṁ ārammaṇapaccayena paccayo.",
  "tika-abh06t24:7": "Adhipatipaccayoti ettha sahajātādhipatiārammaṇādhipativasena duvidho. Tattha sahajātādhipati chandacittavīriyavīmaṁsāvasena catubbidho, ārammaṇādhipati pana domanassavicikicchuddhaccakiriyābyākatākusalavipāke ca aniṭṭhasammatañca rūpaṁ ṭhapetvā avasesaṁ. Anantarapaccayoti anantaraniruddhā cittacetasikā dhammā. Tathā samanantarapaccayopi.",
  "tika-abh06t24:8": "Sahajātapaccayoti cittacetasikā, mahābhūtā ceva hadayavatthu ca. Tathā aññamaññapaccayopi. Nissayapaccayoti vatthurūpāni ceva mahābhūtā, cittacetasikā ca. Upanissayapaccayoti ārammaṇānantarapakatūpanissayavasena tividho. Tattha ārammaṇūpanissayo ārammaṇādhipatiyeva, anantarūpanissayo pana anantarapaccayova, pakatūpanissayo pana kāyikasukhadukkhautubhojanasenāsanapuggalā saddhāsīlasutacāgapaññārāgadosamohādayo ca.",
  "tika-abh06t24:9": "Purejātapaccayoti vatthārammaṇavasena duvidho. Tattha vatthupurejāto nāma vatthurūpāni, ārammaṇapurejāto nāma paccuppannarūpādīneva. Pacchājātapaccayoti cittacetasikā ca. Āsevanapaccayoti ṭhapetvā āvajjanadvayaṁ lokiyakusalākusalakiriyābyākatā dhammāva.",
  "tika-abh06t24:10": "Kammapaccayoti sahajātanānakkhaṇikavasena duvidho. Tattha sahajātā lokiyalokuttarā eva, nānakkhaṇikā pana sāsavakusalākusalacetanā, anāsavakusalacetanā anantarameva attano vipākassa paccayo hoti. Vipākapaccayoti vipākacittacetasikā. Āhārapaccayoti kabaḷīkārāhāraphassacetanāviññāṇavasena catubbidho.",
  "tika-abh06t24:11": "Indriyapaccayoti rūpasattakamanajīvitasukhadukkhasomanassadomanassaupekkhāsaddhāvīriya- satisamādhipaññāanaññātaññassāmītindriyaaññindriyaaññatāvindriyānīti vīsatindriyāni, tesu itthindriyapurisindriyāni vajjetvā vīsatindriyāni honti. Jhānapaccayoti vitakkavicārapītisukhacittekaggatāvasena pañcavidho. Maggapaccayoti diṭṭhisaṅkappavāyāmasatisamādhivācākammantājīvamicchādiṭṭhivasena navavidho.",
  "tika-abh06t24:12": "Sampayuttapaccayoti cittacetasikāva. Vippayuttapaccayoti vatthupurejātāni ceva pacchājātā cittacetasikā ca. Atthipaccayoti jīvitindriyakabaḷīkāraāhāraārammaṇapurejātāni ceva nissayapaccaye vuttadhammāpi ca. Natthipaccayoti anantarapaccayova. Tathā vigatapaccayo ca. Avigatapaccayoti atthipaccayova. Evamime catuvīsati paccayā nāma.",
  "tika-abh06t24:13": "Ettha pana katihākārehi rūpaṁ rūpassa paccayo hotīti? Yathārahaṁ sahajātaaññamaññanissayāhārindriyaatthiavigatavasena sattadhā paccayo hoti.",
  "tika-abh06t24:14": "Rūpaṁ arūpassa yathārahaṁ ārammaṇādhipatisahajātaaññamaññanissayūpanissayapurejātindriyavippa- yuttaatthiavigatavasena ekādasahi ākārehi paccayo hoti.",
  "tika-abh06t24:15": "Rūpaṁ rūpārūpassāti natthi.",
  "tika-abh06t24:16": "1396.",
  "tika-abh06t24:17": " Sattadhā rūpaṁ rūpassa, bhavatekādasehi taṁ;",
  "tika-abh06t24:18": "Paccayo nāmadhammassa, missakassa na kiñci tu.",
  "tika-abh06t24:19": "Arūpaṁ arūpassa yathārahaṁ hetārammaṇādhipatianantarasamanantarasahajātaaññamaññanissayūpanissayā- sevanakammavipākāhārindriyajhānamaggasampayuttaatthinatthivigatāvigata- vasena ekavīsatidhā paccayo hoti.",
  "tika-abh06t24:20": "Arūpaṁrūpassa yathārahaṁ hetādhipatisahajātaaññamaññanissayapacchājātakammavipākāhārindriya- jhānamaggavippayuttaatthiavigatavasena pannarasadhā paccayo hoti.",
  "tika-abh06t24:21": "Arūpaṁ rūpārūpassa yathārahaṁ hetādhipatisahajātaaññamaññanissayakammavipākāhārindriyajhānamagga- atthiavigatavasena terasadhā paccayo hoti.",
  "tika-abh06t24:22": "1397.",
  "tika-abh06t24:23": " Ekavīsatidhā nāmaṁ, paccayo bhavatattano;",
  "tika-abh06t24:24": "Tipañcahi taṁ rūpassa, ubhinnaṁ terasadhā pana.",
  "tika-abh06t24:25": "Rūpārūpaṁ rūpassa yathārahaṁ sahajātanissayaatthiavigatavasena catudhā paccayo hoti.",
  "tika-abh06t24:26": "Rūpārūpaṁ arūpassa yathārahaṁ sahajātaaññamaññanissayindriyaatthiavigatavasena chadhā paccayo hoti.",
  "tika-abh06t24:27": "Rūpārūpaṁ rūpassāti natthi.",
  "tika-abh06t24:28": "1398.",
  "tika-abh06t24:29": " Ubhopi rūpadhammassa, catudhā honti paccayā;",
  "tika-abh06t24:30": "Chabbidhā nāmadhammassa, missakassa na kiñci tu.",
  "tika-abh06t24:31": "Etesu pana paccayesu kati rūpā, kati arūpā, katimissakāti? Purejātapaccayo eko rūpadhammova, hetuanantarasamanantarapacchājātāsevanakammavipākajhānamaggasampayuttanatthi- vigatānaṁ vasena dvādasa paccayā arūpadhammāva, sesā pana ekādasa paccayā rūpārūpamissakāti veditabbā.",
  "tika-abh06t24:32": "Puna kālavasena hetusahajātaaññamaññanissayapurejātapacchājātavipākāhārindriyajhānamagga- sampayuttavippayuttaatthiavigatānaṁ vasena pannarasa paccayā paccuppannāva honti. Anantarasamanantarāsevananatthivigatapaccayā atītāva, kammapaccayo atīto vā hoti paccuppanno vā, ārammaṇādhipatiupanissayapaccayā pana tikālikā honti kālavinimuttā ca.",
  "tika-abh06t24:33": "1399.",
  "tika-abh06t24:34": " Paccuppannāva hontettha,",
  "tika-abh06t24:35": "Paccayā dasa pañca ca;",
  "tika-abh06t24:36": "Atītā eva pañceko,",
  "tika-abh06t24:37": "Dvekālikova dassito;",
  "tika-abh06t24:38": "Tayo tikālikā ceva,",
  "tika-abh06t24:39": "Vinimuttāpi kālato.",
  "tika-abh06t24:40": "Sabbe panime catuvīsati paccayā yathārahaṁ ārammaṇūpanissayakammaatthipaccayānaṁ vasena catūsu paccayesu saṅgahaṁ gacchantīti veditabbā.",
  "tika-abh06t24:41": "Iti abhidhammāvatāre paccayaniddeso nāma",
  "tika-abh06t24:42": "Catuvīsatimo paricchedo.",
  "tika-abh06t24:43": "Nigamanakathā",
  "tika-abh06t24:44": "1400.",
  "tika-abh06t24:45": "Abhidhammāvatāroyaṁ, varo paramagambhīro;",
  "tika-abh06t24:46": "Icchatā nipuṇaṁ buddhiṁ, bhikkhunā pana sotabbo.",
  "tika-abh06t24:47": "1401.",
  "tika-abh06t24:48": " Sumatimativicārabodhano,",
  "tika-abh06t24:49": "Vimativimohavināsano ayaṁ;",
  "tika-abh06t24:50": "Kumatimatimahātamonāso,",
  "tika-abh06t24:51": "Paṭumatibhāsakaro mato mayā.",
  "tika-abh06t24:52": "1402.",
  "tika-abh06t24:53": " Yato sumatinā mato nāmato,",
  "tika-abh06t24:54": "Āyācitasammānato mānato;",
  "tika-abh06t24:55": "Tato hi racito sadā tosadā,",
  "tika-abh06t24:56": "Mayā hitavibhāvanā bhāvanā.",
  "tika-abh06t24:57": "1403.",
  "tika-abh06t24:58": " Atthato ganthato cāpi, yuttito cāpi ettha ca;",
  "tika-abh06t24:59": "Ayuttaṁ vā viruddhaṁ vā, yadi dissati kiñcipi.",
  "tika-abh06t24:60": "1404.",
  "tika-abh06t24:61": " Pubbāparaṁ viloketvā, vicāretvā punappunaṁ;",
  "tika-abh06t24:62": "Dhīmatā saṅgahetabbaṁ, gahetabbaṁ na dosato.",
  "tika-abh06t24:63": "1405.",
  "tika-abh06t24:64": " Tividhā byappathānañhi, gatiyo dubbidhāpi ce;",
  "tika-abh06t24:65": "Tasmā upaparikkhitvā, veditabbaṁ vibhāvinā.",
  "tika-abh06t24:66": "1406.",
  "tika-abh06t24:67": " Nikāyantaraladdhīhi, asammisso anākulo;",
  "tika-abh06t24:68": "Mahāvihāravāsīnaṁ, vācanāmagganissito.",
  "tika-abh06t24:69": "1407.",
  "tika-abh06t24:70": " Madhurakkharasaṁyutto, attho yasmā pakāsito;",
  "tika-abh06t24:71": "Tasmā hitatthakāmena, kātabbo ettha ādaro.",
  "tika-abh06t24:72": "1408.",
  "tika-abh06t24:73": " Saddhammaṭṭhitikāmena, karontena ca yaṁ mayā;",
  "tika-abh06t24:74": "Puññamadhigataṁ tena, sukhaṁ pappontu pāṇino.",
  "tika-abh06t24:75": "1409.",
  "tika-abh06t24:76": " Antarāyaṁ vinā cāyaṁ, yathāsiddhimupāgato;",
  "tika-abh06t24:77": "Tathā kalyāṇasaṅkappā, siddhiṁ gacchantu pāṇinaṁ.",
  "tika-abh06t24:78": "1410.",
  "tika-abh06t24:79": " Naranārigaṇākiṇṇe , asaṁkiṇṇakulākule;",
  "tika-abh06t24:80": "Phīte sabbaṅgasampanne, supasannasitodake.",
  "tika-abh06t24:81": "1411.",
  "tika-abh06t24:82": " Nānāratanasampuṇṇe, vividhāpaṇasaṅkaṭe;",
  "tika-abh06t24:83": "Kāverapaṭṭane ramme, nānārāmopasobhite.",
  "tika-abh06t24:84": "1412.",
  "tika-abh06t24:85": " Kelāsasikharākārapāsādapaṭimaṇḍite;",
  "tika-abh06t24:86": "Kārite kaṇhadāsena, dassanīye manorame.",
  "tika-abh06t24:87": "1413.",
  "tika-abh06t24:88": " Vihāre vividhākāracārupākāragopure;",
  "tika-abh06t24:89": "Tattha pācīnapāsāde, mayā nivasatā sadā.",
  "tika-abh06t24:90": "1414.",
  "tika-abh06t24:91": " Asallekhamasākhalye, sīlādiguṇasobhinā;",
  "tika-abh06t24:92": "Ayaṁ sumatinā sādhu, yācitena kato satā.",
  "tika-abh06t24:93": "1415.",
  "tika-abh06t24:94": " Devā kālena vassantu, vassaṁ vassavalāhakā;",
  "tika-abh06t24:95": "Pālayantu mahīpālā, dhammato sakalaṁ mahiṁ.",
  "tika-abh06t24:96": "1416.",
  "tika-abh06t24:97": " Yāva tiṭṭhati lokasmiṁ, himavā pabbatuttamo;",
  "tika-abh06t24:98": "Tāva tiṭṭhatu saddhammo, dhammarājassa satthunoti.",
  "tika-abh06t24:99": "Uragapuranivasanena ācariyena bhadantabuddhadattena sīlācārasampannena kato abhidhammāvatāro nāmāyaṁ.",
  "tika-abh06t24:100": "Abhidhammāvatāro niṭṭhito.",
  "tika-abh06t24:101": " Namo tassa bhagavato arahato sammāsambuddhassa"
}