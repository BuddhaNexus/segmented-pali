{
  "tika-vin02t4:0": "2. Saṅghādisesakaṇḍaṁ (bhikkhunīvibhaṅgavaṇṇanā)",
  "tika-vin02t4:1": "1. Paṭhamasaṅghādisesasikkhāpadavaṇṇanā",
  "tika-vin02t4:2": "679. Saṅghādisesakaṇḍassa paṭhamasikkhāpade dvīsu janesūti aḍḍakārakesu dvīsu janesu. Yo kocīti tesuyeva dvīsu yo koci, añño vā tehi āṇatto. Dutiyassa ārocetīti etthāpi dvīsu janesu yassa kassaci dutiyassa kathaṁ yo koci ārocetīti evamattho gahetabboti āha ‘‘dutiyassa ārocetīti etthāpi eseva nayo’’ti. Gatigatanti cirakālapavattaṁ.",
  "tika-vin02t4:3": "Āpattīti āpajjanaṁ. Saha vatthujjhācārāti vatthuvītikkamena saha. Sahayoge karaṇavacanappasaṅge idaṁ nissakkavacanaṁ. Yanti yaṁ dhammaṁ. Nissāretīti āpannaṁ bhikkhunisaṅghamhā nissāreti. Hetumhi cāyaṁ kattuvohāro. Nissāraṇahetubhūto hi dhammo nissāraṇīyoti vutto. Gīvāyeva hoti, na pārājikaṁ anāṇattiyā gahitattā. Yathā dāsadāsīvāpīādīni sampaṭicchituṁ na vaṭṭati, evaṁ tesaṁ atthāya aḍḍakaraṇampi na vaṭṭatīti āha ‘‘ayaṁ akappiyaaḍḍo nāma, na vaṭṭatī’’ti.",
  "tika-vin02t4:4": "Ettha ca sace adhikaraṇaṭṭhānaṁ gantvā ‘‘amhākaṁ eso dāso, dāsī, vāpī, khettaṁ, ārāmo, ārāmavatthu, gāvo, ajā, kukkuṭā’’tiādinā voharati, akappiyaṁ. ‘‘Ayaṁ amhākaṁ ārāmiko, ayaṁ vāpī itthannāmena saṅghassa bhaṇḍadhovanatthāya dinnā, ito khettato ārāmato uppajjanakacatupaccayā ito gāvito mahiṁsito ajāto uppajjanakagorasā itthannāmena saṅghassa dinnāti pucchite vā apucchite vā vattuṁ vaṭṭatī’’ti vadanti. Sesamettha uttānameva. Anākaḍḍhitāya aḍḍakaraṇaṁ, aḍḍapariyosānanti imāni panettha dve aṅgāni.",
  "tika-vin02t4:5": "Paṭhamasaṅghādisesasikkhāpadavaṇṇanā niṭṭhitā.",
  "tika-vin02t4:6": "2. Dutiyasaṅghādisesasikkhāpadavaṇṇanā",
  "tika-vin02t4:7": "683. Dutiye mallagaṇabhaṭiputtagaṇādikantiādīsu mallagaṇo nāma nārāyanabhattiko tattha tattha pānīyaṭṭhapanapokkharaṇīkhaṇanādipuññakammakārako gaṇo, bhaṭiputtagaṇo nāma kumārabhattikagaṇo. Dhammagaṇoti sāsanabhattigaṇo anekappakārapuññakammakārakagaṇo vuccati. Gandhikaseṇīti anekappakārasugandhivikatikārako gaṇo. Dussikaseṇīti pesakārakagaṇo. Kappagatikanti kappiyabhāvaṁ gataṁ.",
  "tika-vin02t4:8": "Vuṭṭhāpentiyāti upasampādentiyā. ‘‘Coriṁ vuttanayena anāpucchā pabbājentiyā dukkaṭa’’nti vadanti. Paṇṇattiṁ ajānantā ariyāpi vuṭṭhāpentīti vā kammavācāpariyosāne āpattikkhaṇe vipākābyākatasamaṅgitāvasena vā ‘‘ticitta’’nti vuttanti veditabbaṁ. Sesamettha uttānameva. Coritā, corisaññā, aññatra anuññātakāraṇā vuṭṭhāpananti imāni panettha tīṇi aṅgāni.",
  "tika-vin02t4:9": "Dutiyasaṅghādisesasikkhāpadavaṇṇanā niṭṭhitā.",
  "tika-vin02t4:10": "3. Tatiyasaṅghādisesasikkhāpadavaṇṇanā",
  "tika-vin02t4:11": "692. Tatiye parikkhepaṁ atikkāmentiyāti sakagāmato aññassa gāmassa parikkhepaṁ atikkāmentiyā. ‘‘Gāmantaraṁ gaccheyyā’’ti hi vacanato aññassa gāmassa parikkhepaṁ atikkāmentiyā eva āpatti, na sakagāmassa. Añño hi gāmo gāmantaraṁ. Aparikkhittassa gāmassa upacāranti ettha upacāra-saddena gharūpacārato paṭhamaleḍḍupātasaṅkhātaṁ parikkhepārahaṭṭhānaṁ gahitaṁ, na tato dutiyaleḍḍupātasaṅkhāto upacāroti āha ‘‘parikkhepārahaṭṭhāna’’nti. Teneva pāḷiyaṁ ‘‘upacāraṁ atikkāmentiyā’’ti vuttaṁ. Aññathā yathā vikālagāmappavisanasikkhāpade ‘‘parikkhittassa gāmassa parikkhepaṁ atikkamantassa, aparikkhittassa gāmassa upacāraṁ okkamantassā’’ti (pāci. 513) vuttaṁ, evamidhāpi ‘‘parikkhittassa gāmassa parikkhepaṁ atikkāmentiyā aparikkhittassa gāmassa upacāraṁ okkamantiyā’’ti vadeyya. Saṅkhepato vuttamatthaṁ vibhajitvā dassento ‘‘apicetthā’’tiādimāha. Vihārassacatugāmasādhāraṇattāti iminā ‘‘vihārato ekaṁ gāmaṁ gantuṁ vaṭṭatī’’ti ettha kāraṇamāha. Vihārassa catugāmasādhāraṇattāyeva hi catūsu gāmesu yaṁkiñci ekaṁ gāmaṁ gantuṁ vaṭṭati.",
  "tika-vin02t4:12": "Yatthāti yassaṁ nadiyaṁ. ‘‘Paṭhamaṁ pādaṁ uttārentiyā āpatti thullaccayassa, dutiyaṁ pādaṁ uttārentiyā āpatti saṅghādisesassā’’ti vacanato nadiṁ otaritvā padasā uttarantiyā eva āpattīti āha ‘‘setunā gacchati, anāpattī’’tiādi. Paratīrameva akkamantiyā anāpattīti nadiṁ anotaritvā yānanāvādīsu aññatarena gantvā paratīrameva akkamantiyā anāpatti. Ubhayatīresu vicaranti, vaṭṭatīti idaṁ asatipi nadīpāragamane upari vakkhamānassa vinicchayassa phalamattadassanatthaṁ vuttanti veditabbaṁ. Orimatīrameva āgacchati, āpattīti paratīraṁ gantukāmatāya otiṇṇattā vuttaṁ. Tameva tīranti tameva orimatīraṁ. Anāpattīti paratīraṁ gantukāmatāya abhāvato anāpatti.",
  "tika-vin02t4:13": "Tādise araññeti ‘‘bahiindakhīlā sabbametaṁ arañña’’nti (vibha. 529) evaṁ vuttalakkhaṇe araññe. Atha tādisasseva araññassa gahitabhāvo kathaṁ viññāyatīti āha ‘‘tenevā’’tiādi. Iminā hi aṭṭhakathāvacanena īdisepi gāmasamīpe dassanūpacāre vijahite satipi savanūpacāre āpatti hotīti viññāyati. Maggamūḷhā uccāsaddaṁ karontīti āha ‘‘maggamūḷhasaddena viyā’’ti. Saddāyantiyāti saddaṁ karontiyā. Purimāyoti puretaraṁ gacchantiyo. Aññaṁ maggaṁ gaṇhātīti maggamūḷhattā, na ohātuṁ, tasmā dvinnampi anāpatti. Sesamettha uttānameva. Anantarāyena ekabhāvo, gāmantaragamanādīsu aññataratāpajjanaṁ, āpadāya abhāvoti imāni panettha tīṇi aṅgāni.",
  "tika-vin02t4:14": "Tatiyasaṅghādisesasikkhāpadavaṇṇanā niṭṭhitā.",
  "tika-vin02t4:15": "4. Catutthasaṅghādisesasikkhāpadavaṇṇanā",
  "tika-vin02t4:16": "694. Catutthe kārakagaṇassāti ukkhepanīyakammakārakagaṇassa. Tecattālīsappabhedaṁ vattaṁ khandhake āvi bhavissati. Netthāravatteti nittharaṇahetumhi vatte. Sesaṁ uttānameva. Dhammena kammena ukkhittatā, aññatra anuññātakāraṇā osāraṇanti imāni panettha dve aṅgāni.",
  "tika-vin02t4:17": "Catutthasaṅghādisesasikkhāpadavaṇṇanā niṭṭhitā.",
  "tika-vin02t4:18": "5. Pañcamasaṅghādisesasikkhāpadavaṇṇanā",
  "tika-vin02t4:19": "701. Pañcame etaṁ na vuttanti ‘‘bhikkhuniyā avassutabhāvo daṭṭhabbo’’ti etaṁ niyamanaṁ na vuttaṁ. Tanti taṁ niyametvā avacanaṁ. Pāḷiyā sametīti ‘‘ekato avassute’’ti avisesetvā vuttapāḷiyā ‘‘anavassutoti jānantī paṭiggaṇhātī’’ti imāya ca pāḷiyā sameti. Yadi hi puggalassa avassutabhāvo nappamāṇaṁ, kiṁ ‘‘anavassutoti jānantī’’ti iminā vacanena, ‘‘anāpatti ubhatoanavassutā honti, anavassutā paṭiggaṇhātī’’ti ettakameva vattabbaṁ siyā. ‘‘Ubhatoanavassutā honti, anavassutoti jānantī paṭiggaṇhātī’’ti imassa ca anāpattivārassa ayamattho. Ubho ce anavassutā, sabbathāpi anāpatti. Atha bhikkhunī anavassutā samānā avassutampi ‘‘anavassuto’’ti saññāya tassa hatthato paṭiggaṇhāti, evampi anāpatti. Atha sayaṁ anavassutāpi aññaṁ anavassutaṁ vā avassutaṁ vā ‘‘avassuto’’ti jānāti, dukkaṭameva. Vuttañhetaṁ anantarasikkhāpade ‘‘kissa tvaṁ ayye na paṭiggaṇhāsīti. Avassutā ayyeti. Tvaṁ pana ayye avassutāti. Nāhaṁ ayye avassutā’’ti. Sesamettha uttānameva. Udakadantaponato aññaṁ ajjhoharaṇīyaṁ, ubhatoavassutatā, sahatthā gahaṇaṁ, ajjhoharaṇanti imāni panettha cattāri aṅgāni.",
  "tika-vin02t4:20": "Pañcamasaṅghādisesasikkhāpadavaṇṇanā niṭṭhitā.",
  "tika-vin02t4:21": "6. Chaṭṭhasaṅghādisesasikkhāpadavaṇṇanā",
  "tika-vin02t4:22": "705. Chaṭṭhe parivāragāthāya ayamattho. Na deti na paṭiggaṇhātīti (pari. aṭṭha. 481) na uyyojikā deti, nāpi uyyojitā tassā hatthato gaṇhāti . Paṭiggaho tena na vijjatīti teneva kāraṇena uyyojikāya hatthato uyyojitāya paṭiggaho na vijjati. Āpajjati garukanti evaṁ santepi avassutassa hatthato piṇḍaggahaṇe uyyojentī saṅghādisesāpattiṁ āpajjati. Tañca paribhogapaccayāti tañca pana āpattiṁ āpajjamānā tassā uyyojitāya paribhogapaccayā āpajjati. Tassā hi bhojanapariyosāne uyyojikāya saṅghādiseso hoti. Sesamettha uttānameva. Manussapurisatā, aññatra anuññātakāraṇā khādanīyaṁ bhojanīyaṁ gahetvā bhuñjāti uyyojanā, tena vacanena gahetvā itarissā bhojanapariyosānanti imāni panettha tīṇi aṅgāni.",
  "tika-vin02t4:23": "Chaṭṭhasaṅghādisesasikkhāpadavaṇṇanā niṭṭhitā.",
  "tika-vin02t4:24": "7. Sattamasaṅghādisesasikkhāpadavaṇṇanā",
  "tika-vin02t4:25": "709. Sattame kinnumāva samaṇiyoti kiṁ nu imā eva samaṇiyo. Tāsāhanti tāsaṁ ahaṁ. Sesaṁ uttānameva.",
  "tika-vin02t4:26": "Sattamasaṅghādisesasikkhāpadavaṇṇanā niṭṭhitā.",
  "tika-vin02t4:27": "715. Aṭṭhamaṁ uttānatthameva.",
  "tika-vin02t4:28": "9. Navamasaṅghādisesasikkhāpadavaṇṇanā",
  "tika-vin02t4:29": "721. Navame vajjappaṭicchādikāti khuddānukhuddakavajjassa paṭicchādikā. Samanubhāsanakammakāle cettha dve tisso ekato samanubhāsitabbā.",
  "tika-vin02t4:30": "Navamasaṅghādisesasikkhāpadavaṇṇanā niṭṭhitā.",
  "tika-vin02t4:31": "727. Dasamaṁ uttānatthameva.",
  "tika-vin02t4:32": "Bhikkhunīvibhaṅge saṅghādisesavaṇṇanā niṭṭhitā.",
  "tika-vin02t4:33": "Saṅghādisesakaṇḍaṁ niṭṭhitaṁ."
}