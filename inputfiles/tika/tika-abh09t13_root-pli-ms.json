{
  "tika-abh09t13:0": "7. Paṭṭhānamātikatthavaṇṇanā",
  "tika-abh09t13:1": "Idāni paṭṭhānamātikāya atthasaṁvaṇṇanānayo hoti. Kenaṭṭhena paṭṭhānanti? Nānappakārapaccayaṭṭhena. Pa-saddo hi nānappakāratthaṁ dīpeti, ṭhāna-saddo paccayatthaṁ. Atha vā vibhajanaṭṭhena paṭṭhānaṁ. Yathā hi paññāpanā paṭṭhapanā vivaraṇā vibhajanā uttānīkammanti āgataṭṭhāne vibhajanaṭṭho paṭṭhānasaddasamānattho paṭṭhapanā-saddo dissati, evamidhāpi kusalādīnaṁ dhammānaṁ hetupaccayādīhi vibhajanato vibhajanaṭṭhena paṭṭhānaṁ nāma. Atha vā paṭṭhitaṭṭhena paṭṭhānaṁ, gamanaṭṭhenāti attho. Sabbadhammesu hi asaṅgagamanassa sabbaññutaññāṇassa hetupaccayādibhedabhinnesu kusalādīsu vitthāritanayalābhato nissaṅgavasena pavattagamanattā gamanaṭṭhena paṭṭhānaṁ nāma, iti nānappakārapaccayaṭṭhena, vibhajanaṭṭhena, gamanaṭṭhena ca tikapaṭṭhānādīsu catuvīsatiyā paṭṭhānesu ekekampi paṭṭhānaṁ nāma, tesaṁ pana samūhato pakaraṇaṁ paṭṭhānaṁ nāma, tesaṁ paṭṭhānānaṁ mātikā. Sayampi vā paṭṭhānabhūtā mātikā, sabbampetaṁ paṭṭhānamātikā. Yā sā ‘‘hetupaccayo, ārammaṇapaccayo…pe… avigatapaccayo’’ti evaṁ tikapaṭṭhānādicatuvīsatippabhedasamantapaṭṭhānadesanāya mūlabhūtapaccayabhedassa vasena bhagavatā pakaraṇassa ādimhi ṭhapitā, ayaṁ idha paṭṭhānamātikā nāma.",
  "tika-abh09t13:2": "Tattha anuttānatthādisahito saṅkhepatthavinicchayo tāva evaṁ veditabbo – hetupaccayotiādīsu hi hetu ca so paccayo cāti hetupaccayo, hetu hutvā paccayo hetupaccayo, hetubhāvena paccayoti vuttaṁ hoti. Tattha hetūti vacanāvayavakāraṇamūlānametaṁ adhivacanaṁ. ‘‘Paṭiññāhetū’’tiādīsu hi loke vacanāvayavo ‘‘hetū’’ti vuccati, sāsane pana ‘‘ye dhammā hetuppabhavā’’tiādīsu (mahāva. 60; apa. thera 1.1.286) kāraṇaṁ, ‘‘tayo kusalā hetū, tayo akusalā hetū’’tiādīsu (dha. sa. 1059) mūlaṁ, idaṁ idha adhippetaṁ , taṁ paṭicca etasmā etīti paccayo, apaccakkhāya naṁ vattatīti attho. Yo hi dhammo yaṁ dhammaṁ paṭicca apaccakkhāya tiṭṭhati vā uppajjati vā, so tassa upakārakalakkhaṇena paccayo nāma. Iti mūlaṭṭhena hetu, upakārakaṭṭhena paccayoti saṅkhepato mūlaṭṭhena upakārako dhammo hetupaccayo, kusalādīnaṁ kusalādibhāvasādhakoti keci, evaṁ sante pana taṁsamuṭṭhānarūpesu hetupaccayatā na sampajjati, ahetukacittānañca vinā etehi abyākatabhāvo siddho, sahetukānampi ca yonisomanasikārādipaṭibaddho kusalādibhāvo, na sampayuttahetupaṭibaddho. Yadi ca siyā, hetūsupi kusalādibhāvasādhakena aññena bhavitabbaṁ, kusalādibhāvasādhanavasena pana hetūnaṁ mūlaṭṭhaṁ aggahetvā suppatiṭṭhitabhāvasādhanavasena gayhamāne na kiñci virujjhati. Laddhahetupaccayā hi dhammā viruḷhamūlā viya pādapā thirā honti suppatiṭṭhitā, itare pana tilabījakādisevālā viya na suppatiṭṭhitā, iti mūlaṭṭhena upakārakoti suppatiṭṭhitabhāvasādhanena upakārako dhammo hetupaccayoti veditabbo.",
  "tika-abh09t13:3": "Niddese ‘‘hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo’’ti vuttaṁ, tattha ‘‘cittasamuṭṭhānāna’’nti avatvā ‘‘taṁsamuṭṭhānāna’’nti idaṁ acittasamuṭṭhānānampi saṅgaṇhanatthaṁ. Pañhāvārasmiṁ hi ‘‘paṭisandhikkhaṇe vipākābyākatā hetū sampayuttakānaṁ khandhānaṁ kaṭattā ca rūpānaṁ hetupaccayena paccayo’’ti āgataṁ, kasmā panāyaṁ hetu paṭisandhiyameva kaṭattārūpānaṁ hetupaccayena paccayo hoti , na pavatteti? Paṭisandhiyaṁ kammajarūpānaṁ cittapaṭibaddhavuttitāya, bhavapaṭhamanipātato cittajāti. Itararūpasantatiuppatthambhābhāvena eva dubbalavatthuṁ cittameva nissāya uppajjati ceva tiṭṭhati ca. Taṁ cittampi hi paṭisandhikkhaṇe kammavegakkhittatāya ceva apurejātavatthukatāya ca appatiṭṭhitaṁ, papāte patitamattako puriso na kiñci sippaṁ kātuṁ viya cittajarūpaṁ janetuṁ na sakkoti, tameva kaṭattārūpaṁ nissāya patiṭṭhāti. Paṭisandhicittāni hi rūpaṁ na janenti, kammajarūpameva pana tesaṁ cittasamuṭṭhānarūpaṭṭhāne tiṭṭhati, pavattiyaṁ pana paṭiladdhupatthambhatāya taṁ rūpaṁ vināpi kammapaṭibaddhāva pavatti, hetupaccayassa panettha kusalādibhedato, bhūmibhedato ca vibhāgo heṭṭhā vuttanayeneva veditabboti ayaṁ hetupaccaye nayo.",
  "tika-abh09t13:4": "Tato paresu ārammaṇabhāvena upakārako dhammo ārammaṇapaccayo, so niddese ‘‘rūpāyatanaṁ cakkhuviññāṇadhātuyā…pe… phoṭṭhabbāyatanaṁ kāyaviññāṇadhātuyā taṁsampayuttakānañca dhammānaṁ…pe… rūpāyatanaṁ saddagandharasaphoṭṭhabbāyatanaṁ manodhātuyā…pe… sabbe dhammā manoviññāṇadhātuyā…pe… yaṁ yaṁ dhammaṁ ārabbha ye ye dhammā uppajjanti cittacetasikā dhammā, te te dhammā tesaṁ tesaṁ dhammānaṁ ārammaṇapaccayena paccayo’’ti evaṁ niddiṭṭhattā na koci dhammo na hoti. Yathā hi dubbalapuriso daṇḍaṁ vā rajjuṁ vā ālambitvā uṭṭhahati ceva tiṭṭhati ca, evaṁ cittacetasikā dhammā rūpādīsu chasu yaṁ kiñci ālambitvā uppajjanti ceva tiṭṭhanti ca, tasmā lokiyalokuttarādibhedā sabbepi dhammā yathāyogaṁ cittacetasikānaṁ ārammaṇapaccayoti veditabboti ayaṁ ārammaṇapaccaye nayo.",
  "tika-abh09t13:5": "Jeṭṭhakaṭṭhena upakārako dhammo adhipatipaccayo, so niddese ‘‘chandādhipati chandasampayuttakānaṁ dhammānaṁ taṁsamuṭṭhānānañca rūpānaṁ…pe… vīriyacittavīmaṁsādhipati…pe… adhipatipaccayena paccayo, yaṁ yaṁ dhammaṁ garuṁ katvā ye ye dhammā uppajjanti cittacetasikā dhammā, te te dhammā tesaṁ tesaṁ dhammānaṁ adhipatipaccayena paccayo’’ti evaṁ dvidhā niddiṭṭho. Tattha chandādayo sahajātādhipatibhāvena vuttā, garukātabbaṁ ārammaṇādhipatibhāvena. Tattha ca lokiyakusalabhūto ārammaṇādhipati lokiyakusalānañceva lobhasahagatacittānañca ārammaṇādhipati hoti, nāññassa, akusalabhūto pana lobhasahagatacittuppādoti vuccati itaresu garukātabbatāya abhāvato, so dvihetukāhetukādilokiyavipākarūpakkhandhabhūto ca lobhasahagatasseva, nāññassa, tathā kiriyabhūtopīti aṭṭhakathāyaṁ āgataṁ, taṁ ñāṇasampayuttakiriyānaṁ sabbaññutaññāṇābhiññādipubbavasappavattānaṁ kāmāvacarakusalehi garukātabbabhāvassāvirodhabhāvassa dassanato vīmaṁsitabbaṁ. Lokuttarakusalāni pana kāmāvacarañāṇasampayuttajavanānameva ārammaṇādhipatipaccayā honti, nibbānaṁ pana tesaññeva lokuttarakusalavipākānañcāti veditabbanti ayaṁ adhipatipaccaye nayo.",
  "tika-abh09t13:6": "Anantarabhāvena upakārako dhammo anantarapaccayo, sova samanantarapaccayo, byañjanamattameva nānaṁ ‘‘upacayasantatī’’tiādīsu viya. Yampi ‘‘atthānantaratāya anantarapaccayo, kālānantaratāya samanantarapaccayo’’ti ācariyānaṁ mataṁ, taṁ ‘‘nirodhā vuṭṭhahantassa nevasaññānāsaññāyatanakusalaṁ phalasamāpattiyā samanantarapaccayena paccayo’’tiādīhi virujjhati, taṁniddese ‘‘cakkhuviññāṇadhātu taṁsampayuttakā ca dhammā manodhātuyā…pe… kāyaviññāṇadhātu…pe… manodhātu…pe… manoviññāṇadhātuyā…pe… purimā purimā kusalā dhammā pacchimānaṁ pacchimānaṁ kusalānaṁ dhammānaṁ…pe… abyākatānaṁ dhammānaṁ…pe… purimā purimā akusalā dhammā pacchimānaṁ pacchimānaṁ akusalānaṁ…pe… abyākatānaṁ…pe… yesaṁ yesaṁ dhammānaṁ anantarā ye ye dhammā uppajjanti cittacetasikā dhammā, te te dhammā tesaṁ tesaṁ dhammānaṁ anantarapaccayena paccayo’’ti iminā anantarapaccayaniddesasamako eva samanantarapaccayo niddiṭṭho aññatra nāmanānāttāti ayaṁ anantarasamanantarapaccayadvaye nayo.",
  "tika-abh09t13:7": "Uppajjamānova saha uppajjamānabhāvena upakārako dhammo sahajātapaccayo, so niddese ‘‘cattāro khandhā arūpino aññamaññaṁ sahajātapaccayena paccayo, cattāro mahābhūtā aññamaññaṁ…pe… okkantikkhaṇe nāmarūpaṁ aññamaññaṁ…pe… cittacetasikā dhammā cittasamuṭṭhānānaṁ rūpānaṁ…pe… mahābhūtā upādārūpānaṁ…pe… rūpino dhammā arūpīnaṁ dhammānaṁ kiñcikāle sahajātapaccayena paccayo, kiñcikāle nasahajātapaccayena paccayo’’ti evaṁ chabbidho niddiṭṭho. Tattha aññamaññanti iminā tesaṁ dhammānaṁ ekakkhaṇe paccayabhāvañceva paccayuppannabhāvañca dīpeti, paṭisandhikkhaṇe vatthurūpaṁ rūpaṁ nāma. Cittacetasikāti pavattiyaṁ cattāro khandhā, paṭisandhiyampīti keci tattha kaṭattārūpānampi cittasamuṭṭhāne paviṭṭhattā. Tesaṁ hi paṭisandhicittacetasikā sahajātapaccayā hontiyeva, tāni pana vatthuvirahitāni rūpāni pavattiyaṁ cittasamuṭṭhānānaṁ viya cittacetasikānaṁ paccayatthaṁ na pharanti, tasmā ‘‘aññamañña’’nti na vuttaṁ, tathā bhūtānaṁ upādārūpaṁ. Evaṁ hi agayhamāne paṭisandhiyaṁ kaṭattārūpānaṁ sahajātā nāma nissayatā na vuttāti sahajātapaccayaniddeso aparipuṇṇo eva siyā. Kiñcikāleti idampi okkantikkhaṇe hadayavatthumeva sandhāya vuttattā tatiyakoṭṭhāsameva bhajatīti atthato ayaṁ paccayo pañcavidhoti ayaṁ sahajātapaccaye nayo.",
  "tika-abh09t13:8": "Aññamaññaṁ uppādanupatthambhanabhāvena upakārako dhammo aññamaññapaccayo tidaṇḍakaṁ viya. So niddese ‘‘cattāro khandhā arūpino aññamaññapaccayena paccayo, cattāro mahābhūtā…pe… okkantikkhaṇe nāmarūpaṁ aññamaññapaccayena paccayo’’ti evaṁ tidhā niddiṭṭhoti ayaṁ aññamaññapaccaye nayo.",
  "tika-abh09t13:9": "Adhiṭṭhānākārena, nissayākārena ca upakārako dhammo nissayapaccayo tarucittakammādīnaṁ pathavīpaṭādayo viya, so niddese sahajātapaccaye viya chadhāva niddiṭṭho. Chaṭṭho panettha koṭṭhāso ‘‘cakkhāyatanaṁ cakkhuviññāṇadhātuyā, sotaghānajivhākāyāyatanaṁ kāyaviññāṇadhātuyā…pe… yaṁ rūpaṁ nissāya manodhātu ca manoviññāṇadhātu ca vattanti, taṁ rūpaṁ manodhātuyā ca manoviññāṇadhātuyā ca taṁsampayuttakānañca dhammānaṁ nissayapaccayena paccayo’’ti evaṁ purejātanissayadassanavasena vibhatto, sesaṁ tādisameva. Tattha rūpanti hadayavatthu.",
  "tika-abh09t13:10": "Upanissayapaccayoti ettha panāyaṁ vacanattho – tadadhīnavuttitāya attano phalena nissito, nappaṭikkhittoti nissayo, yathā pana bhuso āyāso upāyāso, evaṁ bhuso nissayo upanissayo, balavakāraṇassetaṁ adhivacanaṁ, tasmā balavakāraṇabhāvena upakārako dhammo upanissayapaccayoti veditabbo. So ārammaṇūpanissayo anantarūpanissayo pakatūpanissayoti tividho hoti. Tattha ārammaṇūpanissayo tāva ārammaṇādhipatinā saddhiṁ nānattaṁ akatvā vibhatto. Tattha yaṁ ārammaṇaṁ garuṁ katvā cittacetasikā uppajjanti, taṁ niyamato tesaṁ ārammaṇesu balavārammaṇaṁ hoti, iti garukātabbamattaṭṭhena ārammaṇādhipati, balavakāraṇaṭṭhena ārammaṇūpanissayoti evametesaṁ nānattaṁ veditabbaṁ.",
  "tika-abh09t13:11": "Anantarūpanissayopi anantarapaccayena nānattaṁ akatvāva vibhatto, evaṁ santepi attano attano anantaraṁ anurūpassa cittuppādassa pavattanasamatthatāya anantaratā, purimacittassa pacchimacittuppādane balavatāya anantarūpanissayatā ca veditabbā. Yathā hi hetupaccayādīsu kañci dhammaṁ vināpi cittaṁ uppajjati, na evaṁ anantaracittaṁ vinā cittassa uppatti nāma atthi, tasmā balavapaccayo hoti, iti balavakāraṇaṭṭhena anantarova anantarūpanissayoti evametesaṁ nānattaṁ veditabbaṁ.",
  "tika-abh09t13:12": "Pakato upanissayo pakatūpanissayo, pakato nāma attano santāne uppādito vā saddhāsīlādiupasevito vā utubhojanādipakatiyāyeva vā upanissayo pakatūpanissayo, iti parūpanissayena amissoti attho. So ca pakatūpanissayo ‘‘saddhaṁ upanissāya dānaṁ deti, sīlaṁ samādiyati, uposathakammaṁ karoti, jhānaṁ uppādeti; vipassanaṁ, maggaṁ, abhiññaṁ, samāpattiṁ uppādeti; sīlaṁ, sutaṁ, cāgaṁ, paññaṁ upanissāya dānaṁ deti…pe… samāpattiṁ uppādetī’’tiādinā imesaṁ saddhādīnaṁ vasena bahudhā vibhatto, evaṁ upanissayapaccayo tividho. Niddese panāyaṁ ‘‘purimā purimā kusalā dhammā pacchimānaṁ pacchimānaṁ kusalānaṁ dhammānaṁ …pe… akusalānaṁ kesañci…pe… abyākatānaṁ dhammānaṁ…pe… purimā purimā akusalā dhammā pacchimānaṁ pacchimānaṁ akusalānaṁ…pe… kusalānaṁ kesañci…pe… abyākatānaṁ dhammānaṁ…pe… purimā purimā abyākatā dhammā…pe… abyākatānaṁ, kusalānaṁ, akusalānaṁ upanissayapaccayena paccayo, puggalopi upanissayapaccayena paccayo, senāsanampī’’ti evaṁ niddiṭṭho. Tattha purimāti anantarūpanissaye samanantarātītāva labbhanti.",
  "tika-abh09t13:13": "Ārammaṇūpanissayapakatūpanissayesu pana nānāvidhivasena purimatarāvāti tayopi rāsī kusalena kusalapade labbhanti. Kusalena panākusale samanantarātītā na labbhanti, tenāha ‘‘kesañcī’’ti. Idaṁ hi ‘‘kusalo dhammo akusalassa dhammassa ārammaṇūpanissayo pakatūpanissayo, ārammaṇūpanissayo pana dānaṁ datvā…pe… taṁ garuṁ katvā rāgo uppajjati…pe… pakatūpanissayo saddhaṁ upanissāya mānaṁ jappetī’’tiādinā pañhāvāre āgataṁ imaṁ nayaṁ sandhāya vuttaṁ.",
  "tika-abh09t13:14": "Akusalena kusalapade hi samanantarātītā na labbhanti, tenāha ‘‘kesañcī’’ti. Idaṁ pana ‘‘akusalo dhammo kusalassa dhammassa pakatūpanissayo. Rāgaṁ upanissāya dānaṁ deti…pe… pāṇaṁ hantvā tassa paṭighātatthāya dānaṁ detī’’tiādinā nayena pañhāvāre āgataṁ pakatūpanissayameva sandhāya vuttaṁ. Yathā hi akusalaṁ kusalassa anantarūpanissayo na hoti, tathā ārammaṇūpanissayopi na hoti. Na hi taṁ garuṁ katvā kusalaṁ pavattati.",
  "tika-abh09t13:15": "Akusalena abyākatapade pana ārammaṇūpanissayova na labbhati. Na hi taṁ abyākatā garuṁ karonti, anantarā panassa honti. Tenevettha ‘‘kesañcī’’ti na vuttaṁ. Sesapadesu tayopi upanissayā labbhanteva. ‘‘Puggalopi, senāsanampī’’ti idampi dvayaṁ pakatūpanissayavasenevettha vuttaṁ, utubhojanādayo cettha saṅgahetabbā. Imasmiñca paccaye ekaccāya paññattiyā saddhiṁ sabbepi catubhūmakā dhammā saṅgahitāti veditabbāti ayaṁ upanissayapaccaye nayo.",
  "tika-abh09t13:16": "Paṭhamataraṁ uppajjitvā vattamānabhāvena upakārakā rūpadhammā purejātapaccayo, so pasādatabbisayahadayavatthuvasena ekādasavidho. Niddese ca ‘‘cakkhāyatanaṁ cakkhuviññāṇadhātuyā taṁsampayuttakānañca dhammānaṁ purejātapaccayena paccayo…pe… kāyāyatanaṁ kāyaviññāṇadhātuyā …pe… rūpāyatanaṁ cakkhuviññāṇadhātuyā…pe… phoṭṭhabbāyatanaṁ kāyaviññāṇadhātuyā…pe… rūpāyatanaṁ saddagandharasaphoṭṭhabbāyatanaṁ manodhātuyā…pe… yaṁ rūpaṁ nissāya…pe… taṁ rūpaṁ manodhātuyā ca manoviññāṇadhātuyā ca kiñcikāle purejātapaccayena paccayo, kiñcikāle na purejātapaccayena paccayo’’ti evaṁ sabbathāpi pañcadvāre vatthārammaṇavasena, manodvāre vatthuvaseneva cāyaṁ niddiṭṭho. Pañhāvāre pana ārammaṇapurejātaṁ ‘‘arahā cakkhuṁ aniccato dukkhato anattato vipassatī’’ti āgatattā manodvārepi aṭṭhārasannaṁ rūpānaṁ vasena ārammaṇapurejātampi labbhatevāti ayaṁ purejātapaccaye nayo.",
  "tika-abh09t13:17": "Purejātānaṁ rūpadhammānaṁ upatthambhakaṭṭhena upakārako arūpadhammo pacchājātapaccayo gijjhapotakasarīrānaṁ āhārāsā cetanā viya. Niddesepi cassa ‘‘pacchājātā cittacetasikā dhammā purejātassa imassa kāyassa pacchājātapaccayena paccayo’’ti evaṁ vuttaṁ. Tattha imassa kāyassāti catusamuṭṭhānikatisamuṭṭhānikabhūtupādāyarūpakāyassa. Dhammato cāyaṁ ṭhapetvā paṭisandhivipāke āruppavipāke avasesā sabbe catubhūmakā arūpadhammāti veditabbāti ayaṁ pacchājātapaccaye nayo.",
  "tika-abh09t13:18": "Āsevanaṭṭhena anantarānaṁ paguṇabalavabhāvena upakārako dhammo āsevanapaccayo ganthādipurimābhiyogo viya. So kusalākusalakiriyajavanavasena tividho. Niddese panassa ‘‘purimā purimā kusalā dhammā pacchimānaṁ pacchimānaṁ kusalānaṁ dhammānaṁ…pe… akusalānaṁ dhammānaṁ…pe… kiriyābyākatānaṁ dhammānaṁ āsevanapaccayena paccayo’’ti niddiṭṭho. Tattha purimā purimāti sabbattha samanantarātītāva daṭṭhabbā, tatthāpi kusalādayo abyākatādīnaṁ bhinnajātikānaṁ samanantarānampi vāsanāsaṅkhātena āsevanena paguṇatarabalavabhāvavisiṭṭhaṁ attano kusalādibhāvasaṅkhātagatiṁ gāhāpetuṁ asamatthatāya āsevanapaccayā na honti, bhūmito, pana ārammaṇato ca bhinnāpi kāmāvacaratihetukakusalakiriyā attanā sadisavedanānameva mahaggatalokuttarakusalakiriyānampi, saṅkhārārammaṇañca anulomakusalaṁ nibbānārammaṇassa gotrabhukusalassa āsevanapaccayā hontiyeva. Lokuttaro pana āsevanapaccayo natthi, tathā vipāko kammapariṇāmitattāti ayaṁ āsevanapaccaye nayo.",
  "tika-abh09t13:19": "Cittappayogasaṅkhātena kiriyabhāvena upakārako dhammo kammapaccayo. So nānakkhaṇikāya kusalākusalacetanāya ceva sahajātāya ca sabbāyapi cetanāya vasena duvidho hoti. Niddesepi cassa ‘‘kusalākusalaṁ kammaṁ vipākānaṁ khandhānaṁ kaṭattā ca rūpānaṁ…pe… cetanā sampayuttakānaṁ dhammānaṁ taṁsamuṭṭhānānañca rūpānaṁ kammapaccayena paccayo’’ti dvidhāva vutto. Tattha kammanti cetanākammameva. Kaṭattā ca rūpānanti kammassa kaṭattā upacitattā nipphāditattā uppannānaṁ kammajānaṁ rūpānaṁ kaṭattā eva, kammampi kālantareyeva avasesapaccayasamāyoge sati attano phalaṁ uppādeti, na tu vinaṭṭhattā ṭhitattā taṁ vā ṭhitaṁ pana kammaṁ na janeti. Evaṁ taṁsamuṭṭhānanti iminā paṭisandhiyaṁ kaṭattārūpaggahaṇaṁ daṭṭhabbanti ayaṁ kammapaccaye nayo.",
  "tika-abh09t13:20": "Nirussāhasantabhāvena nirussāhasantabhāvāya upakārako vipākadhammo vipākapaccayo. So pavatte cittasamuṭṭhānānaṁ, paṭisandhikkhaṇe kaṭattārūpānaṁ, sabbattha ca sampayuttadhammānaṁ paccayo hoti. Yathāha sabbapañhāvāre – ‘‘vipākābyākato eko khandho tiṇṇannaṁ khandhānaṁ cittasamuṭṭhānānañca rūpānaṁ paṭisandhikkhaṇe…pe… kaṭattā ca rūpānaṁ vipākapaccayena paccayo’’tiādi. Niddese panassa ‘‘vipākā cattāro khandhā arūpino aññamaññaṁ vipākapaccayena paccayo’’ti ettakameva vuttaṁ. Taṁ pañhāvāre vuttavidhānaṁ sandhāya sāvasesaṁ vuttanti ayaṁ vipākapaccaye nayo.",
  "tika-abh09t13:21": "Rūpārūpānaṁ upatthambhakaṭṭhena upakārakā cattāro āhārā āhārapaccayo. Niddese pana ‘‘kabaḷīkāro āhāro imassa kāyassa…pe… arūpino āhārā sampayuttakānaṁ dhammānaṁ taṁsamuṭṭhānānañca rūpānaṁ āhārapaccayena paccayo’’ti evaṁ niddiṭṭho. Tattha catusamuṭṭhānamupagatā ojā kabaḷīkāro āhāro nāma. So yasmā āhārūpasevīnaññeva ajjhohaṭāhārautujāhārūpatthaddho eva ca kammajādiāhāro imassa kāyassa ṭhitiyā pavattati, na aññathā, tasmā kabaḷīkātabbautujavatthusannissitatādassanatthaṁ kabaḷīkāro āhāroti vutto. Kiñcāpi cāyaṁ ‘‘imassa kāyassā’’ti avisesena vutto, visesato pana āhārajarūpassa janako ceva anupālako ca hutvā sesatisantatisamuṭṭhānarūpassa anupālako eva hutvā āhārapaccayo hoti. Taṁsamuṭṭhānānanti iminā paṭisandhiyaṁ kammasamuṭṭhānāni gahitāneva. Pañhāvāre hi ‘‘paṭisandhikkhaṇe vipākābyākatā āhārā sampayuttakānaṁ khandhānaṁ kaṭattā ca rūpānaṁ āhārapaccayena paccayo’’ti vuttanti ayaṁ āhārapaccaye nayo.",
  "tika-abh09t13:22": "Adhipatiyaṭṭhena upakārakā itthindriyapurisindriyavajjā vīsati indriyā indriyapaccayo. Itthindriyapurisindriyāni hi kiñcāpi itthipurisaliṅgākappādīnaṁ bījabhūtāni, neva pana tesaṁ, na aññesaṁ indriyādipaccayataṁ pharanti. Suttantikapariyāyena pana tesaṁ pakatūpanissayabhāvaṁ pharantīti bāvīsateva indriyāni. Tattha cakkhundriyādayo pañca arūpadhammānameva indriyapaccayo, rūpajīvitindriyaṁ kaṭattārūpānameva, sesā rūpārūpānaṁ. Niddese ‘‘cakkhundriyaṁ cakkhuviññāṇadhātuyā taṁsampayuttakānañca dhammānaṁ…pe… kāyaviññāṇadhātuyā…pe… rūpajīvitindriyaṁ kaṭattārūpānaṁ, arūpino indriyā sampayuttakānaṁ dhammānaṁ taṁsamuṭṭhānānañca rūpānaṁ indriyapaccayena paccayo’’ti evaṁ niddiṭṭho. Taṁsamuṭṭhānānanti etthāpi kaṭattārūpampi saṅgahitaṁ. Pañhāvāre hi ‘‘paṭisandhikkhaṇe vipākābyākatā indriyā sampayuttakānaṁ khandhānaṁ kaṭattā ca rūpāna’’nti vuttanti ayaṁ indriyapaccaye nayo.",
  "tika-abh09t13:23": "Upanijjhāyanaṭṭhena upakārakāni ṭhapetvā dvipañcaviññāṇesu vedanāttayaṁ, ekaggatañca sesāni kusalādibhedāni satta jhānaṅgāni jhānapaccayo. Dvipañcaviññāṇānaṁ hi abhinipātamattattā tesu vedanekaggatā upanijjhāyanākārassa abhāvena jhānaṅgesu na uddhaṭā, niddese panassa ‘‘jhānaṅgāni jhānasampayuttakānaṁ dhammānaṁ taṁsamuṭṭhānānañca rūpānaṁ jhānapaccayena paccayo’’ti niddiṭṭho. Idhāpi taṁsamuṭṭhānānanti iminā ca kaṭattārūpampi gahitaṁ. Pañhāvārehi ‘‘paṭisandhikkhaṇe vipākābyākatāni jhānaṅgāni sampayuttakānaṁ khandhānaṁ kaṭattā ca rūpāna’’nti vuttanti ayaṁ jhānapaccaye nayo.",
  "tika-abh09t13:24": "Yato tato vā niyyānaṭṭhena upakārakāni kusalādibhedāni dvādasa maggaṅgāni maggapaccayo. Niddese pana ‘‘maggaṅgāni maggasampayuttakānaṁ dhammānaṁ taṁsamuṭṭhānānañca rūpānaṁ maggapaccayena paccayo’’ti niddiṭṭho. Etthāpi taṁsamuṭṭhānānanti iminā kaṭattārūpaggahaṇaṁ. Pañhāvāre hi ‘‘paṭisandhikkhaṇe vipākābyākatāni maggaṅgāni sampayuttakānaṁ khandhānaṁ kaṭattā ca rūpāna’’nti vuttaṁ, ahetukacittesu cettha vijjamānāni maggaṅgāni maggapaccayā na honti. Ayaṁ maggapaccaye nayo.",
  "tika-abh09t13:25": "Ekavatthukaekārammaṇaekuppādaekanirodhasaṅkhātena sampayuttabhāvena upakārakā arūpino dhammā sampayuttapaccayo. Niddese pana ‘‘cattāro khandhā arūpino dhammā aññamaññaṁ sampayuttapaccayena paccayo’’ti niddiṭṭhoti ayaṁ sampayuttapaccaye nayo.",
  "tika-abh09t13:26": "Ekavatthukādibhāvānupagamena upakārakā rūpino dhammā arūpīnaṁ, arūpino dhammā rūpīnaṁ vippayuttapaccayo, so sahajātapurejātapacchājātavasena tividho hoti. Vuttaṁ hetaṁ ‘‘sahajātā kusalā khandhā cittasamuṭṭhānānaṁ rūpānaṁ…pe… pacchājātā kusalā khandhā purejātassa imassa kāyassa vippayuttapaccayena paccayo’’tiādi. Purejātaṁ pana chavatthuvaseneva veditabbaṁ. Niddese panassa ‘‘rūpino dhammā arūpīnaṁ…pe… arūpino dhammā rūpīnaṁ dhammānaṁ vippayuttapaccayena paccayo’’ti evaṁ sāmaññato niddiṭṭho. Tattha rūpinoti idaṁ chavatthūnaṁ vasena vuttaṁ, rūpādayo pana ārammaṇadhammā sampayogāsaṅkāyābhāvena vippayuttapaccayā na vuttā. Cakkhādīnaṁ hi vatthūnaṁ abbhantarato arūpadhammā nikkhamantā viya uppajjanti, tattha sampayogāsaṅkā hoti. Pañhāvārepi hi ‘‘vatthu kusalānaṁ khandhānaṁ…pe… cakkhāyatanaṁ cakkhuviññāṇadhātuyā’’tiādinā cha vatthūneva uddhaṭāni, arūpino dhammā rūpīnanti etthāpi nibbānaṁ arūpampi samānaṁ rūpassa vippayuttapaccayo na hoti sabbathā sampayogāsaṅkābhāvato, ‘‘catūhi sampayogo catūhi vippayogo’’ti (dhātu. 3) hi vuttanti ayaṁ vippayuttapaccaye nayo.",
  "tika-abh09t13:27": "Paccuppannalakkhaṇena atthibhāvena tādisasseva dhammassa upatthambhakaṭṭhena upakārako dhammo atthipaccayo, so niddese ‘‘cattāro khandhā arūpino aññamaññaṁ…pe… cattāro mahābhūtā aññamaññaṁ, okkantikkhaṇe nāmarūpaṁ aññamaññaṁ, cittacetasikā dhammā cittasamuṭṭhānānaṁ rūpānaṁ, mahābhūtā upādārūpānaṁ, cakkhāyatanaṁ cakkhuviññāṇadhātuyā…pe… rūpāyatanaṁ cakkhuviññāṇadhātuyā taṁsampayuttakānañca dhammānaṁ…pe… rūpāyatanaṁ…pe… phoṭṭhabbāyatanaṁ manodhātuyā…pe… manodhātuyā ca manoviññāṇadhātuyā ca taṁsampayuttakānañca dhammānaṁ atthipaccayena paccayo’’ti evaṁ sahajātapurejātavasena ca bahudhā niddiṭṭho, pañhāvāre pana ‘‘sahajātaṁ purejātaṁ pacchājātaṁ āhāraṁ indriya’’nti imesaṁ pañcannampi vasena āgatattā pacchājātakabaḷīkāraāhārarūpajīvitindriyānaṁ vasenāpi atthipaccayo gahetabbovāti ayaṁ atthipaccaye nayo.",
  "tika-abh09t13:28": "Attano anantaraṁ uppajjamānānaṁ arūpadhammānaṁ pavattiokāsadānavasena upakārakā samanantaraniruddhā arūpadhammā natthipaccayo, niddese pana ‘‘samanantaraniruddhā cittacetasikā dhammā paṭuppannānaṁ cittacetasikānaṁ dhammānaṁ natthipaccayena paccayo’’ti evaṁ sāmaññatova niddiṭṭho. Sabbathā anantarapaccayasadisatāya tattha niddiṭṭhanayenevettha viseso ñātabboti ayaṁ natthipaccaye nayo.",
  "tika-abh09t13:29": "Natthipaccayadhammāva vigatabhāvena upakārakattā vigatapaccayoti saha niddesena natthipaccayasadisovāti.",
  "tika-abh09t13:30": "Avigatapaccayopi sabbathā atthipaccayasadisova, desanāvilāsena, veneyyavasena vā ayaṁ duko vuttoti ayaṁ avigatapaccaye nayo.",
  "tika-abh09t13:31": "Pakiṇṇakavinicchayo",
  "tika-abh09t13:32": "Imesu pana catuvīsatiyā paccayesu ñāṇacārassa visadabhāvatthaṁ –",
  "tika-abh09t13:33": "Dhammato kālato ceva, ekassānekapaccayā;",
  "tika-abh09t13:34": "Anekesañca dhammānaṁ, ekapaccayabhāvato.",
  "tika-abh09t13:35": "Sabhāgā visabhāgā ca, yugaḷā janakādito;",
  "tika-abh09t13:36": "Sabbaṭṭhānādibhedā ca, rūpārūpavikappato;",
  "tika-abh09t13:37": "Bhavato saṅgahā ñeyyo, pakiṇṇakavinicchayo.",
  "tika-abh09t13:38": "Tattha dhammatoti imesu hi paccayesu hetupaccayo tāva nāmarūpadhammesu nāmadhammekadeso, tathā sahajātādhipatikammajhānamaggapaccayā, tathā āsevanavipākapaccayā, catukkhandhasaṅgahitāpi vipākadhammā anantarasamanantarapacchājātasampayuttanatthivigatapaccayā. Nibbānassa asaṅgahato nāmekadesotipi vattuṁ vaṭṭati. Purejātapaccayo rūpadhammova, sesā yathālābhavasena nāmarūpadhammā. Tattha ca ārammaṇādhipatiārammaṇūpanissayapakatūpanissayesu paññattipi saṅgahitāti ayaṁ dhammato vinicchayo.",
  "tika-abh09t13:39": "Kālato pana hetusahajātaaññamaññanissayapurejātapacchājātavipākaāhāraindriyajhānamaggasampayuttavippayuttaatthiavigatapaccayā pannarasa paccuppannāva hutvā attano phalassa paccayā honti, anantarasamanantaraāsevananatthivigatapaccayā pañca atītā eva hutvā, kammapaccayo paneko paccuppannopi atītopi hutvā, sesā ārammaṇaadhipatiupanissayapaccayā tayopi tekālikāpi, nibbānapaññattivasena kālavimuttāpi hutvā attano phalassa paccayā hontīti ayaṁ kālato vinicchayo.",
  "tika-abh09t13:40": "Ekassānekapaccayāti ekadhammassa, ekapaccayassa ca anekapaccayabhāvato. Kathaṁ? Hetupaccaye tāva amoho eko dhammo, so purejātakammaāhārajhānavajjānaṁ vīsatiyā paccayānaṁ vasena anekapaccayo hoti, hetupaccayattaṁ avijahantova adhipatisahajātaaññamaññanissayavipākindriyamaggasampayuttavippayuttaatthiavigatānaṁ aññesaṁ ekādasannaṁ vasena vā anekapaccayo hoti , tathā alobhādayo, tesu pana alobhādosā indriyamaggapaccayā na honti, te tayo avipākabhūtā lobhadosamohā vipākapaccayāpi na honti, te pana amohavajjitā pañca adhipatipaccayā na honti, tathā sesāpi avipākabhūtā.",
  "tika-abh09t13:41": "Ārammaṇapaccaye rūpāyatanaṁ cakkhuviññāṇadhātuyā ārammaṇapurejātaatthiavigatānaṁ catunnaṁ vasena anekapaccayo hoti, tathā manodhātuyā, ahetukamanoviññāṇadhātuyā ca. Sahetukāya pana ārammaṇādhipatiārammaṇūpanissayānampi vasena, saddādīsupi eseva nayo. Dhammāyatanaṁ pana nissayavippayuttānaṁ vasenāpi anekapaccayo hoti, tathā ārammaṇapaccayattaṁ avijahantova ārammaṇādhipatinissayaupanissayapurejātavippayuttaatthiavigatānaṁ vasena aparesampi sattannaṁ vasena anekapaccayo hotīti ayamettha ukkaṭṭhaparicchedo. Tattha arūpānaṁ pana rūpānaṁ vā atītānāgatānaṁ ārammaṇapaccayabhāve sati ārammaṇādhipatiupanissayamattameva uttari labbhati.",
  "tika-abh09t13:42": "Adhipatipaccaye ārammaṇādhipati vuttanayova. Sahajātādhipatīsu cittaṁ hetupurejātakammajhānamaggavajjānaṁ ekūnavīsatiyā paccayānaṁ vasena anekapaccayo hoti, adhipatipaccayattaṁ avijahanto aparesaṁ sahajātaaññamaññanissayavipākāhārindriyasampayuttavippayuttaatthiavigatānaṁ dasannaṁ vaseneva, tathā vīriyaṁ āhārapaccayavajjānaṁ maggapaccayasahitānaṁ vasena, chando āhārindriyavajjānaṁ vasena anekapaccayo hoti, vīmaṁsā hetupaccaye vuttanayāva.",
  "tika-abh09t13:43": "Anantarapaccaye catūsu khandhesu vedanākkhandho tāva hetupurejātakammāhāramaggapaccayavajjānaṁ ekūnavīsatiyā vasena , saññākkhandho tesu indriyajhānavajjānaṁ sattarasannaṁ vasena, saṅkhārakkhandho hetupurejātakammindriyajhānamaggavajjānaṁ aṭṭhārasannaṁ vasena, tathā cetanā kammasahitānaṁ, vitakko hetupurejātakammaāhārindriyavajjānaṁ jhānamaggasahitānaṁ, vicāro, pīti ca ānantariyānaṁ maggavajjānaṁ, ekaggatā hetupurejātakammāhāravajjānaṁ vīsatiyā paccayānaṁ vasena, saddhā, jīvitindriyañca anantarānaṁ hetupurejātakammāhārajhānamaggavajjānaṁ aṭṭhārasannaṁ, sati maggasahitānaṁ ekūnavīsatiyā, hiriottappakāyapassaddhādichayugā, yevāpanakesu adhimokkhamanasikāratatramajjhattatā, karuṇāmuditā ca hetupurejātakammāhārajhānamaggindriyavajjānaṁ sattarasannaṁ, viratiyo pana maggasahitānaṁ aṭṭhārasannaṁ, micchādiṭṭhi tato vipākavajjānaṁ sattarasannaṁ vasena, micchāvācākammantājīvā tehi ceva kammāhārapaccayehi cāti ekūnavīsatiyā paccayānaṁ vasena, ahirikaṁ anottappaṁ māno thinaṁ middhaṁ uddhaccanti ime hetupurejātakammavipākāhārindriyajhānamaggavajjānaṁ soḷasannaṁ, vicikicchā issāmacchariyakukkuccāni tato adhipativajjānaṁ pannarasannaṁ vasena anekapaccayā honti. Anantarapaccayattaṁ avijahantānaṁ panetesaṁ samanantaraupanissayakammanatthivigatānaṁ aparesaṁ channaṁ vasena ca. Viññāṇakkhandhassa adhipatipaccayeneva anekapaccayabhāvo veditabbo.",
  "tika-abh09t13:44": "Sahajātapaccaye mahābhūtāni ārammaṇaārammaṇādhipatisahajātaaññamaññanissayaupanissayapurejātaatthiavigatānaṁ navannaṁ, hadayavatthu tesaññeva vippayuttasahitānaṁ vasena. Nissayapaccaye cakkhāyatanādīni ārammaṇaārammaṇādhipatinissayaupanissayapurejātaindriyavippayuttaatthiavigatānaṁ navannaṁ vasena. Purejātapaccaye rūpasaddagandharasāyatanādīni ārammaṇaārammaṇādhipatiupanissayapurejātaatthiavigatānaṁ channaṁ vasena. Āhārapaccaye ojā ārammaṇaārammaṇādhipatiupanissayāhāraatthiavigatānaṁ channaṁ paccayānaṁ vasena anekadhā paccayo hoti. Taṁtaṁpaccayattaṁ avijahantānaṁ tesaṁ tesaṁ sabbattha ārammaṇādhipatianantarasamanantarūpanissayādipaccayatā vuttanayena veditabbā. Sesaṁ suviññeyyamevāti ayaṁ ekassānekapaccayato vinicchayo.",
  "tika-abh09t13:45": "Anekesañcadhammānaṁ, ekapaccayabhāvatoti etesu hi ṭhapetvā kammapaccayaṁ sesesu tevīsatiyā paccayesu aneke anekesaṁ dhammānaṁ ekato ekekaṁ paccayā honti. Kammapaccayo pana cetanā ekadhammovāti ayaṁ anekadhammānaṁ ekapaccayabhāvato vinicchayo.",
  "tika-abh09t13:46": "Sabhāgā visabhāgā cāti etesu hi anantarasamanantaraanantarūpanissayāsevananatthivigatapaccayā sabhāgā, tathā ārammaṇaārammaṇādhipatiārammaṇūpanissayā. Purejātapaccayo panettha pacchājātena visabhāgo, tathā sampayutto vippayuttena, atthi natthinā, vigato avigatenāti ayaṁ sabhāgavisabhāgato vinicchayo.",
  "tika-abh09t13:47": "Yugaḷāti ettha atthasarikkhatāya saddasarikkhatāya kālapaṭipakkhatāya hetuphalatāya aññamaññapaṭipakkhatāyāti imehi kāraṇehi yugaḷaṁ veditabbaṁ. Anantarasamanantarā hi atthasarikkhatāya ekaṁ yugaḷaṁ nāma. Nissayūpanissayā saddasarikkhatāya, purejātapacchājātā kālapaṭipakkhatāya, kammavipākā hetuphalatāya, sampayuttavippayuttā aññamaññapaṭipakkhatāya ekaṁ yugaḷaṁ, tathā atthinatthipaccayā, vigataavigatapaccayāti ayaṁ yugaḷato vinicchayo.",
  "tika-abh09t13:48": "Janakāditoti janakopatthambhakato. Etesu hi anantarasamanantarūpanissayapakatūpanissayāsevanapaccayā, nānakkhaṇiko kammapaccayo, natthivigatapaccayā cāti ime janakā eva, na upatthambhakā. Pacchājātapaccayo upatthambhako eva, na janako. Sesā janakā ceva upatthambhakā cāti ayaṁ janakādito vinicchayo.",
  "tika-abh09t13:49": "Sabbaṭṭhānādibhedāti sabbaṭṭhānikaasabbaṭṭhānikabhedato. Etesu hi sahajātanissayaatthiavigatapaccayā sabbaṭṭhānikā. Sabbesu paccayuppannesu icchitabbā. Etehi vinā uppajjamāno ekadhammopi natthi. Sesā asabbaṭṭhānikā. Tattha ca ārammaṇaārammaṇādhipatianantarasamanantarānantarūpanissayapakatūpanissayapurejātāsevanasampayutta atthinatthivigatapaccayā arūpadhammānaññeva kāraṇato asabbaṭṭhānikā. Tathā pacchājātapaccayo rūpānaññeva kāraṇato, sesā ekaccānaṁ rūpārūpadhammānaṁ kāraṇato asabbaṭṭhānikā. Ayaṁ sabbaṭṭhānādibhedato vinicchayo.",
  "tika-abh09t13:50": "Rūpārūpavikappatoti rūpaṁ rūpassa, rūpaṁ arūpassātiādi vikappato. Etesu hi ekopi paccayo rūpameva hutvā rūpasseva paccayo bhavanto nāma natthi, rūpameva pana arūpasseva atthi, so purejātapaccayo eko eva. Rūpameva hutvā rūpārūpasseva paccayo nāmātipi natthi, arūpameva hutvā arūpasseva paccayopi atthi, so anantarasamanantaraāsevanasampayuttanatthivigatavasena chabbidho. Arūpameva pana rūpasseva paccayopi atthi, so pacchājātapaccayo eko eva. Arūpameva hutvā rūpārūpānampi atthi, so hetukammavipākajhānamaggavasena pañcavidho. Rūpārūpapaññatti hutvā arūpasseva paccayopi atthi, so ārammaṇaupanissayavasena duvidho. Rūpārūpaṁ pana rūpārūpassāpi atthi, so adhipatisahajātaaññamaññanissayāhārindriyavippayuttaatthiavigatavasena navavidhoti ayaṁ rūpārūpavikappato vinicchayo.",
  "tika-abh09t13:51": "Bhavatoti imesu hi paccayesu pañcavokārabhave tāva na koci paccayo na labbhati nāma, sabbepi labbhanti. Catuvokārabhave pana purejātapacchājātavippayuttapaccaye apanetvā sesā ekavīsatimeva. Ekavokārabhave sahajātaaññamaññanissayakammindriyaatthiavigatavasena satteva. Bāhire pana anindriyabaddharūpe tesu kammindriyavajjā pañceva labbhantīti ayaṁ bhavato vinicchayo.",
  "tika-abh09t13:52": "Saṅgahāti sabbepi hi ime catuvīsati paccayā ārammaṇasahajātaupanissayapurejātapacchājātakammāhārindriyesu aṭṭhasu ca paccayesu saṅgahaṁ gacchanti. Kathaṁ? Tesu hi hetuaññamaññavipākajhānamaggasampayuttapaccayā cha sahajātapaccaye saṅgahaṁ gacchanti. Anantarasamanantarāsevananatthivigatapaccayā pañca anantarūpanissaye upanissayapaccaye. Nissayapaccayo sahajātapurejātabhedato duvidho. Tattha sahajāto sahajātapaccaye, purejāto purejātapaccaye. Adhipatipaccayopi ārammaṇabhūto ārammaṇūpanissaye, sahajātabhūto sahajātapaccaye. Vippayuttapaccayopi sahajātapurejātapacchājātabhūtatāya tattha tattha saṅgahaṁ gacchati. Atthiavigatapaccayāpi sahajātapurejātapacchājātāhārindriyabhūtatāya tattha tattha paccayesu saṅgahaṁ gacchanti. Evaṁ imesu paccayesu sabbapaccayānaṁ saṅgaho veditabbo. Teneva tikapaṭṭhānapāḷiyaṁ paccanīyanaye imesaṁ aṭṭhannaṁ paccayānaṁ vaseneva katipayapañhā vissajjitā. Imesaṁ pana aṭṭhannampi aññamaññasaṅgahopi atthiyeva. Tesu hi ārammaṇapaccayo adhipatibhūto upanissaye , anadhipatibhūto na katthacīti ārammaṇapaccayo hutvā visuññeva tiṭṭhati. Kammapaccayopi sahajāto sahajāte. Nānakkhaṇiko pana balavā vipākadhammānaṁ upanissayo hotīti upanissayapaccaye saṅgahaṁ gacchati. Balavāpi pana kammajarūpānaṁ, dubbalo arūpānaṁ nānakkhaṇikakammapaccayo hutvā visuññeva tiṭṭhati. Āhārapaccayopi arūpabhūto sahajāte, rūpabhūto na katthacīti visuññeva tiṭṭhati, indriyapaccayopi arūpabhūto sahajāte, pasādindriyā purejāte, rūpajīvitindriyaṁ na katthaci saṅgahaṁ gacchatīti indriyapaccayo hutvā visuññeva tiṭṭhatīti evamevaṁ aññamaññasaṅgahopi attheva. Sabbepi panete catuvīsati paccayā ārammaṇaupanissayakammaatthipaccayesu catūsupi saṅgahaṁ gacchantīti ayaṁ saṅgahato vinicchayo. Ayaṁ anuttānapadatthasahito saṅkhepatthavinicchayo.",
  "tika-abh09t13:53": "Pakiṇṇakavinicchayo niṭṭhito.",
  "tika-abh09t13:54": "Vibhaṅganaye panettha pāḷivavatthānaṁ tāva saṅkhepato evaṁ veditabbaṁ. Paṭṭhānapāḷiyaṁ hi ‘‘hetupaccayo…pe… avigatapaccayo’’ti paccayapadāni mātikāvasena nikkhipitvā tesaṁ paccayānaṁ – ‘‘hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo’’tiādinā nayena paccayabhājanīyasaṅkhāto niddesavāro paṭhamaṁ vutto. Sopi ca anantarasaṅkhepatthavinicchayo tattha tattha dassito eva. Tadanantaraṁ tesaṁ catuvīsatiyā paccayānaṁ kusalattikādayo dvāvīsatitike, hetudukādayo sataṁ duke ca nissāya nānānayato vibhajanavasena catuvīsatisamantapaṭṭhānasamodhānaṁ anantanayasamantapaṭṭhānaṁ vibhattaṁ. Kathaṁ? Catubbidhaṁ hi paṭṭhānaṁ – anulomapaṭṭhānaṁ, paccanīkapaṭṭhānaṁ, anulomapaccanīkapaṭṭhānaṁ, paccanīkānulomapaṭṭhānanti. Tattha ‘‘kusalaṁ dhammaṁ paṭicca kusalo dhammo uppajjati hetupaccayā’’tiādinā, ‘‘hetuṁ dhammaṁ paṭicca hetudhammo uppajjati hetupaccayā’’tiādinā kusalādīnaṁ, hetuādīnañca dhammānaṁ anulomavasena pavattaṁ anulomapaṭṭhānaṁ nāma. ‘‘Nakusalaṁ dhammaṁ paṭicca nakusalo dhammo uppajjati hetupaccayā…pe… nahetuṁ dhammaṁ paṭicca nahetudhammo uppajjati hetupaccayā’’tiādinā kusalādīnaṁ, hetuādīnañca dhammānaṁ paccanīkavasena pavattaṁ paccanīkapaṭṭhānaṁ nāma. ‘‘Kusalaṁ dhammaṁ paṭicca nakusalo dhammo uppajjati hetupaccayā…pe… hetuṁ dhammaṁ paṭicca nahetudhammo uppajjati hetupaccayā’’tiādinā pavattaṁ anulomapaccanīkapaṭṭhānaṁ nāma . ‘‘Nakusalaṁ dhammaṁ paṭicca kusalo dhammo…pe… nahetuṁ dhammaṁ paṭicca hetudhammo uppajjati hetupaccayā’’tiādinā pavattaṁ paccanīkānulomapaṭṭhānaṁ nāma.",
  "tika-abh09t13:55": "Evametesu catūsu paṭṭhānesu yaṁ dhammaṁ anulomapaṭṭhānaṁ nāma, taṁ tāva chabbidhaṁ hoti – tikapaṭṭhānaṁ dukapaṭṭhānaṁ dukatikapaṭṭhānaṁ tikadukapaṭṭhānaṁ tikatikapaṭṭhānaṁ dukadukapaṭṭhānanti. Yathā cetaṁ, evaṁ paccanīkapaṭṭhānādīnipi tīṇi tīṇi paccekanti catuvīsatisamantapaṭṭhānasamodhānaṁ paṭṭhānappakaraṇaṁ veditabbaṁ. Sammāsambuddhena hi anulomapaṭṭhāne dvāvīsatitike nissāya tikapaṭṭhānaṁ nāma niddiṭṭhaṁ. Sataṁ duke nissāya dukapaṭṭhānaṁ nāma. Tato tike dukesu pakkhipitvā dukatikapaṭṭhānaṁ nāma. Tato duke tikesu pakkhipitvā tikadukapaṭṭhānaṁ nāma. Tike pana tikesuyeva pakkhipitvā tikatikapaṭṭhānaṁ nāma. Duke ca dukesu eva pakkhipitvā dukadukapaṭṭhānaṁ nāma niddiṭṭhaṁ. Paṭhamaṁ tāvettha anulomapaṭṭhāne tikapaṭṭhānanayo niddiṭṭho. Evaṁ paccanīkapaṭṭhāne, anulomapaccanīkapaṭṭhāne, paccanīkānulomapaṭṭhāneti catuvīsatisamantapaṭṭhānaṁ desitaṁ.",
  "tika-abh09t13:56": "Ettha ca duvidhaṁ anulomaṁ, paccanīkañca dhammānulomaṁ dhammapaccanīkaṁ, paccayānulomaṁ paccayapaccanīkanti. Tattha ‘‘kusalaṁ dhammaṁ paṭicca kusalo dhammo’’tiādinā kusalādīnaṁ tikadhammānaṁ, hetuādīnaṁ dukadhammānañca anulomadesanāvasena dhammānulomaṁ veditabbaṁ. ‘‘Nakusalaṁ dhammaṁ paṭicca nakusalo dhammo’’tiādinā tikadukadhammānaṁ paccanīkavasena dhammapaccanīkaṁ veditabbaṁ. ‘‘Hetupaccayā ārammaṇapaccayā’’ti evaṁ catuvīsatiyā paccayānaṁ anulomadesanāvasena paccayānulomaṁ veditabbaṁ. ‘‘Nahetupaccayā nārammaṇapaccayā’’ti evaṁ paccayānaṁ paccanīkavasena paccayapaccanīkañca veditabbaṁ. Tatra yadidaṁ dhammānulomaṁ dhammapaccanīkañca, tassa vasena catuvīsatisamantapaṭṭhānaṁ veditabbaṁ. Paccayānulomaṁ paccayapaccanīkañca anulomatikapaṭṭhānādīsu catuvīsatiyā paṭṭhānesu ekekatikadukesu evaṁ labbhati. Tañca upari pāḷinayadassane eva pākaṭaṁ bhavissati. Tatrimāni catuvīsati paṭṭhānāni imesaṁ tikadukānaṁ vasena niddiṭṭhattā tikapaṭṭhānaṁ…pe… dukadukapaṭṭhānanti vuccati.",
  "tika-abh09t13:57": "Tesu tikadukesu ekekaṁ tikadukaṁ imesaṁ hetupaccayādīnaṁ catuvīsatiyā paccayānaṁ anulomādinayacatukkavasena sattahi sattahi mahāvārehi vitthārato vibhattaṁ. Katamehi sattahi? Paṭiccavāro sahajātavāro paccayavāro nissayavāro saṁsaṭṭhavāro sampayuttavāro pañhāvāroti imehi . Tattha ‘‘kusalaṁ dhammaṁ paṭicca kusalo dhammo’’tiādinā paṭiccābhidhānena vutto paṭiccavāro nāma. ‘‘Kusalaṁ dhammaṁ sahajāto, kusalaṁ dhammaṁ paccayā, kusalaṁ dhammaṁ nissāya, kusalaṁ dhammaṁ saṁsaṭṭho, kusalaṁ dhammaṁ sampayutto’’ti evaṁ sahajātādiabhidhānehi vuttā pañca vārā sahajātādivārāni. Parato ca saṁsaṭṭhasampayuttavāresu dvīsu arūpadhammavaseneva paccayapaccayuppannā ca, sesesu catūsu vāresu, sattameva pañhāvāre ca rūpārūpavasena, paccayavāre, nissayavāre ca sahajātapacchājātapurejātavasena, sesesu sahajātavasena paccayapaccayuppannā ca kathitāti ayaṁ viseso. Sattamavāre pana yasmā ‘‘kusalo dhammo kusalassa dhammassa hetupaccayena paccayo’’tiādinā nayena te te pañhe uddharitvā puna ‘‘kusalā hetū sampayuttakānaṁ khandhāna’’ntiādinā nayena sabbepi te pañhā nijjaṭā, niggumbā ca katvā vibhattā, tasmā so vāro pañhānaṁ sādhukaṁ vibhattattā pañhāvārotveva saṅkhaṁ gato. Iti imehi sattahi mahāvārehi catuvīsatiyā samantapaṭṭhānesu sabbepi tikadukā catuvīsatiyā paccayānaṁ anulomādivasena vitthārato vibhattā. Kathaṁ? Anulomapaṭṭhāne hi yadidaṁ dvāvīsatitike nissāya tikapaṭṭhānaṁ nāma sabbapaṭhamaṁ niddiṭṭhaṁ. Tattha kusalattikaṁ tāva imehi paṭiccavārādīhi mahāvārehi paccayānulomādinayacatukkato vibhattaṁ. Tattha yo tāvesa sabbapaṭhamo paṭiccavāro nāma, so uddesaniddesato duvidho hoti.",
  "tika-abh09t13:58": "Tattha uddesavāro kusalādayo paṭicca hetupaccayādivasena kusalādīnaṁ yuttānaṁ, akusalādīnaṁ ayuttakānañca dhammānaṁ uppattipucchanavaseneva pavattattā ‘‘pucchāvāro’’tipi, pucchānaññeva paññāpanato ‘‘paṇṇattivāro’’tipi vuccati. Na hi tattha vissajjanaṁ atthi. Niddesavāro pana pucchāvāre paripucchitesu pañhesu ‘‘siyā akusalaṁ dhammaṁ paṭicca akusalo dhammo uppajjeyyā’’tiādikaṁ ayuttaṁ pañhaṁ anuddharitvā labbhamānānaññeva pañhānaṁ vasena pavatto. Itaresu pana sahajātādīsu, sesesu ca tikesu, sesapaṭṭhānesu ca sabbattha pucchāvāro natthi, labbhamānavasena sabbavissajjanameva dassitanti idamettha saṅkhepato pāḷivavatthānaṁ.",
  "tika-abh09t13:59": "Idāni panettha ādito paṭṭhāya evaṁ vibhaṅganayo veditabbo. Anulomapaṭṭhānasmiñhi tikapaṭṭhāne kusalattikassa sattasu mahāvāresu paṭhamassa paṭiccavārassa pucchāvāre tāva – ‘‘siyā kusalaṁ dhammaṁ paṭicca kusalo dhammo uppajjeyya hetupaccayā…pe… akusalo dhammo…pe… abyākato…pe… kusalo ca abyākato ca…pe… akusalo ca abyākato ca…pe… kusalo ca akusalo ca…pe… kusalo ca akusalo ca abyākato ca dhammā uppajjeyyuṁ hetupaccayā’’ti kusalapadamūlā satta pucchā uddhaṭā.",
  "tika-abh09t13:60": "Evaṁ akusalapadamūlā, abyākatapadamūlā ca. ‘‘Siyā kusalañca abyākatañca dhammaṁ paṭicca akusalo…pe… siyā akusalañca abyākatañca…pe… siyā kusalañca akusalañca…pe… siyā kusalañca akusalañca abyākatañca dhammaṁ paṭiccā’’ti dvimūlakā, timūlakā ca satta satta pucchāti ekūnapaññāsa pucchā hetupaccayamūlakā uddhaṭā.",
  "tika-abh09t13:61": "Imināva nayena ‘‘siyā kusalaṁ dhammaṁ paṭicca kusalo dhammo uppajjeyya ārammaṇapaccayā…pe… avigatapaccayā’’ti evaṁ sesapaccayamūlakāpi pucchāveditabbā. Ekamūlakanayo.",
  "tika-abh09t13:62": "Yathā ca ekamūlake, evaṁ ‘‘siyā kusalaṁ dhammaṁ paṭicca kusalo dhammo uppajjeyya hetupaccayā ārammaṇapaccayā…pe… hetupaccayā avigatapaccayā’’tiādinā dvimūlakepi. ‘‘Hetupaccayā ārammaṇapaccayā adhipatipaccayā…pe… hetupaccayā ārammaṇapaccayā anantarapaccayā…pe… hetupaccayā ārammaṇapaccayā avigatapaccayā’’tiādinā timūlakādīsu sabbamūlakapariyosānesu vāresu nayā veditabbā. Hetupaccayamūlakanayo.",
  "tika-abh09t13:63": "Yathā ca hetumūlake, evaṁ ‘‘siyā kusalaṁ dhammaṁ paṭicca kusalo dhammo uppajjeyya ārammaṇapaccayā’’tiādinā sesapaccayamūlakesupi nayo ñātabbo. Paccayānulomavāro. Eteneva upāyena ‘‘siyā kusalaṁ dhammaṁ paṭicca kusalo dhammo uppajjeyya nahetupaccayā’’tiādinā sabbappakārayutto paccayapaccanīkavāropi. ‘‘Siyā kusalaṁ dhammaṁ…pe… uppajjati hetupaccayā nārammaṇapaccayā’’tiādinā anulomapaccanīkapaccayavāropi. ‘‘Siyā kusalaṁ dhammaṁ…pe… uppajjeyya nahetupaccayā ārammaṇapaccayā’’tiādinā paccanīyānulomavāropi sabbattha netabboti ayaṁ tāvettha pucchāvāre nayo.",
  "tika-abh09t13:64": "Niddesavāro pana uddesavāre dassitāsu pucchāsu kusalākusalādīnaṁ sahuppattiyā abhāvato yā etā ‘‘kusalaṁ dhammaṁ paṭicca kusalo dhammo uppajjatī’’tiādikā pucchā sabbaso vissajjanaṁ labhanti, tā pahāya yā vissajjanaṁ labhanti, tāsameva vissajjanavasena pavatto. Tatrāyaṁ nayo – ‘‘kusalaṁ dhammaṁ paṭicca kusalo dhammo uppajjati hetupaccayā. Kusalaṁ ekaṁ khandhaṁ paṭicca tayo khandhā. Tayo khandhe paṭicca eko khandho. Dve khandhe paṭicca dve khandhā. Kusalaṁ dhammaṁ paṭicca abyākato dhammo uppajjati hetupaccayā. Kusale khandhe paṭicca cittasamuṭṭhānaṁ rūpaṁ. Kusalaṁ dhammaṁ paṭicca kusalo ca abyākato ca dhammā uppajjanti hetupaccayā. Kusalaṁ ekaṁ khandhaṁ paṭicca tayo khandhā cittasamuṭṭhānañca rūpaṁ. Tayo khandhe paṭicca eko khandho cittasamuṭṭhānañca rūpaṁ. Dve khandhe paṭicca dve khandhā cittasamuṭṭhānañca rūpa’’nti evaṁ kusalapadamūlāsu sattasu pucchāsu tissova labbhamānā vissajjitā. Tathā akusalapadamūlāsupi tissova. Abyākatapadamūlāsu pana ‘‘abyākataṁ dhammaṁ paṭicca abyākato dhammo uppajjati hetupaccayā. Vipākābyākataṁ kiriyābyākataṁ ekaṁ khandhaṁ paṭicca tayo khandhā cittasamuṭṭhānañca rūpaṁ…pe… dve khandhe paṭicca dve khandhā cittasamuṭṭhānañca rūpaṁ. Paṭisandhikkhaṇe vipākābyākataṁ ekaṁ khandhaṁ paṭicca tayo khandhā kaṭattā ca rūpaṁ…pe… dve khandhā kaṭattā ca rūpaṁ. Khandhe paṭicca vatthu, vatthuṁ paṭicca khandhā. Ekaṁ mahābhūtaṁ paṭicca tayo mahābhūtā…pe… dve mahābhūte paṭicca dve mahābhūtā. Mahābhūte paṭicca cittasamuṭṭhānaṁ rūpaṁ kaṭattārūpaṁ upādārūpa’’nti ekāva. Dvimūlikādīsu ca ‘‘kusalañca abyākatañca dhammaṁ paṭicca abyākato dhammo uppajjati hetupaccayā. Kusale khandhe ca mahābhūte ca paṭicca cittasamuṭṭhānaṁ rūpa’’nti ekā. Tathā ‘‘akusalañca abyākatañca paṭiccā’’ti, evaṁ hetupaccayamūlikāsu ekūnapaññāsāya pucchāsu naveva labbhamānā vissajjitā. Sesā cattālīsa moghapucchāti na vissajjitā. Evaṁ upari ārammaṇapaccayādīsu vissajjitāvasesā moghapucchāti gahetabbā. Vijānanasukhatthaṁ pana bhagavatā pucchāvāre labbhamānā, alabbhamānā ca sabbāpi tā dassitāti veditabbāti.",
  "tika-abh09t13:65": "Tattha kusalaṁ dhammaṁ paṭiccāti sahajātesu vedanākkhandhādibhedaṁ ekaṁ kusalaṁ dhammaṁ paṭicca paṭigantvā, sahuppattisaṅkhātena sadisabhāvena patvāti attho. Sadisattho hi ettha paṭisaddo ‘‘paṭipuggalo’’tiādīsu viya. Kusalo dhammoti saññākkhandhādibhedo sahuppanno kusalo dhammo. Uppajjatīti pākaṭabhāvato uddhaṁ uppādādiṁ pāpuṇāti, attānaṁ vā paṭilabhati. Hetupaccayāti na kevalaṁ kusaladhammamattameva paṭicca uppajjati, atha kho kusalahetunā hetupaccayataṁ sādhentena ca uppajjatīti evamattho gahetabbo.",
  "tika-abh09t13:66": "Evamidaṁ ‘‘uppajjeyyā’’ti pucchāya ‘‘uppajjatī’’ti avisesena vissajjanaṁ vatvā idāni yaṁ dhammaṁ paṭicca ye dhammā uppajjanti, te paccayapaccayuppanne khandhavasena visesetvā dassetuṁ ‘‘kusalaṁ ekaṁ khandha’’ntiādi vuttaṁ. Yasmā panettha eko khandho ekasseva, dvinnaṁyeva vā, dve vā pana ekasseva paccayā nāma na honti, tasmā te pakārena anāmasitvā ‘‘ekaṁ khandhaṁ paṭicca tayo khandhā’’tiādinā paccayabhāvena gahitāvasesaṁ sabbaṁ paccayuppannaṁ katvā dassitanti veditabbaṁ. Evaṁ uparipi sabbattha. Cittasamuṭṭhānaṁ rūpanti idaṁ paṭiccatthassa sahajātatthattā yaṁ kusalena sahajātañceva hetupaccayañca labhati, taṁ dassetuṁ vuttaṁ ‘‘vipākābyākataṁ kiriyābyākata’’nti. Ettha hetupaccayādhikāre ahetukā na gahetabbā. Khandhe paṭicca vatthūtiādi kaṭattārūpaggahaṇena vatthusmiṁ gahitepi vatthuṁ paṭicca arūpakkhandhānaṁ uppattidassanatthaṁ vuttaṁ. Ekaṁ mahābhūtantiādi pana rūpābyākataṁ paṭicca rūpābyākatassa uppattidassanatthaṁ. Hetupaccaye upatthambhakānameva cettha cittajānaṁ, paṭisandhiyaṁ kammajānañca aññamaññaṁ paccayapaccayuppannatā gahetabbā, na ahetukacittajautujādīnaṁ tesaṁ hetupaccayā uppattiyā abhāvato. Mahābhūte paṭicca cittasamuṭṭhānantiādi mahābhūte paṭicca upādādīnaṁ uppattidassanatthaṁ vuttaṁ. Iminā upāyena ārammaṇapaccayādīsupi vissajjanānaṁ attho veditabbo.",
  "tika-abh09t13:67": "Ārammaṇapaccaye ‘‘kusalaṁ dhammaṁ paṭicca kusalo dhammo uppajjati ārammaṇapaccayā. Ekaṁ khandhaṁ…pe… dve khandhe paṭicca dve khandhā. Akusalaṁ dhammaṁ paṭicca akusalo dhammo…pe… abyākataṁ dhammaṁ paṭicca abyākato dhammo uppajjati ārammaṇapaccayā. Vipākābyākataṁ kiriyābyākataṁ ekaṁ khandhaṁ…pe… dve khandhā. Paṭisandhikkhaṇe vipākābyākataṁ ekaṁ khandhaṁ…pe… dve khandhā. Vatthuṁ paṭicca khandhā’’ti evaṁ tisso vissajjitā. Sesā rūpamissakattā, rūpassa ca ārammaṇapaccayena anuppattito na gahitā. Teneva ‘‘vatthuṁ paṭicca khandhā’’ti vatvā ‘‘khandhe paṭicca vatthū’’ti na vuttaṁ. Ettha ca ārammaṇapaccayāti sahajātaṁ kusalaṁ dhammaṁ paṭicca uppajjamāno kusalo dhammo tato aññena asahajātena chabbidhena ārammaṇabhūtena paccayenāti evaṁ attho gahetabbo. Na hi attanā sahajātaṁ ārammaṇaṁ katvā cittacetasikā uppajjanti.",
  "tika-abh09t13:68": "Adhipatipaccaye hetupaccayasadisaṁ vissajjanaṁ. Anantarasamanantaresu pana rūpābhāvato ārammaṇapaccayasadisaṁ. Sahajātapaccayepi hetupaccayasadisaṁ. Abyākataṁ paṭicca abyākatuppattiyā pana ‘‘bāhiraṁ ekaṁ mahābhūtaṁ paṭicca…pe… dve mahābhūtā. Mahābhūte paṭicca upādārūpaṁ…pe… āhārasamuṭṭhānaṁ ekaṁ mahābhūtaṁ…pe… dve mahābhūtā…pe… utusamuṭṭhānaṁ ekaṁ…pe… dve mahābhūtā…pe… asaññasattānaṁ ekaṁ mahābhūtaṁ paṭicca…pe… dve mahābhūtā…pe… kaṭattārūpaṁ upādārūpa’’nti idaṁ adhikaṁ. Evaṁ aññamaññapaccayepi. Kevalaṁ tattha kaṭattārūpaṁ upādārūpañca na gahitaṁ tesaṁ aññamaññapaccayattābhāvā. Nissayapaccayepi sahajātapaccayasadisaṁ vissajjanaṁ. Paṭiccatthassa pana sahajātatthattā cakkhādīsu purejātanissayā idha na gahitāti. Upanissayapaccayepi rūpassa upanissayapaccayuppannattābhāvā ārammaṇapaccayasadisameva vissajjanaṁ.",
  "tika-abh09t13:69": "Purejātapaccaye pana ‘‘kusalaṁ dhammaṁ paṭicca kusalo dhammo uppajjati purejātapaccayā. Kusalaṁ ekaṁ…pe… dve khandhā. Vatthuṁ purejātapaccayā. Akusalaṁ dhammaṁ paṭicca akusalo…pe… abyākataṁ dhammaṁ paṭicca abyākato…pe… purejātapaccayā. Vipākābyākataṁ kiriyābyākataṁ ekaṁ khandhaṁ…pe… dve khandhā. Vatthuṁ purejātapaccayā’’ti evaṁ tisso pucchā vissajjitā. Tattha vatthuṁ purejātapaccayāti idaṁ ārammaṇapurejātanivattanatthaṁ vuttaṁ. Taṁ hi cakkhuviññāṇādīnaṁyeva purejātapaccayataṁ sādhayati, na manoviññāṇadhātuyāti idha na gahitaṁ.",
  "tika-abh09t13:70": "Pacchājātapaccayo idha arūpadhammesu na labbhati. Rūpadhammesu ca upatthambhakova, na janako, tasmā ‘‘abyākataṁ dhammaṁ paṭicca abyākato dhammo uppajjatī’’tiādi na vattabbovāti ayaṁ na gahito. Āsevanapaccayepi ārammaṇapaccaye viya tissova pucchā vissajjitā.",
  "tika-abh09t13:71": "Kammapaccaye ‘‘kusalaṁ dhammaṁ paṭicca kusalo dhammo uppajjati kammapaccayā. Kusalaṁ ekaṁ khandhaṁ…pe… abyākato dhammo uppajjati…pe… cittasamuṭṭhānañca rūpaṁ…pe… kusalo ca abyākato ca dhammā…pe… cittasamuṭṭhānaṁ rūpa’’nti kusalapade tisso, tathā akusalapade. Abyākatapade pana ‘‘abyākataṁ dhammaṁ paṭicca abyākato…pe… vipākābyākataṁ kiriyābyākataṁ ekaṁ khandhaṁ paṭicca…pe… mahābhūte paṭicca cittasamuṭṭhānaṁ rūpaṁ kaṭattārūpaṁ upādārūpaṁ, asaññasattānaṁ…pe… kaṭattārūpaṁ upādārūpa’’nti evaṁ tisso. ‘‘Kusalañca abyākatañca dhammaṁ paṭicca abyākato…pe… kusale khandhe ca mahābhūte ca paṭicca cittasamuṭṭhānaṁ rūpa’’ntiādinā sahajātasadisaṁ vissajjanaṁ. Natthivigatapaccayesu ārammaṇasadisaṁ.",
  "tika-abh09t13:72": "Evaṁ sabbapaccayesu labbhamānapañhe vissajjanaṁ dassetvā tato hetuadhipatijhānamaggapaccayā ekasadisā. Ārammaṇānantarasamanantarūpanissayāsevananatthivigatapaccayā ekasadisā. Sahajātaaññamaññanissayaatthiavigatā ekasadisā. Āsevanapaccaye vipāko na labbhati. Aññamaññapaccaye cittajarūpaṁ, upādārūpañca na labbhatītiādinā paccayānaṁ aññamaññasadisattaṁ vatvā puna tesaṁ ‘‘hetuyā nava. Ārammaṇe tīṇi. Adhipatiyā nava. Anantarasamanantaresu tīṇi. Sahajāte nava. Aññamaññe tīṇi. Nissaye nava. Upanissaye tīṇi. Purejāte tīṇi. Āsevane tīṇi. Kamme nava. Vipāke ekaṁ. Āhāre nava. Indriye nava. Jhāne nava. Magge nava. Sampayutte tīṇi. Vippayutte nava. Atthiyā nava. Natthiyā tīṇi. Vigate tīṇi. Avigate navā’’ti evaṁ hetupaccayādīnaṁ ekekasmiṁ pucchāvissajjanavāragaṇanā vuttāti ayaṁ ekamūlakanayo.",
  "tika-abh09t13:73": "Yathā ca ekamūlake, evaṁ ‘‘hetupaccayā ārammaṇapaccayā’’tiādinā dvimūlakādīsupi sabbamūlakapariyosānesu yathānurūpaṁ nayo netabbo. Pāḷiyampi vitthāranayaṁ adassetvā ‘‘hetupaccayā ārammaṇe tīṇī’’tiādinā vissajjanavāragaṇanabhedo dassitoti ayaṁ paccayānulome nayo.",
  "tika-abh09t13:74": "Paccayapaccanīye pana ‘‘akusalaṁ dhammaṁ paṭicca akusalo dhammo uppajjati nahetupaccayā. Vicikicchāsahagate uddhaccasahagate khandhe paṭicca vicikicchāsahagato uddhaccasahagato moho. Abyākataṁ dhammaṁ paṭicca abyākato dhammo uppajjati nahetupaccayā. Ahetukaṁ vipākābyākataṁ kiriyābyākataṁ ekaṁ khandhaṁ…pe… dve khandhā cittasamuṭṭhānañca rūpaṁ. Ahetukapaṭisandhikkhaṇe vipākābyākataṁ ekaṁ khandhaṁ…pe… dve khandhā kaṭattā ca rūpaṁ…pe… vatthuṁ paṭicca khandhā. Ekaṁ mahābhūtaṁ paṭicca…pe… mahābhūte paṭicca cittasamuṭṭhānaṁ rūpaṁ, kaṭattārūpaṁ upādārūpaṁ…pe… ekaṁ mahābhūtaṁ paṭicca…pe… upādārūpa’’nti imā dve vissajjitā.",
  "tika-abh09t13:75": "Nārammaṇapaccaye ‘‘kusalaṁ dhammaṁ paṭicca abyākato…pe… kusale…pe… akusalaṁ dhammaṁ paṭicca abyākato…pe… akusale…pe… abyākataṁ dhammaṁ paṭicca abyākato…pe… kusalañca abyākatañca dhammaṁ paṭicca abyākato…pe… cittasamuṭṭhānaṁ rūpaṁ, akusalañca abyākatañca dhammaṁ paṭicca abyākato…pe… mahābhūte paṭicca cittasamuṭṭhānaṁ rūpa’’nti imā pañca vissajjitā.",
  "tika-abh09t13:76": "Nādhipatipaccaye ‘‘kusalaṁ dhammaṁ paṭicca kusalo…pe… kusalaṁ ekaṁ khandhaṁ…pe… dve khandhā. Kusalaṁ dhammaṁ paṭicca abyākato…pe… kusale khandhe paṭicca cittasamuṭṭhānaṁ rūpaṁ. Kusalaṁ dhammaṁ paṭicca kusalo ca abyākato ca dhammā uppajjanti…pe… akusalaṁ dhammaṁ paṭicca akusalo…pe… dve khandhe paṭicca dve khandhā, akusalaṁ dhammaṁ paṭicca abyākato…pe… akusale khandhe paṭicca cittasamuṭṭhānaṁ rūpaṁ. Akusalaṁ dhammaṁ paṭicca akusalo ca abyākato ca dhammā…pe… abyākataṁ dhammaṁ paṭicca abyākato …pe… mahābhūte paṭicca…pe… kaṭattārūpaṁ upādārūpaṁ. Kusalañca abyākatañca dhammaṁ paṭicca abyākato…pe… kusale khandhe ca mahābhūte ca paṭicca cittasamuṭṭhānaṁ rūpaṁ. Akusalañca abyākatañca dhammaṁ paṭicca abyākato…pe… akusale khandhe ca mahābhūte ca paṭicca cittasamuṭṭhānaṁ rūpa’’nti nava pucchā vissajjitā. Nānantaranasamanantarapaccayā nārammaṇapaccayasadisā.",
  "tika-abh09t13:77": "Nāññamaññapaccaye ‘‘kusalaṁ dhammaṁ paṭicca abyākato…pe… kusale…pe… cittasamuṭṭhānaṁ rūpaṁ. Akusalaṁ dhammaṁ paṭicca abyākato…pe… akusale…pe… cittasamuṭṭhānaṁ rūpaṁ. Abyākataṁ dhammaṁ paṭicca abyākato…pe… vipākābyākate kiriyābyākate khandhe paṭicca cittasamuṭṭhānaṁ rūpaṁ. Paṭisandhikkhaṇe vipākābyākate…pe… kaṭattā rūpaṁ. Mahābhūte paṭicca cittasamuṭṭhānaṁ rūpaṁ kaṭattārūpaṁ upādārūpaṁ. Bāhire mahābhūte paṭicca upādārūpaṁ. Āhārasamuṭṭhāne mahābhūte paṭicca upādārūpaṁ. Utusamuṭṭhāne…pe… upādārūpaṁ. Asaññasattānaṁ mahābhūte paṭicca kaṭattārūpaṁ upādārūpaṁ. Kusalañca abyākatañca dhammaṁ paṭicca abyākato…pe… kusale khandhe ca mahābhūte ca paṭicca cittasamuṭṭhānaṁ rūpaṁ. Akusalañca abyākatañca dhammaṁ paṭicca abyākato…pe… akusale khandhe ca mahābhūte ca paṭicca cittasamuṭṭhānaṁ rūpa’’nti pañca vissajjitā. Tattha vipākābyākatekhandhe paṭicca kaṭattārūpanti hadayavatthuvajjaṁ veditabbaṁ. Naupanissayapaccayo nārammaṇapaccayasadiso.",
  "tika-abh09t13:78": "Napurejātapaccaye ‘‘kusalaṁ dhammaṁ paṭicca kusalo…pe… arūpe kusalaṁ…pe… dve khandhā. Kusalaṁ paṭicca abyākato…pe… cittasamuṭṭhānaṁ rūpa’’nti kusalapade dve, tathā akusalapadepi. ‘‘Abyākataṁ paṭicca abyākato…pe… arūpe vipākābyākataṁ kiriyābyākataṁ…pe… bāhiraṁ…pe… upādārūpaṁ. Kusalañca abyākatañca dhammaṁ paṭicca abyākato. Kusale khandhe ca mahābhūte ca paṭicca cittasamuṭṭhānaṁ rūpaṁ. Akusalañca abyākatañca…pe… akusale khandhe ca…pe… rūpa’’nti imā tissoti satta vissajjitā. Napacchājātanāsevanapaccayā nādhipatipaccayasadisā. Tattha kusalākusalakiriyānaṁ paṭhamajavanavasena nāsevanapaccayappavatti veditabbā.",
  "tika-abh09t13:79": "Nakammapaccaye ‘‘kusalaṁ paṭicca kusalo, kusalā cetanā. Akusalaṁ paṭicca akusalo, akusalā cetanā. Abyākataṁ paṭicca abyākato, vipākakiriyā cetanā. Bāhiraṁ, āhārasamuṭṭhānaṁ, utusamuṭṭhāna’’nti tisso vissajjitā.",
  "tika-abh09t13:80": "Navipākapaccaye ‘‘kusalaṁ paṭicca kusalo, abyākato. Kusalo ca abyākato cā’’ti kusalapade tisso, tathā akusalapadepi. ‘‘Abyākataṁ paṭicca abyākato…pe… bāhiraṁ āhārasamuṭṭhānaṁ utusamuṭṭhānaṁ asañña…pe… upādārūpaṁ…pe… akusalañca abyākatañca abyākato’’ti imā tissoti nava vissajjitā.",
  "tika-abh09t13:81": "Nāhārapaccaye ‘‘abyākataṁ paṭicca abyākato. Bāhiraṁ utusamuṭṭhānaṁ, asañña…pe… upādārūpa’’nti ekāva.",
  "tika-abh09t13:82": "Naindriyapaccaye ‘‘abyākataṁ paṭicca abyākato. Bāhiraṁ āhārasamuṭṭhānaṁ…pe… utusamuṭṭhānaṁ…pe… asaññasattānaṁ mahābhūte paṭicca rūpajīvitindriya’’nti ekāva.",
  "tika-abh09t13:83": "Najhānapaccaye ‘‘abyākataṁ paṭicca abyākato. Pañcaviññāṇasahagataṁ…pe… bāhiraṁ āhārautuasaññaupādārūpa’’nti ekāva.",
  "tika-abh09t13:84": "Namaggapaccaye ‘‘abyākataṁ paṭicca abyākato. Ahetukaṁ vipākābyākataṁ kiriyābyākataṁ…pe… cittasamuṭṭhānaṁ…pe… ahetukapaṭisandhikkhaṇe vipākā…pe… kaṭattā ca rūpaṁ…pe… bāhiraṁ āhārautuasaññaupādārūpa’’nti ekāva.",
  "tika-abh09t13:85": "Nasampayuttapaccayo nārammaṇapaccayasadiso.",
  "tika-abh09t13:86": "Navippayuttapaccaye ‘‘kusalaṁ paṭicca kusalo. Arūpe kusalova. Akusalaṁ…pe… arūpe akusalo. Abyākataṁ paṭicca abyākato, arūpe vipākakiriyābyākataṁ. Bāhiraṁ asañña…pe… upādārūpa’’nti imā tissova pucchā vissajjitā. Nonatthinovigatapaccayā nārammaṇapaccayasadisā. Nasahajātananissayanoatthinoavigatapaccayā panettha cattāropi na labbhantīti.",
  "tika-abh09t13:87": "Evaṁ paccanīke labbhamānapañhavissajjanaṁ dassetvā tato ‘‘nahetuyā dve. Nārammaṇe pañca. Nādhipatiyā nava. Nānantare nasamanantare nāññamaññe naupanissaye pañca. Napurejāte satta. Napacchājāte nāsevane nava. Nakamme tīṇi. Navipāke nava. Nāhāre naindriye najhāne namagge ekaṁ. Nasampayutte pañca. Navippayutte tīṇi. Nonatthinovigatesu pañcā’’ti vissajjanavāragaṇanā vuttāti ayaṁ ekamūlakanayo.",
  "tika-abh09t13:88": "Imināva nayena dvimūlakādīsupi yathānurūpaṁ nayo netabbo, pāḷiyaṁ pana ‘‘nahetupaccayā nārammaṇe eka’’ntiādinā vissajjanavāragaṇanāva dassitāti ayaṁ paccayapaccanīyanayo.",
  "tika-abh09t13:89": "Iminā vuttānusāreneva ‘‘kusalaṁ dhammaṁ paṭicca abyākato dhammo uppajjati hetupaccayā nārammaṇapaccayā’’tiādinā anulomapaccanīyanaye, ‘‘akusalaṁ dhammaṁ paṭicca akusalo dhammo uppajjati nahetupaccayā ārammaṇapaccayā’’tiādinā paccanīyānulomanaye pañhavissajjananayo veditabbo . Pāḷiyaṁ panettha vissajjanavāragaṇanāva dassitāti ayaṁ anulomapaccanīyakusalattike paṭiccavāranayo.",
  "tika-abh09t13:90": "Sahajātavārādīsupi chavāresu paṭiccavāre vuttānusārena sabbattha nayo netabbo. Ye pana tattha tattha pāḷivisesā, atthavisesā ca upalabbhanti, te paṭṭhānapāḷiaṭṭhakathāsu eva sabbākārato gahetabbā. Idha pana te sabbe saṅkhepanayato dassiyamānāpi ganthabhāriyaṁ karontīti na dassitā.",
  "tika-abh09t13:91": "Tesu pana vāresu ‘‘kusalaṁ dhammaṁ sahajāto kusalo dhammo uppajjati hetupaccayā. Kusalaṁ dhammaṁ paccayā… kusalaṁ dhammaṁ nissāya… kusalaṁ dhammaṁ saṁsaṭṭho… kusalaṁ dhammaṁ sampayutto kusalo dhammo uppajjati hetupaccayā’’ti evaṁ ādito pañcasu vāresu pāḷigati ñātabbā. Tesu ca paṭiccasahajātā ekatthā, paccayanissayā ekatthā, saṁsaṭṭhasampayuttā ekatthā. Tattha ‘‘kusalaṁ dhammaṁ sahajāto’’tiādīsu kusalaṁ dhammaṁ paṭicca tena sahajāto hutvātiādinā yathānurūpaṁ attho veditabbo. Pacchime pana pañhāvāre ‘‘kusalo dhammo kusalassa dhammassa hetupaccayena paccayo. Kusalā hetū sampayuttakānaṁ khandhānaṁ hetupaccayena paccayo. Kusalo abyākatassa…pe… kusalassa ca abyākatassa ca…pe… kusalā hetū sampayuttakānaṁ khandhānaṁ cittasamuṭṭhānānañcā’’tiādinā hetupaccaye,",
  "tika-abh09t13:92": "‘‘Kusalo dhammo kusalassa dhammassa ārammaṇapaccayena paccayo. Dānaṁ datvā sīlaṁ samādiyitvā uposathakammaṁ katvā taṁ paccavekkhati. Pubbe suciṇṇāni…pe… jhānā vuṭṭhahitvā jhānaṁ… sekhā gotrabhuṁ vodānaṁ maggaṁ paccavekkhanti. Sekhā vā puthujjanā vā kusalaṁ aniccato dukkhato anattato vipassanti. Cetopariyañāṇena kusalacittasamaṅgissa cittaṁ jānanti . Ākāsānañcāyatanakusalaṁ viññāṇañcāyatanakusalassa ārammaṇapaccayena paccayo. Ākiñcaññāyatanakusalaṁ nevasaññānāsaññāyatanakusalassa… kusalā khandhā iddhividhañāṇassa cetopariyapubbenivāsayathākammūpagaanāgataṁsañāṇassa ārammaṇapaccayena paccayo.",
  "tika-abh09t13:93": "Kusalo akusalassa…pe… dānaṁ datvā…pe… katvā taṁ assādeti abhinandati. Taṁ ārabbha rāgo uppajjati. Diṭṭhi vicikicchā uddhaccaṁ domanassaṁ uppajjati. Pubbe suciṇṇāni assādeti …pe… domanassaṁ uppajjati. Jhānā vuṭṭhahitvā jhānaṁ assādeti…pe… uddhaccaṁ uppajjati. Jhāne parihīne vippaṭisārissa domanassaṁ uppajjati.",
  "tika-abh09t13:94": "Kusalo abyākatassa…pe… paccayo. Arahā maggaṁ paccavekkhati. Pubbe suciṇṇāni… kusala…pe… vipassati…pe… vipāko tadārammaṇatā uppajjati. Ākāsānañcāyatanakusalaṁ viññāṇañcāyatanavipākassa…pe… kiriyassa. Ākiñcaññāyatana…pe… vipākassa ca kiriyassa ca. Kusalā khandhā cetopariya…pe… anāgataṁsañāṇassa āvajjanāya.",
  "tika-abh09t13:95": "Akusalo akusalassa…pe… paccayo. Rāgaṁ assādeti…pe… uddhaccaṁ uppajjati. Akusalo kusalassa…pe… paccayo. Sekhā pahīne kilese…pe… anāgataṁsañāṇassa. Akusalo abyākatassa… arahā pahīne kilese…pe… āvajjanāya.",
  "tika-abh09t13:96": "Abyākato abyākatassa… arahā phalaṁ paccavekkhati. Nibbānaṁ, cakkhuṁ…pe… phoṭṭhabbaṁ vipassati. Dibbena cakkhunā rūpaṁ passati…pe… ākiñcaññāyatanakiriyaṁ…pe… kiriyassa. Rūpāyatanaṁ cakkhuviññāṇassa…pe… āvajjanāya. Abyākato kusalassa… sekhā phalaṁ…pe… anāgataṁsañāṇassa. Abyākato akusalassa… cakkhuṁ assādetī’’tiādinā ārammaṇapaccaye ca,",
  "tika-abh09t13:97": "‘‘Kusalo kusalassa adhipatipaccayena paccayo. Ārammaṇādhipati, sahajātādhipati. Ārammaṇādhipati – dānaṁ datvā’’tiādinā adhipatipaccaye ca,",
  "tika-abh09t13:98": "‘‘Kusalo kusalassa anantarapaccayena paccayo’’tiādinā vitthārato anantarasamanantarasahajātaaññamaññanissayapaccayesu ca,",
  "tika-abh09t13:99": "‘‘Kusalo kusalassa upanissayapaccayena paccayo. Ārammaṇūpanissayo anantarūpanissayo pakatūpanissayo. Ārammaṇūpanissayo – dānaṁ datvā’’tiādinā ārammaṇapaccaye vuttanayena, ‘‘anantarūpanissayo – purimā purimā kusalā khandhā pacchimānaṁ pacchimāna’’ntiādinā anantarapaccaye vuttanayeneva, ‘‘pakatūpanissayo – saddhaṁ upanissāya…pe… uposathakammaṁ karoti. Jhānaṁ, vipassanaṁ, maggaṁ, abhiññaṁ, samāpattiṁ uppādeti. Sīlaṁ, sutaṁ, cāgaṁ, paññaṁ upanissāya…pe… paṭhamassa jhānassa parikammaṁ paṭhamassa jhānassa upanissayapaccayena paccayo…pe… ākiñcaññāyatanaṁ nevasaññānāsaññāyatanassa…pe… yathākammūpagañāṇaṁ anāgataṁsañāṇassa…pe… paṭhamassa maggassa parikammaṁ paṭhamassa…pe… tatiyo maggo catutthassa. Maggo sekhānaṁ atthapaṭisambhidāya…pe… ṭhānāṭhānakosallassa upanissaya. Kusalo akusalassa…pe… ārammaṇūpanissayo. Pakatūpa…pe… pakatūpanissayo – saddhaṁ upanissāya mānaṁ jappeti. Diṭṭhiṁ gaṇhāti…pe… saddhā sīlaṁ sutaṁ cāgo paññā rāgassa, dosassa, mohassa, mānassa, diṭṭhiyā. Patthanāya…pe… kusalo abyākatassa…pe… ārammaṇūpanissayo. Anantarūpanissayo. Pakatūpa…pe… pakatūpanissayo – saddhaṁ upanissāya attānaṁ ātāpeti…pe… kāyikassa sukhassa, dukkhassa, phalasamāpattiyā. Kusalaṁ kammaṁ vipākassa…pe… maggo arahato atthapaṭisambhidāya paccayo.",
  "tika-abh09t13:100": "Akusalo akusalassa…pe… pakatūpanissayo – rāgaṁ upanissāya pāṇaṁ hanati…pe… samphaṁ palapati…pe… saṅghaṁ bhindati. Dosaṁ, mohaṁ, mānaṁ, diṭṭhiṁ, patthanaṁ upanissāya…pe… saṅghaṁ bhindati…pe… pāṇātipāto pāṇātipātassa…pe… saṅghabhedakammassa…pe… paccayo.",
  "tika-abh09t13:101": "Akusalo kusalassa…pe… pakatūpanissayo – rāgaṁ upanissāya dānaṁ deti…pe… maggaṁ uppādeti…pe… samāpattiṁ uppādeti. Rāgo…pe… patthanā. Saddhāya, sīlassa…pe… paññāya upanissaya. Pāṇaṁ hantvā tassa paṭighātatthāya dānaṁ detī’’tiādinā ca upanissayapaccaye ca,",
  "tika-abh09t13:102": "‘‘Abyākato abyākatassa purejātapaccayena paccayo…pe… ārammaṇapurejātaṁ – arahā cakkhuṁ…pe… phoṭṭhabbe, vatthuṁ vipassati…pe… dibbena cakkhunā rūpaṁ passati…pe… rūpāyatanaṁ cakkhuviññāṇassa…pe… vatthupurejātaṁ – cakkhāyatanaṁ cakkhuviññāṇassa…pe… vatthu vipākābyākatāna’’ntiādinā purejātapaccaye ca,",
  "tika-abh09t13:103": "‘‘Kusalo abyākatassa…pe… pacchājātā kusalā khandhā purejātassa imassa kāyassā’’tiādinā pacchājātapaccaye ca,",
  "tika-abh09t13:104": "‘‘Kusalo kusalassa…pe… purimā purimā kusalā khandhā’’tiādinā āsevanapaccaye ca,",
  "tika-abh09t13:105": "‘‘Sahajātā nānākkhaṇikā, sahajātā kusalā cetanā…pe… sampayuttakānaṁ khandhānaṁ cittasamuṭṭhānānañca rūpānaṁ. Nānākkhaṇikā vipākānaṁ khandhānaṁ kaṭattā ca rūpāna’’ntiādinā kammapaccaye ca,",
  "tika-abh09t13:106": "‘‘Abyākato abyākatassa…pe… eko khandho tiṇṇanna’’ntiādinā vipākapaccaye ca,",
  "tika-abh09t13:107": "‘‘Kusalo kusalassā’’tiādinā āhārapaccayādīsu ca, ‘‘kusalo abyākatassa, sahajātaṁ, pacchājātaṁ, sahajātā cittasamuṭṭhānānaṁ rūpānaṁ. Pacchājātā imassa kāyassa…pe… abyākato kusalassa…pe… purejātaṁ vatthu kusalānaṁ khandhānaṁ vippayuttapaccayena paccayo’’tiādinā vippayuttapaccayādīsu ca pāḷigati veditabbā.",
  "tika-abh09t13:108": "Tattha kusaladhammo nāmesa yasmā uppajjanto ṭhapetvā pacchājātapaccayaṁ, vipākapaccayañca sesehi dvāvīsatiyā paccayehi uppajjati. Kusalassa ca paccayo honto ṭhapetvā purejātapacchājātavipākavippayuttapaccaye sesehi vīsatiyā paccayehi paccayo hoti. Evaṁ kusalo kusalādīnaṁ, akusalo ca akusalādīnaṁ yathānurūpaṁ paccayā honti, tasmā kusalādīnaṁ taṁtaṁpaccayuppannavibhāgaṁ dassetuṁ pañhāvāro vutto. Tattha sekhā gotrabhunti sotāpannaṁ sandhāya vuttaṁ, vodānanti sakadāgāmianāgāmino. Tesaṁ hi gotrabhucittaṁ vodānaṁ nāma. Maggā vuṭṭhahitvāti maggavīthito vuṭṭhāya. Na hi maggānantarā paccavekkhaṇā nāma atthīti ayaṁ anulomapaṭṭhāne kusalattikanayo.",
  "tika-abh09t13:109": "Vedanāttikādīsu ‘‘sukhāya vedanāya sampayuttaṁ dhammaṁ paṭicca sukhāya vedanāya sampayutto dhammo uppajjati hetupaccayā. Sukhāya vedanāya sampayuttaṁ ekaṁ khandhaṁ paṭicca dve khandhā. Dve khandhe paṭicca eko khandho’’tiādinā kusalattike vuttānusārena paṭiccavārādīsu pañhāvārapariyosānesu sattasu vāresu ekekasmiṁ paccayānulomādīhi ca ekamūlādīhi nayehi ca sabbattikesu labbhamānapadavasena gaṇanānayo yojetvā ñātabbo. Tattha vedanāttike vedanākkhandhassa alabbhanato ‘‘ekaṁ khandhaṁ nissāya dve khandhā’’tiādi vuttaṁ. Sabbattha viseso pāḷiaṭṭhakathānusāreneva ñātabboti ayaṁ anulomapaṭilome tikapaṭṭhānanayo.",
  "tika-abh09t13:110": "Dukapaṭṭhāne pana ‘‘hetuṁ dhammaṁ paṭicca hetu dhammo uppajjati hetupaccayā. Alobhaṁ paṭicca adoso. Amoho. Adosaṁ amohaṁ paṭicca alobho. Adoso. Lobhaṁ paṭicca moho. Mohaṁ paṭicca lobho. Dosaṁ paṭicca moho. Mohaṁ paṭicca doso. Paṭisandhikkhaṇe hetuṁ dhammaṁ paṭicca nahetu dhammo uppajjati…pe… hetū ca nahetū ca. Nahetuṁ paṭicca nahetu dhammo na…pe… hetū ca nahetū cā’’tiādinā hetuduke,",
  "tika-abh09t13:111": "‘‘Sahetukaṁ dhammaṁ paṭicca sahetuko dhammo uppajjati hetupaccayā. Sahetukaṁ ekaṁ khandhaṁ…pe… sahetukaṁ dhammaṁ paṭicca. Ahetuko…pe… cittasamuṭṭhānaṁ rūpaṁ. Paṭisandhikkhaṇe…pe… sahetuko ca, ahetuko ca…pe… ahetukaṁ khandhaṁ paṭicca ahetuko. Vicikicchāsahagataṁ uddhaccasahagataṁ mohaṁ paṭicca sampayuttakā khandhā…pe… cittasamuṭṭhānaṁ. Āhārasamuṭṭhāna’’ntiādinā sahetukadukādīsu ca kenaciviññeyyadukavajjitesu sabbadukesu paccekaṁ paṭiccavārādīsu sattasu mahāvāresu ekekasmiṁ paccayānulomādīsu catūsu nayesu ekamūlakādīhi sabbavārehi kusalattike vuttānusārena yathānurūpaṁ vibhaṅganayo yojetvā ñātabbo. Sabbasmimpi hi paṭṭhāne kenaciviññeyyadukaṁ na labbhatīti ayaṁ dukapaṭṭhānanayo.",
  "tika-abh09t13:112": "Dukatikapaṭṭhāne pana ‘‘hetuṁ kusalaṁ dhammaṁ paṭicca hetu kusalo dhammo uppajjati hetupaccayā’’tiādinā hetudukena saddhiṁ kusalattike kusalaṁ padaṁ yojetvā paṭiccavārādīsu sattasu vāresu paccayānulomādīnaṁ catunnaṁ nayānaṁ vasena labbhamānakapaccayā ekamūlakādinayehi dassitā . Yathā ca kusalaṁ padaṁ, evaṁ akusalaṁ padaṁ, abyākatañca hetudukena yojetvā vuttanayena dassetvā hetukusaladukatikanti ṭhapitaṁ. Pāḷi pana atisaṁkhittā. Yathā kusalattikaṁ, evaṁ ‘‘hetuṁ sukhāya vedanāya sampayuttaṁ dhammaṁ paṭicca hetu sukhāya vedanāya sampayutto dhammo uppajjati hetupaccayā’’tiādinā labbhamānakapadavasena vedanāttikādayopi hetudukena yojetvā hetuvedanadukatikādīni ekavīsatidukatikāni dassitānīti. Yathā ca hetudukena saddhiṁ labbhamānakapadavasena dvāvīsatitikā yojitā, evaṁ sahetukadukādīhi sabbehi saddhiṁ paccekaṁ dvāvīsatitikā yojetabbā. Pāḷi panettha ito paresupi sabbattha atisaṁkhittā. Evaṁ dvāvīsatitike gahetvā dukasate pakkhipitvā dukatikapaṭṭhānaṁ desitanti ayaṁ dukatikapaṭṭhānanayo.",
  "tika-abh09t13:113": "Tikadukapaṭṭhānepi ‘‘kusalaṁ hetuṁ dhammaṁ paṭicca kusalo hetu dhammo uppajjati hetupaccayā’’tiādinā kusalattikena saddhiṁ hetupadaṁ yojetvā paṭiccavārādīsu sattasu mahāvāresu paccayānulomādinayacatukkavasena labbhamānakapaccayā ekamūlādīhi sabbavārehi dassitā. Yathā hetupadaṁ, evaṁ nahetupadampi kusalattikena saddhiṁ yojetvā kusalahetu tikadukanti ṭhapitaṁ. Yathā ca kusalattikena saddhiṁ hetudukaṁ, evaṁ ‘‘sukhāya vedanāya sampayuttaṁ hetuṁ kusalaṁ dhammaṁ paṭiccā’’tiādinā vedanāttikādīhipi taṁ yojetvā vedanāttikadukādīni ekavīsatitikadukādīni dassitāni. Yathā ca hetudukaṁ, evaṁ sahetukādayopi sabbe paccekaṁ dvāvīsatiyā tikehi labbhamānapadavaseneva yojitā. Evaṁ dukasataṁ dvāvīsatiyā tikesu pakkhipitvā tikadukapaṭṭhānaṁ desitanti ayaṁ tikadukapaṭṭhānanayo.",
  "tika-abh09t13:114": "Tikatikapaṭṭhānepi ‘‘kusalaṁ sukhāya vedanāya sampayuttaṁ dhammaṁ paṭicca kusalo sukhāya vedanāya sampayutto dhammo uppajjati hetupaccayā’’tiādinā kusalattikaṁ vedanāttikādīhi sabbattikehi, vedanāttikādayo ca kusalattikādīhi vuttanayena yojetvā paccayā dassitā. Evaṁ tikesu eva tike pakkhipitvā tikatikapaṭṭhānaṁ desitanti ayaṁ tikatikapaṭṭhānanayo.",
  "tika-abh09t13:115": "Dukadukapaṭṭhānepi ‘‘hetuṁ sahetukaṁ dhammaṁ paṭicca hetu sahetuko dhammo uppajjati hetupaccayā’’tiādinā hetudukaṁ sahetukādīhi, sahetukañca hetudukādīhi yojetvā heṭṭhā vuttanayehi paccayā dassitā. Evaṁ dukesu eva duke pakkhipitvā dukadukapaṭṭhānaṁ desitanti ayaṁ dukadukapaṭṭhānanayo. Evaṁ tāva anulomapaṭṭhāne –",
  "tika-abh09t13:116": "‘‘Tikañca paṭṭhānavaraṁ dukuttamaṁ,",
  "tika-abh09t13:117": "Dukatikañceva tikadukañca;",
  "tika-abh09t13:118": "Tikatikañceva dukadukañca,",
  "tika-abh09t13:119": "Cha anulomamhi nayā sugambhīrā’’ti. –",
  "tika-abh09t13:120": "Vuttā cha nayā veditabbā. Paccayavasena panetesu chasu ekekasmiṁ paṭṭhāne paccayānulomādīnaṁ catunnaṁ nayānaṁ vasena etena pariyāyena catuvīsatinayapaṭimaṇḍitamidaṁ dhammānulomapaṭṭhānanti veditabbaṁ. Ayaṁ anulomapaṭṭhānanayo.",
  "tika-abh09t13:121": "Paccanīyapaṭṭhāne pana ‘‘nakusalaṁ dhammaṁ paṭicca nakusalo dhammo uppajjati hetupaccayā. Akusalaṁ abyākataṁ ekaṁ khandhaṁ paṭicca…pe… dve khandhā, cittasamuṭṭhānañca rūpa’’ntiādinā tikapaṭṭhāne, ‘‘nahetuṁ dhammaṁ paṭicca nahetu dhammo uppajjati hetupaccayā. Nahetuṁ ekaṁ khandhaṁ paṭicca…pe… cittasamuṭṭhānañca rūpa’’ntiādinā dukapaṭṭhāne ca, ‘‘nahetuṁ nakusalaṁ dhammaṁ paṭicca nahetu nakusalo dhammo uppajjati hetupaccayā. Nahetuṁ nakusalaṁ abyākataṁ ekaṁ khandhaṁ paṭicca tayo khandhā’’tiādinā dukatikapaṭṭhāne ca, ‘‘nakusalaṁ nahetuṁ dhammaṁ paṭicca nakusalo nahetu dhammo uppajjatī’’tiādinā tikadukapaṭṭhāne ca, ‘‘nakusalaṁ nasukhāya vedanāya sampayuttaṁ dhammaṁ paṭicca nakusalo nasukhāya vedanāya sampayutto dhammo uppajjatī’’tiādinā tikatikapaṭṭhāne ca, ‘‘nahetuṁ nasahetukaṁ dhammaṁ paṭicca nahetu nasahetuko dhammo uppajjati hetupaccayā’’tiādinā dukadukapaṭṭhāne cāti chasu paccanīyapaṭṭhānesu anulomatikapaṭṭhānādīsu chasu paṭṭhānesu vuttena sabbena pakārena pāḷinayo veditabbo. Idañca kusalādīnaṁ, hetuādīnañca dhammānaṁ paccayuppannabhāvapaṭikkhepavasena pavattattā dhammapaccanīyapaṭṭhānaṁ nāma jātaṁ. Tattha hi nakusalaṁ dhammaṁ paṭiccāti kusalassa paccayapaṭikkhepo. Nakusalo dhammo uppajjatīti kusalassa paccayuppannabhāvapaṭikkhepo. Tathā ‘‘akusalaṁ abyākataṁ ekaṁ khandhaṁ paṭicca…pe… akusalā, abyākatā khandhā cittasamuṭṭhānañca rūpaṁ uppajjatī’’ti evamādinā nayenettha attho veditabbo. Evamettha paccanīyapaṭṭhāne –",
  "tika-abh09t13:122": "‘‘Tikañca paṭṭhānavaraṁ dukuttamaṁ,",
  "tika-abh09t13:123": "Dukatikañceva tikadukañca;",
  "tika-abh09t13:124": "Tikatikañceva dukadukañca,",
  "tika-abh09t13:125": "Cha paccanīyamhi nayā sugambhīrā’’ti. –",
  "tika-abh09t13:126": "Vuttā cha nayā veditabbā. Paccayavasena panetthāpi ekekasmiṁ paccayānulomādīnaṁ catunnaṁ catunnaṁ nayānaṁ vasena catuvīsatinayapaṭimaṇḍitamidaṁ dhammapaccanīyapaṭṭhānanti veditabbanti ayaṁ paccanīyapaṭṭhānanayo.",
  "tika-abh09t13:127": "Anulomapaccanīyapaṭṭhāne pana ‘‘kusalaṁ dhammaṁ paṭicca nakusalo dhammo uppajjati hetupaccayā. Kusale khandhe paṭicca cittasamuṭṭhānaṁ rūpa’’ntiādinā tikapaṭṭhāne, ‘‘hetuṁ dhammaṁ paṭicca nahetu dhammo uppajjati hetupaccayā’’tiādinā dukapaṭṭhāne ca, ‘‘hetuṁ kusalaṁ dhammaṁ paṭicca nahetu nakusalo dhammo uppajjatī’’tiādinā dukatikapaṭṭhāne ca, ‘‘kusalaṁ hetuṁ dhammaṁ paṭicca nakusalo nahetu dhammo uppajjatī’’tiādinā tikadukapaṭṭhāne ca, ‘‘kusalaṁ sukhāya vedanāya sampayuttaṁ dhammaṁ paṭicca nakusalo nasukhāya vedanāya sampayutto dhammo uppajjatī’’tiādinā tikatikapaṭṭhāne ca, ‘‘hetuṁ sahetukaṁ dhammaṁ paṭicca nahetu nasahetuko dhammo uppajjatī’’tiādinā dukadukapaṭṭhāne ca heṭṭhā vuttanayena sabbena pakārena pāḷinayo veditabbo. Idaṁ kusalādīnaṁ dhammānaṁ paccayattaṁ appaṭikkhipitvā paccayuppannānaṁ kusalādibhāvapaṭikkhepavasena pavattattā dhammānulomapaccanīyapaṭṭhānaṁ nāma jātaṁ. Tattha hi kusalaṁ dhammaṁ paṭiccāti kusalassa paccayabhāvavidhānaṁ. Nakusalo dhammo uppajjatīti kusalassa paccayuppannabhāvanivāraṇaṁ, tasmā ‘‘kusale khandhe paṭicca cittasamuṭṭhānaṁ rūpa’’ntiādinā vissajjanaṁ vuttanti veditabbanti evamettha anulomapaccanīyapaṭṭhāne –",
  "tika-abh09t13:128": "‘‘Tikañca paṭṭhānavaraṁ dukuttamaṁ,",
  "tika-abh09t13:129": "Dukatikañceva tikadukañca;",
  "tika-abh09t13:130": "Tikatikañceva dukadukañca,",
  "tika-abh09t13:131": "Cha anulomapaccanīyamhi nayā sugambhīrā’’ti. –",
  "tika-abh09t13:132": "Vuttā cha nayā veditabbā. Paccayavasena panetthāpi ekekasmiṁ paccayānulomādīnaṁ catunnaṁ catunnaṁ nayānaṁ vasena catuvīsatinayapaṭimaṇḍitamidaṁ dhammānulomapaccanīyapaṭṭhānanti veditabbanti ayaṁ anulomapaccanīyapaṭṭhānanayo.",
  "tika-abh09t13:133": "Paccanīyānulomapaṭṭhāne ‘‘nakusalaṁ dhammaṁ paṭicca akusalo dhammo…pe… nakusalaṁ dhammaṁ paṭicca abyākato dhammo uppajjati hetupaccayā’’tiādinā tikapaṭṭhāne, ‘‘nahetuṁ dhammaṁ paṭicca hetu dhammo uppajjatī’’tiādinā dukapaṭṭhāne ca, ‘‘nahetuṁ nakusalaṁ dhammaṁ paṭicca hetu akusalo dhammo…pe… hetu abyākato dhammo uppajjatīti’’ādinā dukatikapaṭṭhāne ca, ‘‘nakusalaṁ nahetuṁ dhammaṁ paṭicca akusalo hetu dhammo…pe… abyākato hetu dhammo uppajjatī’’tiādinā tikadukapaṭṭhāne ca, ‘‘nakusalaṁ nasukhāya vedanāya sampayuttaṁ dhammaṁ paṭicca akusalo sukhāya vedanāya sampayutto dhammo…pe… abyākato sukhāya vedanāya sampayutto dhammo uppajjatī’’tiādinā tikatikapaṭṭhāne ca, ‘‘nahetuṁ nasahetukaṁ dhammaṁ paṭicca hetu sahetuko dhammo uppajjatī’’tiādinā dukadukapaṭṭhāne ca, heṭṭhā vuttena pakārena pāḷinayo veditabbo. Idañca kusalādidhammānaṁ paccayattaṁ paṭikkhipitvā tesaṁ paccayuppannabhāvaappaṭikkhepavasena pavattattā dhammapaccanīyānulomapaṭṭhānaṁ nāma jātaṁ. Tattha nakusalaṁ dhammanti kusalassa paccayabhāvanivāraṇaṁ. Akusalo dhammo uppajjatīti akusalassa uppattividhānaṁ. Kusalaṁ pana paṭicca kusalassa uppattiabhāvato ‘‘kusalo dhammo uppajjatī’’ti avatvā ‘‘akusalo dhammo uppajjatī’’ti labbhamānapadavasena vuttaṁ. Kusalaṁ, hi akusalaṁ, abyākataṁ vā sahajātapaccayaṁ katvā uppajjamāno kusalo nāma natthi, tasmā akusalassa ca abyākatassa ca vasena desanā katā. Evamaññattha. Evamettha dhammapaccanīyānulomapaṭṭhāne –",
  "tika-abh09t13:134": "‘‘Tikañca paṭṭhānavaraṁ dukuttamaṁ,",
  "tika-abh09t13:135": "Dukatikañceva tikadukañca;",
  "tika-abh09t13:136": "Tikatikañceva dukadukañca,",
  "tika-abh09t13:137": "Cha paccanīyānulomamhi nayā sugambhīrā’’ti. –",
  "tika-abh09t13:138": "Vuttā cha nayā veditabbā. Paccayavasena panetthāpi tikapaṭṭhānādīsu ekekasmiṁ paccayānulomādīnaṁ catunnaṁ catunnaṁ nayānaṁ vasena ekena pariyāyena catuvīsatinayapaṭimaṇḍitamidaṁ dhammapaccanīyānulomapaṭṭhānanti veditabbanti ayaṁ paccanīyānulomapaṭṭhānanayo.",
  "tika-abh09t13:139": "Evamidaṁ bhagavatā anulomapaṭṭhānādīsu catūsu ekekasmiṁ paṭṭhāne tikadukādīnaññeva channaṁ channaṁ nayānaṁ vasena catuvīsatinayapaṭimaṇḍitaṁ samantapaṭṭhānamahāpakaraṇaṁ desitaṁ. Paccayavasena panetesu catuvīsatiyā paṭṭhānesu ekekasmiṁ paccayānulomādīnaṁ catunnaṁ catunnaṁ nayānaṁ vasenetaṁ channavutinayapaṭimaṇḍitaṁ hoti, dhammavaseneva cetaṁ pakaraṇaṁ catuvīsatisamantapaṭṭhānaṁ vuttanti ayamettha vibhaṅganayo.",
  "tika-abh09t13:140": "Mohavicchedaniyā abhidhammamātikatthavaṇṇanāya",
  "tika-abh09t13:141": "Paṭṭhānamātikatthavaṇṇanā niṭṭhitā.",
  "tika-abh09t13:142": "Nigamanakathā",
  "tika-abh09t13:143": "Ettāvatā ca –",
  "tika-abh09t13:144": "1.",
  "tika-abh09t13:145": " Mātikāyābhidhammassa, āraddhā atthavaṇṇanā;",
  "tika-abh09t13:146": "Mohavicchedanī nāma, yā sā niṭṭhamupāgatā.",
  "tika-abh09t13:147": "2.",
  "tika-abh09t13:148": " Niṭṭhaṁ yathāyaṁ sampattā, lajjīhi abhipatthitā;",
  "tika-abh09t13:149": "Sabbe niṭṭhaṁ tathā santā, samentu sumanorathā.",
  "tika-abh09t13:150": "3.",
  "tika-abh09t13:151": " Yo gambhīro sasādīnaṁ, samuddova bhayāvaho;",
  "tika-abh09t13:152": "Kālesmiṁ dhīmatañcāpi, api ganthāvalokane.",
  "tika-abh09t13:153": "4.",
  "tika-abh09t13:154": " Paṭhamantaradhānassa, abhidhammassa tassa yaṁ;",
  "tika-abh09t13:155": "Silālekhā nidhīnaṁva, dhammatthānaṁ pakāsikā.",
  "tika-abh09t13:156": "5.",
  "tika-abh09t13:157": " Nāvā viya samuddassa, sukhotaraṇapaddhati;",
  "tika-abh09t13:158": "Pāḷiaṭṭhakathā cesā, parisuddhā anākulā.",
  "tika-abh09t13:159": "6.",
  "tika-abh09t13:160": " Nayatopi avikkiṇṇā, asaṁkiṇṇā nikāyato;",
  "tika-abh09t13:161": "Yato sakkacca sotabbā, saddhammaṭṭhitiyā satā.",
  "tika-abh09t13:162": "7.",
  "tika-abh09t13:163": " Saddhammaṭṭhitikāmena, anattukkaṁsanādito;",
  "tika-abh09t13:164": "Mayāpi vaṇṇayantena, racitā suddhacetasā;",
  "tika-abh09t13:165": "Tettiṁsabhāṇavārāya, parimāṇena tantiyā.",
  "tika-abh09t13:166": "8.",
  "tika-abh09t13:167": " Mātikāvaṇṇanā yā sā, yāva niṭṭhaṁ yathābalaṁ;",
  "tika-abh09t13:168": "Sabbatthasaṅgahā esā, anākulapadakkamā.",
  "tika-abh09t13:169": "9.",
  "tika-abh09t13:170": " Yaṁ pattaṁ kusalaṁ tena, patvā sambodhimuttamaṁ;",
  "tika-abh09t13:171": "Niṭṭhaṁ pāpeyyamakhile, pāṇino hitacetasā.",
  "tika-abh09t13:172": "10.",
  "tika-abh09t13:173": " Nānājanādhiramaṇīyatarassa,",
  "tika-abh09t13:174": "Coḷaraṭṭhassa bhāramadhivāhakulandharassa;",
  "tika-abh09t13:175": "Kāveripūtasalilena hitālayassa,",
  "tika-abh09t13:176": "Rājādhirājavaravaṁsasupīṇitassa.",
  "tika-abh09t13:177": "11.",
  "tika-abh09t13:178": " Majjhamhi coḷakakalaṅkanibhena maggaṁ,",
  "tika-abh09t13:179": "Pūraṁ visālavibhavehi mahākulehi;",
  "tika-abh09t13:180": "Pākāracakkaparikhāhi ca gopurehi,",
  "tika-abh09t13:181": "Yuttaṁ janākulasusajjitarājamaggaṁ.",
  "tika-abh09t13:182": "12.",
  "tika-abh09t13:183": " Sabbūpabhogaparibhogadhanehi nānā-",
  "tika-abh09t13:184": "Vaṇṇehi puṇṇavividhāpaṇikehi sobhaṁ;",
  "tika-abh09t13:185": "Coḷādhināgapuranandananāthabhūtaṁ,",
  "tika-abh09t13:186": "Ye tattha sogatavihāravarābhirāmā.",
  "tika-abh09t13:187": "13.",
  "tika-abh09t13:188": " Tesaṁ mukhe janamanoharasatthubimba-",
  "tika-abh09t13:189": "Sambhāvite mahati sajjanamānanīye;",
  "tika-abh09t13:190": "Vijjālayehi udayācalasannibhehi,",
  "tika-abh09t13:191": "Kelāsakūṭasikharopamacetiyehi.",
  "tika-abh09t13:192": "14.",
  "tika-abh09t13:193": " Pāsādahammiyavarehi ca maṇḍapehi,",
  "tika-abh09t13:194": "Jambambatālapanasāditarāvalīhi;",
  "tika-abh09t13:195": "Nandopanandabhujagassa varassa bhoga-",
  "tika-abh09t13:196": "Cakkāvalīsamasudhākatagopurehi.",
  "tika-abh09t13:197": "15.",
  "tika-abh09t13:198": " Yutte visālasikatāsitamāḷakehi,",
  "tika-abh09t13:199": "Yutte susīlayatisaṅghanisevitamhi;",
  "tika-abh09t13:200": "Kalyāṇakammaniratehi haṭūpahāre,",
  "tika-abh09t13:201": "Nāgajjunavhayavihāravare vasanto.",
  "tika-abh09t13:202": "16.",
  "tika-abh09t13:203": " Nāmena yo dhutadharaggasamānanāmo,",
  "tika-abh09t13:204": "Candova pākaṭanabhoditavītapañño;",
  "tika-abh09t13:205": "Satthantaresu nipuṇo piṭakattaye ca,",
  "tika-abh09t13:206": "Vādībhayūthavipine migarājalīlo.",
  "tika-abh09t13:207": "17.",
  "tika-abh09t13:208": " Yo sāgarova na vilaṅghati sīlavela-",
  "tika-abh09t13:209": "Mappicchatādiguṇasāravibhūsitatto;",
  "tika-abh09t13:210": "Joteti sāsanamalaṁ nikhilaṁ jahanto,",
  "tika-abh09t13:211": "Sakkacca dhammavinayaṁ paridīpayanto.",
  "tika-abh09t13:212": "18.",
  "tika-abh09t13:213": " Tenābhidhammapiṭakaṇṇavavippakiṇṇa-",
  "tika-abh09t13:214": "Sārattharatnanikareva samuddharitvā;",
  "tika-abh09t13:215": "Sammāpajānagaḷalaṅkaraṇāya moha-",
  "tika-abh09t13:216": "Vicchedanī viracitā ratanāvalī yā.",
  "tika-abh09t13:217": "19.",
  "tika-abh09t13:218": " Sāyaṁ pabhāsatu sukittivirājamānā,",
  "tika-abh09t13:219": "Dhammesu mohatimiraṁ vinihacca sammā;",
  "tika-abh09t13:220": "Ābhātu tāva jinasāsanajoti yāva,",
  "tika-abh09t13:221": "Vattissatissa janatāhitamāvahantī.",
  "tika-abh09t13:222": "Iti coḷaraṭṭhe mahākassapattherena viracitā",
  "tika-abh09t13:223": "Mohavicchedanī nāma",
  "tika-abh09t13:224": "Abhidhammamātikatthavaṇṇanā niṭṭhitā."
}