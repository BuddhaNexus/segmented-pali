{
  "tika-s0105t10:0": "12. Lohiccasuttavaṇṇanā",
  "tika-s0105t10:1": "Lohiccabrāhmaṇavatthuvaṇṇanā",
  "tika-s0105t10:2": "501. Evaṁ kevaṭṭasuttaṁ saṁvaṇṇetvā idāni lohiccasuttaṁ saṁvaṇṇento yathānupubbaṁ saṁvaṇṇanokāsassa pattabhāvaṁ vibhāvetuṁ, kevaṭṭasuttassānantaraṁ saṅgītassa suttassa lohiccasuttabhāvaṁ vā pakāsetuṁ ‘‘evaṁ me sutaṁ…pe… kosalesūti lohiccasutta’’nti āha. Sālavatikāti kāraṇamantarena itthiliṅgavasena tassa gāmassa nāmaṁ. Gāmaṇikābhāvenāti keci. Vatiyāti kaṇṭakasākhādivatiyā. Lohito nāma tassa kule pubbapuriso, tabbaṁsavasena lohitassa apaccaṁ lohiccoti brāhmaṇassa gottato āgatanāmaṁ.",
  "tika-s0105t10:3": "502. ‘‘Kiñhi paro parassa karissatī’’ti parānukampā virahitattā lāmakaṁ. Na tu ucchedasassatānaṁ aññatarassāti āha ‘‘na panā’’tiādi. Diṭṭhigatanti hi laddhimattaṁ adhippetaṁ, aññathā ucchedasassataggāhavinimutto koci diṭṭhiggāho nāma natthīti tesamaññataraṁ siyā. ‘‘Uppannaṁ hotī’’ti idaṁ manasi, vacasi ca uppannatāsādhāraṇavacananti dasseti ‘‘na kevalañcā’’tiādinā. So kira…pe… bhāsatiyevāti ca tassā laddhiyā loke pākaṭabhāvaṁ vadati. Yasmā pana attato añño paro hoti, tasmā yathā anusāsakato anusāsitabbo paro, evaṁ anusāsitabbatopi anusāsakoti dassetuṁ ‘‘paro’’tiādi vuttaṁ. Kiṁ-saddāpekkhāya cettha ‘‘karissatī’’ti anāgatakālavacanaṁ, anāgatepi vā tena tassa kātabbaṁ natthīti dassanatthaṁ. Kusalaṁ dhammanti anavajjadhammaṁ nikkilesadhammaṁ, vimokkhadhammanti attho. ‘‘Paresaṁ dhammaṁ kathessāmī’’ti tehi attānaṁ parivārāpetvā vicaraṇaṁ kimatthiyaṁ, āsayavuddhassapi anurodhena vinā taṁ na hoti, tasmā attanā…pe… vihātabbanti vadati. Tenāha ‘‘evaṁsampadamidaṁ pāpakaṁ lobhadhammaṁ vadāmī’’ti.",
  "tika-s0105t10:4": "504.‘‘Itthiliṅgavasenā’’ti iminā pulliṅgikassapi atthassa itthiliṅgasamaññāti dasseti. Soti lohiccabrāhmaṇo. Bhāroti bhagavato parisabāhullattā, attano ca bahukiccakaraṇīyattā garu dukkaraṁ.",
  "tika-s0105t10:5": "508.Kathāphāsukatthanti kathāsukhatthaṁ, sukhena kathaṁ kathetuñceva sotuñcāti attho. Ayaṁ upāsakoti rosikanhāpitaṁ āha. Appeva nāma siyāti ettha pītivasena āmeḍitaṁ daṭṭhabbaṁ. Tathā hi taṁ ‘‘buddhagajjita’’nti vuccati. Bhagavā hi īdisesu ṭhānesu visesato pītisomanassajāto hoti, tasmā pītivasena paṭhamaṁ gajjati, dutiyampi anugajjati. Kiṁ visesaṁ gajjanamanugajjananti vuttaṁ ‘‘aya’’ntiādi. Ādo bhāsanaṁ allāpo, saññoge pare rasso. Taduttari saha bhāsanaṁ sallāpo.",
  "tika-s0105t10:6": "Lohiccabrāhmaṇānuyogavaṇṇanā",
  "tika-s0105t10:7": "509.Samudayasañjātīti āyuppādoti āha ‘‘bhoguppādo’’ti. Tatoti sālavatikāya. Lābhantarāyakaroti dhanadhaññalābhassa antarāyakaro. Anupubbo kapi-saddo ākaṅkhanatthoti dasseti ‘‘icchatī’’ti iminā. Ayaṁ aṭṭhakathāto aparo nayo – sātisayena hitena anukampako anuggaṇhanako hitānukampīti. Sampajjatīti āsevanalābhena nippajjati, balavatī hoti avaggahāti attho. Tena vuttaṁ ‘‘niyatā hotī’’ti.",
  "tika-s0105t10:8": "510-511.Dutiyaṁ upapattinti ‘‘nanu rājā pasenadikosalo’’tiādinā vuttaṁ dutiyaṁ upapattiṁ ṭhānaṁ yuttiṁ. Kāraṇañhi bhagavā upamāmukhena dasseti, imāya ca upapattiyā tumhe ceva aññe cāti lohiccampi antokatvā saṁvejanaṁ kataṁ hoti. Ye ca ime kulaputtā dibbā gabbhā paripācentīti yojanā. Upanissayasampattiyā, ñāṇaparipākassa vā abhāvena asakkontā. Kammapadena atulyādhikaraṇattā paripācenti kiriyāya vibhattivipallāsena upayogatthe paccattavacanaṁ. Ye pana ‘‘paripaccantī’’ti kammarūpena paṭhanti, tesaṁ mate vibhattivipallāsena payojanaṁ natthi kammakattubhāvato, attho panassa dutiyavikappe vuttanayena dānādipuññaviseso veditabbo. Ahitānukampāditā ca tassa taṁsamaṅgīsattavasena hoti. Divi bhavāti dibbā. Gabbhenti paripaccanavasena attani pabandhentīti gabbhā, devalokā. ‘‘Channaṁ devalokāna’’nti nidassanavacanametaṁ. Brahmalokassāpi hi dibbagabbhabhāvo labbhateva dibbavihārahetukattā. Evañca katvā ‘‘bhāvanaṁ bhāvayamānā’’ti idampi vacanaṁ samatthitaṁ hoti . ‘‘Devalokagāminiṁ paṭipadaṁ pūrayamānā’’ti vatvā taṁ paṭipadaṁ sarūpato dassetuṁ ‘‘dānaṁ dadamānā’’tiādi vuttaṁ. Bhavanti ettha yathāruci sukhasamappitāti bhavā, vimānāni. Devabhāvāvahattā dibbā. Vuttanayeneva gabbhā.Dānādayo devalokasaṁvattanika puññavisesā. Dibbā bhavāti idha devalokapariyāpannā upapattibhavā adhippetā. Tadāvaho hi kammabhavo pubbe gahitoti āha ‘‘devaloke vipākakkhandhā’’ti.",
  "tika-s0105t10:9": "Tayocodanārahavaṇṇanā",
  "tika-s0105t10:10": "513.Aniyāmitenevāti aniyamiteneva, ‘‘tvaṁ evaṁ diṭṭhiko, evaṁ sattānaṁ anatthassa kārako’’ti evaṁ anuddesikeneva. Sabbalokapatthaṭāya laddhiyā samuppajjanato yāva bhavaggā uggataṁ. Mānanti ‘‘ahametaṁ jānāmi, ahametaṁ passāmī’’ti evaṁ pavattaṁ paṇḍitamānaṁ. Bhinditvāti vidhametvā, jahāpetvāti attho. Tayo satthāreti asampāditaattahito anovādakarasāvako ca asampāditaattahito ovādakarasāvako ca sampāditaattahito anovādakarasāvako ceti ime tayo satthāre. Catuttho pana sammāsambuddho na codanāraho, tasmā ‘‘taṁ tena pucchito eva kathessāmī’’ti codanāraheva tayo satthāre paṭhamaṁ dasseti, pacchā catutthaṁ satthāraṁ. Kāmañcettha catuttho satthā eko adutiyo anaññasādhāraṇo, tathāpi so yesaṁ uttarimanussadhammānaṁ vasena ‘‘dhammamayo kāyo’’ti vuccati, tesaṁ samudāyabhūtopi te guṇāvayave satthuṭṭhāniye katvā dassento bhagavā ‘‘ayampi kho lohicca satthā’’ti abhāsi.",
  "tika-s0105t10:11": "Aññāti ya-kāralopaniddeso ‘‘sayaṁ abhiññā’’tiādīsu (dī. ni. 1.28, 37; ma. ni. 1.154, 444) viya, tadatthe cetaṁ sampadānavacananti dasseti ‘‘aññāyā’’tiādinā. Sāvakattaṁ paṭijānitvā ṭhitattā ekadesenassa sāsanaṁ karontīti āha ‘‘nirantaraṁ tassa sāsanaṁ akatvā’’ti. Ukkamitvā ukkamitvāti kadāci tathā karaṇaṁ, kadāci tathā akaraṇañca sandhāya vicchāvacanaṁ, yadicchitaṁ karontīti adhippāyo . Paṭikkamantiyāti anabhiratiyā agāravena apagacchantiyā. Tena vuttaṁ ‘‘anicchantiyā’’tiādi. Ekāyāti adutiyāya itthiyā, sampayoganti methunadhammasamāyogaṁ. Eko iccheyyāti adutiyo puriso sampayogaṁ iccheyyāti ānetvā sambandho. Osakkanādimukhena itthipurisasambandhanidassanaṁ gehassitāgehassitaapekkhavasena tassa satthuno sāvakesu paṭipattidassanatthaṁ. Ativirattabhāvato daṭṭhumpi anicchamānaṁ parammukhiṁ ṭhitaṁ itthiṁ. Lobhenāti parivāraṁ nissāya uppajjanakalābhasakkāralobhena. Īdisoti evaṁsabhāvo satthā. Yenāti lobhadhammena. Tattha sampādehīti tasmiṁ paṭipattidhamme patiṭṭhitaṁ katvā sampādehi. Kāyavaṅkādivigamena ujuṁ karohi.",
  "tika-s0105t10:12": "514.Sassarūpakāni tiṇānīti sassasadisāni nīvārāditiṇāni.",
  "tika-s0105t10:13": "515.Evaṁ codanaṁ arahatīti vuttanayena sāvakesu appossukkabhāvāpādane niyojanavasena codanaṁ arahati, na paṭhamo viya ‘‘evarūpo tava lobhadhammo’’tiādinā, na ca dutiyo viya ‘‘attānameva tāva tattha sampādehī’’tiādinā. Kasmā? Sampāditaattahitatāya tatiyassa.",
  "tika-s0105t10:14": "Nacodanārahasatthuvaṇṇanā",
  "tika-s0105t10:15": "516.Na codanārahoti ettha yasmā codanārahatā nāma satthuvippaṭipattiyā vā sāvakavippaṭipattiyā vā ubhayavippaṭipattiyā vā hoti, tayidaṁ sabbampi imasmiṁ satthari natthi, tasmā na codanārahoti imamatthaṁ dassetuṁ ‘‘ayañhī’’tiādi vuttaṁ. Assavāti paṭissavā.",
  "tika-s0105t10:16": "517.Mayā gahitāya diṭṭhiyāti sabbaso anavajje anupavajje sammāpaṭipanne, paresañca sammadeva sammāpaṭipattiṁ dassente satthari abhūtadosāropanavasena micchāgahitāya nirayagāminiyā pāpadiṭṭhiyā. Narakapapātanti narakasaṅkhātaṁ mahāpapātaṁ. Papatanti etthāti hi papāto. Dhammadesanāhatthenāti dhammadesanāsaṅkhātena hatthena. Saggamaggathaleti saggagāmimaggabhūte puññadhammathale, cātumahārājikādisaggasotāpattiādimaggasaṅkhāte vā thale. Sesaṁ suviññeyyameva.",
  "tika-s0105t10:17": "Iti sumaṅgalavilāsiniyā dīghanikāyaṭṭhakathāya paramasukhumagambhīraduranubodhatthaparidīpanāya suvimalavipulapaññāveyyattiyajananāya sādhuvilāsiniyā nāma līnatthapakāsaniyā lohiccasuttavaṇṇanāya līnatthapakāsanā.",
  "tika-s0105t10:18": "Lohiccasuttavaṇṇanā niṭṭhitā."
}