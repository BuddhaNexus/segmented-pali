{
  "tika-vin09t0:0": " Namo tassa bhagavato arahato sammāsambuddhassa",
  "tika-vin09t0:1": "Kaṅkhāvitaraṇīpurāṇa-ṭīkā",
  "tika-vin09t0:2": "Ganthārambhakathā",
  "tika-vin09t0:3": "Buddhaṁ dhammañca saṅghanti-ādinā yā pakāsitā;",
  "tika-vin09t0:4": "Bhadantabuddhaghosena, mātikāṭṭhakathā subhā;",
  "tika-vin09t0:5": "Tassā hi līnapadaṁ vi-kāsanakoyamārambho.",
  "tika-vin09t0:6": "Ganthārambhakathāvaṇṇanā",
  "tika-vin09t0:7": "Vippasannenāti vividhappasannena. Kathaṁ? ‘‘Itipi so…pe… buddho bhagavā, svākkhāto…pe… viññūhi, suppaṭipanno…pe… lokassā’’ti (a. ni. 5.10) evamādinā. ‘‘Cetasā’’ti vuttattā tīsu vandanāsu cetovandanā adhippetā. Tanninnatādivasena kāyādīhi paṇāmakaraṇaṁ vandanā, guṇavasena manasāpi tathāva karaṇaṁ mānaṁ, paccayappaṭipattiyādīhi pūjākaraṇaṁ pūjā, paccayādīnaṁ abhisaṅkharaṇaṁ sakkacca karaṇaṁ sakkāro, tesaṁ. Bhājananti ādhāro, adhikaraṇaṁ vā.",
  "tika-vin09t0:8": "Therā mahākassapādayo, tesaṁ vaṁsoti theravaṁso, āgamādhigamasampadāya tassa vaṁsassa padīpabhūtāti theravaṁsappadīpā, tesaṁ theravaṁsappadīpānaṁ. Asaṁhīrattā thirānaṁ. Vinayakkameti vinayapiṭake, ārambhānurūpavacanametaṁ. Suttābhidhammesupi te thirā eva. ‘‘Buddhaṁ dhammañca saṅghañca pubbācariyasīhānañcā’’ti avatvā kasmā visuṁ vuttanti ce? Payojanavisesadassanatthaṁ. Vatthuttayassa hi paṇāmakaraṇassa antarāyanivāraṇaṁ payojanaṁ attano nissayabhūtānaṁ ācariyānaṁ paṇāmakaraṇassa upakāraññutādassanaṁ. Tena buddhañca dhammañca saṅghañca vanditvā, ca-saddena pubbācariyasīhānañca namo katvāti yojanā. Atha vā ‘‘vanditvā’’ti cetovandanaṁ dassetvā tato ‘‘namo katvā’’ti vācāvandanā, ‘‘katañjalī’’ti kāyavandanāpi dassitāti yojetabbaṁ.",
  "tika-vin09t0:9": "Idāni abhidhānappayojanaṁ dassetuṁ ‘‘pāmokkha’’ntiādimāha. Tattha pāmokkhanti padhānaṁ. Sīlañhi sabbesaṁ kusaladhammānaṁ padhānaṁ ādibhāvato. Yathā ca sattānaṁ khajjabhojjaleyyapeyyavasena catubbidhopi āhāro mukhena pavisitvā aṅgamaṅgāni pharati, evaṁ yoginopi cātubhūmakaṁ kusalaṁ sīlamukhena pavisitvā atthasiddhiṁ sampādeti. Tena vuttaṁ ‘‘mukha’’ntiādi. Atha vā mukhanti upāyo, tena mokkhappavesāya nibbānasacchikiriyāya mukhaṁ upāyoti attho. Mahesinā yaṁ pātimokkhaṁ pakāsitanti sambandho. Mahante sīlādikkhandhe esi gavesīti mahesi.",
  "tika-vin09t0:10": "Sūratena nivātenāti ‘‘tattha katamaṁ soraccaṁ? Yo kāyiko avītikkamo’’tiādinā (dha. sa. 1349) sūratena, nīcavuttinā mānuddhaccavasena attānaṁ anukkhipanabhāvena nivātena. Vinayācārayuttena cārittavārittehi yuttena. ‘‘Soṇattherena yācito’’ti avatvā ‘‘sūratenā’’tiādi kasmā vuttaṁ, kiṁ dussīlena vā duṭṭhena vā alajjinā vā yācitena vaṇṇanā kātuṁ na vaṭṭatīti ce? Na na vaṭṭati. Therassa vacanaṁ paṭikkhipituṁ na sakkā, evarūpaguṇo therova, yācanavasena kattabbo ādarenāti dassetuṁ vuttaṁ.",
  "tika-vin09t0:11": "Nāmenāti attano guṇanāmena. Saddalakkhaṇasubhato, vinicchayasubhato, viññeyyasubhato ca subhaṁ.",
  "tika-vin09t0:12": "Ganthārambhakathāvaṇṇanā niṭṭhitā.",
  "tika-vin09t0:13": "Nidānavaṇṇanā",
  "tika-vin09t0:14": "‘‘Āvikatā hissa phāsu hoti, tatthāyasmante pucchāmi…pe… tuṇhī, evametaṁ dhārayāmī’’ti vatvā ‘‘uddiṭṭhaṁ kho āyasmanto nidāna’’ntiādinā nayena vuttaṁ. Ettheva yāvatatiyānusāvanakathāvasāne atha kho uddesakāle ‘‘āvikatā hissa phāsu hotī’’ti vatvā ‘‘uddiṭṭhaṁ kho āyasmanto nidānaṁ. Tatthāyasmante pucchāmī’’tiādinā nayena āgataṁ. Uposathakkhandhakepi evameva āgataṁ. Tattha pubbe vuttaṁ pacchā āgatasuttena virujjhati. Tasmā yathā na virujjhati, tathā upaparikkhitvā gahetabbaṁ. Evaṁ na virujjhatīti eke. Kathaṁ? ‘‘Āvikatā hissa phāsu hotī’’ti vatvā ‘‘uddiṭṭhaṁ kho āyasmanto nidānaṁ. Tatthāyasmante pucchāmī’’tiādinā suuddiṭṭhaṁ hotīti etaṁ uddesalakkhaṇaṁ idhāpi khandhakepi vuttattā. Tasmā ‘‘phāsu hotī’’ti vatvā ‘‘tatthāyasmante pucchāmī’’ti vuttaṭṭhāne avuttampi ānetvā gahetabbaṁ. Kasmā? Idha nidānaṁ na dassitaṁ, uddeso uddesakāle uddisitabbalakkhaṇassa tattha vuttattā. Apica ‘‘nidānuddeso’’ti padaṁ uddharitvā nidānuddesaṁ dassetukāmopi ‘‘suṇātu me, bhante, saṅgho…pe… āvikatā hissa phāsu hotī’’ti pāṭhavasena āgataṁ nidānaṁ niṭṭhāpetvā upari aṭṭhakathāvasena yojetabbaṁ pāḷiṁ idha yojetvā ‘‘tatthāyasmante pucchāmi…pe… dhārayāmī’’ti nidānapāḷiṁ paripuṇṇaṁ katvā puna ‘‘tattha nidānuddeso’’ti uddhaṭapadavasena saṅkhepato nidānuddesalakkhaṇaṁ dassetuṁ ‘‘evametaṁ dhārayāmī’’ti vatvā ‘‘uddiṭṭhaṁ kho āyasmanto nidāna’’ntiādi vuttaṁ, tasmā evaṁ upari ca khandhake ca, atha kho uddesakāle ‘‘āvikatā hissa phāsu hotī’’ti vatvā ‘‘uddiṭṭhaṁ kho āyasmanto nidānaṁ. Tatthāyasmante pucchāmī’’tiādi nidānuddesova dassito, na nidānaṁ.",
  "tika-vin09t0:15": "Savanāṇattivacananti ettha saṅghanavakatarena vattuṁ ayuttanti ce? Yuttameva. ‘‘Pātimokkhuddesakena evaṁ vattabba’’nti bhagavatā vuttattā bhagavatova āṇatti, na uddesakassa. Idha navakataravasena vuttaṁ. Theropi pana uddisituṁ labhatīti dassanatthaṁ ‘‘therādhikaṁ pātimokkha’’nti vuttaṁ. Iminā suttena navakataro na labhatīti ce? Taṁ dassetuṁ ‘‘yo tattha bhikkhū’’tiādi vuttaṁ.",
  "tika-vin09t0:16": "Yathā catuvaggena ṭhapetvā upasampadāpavāraṇāabbhānāni sabbaṁ saṅghakammaṁ kātuṁ vaṭṭati, evaṁ ‘‘atirekavīsativaggena imaṁ nāma kammaṁ kātabba’’nti avatvā atirekavacanattā aññaṁ atthaṁ sūceti, kiṁ tanti ‘‘catuvaggādinā’’tiādi. Tañhi tehi eva siddhaṁ. Kathaṁ? Catuvaggena upasampadāpavāraṇā…pe… vīsativaggena na kiñci saṅghakammaṁ kātuṁ na vaṭṭatīti. Ettha ‘‘dasavaggena abbhānakammamattaṁ ṭhapetvā’’ti vadantena catupañcavaggena karaṇīyānipi dasavaggena kātuṁ anuññātāni. Tasmā atirekena vaṭṭatīti dīpitaṁ, ‘‘ṭhapetvā’’ti vacanena ūnatarena na vaṭṭatīti dīpitameva. Tasmā na vattabbaṁ atirekavīsativaggoti ce? Vattabbameva. Catupañcavaggena kattabbaṁ chasattaaṭṭhanavavaggena kātabbanti ca, dasavaggena kātabbaṁ ekādasadvādasa…pe… ekūnavīsativaggena kātabbanti ca dīpitaṁ. Ūnatarena na vaṭṭatīti dīpitaṁ pākaṭato. Sabbappakārena pana atirekavīsatianatirekavīsativagge vuttepi dīpitaṁ hotīti vajirabuddhittherena likhitaṁ. Ito paṭṭhāya ‘‘likhita’’nti vutte vajirabuddhittherenāti gahetabbaṁ.",
  "tika-vin09t0:17": "Sace anuposathepi vaṭṭeyya, ‘‘uposathaṁ kareyyā’’ti na vadeyya, yasmā anuposathe kātuṁ na vaṭṭati, tasmā ‘‘ajjuposatho’’ti vatvā puna ‘‘uposathaṁ kareyyā’’ti vuttaṁ. ‘‘Pacchimakattikapuṇṇamā evā’’ti avadhāraṇaṁ tato paraṁ pavāraṇādivasassa natthitāya kataṁ. Uddhaṁ pakatiuposathe vuttena pakaticārittena saddhiṁ idampi.",
  "tika-vin09t0:18": "‘‘Nimittena nimittaṁ sambandhitvā’’ti na vattabbaṁ ‘‘tividhasampattiyuttā’’ti vuttattāti ce? Vattabbameva. Kasmā? Tividhasampatti nāma nimittasampatti, parisāsampatti, kammavācāsampattītiādiṁ vatvā ‘‘nimittasampatti nāma pabbatanimittaṁ, pāsāṇanimitta’’ntiādi vuttaṁ, na nimittena nimittasambandhanaṁ vuttaṁ. Apica ‘‘tividhasampattiyuttā’’ti sampayogaṅgesu dassetvā puna tameva pahānaṅgesu dassetuṁ ‘‘nimittena nimittaṁ sambandhitvā’’ti vuttaṁ. Nadisamuddajātassaresu sammatasīmāto kammāni na vipajjanti udakukkhepasīmattāti ‘‘vipattisīmāyo nāmā’’ti kasmā vuttāti ce? Sesalakkhaṇāni sampādetvā nadiyaṁ sīmāya baddhāya udakapariyantaṁ katvā sīmāgatattā puna taṁ nadiṁ anto katvā taḷāke kate sace tassā sīmāya kammaṁ kātuṁ vaṭṭeyya, sīmāto kammāni na vipajjeyyuṁ. Yasmā pana evaṁ kātuṁ na vaṭṭati, tasmā ‘‘udakukkhepasīmattā’’ti vuttaṁ akāraṇaṁ.",
  "tika-vin09t0:19": "Vīsativaggakaraṇīyattā saṅghakammassa kammārahena saddhiṁ ekavīsati bhikkhū nisīdituṁ na sakkontī’’ti vuttaṁ, sukhanisajjāvasena nisīditunti adhippāyo. ‘‘Parimaṇḍalākārena nisīditu’’nti aṭṭhakathāyaṁ vuttaṁ. Tiyojanaṁ atikkamitvāti majjhe ṭhatvā diyaḍḍhaṁ katvā tiyojanaṁ. Koṇato hi koṇaṁ tiyojanaṁ atikkāmeti, āpattiñca āpajjati, sīmā ca asīmā hoti. Kittetvāti nimittāni sampannānipi aññamaññanāmavipariyāyena, animittānaṁ nāmehi ca kittetvāti attho.",
  "tika-vin09t0:20": "Rāsikataṁ paṁsupi rukkhesu jātesu suddhapaṁsupabbato hoti. Guḷapiṇḍaparimāṇo thūlatāya, na tulagaṇanāya. Bhūmiyaṁ patiṭṭhito’’ti iminā kuṭasarāvādīsu ropitaṁ paṭikkhipati, tato apanetvā pana taṅkhaṇampi bhūmiyaṁ ropito vaṭṭati. Navamūlasākhāniggamanaṁ pana akāraṇaṁ. Khandhaṁ chinditvā ropite pana etaṁ yujjati. Sūcidaṇḍakappamāṇo kaniṭṭhaṅguliparimāṇamatto. ‘‘Aṭṭhaṅgulubbedho’’ti iminā ubbedho paricchinno hoti, ‘‘govisāṇamatto’’ti iminā pariṇāho. ‘‘Evaṁ santepi govisāṇapariṇāhe paricchedo natthi, tasmā khuddakopi mahantopi vaṭṭati evāti vadanti.",
  "tika-vin09t0:21": "Jātassare paripuṇṇameva udakaṁ nimittūpagaṁ disvā aparipuṇṇaṁ antarā ṭhitibhūtaṁ ‘‘jātassare sammatā’’ti vuttaṁ vipattiṁ na āpajjatīti ‘‘nadiyā sammatā, samudde sammatā, jātassare sammatā’’ti etthāpi loṇī na gahitā. Baddhasīmaṁ vā nadisamuddajātassare vā anokkamitvāti etthāpi ‘‘nadiyā vā, bhikkhave, samudde vā jātassare vā’’ti (mahāva. 147) etthāpi na gahitā. Tasmā loṇī na abaddhasīmāti ce? Abaddhasīmāva. ‘‘Yopi nadiṁ vā samuddaṁ vā bhinditvā nikkhantaudakena kato sobbho etaṁ lakkhaṇaṁ pāpuṇāti, ayampi jātassaroyevā’’ti (kaṅkhā. aṭṭha. nidānavaṇṇanā) vuttattā jātassaraggahaṇena gahitāti tattha tattha avuttā. ‘‘Yāvatikā tasmiṁ gāmakhette’’ti vuttattā aññampi gāmaṁ anto katvā samānasaṁvāsakasīmāsammannanakāle tasmiṁ gāme bhikkhū āgacchantu vā mā vā, vaṭṭati. Avippavāsasīmāsammannanakāle āgantabbameva.",
  "tika-vin09t0:22": "Agamanapathesūti ettha ekadivasena gantvā paccāgantuṁ asakkuṇeyyaṭṭhāneti vadanti, baddhasīmābhāvaṁ paṭikkhipitvāti attho.",
  "tika-vin09t0:23": "‘‘Samantā udakukkhepā’’ti vuttattā sabbadisāsu gahetabbamevāti ce? Yato labbhati, tato gahetabbo ‘‘yasmiṁ padese pakativīciyo ottharitvā saṇṭhahanti, tato paṭṭhāya kappiyabhūmi, tattha ṭhatvā uposathādikammaṁ kātuṁ vaṭṭatī’’ti vuttattā. Anubandho aḍḍhamāso anvaḍḍhamāso, aḍḍhamāsassa vā anu. Yo pana kenaci antamaso tiracchānenapi khaṇitvā akatoti adhippāyo.",
  "tika-vin09t0:24": "‘‘Aññaṁ tattakaṁyeva paricchedaṁ anatikkamitvā ṭhitopi kammaṁ kopetī’’ti vuttattā atikkamitvā ṭhito na kopetīti dīpitameva hotīti upatissatthero, taṁ pana ‘‘dvinnaṁ udakukkhepānaṁ antare añño eko udakukkhepo upacāratthāya ṭhapetabbo’’ti vacanena virujjhati. Samantapāsādikāyañhi ‘‘aññaṁ tattakaṁyevā’’ti padaṁ natthi. Tasmā tassādhippāyo pariyesitabbo. Antoudakukkhepasīmāya upacāratthāya ṭhapitaṁ udakukkhepaparicchedaṁ anatikkamitvāti attho gahetabbo. Therena aññathā papañcitvā likhitaṁ.",
  "tika-vin09t0:25": "‘‘Sabhāgavatthunā lahukāpatti’’nti vuttattā sabhāgasaṅghādisesaṁ ārocetuṁ vaṭṭatīti ce? Na vaṭṭati desanāgāminiṁ sandhāya idha vuttattā. Tasmā eva samuccayakkhandhake ‘‘sabhāgasaṅghādisesaṁ āpannassa pana santike āvikātuṁ na vaṭṭati. Sace āvikaroti, āpatti āvikatā hoti, dukkaṭā pana na muccatī’’ti (cūḷava. aṭṭha. 102) vuttaṁ. Yathā saṅghena ‘‘suṇātu me, bhante, saṅgho…pe… paṭikarissatī’’ti vatvā uposathaṁ kātuṁ labhati, evaṁ tīhi dvīhipi aññaṁ suddhaṁ passitvā ‘‘paṭikarissāmā’’ti vatvā uposathaṁ kātuṁ vaṭṭati. Ekenāpi ‘‘parisuddhaṁ labhitvā paṭikarissāmī’’ti ābhogaṁ katvā uposathaṁ kātuṁ vaṭṭatīti. Aṭṭhakathāyampi ‘‘sāmanto bhikkhu evamassa vacanīyoti ettha sabhāgo eva vattabbo. Visabhāgassa hi vuccamāne bhaṇḍanakalahasaṅghabhedādīnipi honti, tasmā tassa avatvā ito vuṭṭhahitvā paṭikarissāmī’’ti ābhogaṁ katvā uposatho kātabboti andhakaṭṭhakathāyaṁ vutta’’nti vatvā tassa appaṭikkhittattā vaṭṭatīti dīpitameva. ‘‘Yadā aññaṁ suddhaṁ bhikkhuṁ anāpattikaṁ passissati, tadā tassa santike’’ti vuttattā lahukasseva anuññātattā samuccayakkhandhake vuttattā sabhāgasaṅghādisesaṁ pana ñattiyā ārocetvā uposathaṁ kātuṁ na vaṭṭati.",
  "tika-vin09t0:26": "Devabrahmā pana ‘‘tiracchānagato’’ti padaṁ ṭhapetvā yena kenaci padena asaṅgahitāpi iminā saṅgahitāti dassanatthaṁ ‘‘yassa upasampadā paṭikkhittā’’ti vuttaṁ.",
  "tika-vin09t0:27": "‘‘Cātumāsiniyaṁ pana pavāritānaṁ santike anupagatena vā chinnavassena vā vuṭṭhavassena vā’’ti avatvā ‘‘anupagatena vā chinnavassena vā’’ti ettakameva vuttaṁ. Vuṭṭhavasso pana tasmiṁ kāle anupagatattā ‘‘anupagato’’ti saṅkhyaṁ gatoti. Sabbāya vuṭṭhitāya sabbe vuṭṭhahitvā gate sannipātetuṁ na sakkā, ekacce sannipātetvā pārisuddhiṁ ārocetuṁ vaṭṭatīti vadanti. Kasmā? Ñattiṁ ṭhapetvā kattabbasaṅghakammābhāvā vaggaṁ na hotīti. Pavāraṇāyapi eseva nayo. Ayañhettha viseso – sace purimikāya upagatehi pacchimikāya upagatā thokatarā ceva honti samasamā ca, saṅghapavāraṇāya ca gaṇaṁ pūrenti, saṅghapavāraṇāvasena ñatti ṭhapetabbāti. ‘‘Ekova bhikkhu hoti…pe… aññesaṁ anāgatabhāvaṁ ñatvā’’ti vuttattā adhiṭṭhānuposathaṁ sīmaṁ pavisitvā kātuṁ na sakkāti vadanti.",
  "tika-vin09t0:28": "‘‘Kiṁ saṅghassa pubbakicca’’nti idaṁ na ñattiṁ ṭhapetvā vattabbaṁ. Tañhi ñattito puretarameva karīyati. Tasmā ‘‘suṇātu me, bhante, saṅgho, kiṁ saṅghassa pubbakiccaṁ, yadi saṅghassa pattakalla’’nti vattabbaṁ siyāti. Tathāpi na vattabbaṁ. Na hi taṁ ñattiyā anto karīyatīti. Evaṁ sante netaṁ vattabbanti āpajjati payojanābhāvāti ce? Na, yathāgataṭṭhāne eva vattabbato, parapadāpekkhatāyāti vuttaṁ hoti. Idaṁ pubbakiccaṁ akatvā uposathakammaṁ karonto saṅgho, puggalo vā ṭhapanakkhettātikkame āpajjati. Tasmiñhi khette atikkante sammajjanādikaraṇe āpattimokkho na hoti uposathakammato pubbe kattabbakammākaraṇapaccayattā tassā āpattiyā. Na sā kammapariyosānāpekkhā etthāgatasampajānamusāvādāpatti viya, tasmā pātimokkhuddesako bhikkhu ‘‘pārisuddhiṁ āyasmanto ārocethā’’ti vattukāmo paṭhamameva pārisuddhāpārisuddhipaccayaṁ pubbakiccaṁ sarāpeti. Tañhi kataṁ pārisuddhipaccayo hoti, akataṁ apārisuddhipaccayo. Teneva ubhayāpekkhādhippāyena kataṁ, na katanti avatvā ‘‘kiṁ saṅghassa pubbakicca’’miccevāha. Tattha akatapakkhe tāva pārisuddhiārocanakkamanidassanatthaṁ parato ‘‘yassa siyā āpatti, so āvikareyyā’’ti ca, katapakkhe ‘‘asantiyā āpattiyā tuṇhī bhavitabba’’nti ca vakkhati.",
  "tika-vin09t0:29": "‘‘Sabbantimena paricchedena catūhi bhikkhūhi sannipatitvā’’ti ca, ‘‘uposathakaraṇatthaṁ sannipatite saṅghe bahi…pe… adentena chando dātabbo’’ti ca vadanti. Asannipatitepi pana vaṭṭati. Idañhi chandadānasamayadassanatthaṁ vuttaṁ. Uposathakaraṇatthaṁ sannipatite saṅghe bahi uposathaṁ katvā āgatassa kattabbākāradassanatthañca vuttaṁ. Padhānagharavāsino padhānagharaṁ pavisitukāmā attano sabhāgabhikkhūnaṁ chandaṁ datvā sace saṅgho sannipatati, ‘‘mayhaṁ chando ārocetabbo’’ti vatvā padhānagharaṁ pavisanti. Ayaṁ sīhaḷadīpe payogo. Ārocentena pana sannipatite ārocetabbaṁ. Pañcasu bhikkhūsu ekasmiṁ vihāre vasantesu ekassa chandapārisuddhiṁ āharitvā catunnaṁ pātimokkhaṁ uddisituṁ anuññātattā sannipatite chando gahetabbo ārocetabboti vacanaṁ niratthakaṁ viya. ‘‘Theyyasaṁvāsako paṭijānātīti (mahāva. 165) vacanato sāmaṇerena āhaṭāpi vaṭṭati. Kammaṁ na kopetī’’ti ca, ‘‘sace pubbe chandaṁ datvā bahisīmāgato puna pavisati, pacchā chandaggahaṇakiccaṁ natthi, tassa payogo sīmāsammutivasena veditabbo’’ti ca ‘‘chandadāne tikkhattuṁ vacane idaṁ payojanaṁ – paṭhamaṁ samaggabhāvaṁ, dutiyaṁ pacchā vidhātabbabhāvaṁ, tatiyaṁ chandahārakassa dukkaṭamocanaṁ dīpetī’’ti (vajira. ṭī. mahāvagga 164) ca likhitaṁ. Biḷālasaṅkhalikābaddhāva hoti antogehe eva sampayojanattā, yathā sā na katthaci gacchati, tathā sāpi na katthaci gacchatīti adhippāyo. Itarathā visesanaṁ niratthakaṁ hotīti ācariyena gahitaṁ.",
  "tika-vin09t0:30": "‘‘Na hi taṁ akatvā uposathaṁ kātuṁ vaṭṭatī’’ti pubbe dassitattā ‘‘idampi hi ubhaya’’nti kasmā vuttanti ce? Sesāni therena āṇattena kātabbāni dassitāni, ime pana dve therena vā pātimokkhuddesakena vā ñattiṭṭhapanakena vā yena vā tena vā kātabbānīti ca, sammajjanādīni tattha tattha tādisāni payojanāni nipphādenti, ime pana dve tattha tattha na kiñci kammaṁ sādhenti, tasmā ‘‘kiṁ iminā’’ti avatvā kātabbamevāti dassetuñca ‘‘idampi hi ubhaya’’ntiādi vuttaṁ. ‘‘Āyasmantānaṁ pāde vandatī’’ti gaṇavasena vatvā puggalavasena na vuttaṁ tena ārocetabbassa aññassa abhāvā.",
  "tika-vin09t0:31": "Saṅghassa uddiṭṭhaṁ hotīti saṅghena uddiṭṭhaṁ hotīti attho. Samaggassa hi saṅghassāti ettha samaggabhāvassa kāyasāmaggikāraṇattā natthi dosoti ce? Taṁ na, uddesepi savanepi samaggabhāvassa icchitabbattā. ‘‘Suṇātu me, bhante’’ti hi iminā cittasāmaggiṁ dīpeti savane sabbehi ekībhūtabhāvato.",
  "tika-vin09t0:32": "Sañcicca āpattiṁ āpajjatīti ettha anādariyavasena āpajjanto eva alajjī hoti, na itaroti. Āpattiṁ parigūhatīti ettha lajjāya parigūhanto alajjī na hoti, ‘kiṁ iminā’ti anādariyavasena parigūhanto hotī’’ti ca likhitaṁ.",
  "tika-vin09t0:33": "‘‘Sattannaṁ āpattikkhandhāna’’nti na vattabbaṁ, ‘‘channa’’nti vattabbanti ce? Sattannamevāti vattabbaṁ. Pārājikāpattiṁ āpanno hi sace attano sāpattikabhāvaṁ pakāseti, saṅghassa ca uposatho sampajjati, tassa ca gihibhāvena vā sāmaṇerabhāvena vā suddhi hotīti.",
  "tika-vin09t0:34": "Ekacce ācariyā nāma dhammabhāriko kira ācariyo. Kasmā evaṁ vuttanti ce? Yāvatatiyānusāvanā nāma tikkhattuṁ vacanaṁ. Tathā pāṭhe anāgatattā kevalaṁ ‘‘yāvatatiyaṁ anusāvita’’nti padameva disvā ‘‘yassa siyā āpatti, so āvikareyyā’’ti idaṁ ‘‘sace āpattiṁ āpannā, āvikarothā’’ti imamatthaṁ dīpeti. ‘‘Asantiyā āpattiyā tuṇhī bhavitabba’’nti idampi tamevatthaṁ dīpeti. ‘‘Tuṇhībhāvena kho panāyasmante parisuddhāti vedissāmī’’ti idampi tamevāti evamatthaṁ gahetvā vuttaṁ kira.",
  "tika-vin09t0:35": "Apareti atthadassitthero kira. Etaṁ sandhāyāti ettha ‘‘sakimpi anusāvita’’nti padassa vacanena tikkhattuṁ anusāvanā kātabbāti ettakameva dīpitaṁ viya dissati.",
  "tika-vin09t0:36": "Imamatthaṁ sandhāya vuttanti kathaṁ viññāyatīti ce? ‘‘Ayamettha ācariyaparamparābhato vinicchayo’’ti vuttaṁ.",
  "tika-vin09t0:37": "‘‘Saramānenā’’ti iminā sampajānamusāvādassa sacittakattaṁ dasseti. Saṅghamajjhe vātiādi lakkhaṇavacanaṁ kira. Saṅghuposathakaraṇatthaṁ saṅghamajjhe ce nisinno, tasmiṁ saṅghamajjhe āvikātabbā. Gaṇuposathakaraṇatthañce gaṇamajjhe nisinno, tasmiṁ gaṇamajjhe. Ekasseva santike ce pārisuddhiuposathaṁ kattukāmo, tasmiṁ ekapuggale āvikātabbāti, etena na kevalaṁ saṅghamajjhe evāyaṁ musāvādo sambhavati, atha kho ettha vuttalakkhaṇena asatipi ‘‘pārisuddhiṁ āyasmanto ārocethā’’tiādividhāne gaṇuposathepi sāpattiko hutvā uposathaṁ kattukāmo anārocetvā tuṇhībhūtova ce karoti, ayaṁ sampajānamusāvādāpattiṁ āpajjatīti imassatthassa āvikaraṇato lakkhaṇavacanaṁ kiretanti vuttanti takkikā. Aññathā ‘‘gaṇamajjhe vā’’ti na vattabbanti tesaṁ adhippāyo. Ārocanādhippāyavasena vuttanti ācariyassa takko. Ārocento hi ‘‘saṅghassa ārocemī’’ti adhippāyena āvikaronto saṅghamajjhe āvikaroti nāma, ubhatopasse nisinnānaṁ ārocento gaṇamajjhe āvikaroti nāma, ‘‘ekasseva ārocessāmī’’ti adhippāyena āvikaronto ekapuggale āvikaroti nāma. Sacepi vematiko hoti…pe… paṭikarissāmīti evaṁ kate yāva vematiko hoti, tāva sabhāgāpattiṁ paṭiggahetuṁ labhati, aññesañca kammānaṁ parisuddho nāma hoti. Puna nibbematiko hutvā desetabbaṁ vā na vāti neva pāḷiyaṁ, na aṭṭhakathāyaṁ atthi, desite pana doso natthi. Tathā ito vuṭṭhahitvā taṁ āpattiṁ paṭikarissāmīti ettha ca sakalasaṅghe sabhāgāpattiṁ āpanne, vematike cāti likhitaṁ (vajira. ṭī. mahāvagga 169-170).",
  "tika-vin09t0:38": "Nidānavaṇṇanā niṭṭhitā."
}