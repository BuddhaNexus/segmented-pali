{
  "tika-vin05t3:0": "3. Bhesajjādikaraṇavinicchayakathā",
  "tika-vin05t3:1": "15.Bhesajjakaraṇaparittapaṭisanthāresu pana bhesajjakaraṇe tāva ayaṁ vinicchayo (pārā. aṭṭha. 2.185-7) – āgatāgatassa parajanassa bhesajjaṁ na kātabbaṁ, karonto dukkaṭaṁ āpajjati. Pañcannaṁ pana sahadhammikānaṁ kātabbaṁ bhikkhussa bhikkhuniyā sikkhamānāya sāmaṇerassa sāmaṇeriyāti. Samasīlasaddhāpaññānañhi etesaṁ tīsu sikkhāsu yuttānaṁ bhesajjaṁ akātuṁ na labbhati. Karontena ca sace tesaṁ atthi, tesaṁ santakaṁ gahetvā yojetvā dātabbaṁ, sace natthi, attano santakaṁ kātabbaṁ. Sace attanopi natthi, bhikkhācāravattena vā ñātakapavāritaṭṭhānato vā pariyesitabbaṁ, alabhantena gilānassa atthāya akataviññattiyāpi āharitvā kātabbaṁ.",
  "tika-vin05t3:2": "16. Aparesampi pañcannaṁ kātuṁ vaṭṭati mātu pitu tadupaṭṭhākānaṁ attano veyyāvaccakarassa paṇḍupalāsassa cāti. Paṇḍupalāso nāma yo pabbajjāpekkho yāva pattacīvaraṁ paṭiyādiyati, tāva vihāre vasati. Tesu sace mātāpitaro issarā honti na paccāsīsanti, akātuṁ vaṭṭati. Sace pana rajjepi ṭhitā paccāsīsanti, akātuṁ na vaṭṭati. Bhesajjaṁ paccāsīsantānaṁ bhesajjaṁ dātabbaṁ, yojetuṁ ajānantānaṁ yojetvā dātabbaṁ. Sabbesaṁ atthāya sahadhammikesu vuttanayeneva pariyesitabbaṁ. Sace pana mātaraṁ vihāraṁ ānetvā jaggati, sabbaṁ parikammaṁ anāmasantena kātabbaṁ, khādanīyabhojanīyaṁ sahatthā dātabbaṁ. Pitā pana yathā sāmaṇero, evaṁ sahatthena nhāpanasambāhanādīni katvā upaṭṭhātabbo. Ye ca mātāpitaro upaṭṭhahanti paṭijagganti, tesampi evameva kātabbaṁ. Veyyāvaccakaro nāma yo vetanaṁ gahetvā araññe dārūni vā chindati, aññaṁ vā kiñci kammaṁ karoti, tassa roge uppanne yāva ñātakā na passanti, tāva bhesajjaṁ kātabbaṁ. Yo pana bhikkhunissitakova hutvā sabbakammāni karoti, tassa bhesajjaṁ kātabbameva. Paṇḍupalāsepi sāmaṇere viya paṭipajjitabbaṁ.",
  "tika-vin05t3:3": "17. Aparesampi dasannaṁ kātuṁ vaṭṭati jeṭṭhabhātu kaniṭṭhabhātu jeṭṭhabhaginiyā kaniṭṭhabhaginiyā cūḷamātuyā mahāmātuyā cūḷapituno mahāpituno pitucchāya mātulassāti. Tesaṁ pana sabbesampi karontena tesaṁyeva santakaṁ bhesajjaṁ gahetvā kevalaṁ yojetvā dātabbaṁ. Sace pana nappahonti yācanti ca ‘‘detha no, bhante, tumhākaṁ paṭidassāmā’’ti, tāvakālikaṁ dātabbaṁ. Sacepi na yācanti, ‘‘amhākaṁ bhesajjaṁ atthi, tāvakālikaṁ gaṇhathā’’ti vatvā vā ‘‘yadā tesaṁ bhavissati, tadā dassantī’’ti ābhogaṁ vā katvā dātabbaṁ. Sace paṭidenti, gahetabbaṁ. No ce denti, na codetabbā. Ete dasa ñātake ṭhapetvā aññesaṁ na kātabbaṁ.",
  "tika-vin05t3:4": "Etesaṁ puttaparamparāya pana yāva sattamā kulaparivaṭṭā, tāva cattāro paccaye āharāpentassa akataviññatti vā bhesajjaṁ karontassa vejjakammaṁ vā kuladūsakāpatti vā na hoti. Sace bhātu jāyā, bhaginiyā sāmiko vā gilāno hoti, ñātakā ce, tesampi vaṭṭati. Aññātakā ce, bhātu ca bhaginiyā ca katvā dātabbaṁ ‘‘tumhākaṁ jagganaṭṭhāne dethā’’ti. Atha vā tesaṁ puttānaṁ katvā dātabbaṁ ‘‘tumhākaṁ mātāpitūnaṁ dethā’’ti. Etenupāyena sabbapadesu vinicchayo veditabbo.",
  "tika-vin05t3:5": "Tesaṁ atthāya ca sāmaṇerehi araññato bhesajjaṁ āharāpentena ñātisāmaṇerehi vā āharāpetabbaṁ, aññātakehi attano atthāya vā āharāpetvā dātabbaṁ. Tehipi ‘‘upajjhāyassa āharāmā’’ti vattasīsena āharitabbaṁ. Upajjhāyassa mātāpitaro gilānā vihāraṁ āgacchanti, upajjhāyo ca disāpakkanto hoti, saddhivihārikena upajjhāyassa santakaṁ bhesajjaṁ dātabbaṁ. No ce atthi, attano bhesajjaṁ upajjhāyassa pariccajitvā dātabbaṁ. Attanopi asante vuttanayeneva pariyesitvā upajjhāyassa santakaṁ katvā dātabbaṁ. Upajjhāyenapi saddhivihārikassa mātāpitūsu evameva paṭipajjitabbaṁ. Eseva nayo ācariyantevāsikesupi. Aññopi yo āgantuko vā coro vā yuddhaparājito issaro vā ñātakehi pariccatto kapaṇo vā gamiyamanusso vā gilāno hutvā vihāraṁ pavisati, sabbesaṁ apaccāsīsantena bhesajjaṁ kātabbaṁ.",
  "tika-vin05t3:6": "18. Saddhaṁ kulaṁ hoti catūhi paccayehi upaṭṭhāyakaṁ bhikkhusaṅghassa mātāpituṭṭhāniyaṁ, tatra ce koci gilāno hoti, tassatthāya vissāsena ‘‘bhesajjaṁ katvā bhante dethā’’ti vadanti, neva dātabbaṁ na kātabbaṁ. Atha pana kappiyaṁ ñatvā evaṁ pucchanti ‘‘bhante, asukassa nāma rogassa kiṁ bhesajjaṁ karontī’’ti, ‘‘idañcidañca gahetvā karontī’’ti vattuṁ vaṭṭati. ‘‘Bhante, mayhaṁ mātā gilānā, bhesajjaṁ tāva ācikkhathā’’ti evaṁ pucchite pana na ācikkhitabbaṁ, aññamaññaṁ pana kathā kātabbā ‘‘āvuso, asukassa nāma bhikkhuno imasmiṁ roge kiṁ bhesajjaṁ kariṁsū’’ti. Idañcidañca bhesajjaṁ bhanteti. Taṁ sutvā itaro mātu bhesajjaṁ karoti, vaṭṭati. Mahāpadumatthero kira vasabharaññopi deviyā roge uppanne ekāya itthiyā āgantvā pucchito ‘‘na jānāmī’’ti avatvā evameva bhikkhūhi saddhiṁ samullapesi. Taṁ sutvā tassā bhesajjamakaṁsu. Vūpasante ca roge ticīvarena tīhi ca kahāpaṇasatehi saddhiṁ bhesajjacaṅkoṭakaṁ pūretvā āharitvā therassa pādamūle ṭhapetvā ‘‘bhante, pupphapūjaṁ karothā’’ti āhaṁsu. Thero ‘‘ācariyabhāgo nāma aya’’nti kappiyavasena gāhāpetvā pupphapūjamakāsi. Evaṁ tāva bhesajje paṭipajjitabbaṁ.",
  "tika-vin05t3:7": "19.Paritte pana ‘‘gilānassa parittaṁ karotha, bhante’’ti vutte na kātabbaṁ, ‘‘parittaṁ bhaṇathā’’ti vutte pana bhaṇitabbaṁ. Sacepissa evaṁ hoti ‘‘manussā nāma na jānanti, akariyamāne vippaṭisārino bhavissantī’’ti, kātabbaṁ. ‘‘Parittodakaṁ parittasuttaṁ katvā dethā’’ti vutte pana tesaṁyeva udakaṁ hatthena cāletvā suttaṁ parimajjitvā dātabbaṁ. Sace vihārato udakaṁ attano santakaṁ vā suttaṁ deti, dukkaṭaṁ. Manussā udakañca suttañca gahetvā nisīditvā ‘‘parittaṁ bhaṇathā’’ti vadanti, kātabbaṁ. No ce jānanti, ācikkhitabbaṁ. Bhikkhūnaṁ nisinnānaṁ pādesu udakaṁ ākiritvā suttañca ṭhapetvā gacchanti ‘‘parittaṁ karotha, parittaṁ bhaṇathā’’ti, na pādā apanetabbā. Manussā hi vippaṭisārino honti. Antogāmepi gilānassa atthāya vihāraṁ pesenti ‘‘parittaṁ bhaṇantū’’ti, bhaṇitabbaṁ. Antogāme rājagehādīsu roge vā upaddave vā uppanne pakkosāpetvā bhaṇāpenti, āṭānāṭiyasuttādīni bhaṇitabbāni. ‘‘Āgantvā gilānassa sikkhāpadāni dentu, dhammaṁ kathentu, rājantepure vā amaccagehe vā āgantvā sikkhāpadāni dentu, dhammaṁ kathentū’’ti pesitepi gantvā sikkhāpadāni dātabbāni, dhammo kathetabbo. ‘‘Matānaṁ parivāratthaṁ āgacchantū’’ti pakkosanti, na gantabbaṁ. ‘‘Sīvathikadassane asubhadassane ca maraṇassatiṁ paṭilabhissāmā’’ti kammaṭṭhānasīsena gantuṁ vaṭṭati. ‘‘Pahāredinne matepi amaraṇādhippāyassa anāpatti vuttā’’ti na ettakeneva amanussagahitassa pahāro dātabbo , tālapaṇṇaṁ pana parittasuttaṁ vā hatthe vā pāde vā bandhitabbaṁ, ratanasuttādīni parittāni bhaṇitabbāni, ‘‘mā sīlavantaṁ bhikkhuṁ viheṭhehī’’ti dhammakathā kātabbā, āṭānāṭiyaparittaṁ vā bhaṇitabbaṁ.",
  "tika-vin05t3:8": "Idha pana āṭānāṭiyaparittassa parikammaṁ veditabbaṁ (dī. ni. aṭṭha. 3.282). Paṭhamameva hi āṭānāṭiyasuttaṁ na bhaṇitabbaṁ, mettasuttaṁ (khu. pā. 9.1 ādayo; su. ni. 143 ādayo) dhajaggasuttaṁ (saṁ. ni. 1.249) ratanasuttanti (khu. pā. 6.1 ādayo; su. ni. 224 ādayo) imāni sattāhaṁ bhaṇitabbāni. Sace muñcati, sundaraṁ. No ce muñcati, āṭānāṭiyasuttaṁ bhaṇitabbaṁ. Taṁ bhaṇantena ca bhikkhunā piṭṭhaṁ vā maṁsaṁ vā na khāditabbaṁ, susāne na vasitabbaṁ. Kasmā? Amanussā otāraṁ labhanti. Parittakaraṇaṭṭhānaṁ haritūpalittaṁ kāretvā tattha parisuddhaṁ āsanaṁ paññapetvā nisīditabbaṁ. Parittakārako bhikkhu vihārato gharaṁ nentehi phalakāvudhehi parivāretvā netabbo. Abbhokāse nisīditvā na vattabbaṁ, dvāravātapānāni pidahitvā nisinnena āvudhahatthehi samparivāritena mettacittaṁ purecārikaṁ katvā vattabbaṁ, paṭhamaṁ sikkhāpadāni gāhāpetvā sīle patiṭṭhitassa parittaṁ kātabbaṁ. Evampi mocetuṁ asakkontena vihāraṁ netvā cetiyaṅgaṇe nipajjāpetvā āsanapūjaṁ kāretvā dīpe jālāpetvā cetiyaṅgaṇaṁ sammajjitvā maṅgalakathā vattabbā, sabbasannipāto ghosetabbo, vihārassa upavane jeṭṭhakarukkho nāma hoti, tattha ‘‘bhikkhusaṅgho tumhākaṁ āgamanaṁ patimānetī’’ti pahiṇitabbaṁ. Sabbasannipātaṭṭhāne anāgantuṁ nāma na labhati, tato amanussagahitako ‘‘tvaṁ konāmosī’’ti pucchitabbo, nāme kathite nāmeneva ālapitabbo, ‘‘itthannāma tuyhaṁ mālāgandhādīsu patti, āsanapūjāyaṁ patti, piṇḍapāte patti, bhikkhusaṅghena tuyhaṁ paṇṇākāratthāya mahāmaṅgalakathā vuttā, bhikkhusaṅghe gāravena etaṁ muñcāhī’’ti mocetabbo. Sace na muñcati, devatānaṁ ārocetabbaṁ ‘‘tumhe jānātha, ayaṁ amanusso amhākaṁ vacanaṁ na karoti, mayaṁ buddhaāṇaṁ karissāmā’’ti parittaṁ kātabbaṁ. Etaṁ tāva gihīnaṁ parikammaṁ. Sace pana bhikkhu amanussena gahito hoti, āsanāni dhovitvā sabbasannipātaṁ ghosāpetvā gandhamālādīsu pattiṁ datvā parittaṁ bhaṇitabbaṁ, idaṁ bhikkhūnaṁ parikammaṁ. Evaṁ paritte paṭipajjitabbaṁ.",
  "tika-vin05t3:9": "20.Paṭisanthāre pana ayaṁ vinicchayo (pārā. aṭṭha. 2.185-7) – anāmaṭṭhapiṇḍapāto kassa dātabbo, kassa na dātabbo? Mātāpitūnaṁ tāva dātabbo. Sacepi kahāpaṇagghanako hoti, saddhādeyyavinipātanaṁ natthi. Mātāpituupaṭṭhākānaṁ veyyāvaccakarassa paṇḍupalāsassa cāti etesampi dātabbo. Tattha paṇḍupalāsassa thālake pakkhipitvāpi dātuṁ vaṭṭati, taṁ ṭhapetvā aññesaṁ agārikānaṁ mātāpitūnampi na vaṭṭati. Pabbajitaparibhogo hi agārikānaṁ cetiyaṭṭhāniyo. Apica anāmaṭṭhapiṇḍapātho nāmesa sampattassa dāmarikacorassapi issariyassapi dātabbo. Kasmā? Te hi adīyamānepi ‘‘na dentī’’ti āmasitvā dīyamānepi ‘‘ucchiṭṭhakaṁ dentī’’ti kujjhanti, kuddhā jīvitāpi voropenti, sāsanassapi antarāyaṁ karonti. Rajjaṁ patthayamānassa vicarato coranāgassa vatthu cettha kathetabbaṁ. Evaṁ anāmaṭṭhapiṇḍapāte paṭipajjitabbaṁ.",
  "tika-vin05t3:10": "Paṭisanthāro ca nāmāyaṁ kassa kātabbo, kassa na kātabbo? Paṭisanthāro nāma vihāraṁ sampattassa yassa kassaci āgantukassa vā daliddassa vā corassa vā issarassa vā kātabboyeva. Kathaṁ? Āgantukaṁ tāva khīṇaparibbayaṁ vihāraṁ sampattaṁ disvā ‘‘pānīyaṁ pivā’’ti dātabbaṁ, pādamakkhanatelaṁ dātabbaṁ, kāle āgatassa yāgubhattaṁ, vikāle āgatassa sace taṇḍulā atthi, taṇḍulā dātabbā. Avelāya sampattopi ‘‘gacchāhī’’ti na vattabbo, sayanaṭṭhānaṁ dātabbaṁ. Sabbaṁ apaccāsīyanteneva kātabbaṁ. ‘‘Manussā nāma catupaccayadāyakā, evaṁ saṅgahe kariyamāne punappunaṁ pasīditvā upakāraṁ karissantī’’ti cittaṁ na uppādetabbaṁ. Corānaṁ pana saṅghikampi dātabbaṁ. Paṭisanthārānisaṁsadīpanatthañca coranāgavatthu, bhātarā saddhiṁ jambudīpagatassa mahānāgarañño vatthu, piturājassa rajje catunnaṁ amaccānaṁ vatthu, abhayacoravatthūti evamādīni bahūni vatthūni mahāaṭṭhakathāyaṁ vitthārato vuttāni.",
  "tika-vin05t3:11": "Tatrāyaṁ ekavatthudīpanā – sīhaḷadīpe kira abhayo nāma coro pañcasataparivāro ekasmiṁ ṭhāne khandhāvāraṁ bandhitvā samantā tiyojanaṁ ubbāsetvā vasati. Anurādhapuravāsino kadambanadiṁ na uttaranti, cetiyagirimagge janasañcāro upacchinno. Athekadivasaṁ coro ‘‘cetiyagiriṁ vilumpissāmī’’ti agamāsi. Ārāmikā disvā dīghabhāṇakaabhayattherassa ārocesuṁ. Thero ‘‘sappiphāṇitādīni atthī’’ti pucchi. ‘‘Atthi, bhante’’ti. ‘‘Corānaṁ detha’’. ‘‘Taṇḍulā atthī’’ti. ‘‘Atthi, bhante, saṅghassatthāya āhaṭā taṇḍulā ca pakkasākañca goraso cā’’ti. ‘‘Bhattaṁ sampādetvā corānaṁ dethā’’ti. Ārāmikā tathā kariṁsu. Corā bhattaṁ bhuñjitvā ‘‘kenāyaṁ paṭisanthāro kato’’ti pucchiṁsu. ‘‘Amhākaṁ ayyena abhayattherenā’’ti. Corā therassa santikaṁ gantvā vanditvā āhaṁsu ‘‘mayaṁ ‘saṅghassa ca cetiyassa ca santakaṁ acchinditvā gahessāmā’ti āgatā, tumhākaṁ pana iminā paṭisanthārena mayaṁ pasannā, ajja paṭṭhāya vihāre dhammikārakkhā amhākaṁ āyattā hotu, nāgarā āgantvā dānaṁ dentu, cetiyaṁ vandantū’’ti. Tato paṭṭhāya ca nāgare dānaṁ dātuṁ āgacchante nadītīreyeva paccuggantvā rakkhantā vihāraṁ nenti, vihārepi dānaṁ dentānaṁ rakkhaṁ katvā tiṭṭhanti. Tepi bhikkhūnaṁ bhuttāvasesaṁ corānaṁ denti. Gamanakālepi te corā nadītīraṁ pāpetvā nivattanti.",
  "tika-vin05t3:12": "Athekadivasaṁ bhikkhusaṅghe khīyanakakathā uppannā ‘‘thero issaravatāya saṅghasantakaṁ corānaṁ adāsī’’ti. Thero sannipātaṁ kārāpetvā āha ‘‘corā ‘saṅghassa pakativaṭṭañca cetiyasantakañca acchinditvā gaṇhissāmā’ti āgamiṁsu, atha tesaṁ mayā ‘etaṁ na harissantī’ti ettako nāma paṭisanthāro kato, taṁ sabbampi ekato sampiṇḍetvā agghāpetha, tena kāraṇena aviluttaṁ bhaṇḍaṁ ekato sampiṇḍetvā agghāpethā’’ti. Tato sabbampi therena dinnakaṁ cetiyaghare ekaṁ varapotthakacittattharaṇaṁ na agghati. Tato āhaṁsu ‘‘therena kato paṭisanthāro sukato, codetuṁ vā sāretuṁ vā na labbhati, gīvā vā avahāro vā natthī’’ti. Evaṁ mahānisaṁso paṭisanthāroti sallakkhetvā kattabbo paṇḍitena bhikkhunāti.",
  "tika-vin05t3:13": "Iti pāḷimuttakavinayavinicchayasaṅgahe",
  "tika-vin05t3:14": "Bhesajjādikaraṇavinicchayakathā samattā."
}