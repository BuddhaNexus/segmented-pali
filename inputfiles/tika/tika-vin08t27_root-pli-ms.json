{
  "tika-vin08t27:0": "27. Upajjhāyādivattavinicchayakathā",
  "tika-vin08t27:1": "Upajjhāyavattakathāvaṇanā",
  "tika-vin08t27:2": "183. Evaṁ vassūpanāyikavinicchayaṁ kathetvā idāni upajjhāyavattādivattakathaṁ kathetuṁ ‘‘vattanti etthā’’tiādimāha. Tattha vattetabbaṁ pavattetabbanti vattaṁ, saddhivihārikādīhi upajjhāyādīsu pavattetabbaṁ ābhisamācārikasīlaṁ. Taṁ katividhanti āha ‘‘vattaṁ nāmetaṁ…pe… bahuvidha’’nti. Vaccakuṭivattanti ettha iti-saddo ādyattho. Tena saddhivihārikavattaantevāsikavattaanumodanavattāni saṅgayhanti. Vuttañhi tattha tattha aṭṭhakathāsu ‘‘cuddasa khandhakavattānī’’ti. Vattakkhandhake (cūḷava. 356) ca pāḷiyaṁ āgatameva, tattha pana āgantukavattato paṭṭhāya āgataṁ, idha upajjhāyavattato. Ito aññānipi pañcasattati sekhiyavattāni dveasīti mahāvattāni ca vattameva. Tesu pana sekhiyavattāni mahāvibhaṅge āgatāni, mahāvattāni kammakkhandhakapārivāsikakkhandhakesu (cūḷava. 75 ādayo), tasmā idha cuddasa khandhakavattāniyeva dassitāni. Tesu upajjhāyavattaṁ paṭhamaṁ dassento ‘‘tattha upajjhāyavattaṁ tāva evaṁ veditabba’’ntyādimāha.",
  "tika-vin08t27:3": "Tattha ko upajjhāyo, kenaṭṭhena upajjhāyo, kathaṁ gahito upajjhāyo, kena vattitabbaṁ upajjhāyavattaṁ, katamaṁ taṁ vattanti? Tattha ko upajjhāyoti ‘‘anujānāmi, bhikkhave, byattena bhikkhunā paṭibalena dasavassena vā atirekadasavassena vā upasampādetu’’ntiādivacanato (mahāva. 76) byattibalasampanno upasampadato paṭṭhāya dasavasso vā atirekadasavasso vā bhikkhu upajjhāyo. Kenaṭṭhena upajjhāyoti vajjāvajjaṁ upanijjhāyatīti upajjhāyo, saddhivihārikānaṁ khuddakaṁ vajjaṁ vā mahantaṁ vajjaṁ vā bhuso cintetīti attho. Kathaṁ gahito hoti upajjhāyoti saddhivihārikena ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā ‘‘upajjhāyo me, bhante, hohī’’ti tikkhattuṁ vutte sace upajjhāyo ‘‘sāhū’’ti vā ‘‘lahū’’ti vā ‘‘opāyika’’nti vā ‘‘patirūpa’’nti vā ‘‘pāsādikena sampādehī’’ti vā imesu pañcasu padesu yassa kassaci padassa vasena kāyena vā vācāya vā kāyavācāhi vā ‘‘gahito tayā upajjhāyo’’ti upajjhāyaggahaṇaṁ viññāpeti, gahito hoti upajjhāyo. Tattha sāhūti sādhu. Lahūti agaru, subharatāti attho. Opāyikanti upāyapaṭisaṁyuttaṁ, evaṁ paṭipajjanaṁ nittharaṇupāyoti attho. Patirūpanti sāmīcikammamidanti attho. Pāsādikenāti pasādāvahena kāyavacīpayogena sampādehīti attho.",
  "tika-vin08t27:4": "Kena vattitabbaṁ upajjhāyavattanti gahitaupajjhāyena saddhivihārikena vattitabbaṁ. Katamaṁ taṁ vattanti idaṁ āgatameva, tattha kālasseva uṭṭhāya upāhanā omuñcitvāti sacassa paccūsakāle caṅkamanatthāya vā dhotapādapariharaṇatthāya vā paṭimukkā upāhanā pādagatā honti, tā kālasseva uṭṭhāya apanetvā. Tādisameva mukhadhovanodakaṁ dātabbanti utumpi sarīrasabhāve ca ekākāre tādisameva dātabbaṁ.",
  "tika-vin08t27:5": "Saguṇaṁkatvāti uttarāsaṅgaṁ saṅghāṭiñcāti dve cīvarāni ekato katvā tā dvepi saṅghāṭiyo dātabbā. Sabbañhi cīvaraṁ saṅghaṭitattā saṅghāṭīti vuccati. Tena vuttaṁ ‘‘saṅghāṭiyo dātabbā’’ti. Padavītihārehīti ettha padaṁ vītiharati etthāti padavītihāro, padavītihāraṭṭhānaṁ. Dutavilambitaṁ akatvā samagamanena dvinnaṁ padānaṁ antare muṭṭhiratanamattaṁ. Padānaṁ vā vītiharaṇaṁ abhimukhaṁ haritvā nikkhepo padavītihāroti evamettha attho daṭṭhabbo. Na upajjhāyassa bhaṇamānassa antarantarā kathā opātetabbāti antaraghare vā aññatra vā bhaṇamānassa aniṭṭhite tassa vacane aññā kathā na samuṭṭhāpetabbā. Ito paṭṭhāyāti ‘‘na upajjhāyassa bhaṇamānassā’’ti ettha na-kārato paṭṭhāya. Tena nātidūretiādīsu na-kārapaṭisiddhesu āpatti natthīti dasseti. Sabbattha dukkaṭāpattīti āpadāummattakhittacittavedanāṭṭatādīhi vinā paṇṇattiṁ ajānitvāpi vadantassa gilānassa ca dukkaṭameva. Āpadāsu hi antarantarā kathā vattuṁ vaṭṭati, evamaññesu na-kārapaṭisiddhesu īdisesu, itaresu pana gilānopi na muccati. Sabbattha dukkaṭāpatti veditabbāti ‘‘īdisesu gilānopi na muccatī’’ti dassanatthaṁ vuttaṁ. Aññampi hi yathāvuttaṁ upajjhāyavattaṁ anādariyena akarontassa agilānassa vattabhede sabbattha dukkaṭameva, teneva vakkhati ‘‘agilānena hi saddhivihārikena saṭṭhivassenapi sabbaṁ upajjhāyavattaṁ kātabbaṁ, anādariyena akarontassa vattabhede dukkaṭaṁ. Na-kārapaṭisaṁyuttesu pana padesu gilānassapi paṭikkhittakiriyaṁ karontassa dukkaṭamevā’’ti. Āpattisāmantā bhaṇamānoti padasodhamma(pāci. 44 ādayo)-duṭṭhullādivasena (pārā. 283) āpattiyā āsannavācaṁ bhaṇamāno. Āpattiyā āsannavācanti ca āpattijanakameva vacanaṁ sandhāya vadati. Yāya hi vācāya āpattiṁ āpajjati, sā vācā āpattiyā āsannāti vuccati.",
  "tika-vin08t27:6": "Cīvarena pattaṁ veṭhetvāti ettha ‘‘uttarāsaṅgassa ekena kaṇṇena veṭhetvā’’ti gaṇṭhipadesu vuttaṁ. Heṭṭhāpīṭhaṁ vā parāmasitvāti idaṁ pubbe tattha ṭhapitapattādinā asaṅghaṭṭanatthāya vuttaṁ. Cakkhunā oloketvāpi aññesaṁ abhāvaṁ ñatvāpi ṭhapetuṁ vaṭṭati eva. Caturaṅgulaṁ kaṇṇaṁ ussāretvāti kaṇṇaṁ caturaṅgulappamāṇaṁ atirekaṁ katvā evaṁ cīvaraṁ saṅgharitabbaṁ. Obhoge kāyabandhanaṁ kātabbanti kāyabandhanaṁ saṅgharitvā cīvarabhoge pakkhipitvā ṭhapetabbaṁ. Sace piṇḍapāto hotīti ettha yo gāmeyeva vā antaraghare vā paṭikkamane vā bhuñjitvā āgacchati, piṇḍaṁ vā na labhati, tassa piṇḍapāto na hoti, gāme abhuttassa pana laddhabhikkhassa vā hoti, tasmā ‘‘sace piṇḍapāto hotī’’tiādi vuttaṁ. Tattha gāmeti gāmapariyāpanne tādise kismiñci padese. Antaraghareti antogehe. Paṭikkamaneti āsanasālāyaṁ. Sacepi tassa na hoti, bhuñjitukāmo ca hoti, udakaṁ datvā attanā laddhatopi piṇḍapāto upanetabbo. Tikkhattuṁ pānīyena pucchitabboti sambandho, ādimhi majjhe anteti evaṁ tikkhattuṁ pucchitabboti attho. Upakaṭṭhoti āsanno. Dhotavālikāyāti udakena gataṭṭhāne nirajāya parisuddhavālikāya.",
  "tika-vin08t27:7": "Niddhūmeti jantāghare jalamānaaggidhūmarahite. Jantāgharañhi nāma himapātabahukesu desesu tappaccayarogapīḷādinivāraṇatthaṁ sarīrasedatāpanaṭṭhānaṁ. Tattha kira andhakārapaṭicchannatāya bahūpi ekato pavisitvā cīvaraṁ nikkhipitvā aggitāpaparihārāya mattikāya mukhaṁ limpitvā sarīraṁ yāvadatthaṁ sedetvā cuṇṇādīhi ubbaṭṭetvā nahāyanti. Teneva pāḷiyaṁ (mahāva. 66) ‘‘cuṇṇaṁ sannetabba’’ntiādi vuttaṁ. Sace ussahatīti sace pahoti. Vuttamevatthaṁ vibhāveti ‘‘kenaci gelaññena anabhibhūto hotī’’ti. Apaṭighaṁsantenāti bhūmiyaṁ apaṭighaṁsantena. Kavāṭapīṭhanti kavāṭapīṭhañca piṭṭhasaṅghātañca acchupantena. Santānakanti yaṁ kiñci kīṭakulāvakamakkaṭakasuttādi. Ullokā paṭhamaṁ ohāretabbanti ullokato paṭhamaṁ ullokaṁ ādiṁ katvā avaharitabbanti attho. Ullokanti ca uddhaṁ olokanaṭṭhānaṁ, uparibhāganti attho. Ālokasandhikaṇṇabhāgāti ālokasandhibhāgā ca kaṇṇabhāgā ca, abbhantarabāhiravātapānakavāṭakāni ca gabbhassa ca cattāro koṇā sammajjitabbāti attho.",
  "tika-vin08t27:8": "Aññattha netabboti yattha vihārato sāsane anabhirati uppannā, tato aññattha kalyāṇamittādisampattiyuttaṭṭhāne netabbo. Na ca acchinne theve pakkamitabbanti rajitacīvarato yāva appamattakampi rajanaṁ gaḷati, na tāva pakkamitabbaṁ. Na upajjhāyaṁ anāpucchā ekaccassa patto dātabbotiādi sabbaṁ upajjhāyassa visabhāgapuggalānaṁ vasena kathitaṁ. Ettha ca visabhāgapuggalānanti lajjino vā alajjino vā upajjhāyassa avaḍḍhikāme sandhāya vuttaṁ. Sace pana upajjhāyo alajjī ovādampi na gaṇhāti, lajjino ca etassa visabhāgā honti, tattha upajjhāyaṁ vihāya lajjīheva saddhiṁ āmisādiparibhogo kātabbo. Upajjhāyādibhāvo hettha nappamāṇanti daṭṭhabbaṁ. Pariveṇaṁ gantvāti upajjhāyassa pariveṇaṁ gantvā. Susānanti idaṁ upalakkhaṇaṁ. Upacārasīmato bahi gantukāmena anāpucchā gantuṁ na vaṭṭati. Vuṭṭhānamassa āgametabbanti gelaññato vuṭṭhānaṁ assa āgametabbaṁ.",
  "tika-vin08t27:9": "Upajjhāyavattakathāvaṇṇanā niṭṭhitā.",
  "tika-vin08t27:10": "Ācariyavattakathāvaṇṇanā",
  "tika-vin08t27:11": "184. Ācariyavattakathāyaṁ ko ācariyo, kenaṭṭhena ācariyo, katividho ācariyo, kathaṁ gahito ācariyo, kena vattitabbaṁ ācariyavattaṁ, katamaṁ taṁ vattanti? Tattha ko ācariyoti ‘‘anujānāmi, bhikkhave, dasavassaṁ nissāya vatthuṁ dasavassena nissayaṁ dātu’’ntiādivacanato (mahāva. 77) byattibalasampanno dasavasso vā atirekadasavasso vā bhikkhu ācariyo. Kenaṭṭhena ācariyoti antevāsikena ābhuso caritabboti ācariyo, upaṭṭhātabboti attho. Katividho ācariyoti nissayācariyapabbajjācariyaupasampadācariyadhammācariyavasena catubbidho. Tattha nissayaṁ gahetvā taṁ nissāya vatthabbo nissayācariyo. Pabbajitakāle sikkhitabbasikkhāpako pabbajjācariyo. Upasampadakāle kammavācānussāvako upasampadācariyo. Buddhavacanasikkhāpako dhammācariyo nāma. Kathaṁ gahito hoti ācariyoti antevāsikena ekaṁsaṁ uttarāsaṅgaṁ karitvā ukkuṭikaṁ nisīditvā añjaliṁ paggahetvā ‘‘ācariyo me, bhante, hohi, āyasmato nissāya vacchāmī’’ti tikkhattuṁ vutte ācariyo ‘‘sāhū’’ti vā ‘‘lahū’’ti vā ‘‘opāyika’’nti vā ‘‘patirūpa’’nti vā ‘‘pāsādikena sampādehī’’ti vā kāyena viññāpeti , vācāya viññāpeti, kāyavācāhi viññāpeti, gahito hoti ācariyo.",
  "tika-vin08t27:12": "Kena vattitabbaṁ ācariyavattanti antevāsikena vattitabbaṁ ācariyavattaṁ. Byattena bhikkhunā pañca vassāni nissāya vatthabbaṁ, abyattena yāvajīvaṁ. Ettha sacāyaṁ bhikkhu vuḍḍhataraṁ ācariyaṁ na labhati, upasampadāya saṭṭhivasso vā sattativasso vā hoti, navakatarassapi byattassa santike ukkuṭikaṁ nisīditvā añjaliṁ paggahetvā ‘‘ācariyo me, āvuso, hohi, āyasmato nissāya vacchāmī’’ti evaṁ tikkhattuṁ vatvā nissayo gahetabbo. Gāmappavesanaṁ āpucchantenapi ukkuṭikaṁ nisīditvā añjaliṁ paggahetvā ‘‘gāmappavesanaṁ āpucchāmi ācariyā’’ti vattabbaṁ. Esa nayo sabbaāpucchanesu. Katamaṁ taṁ vattanti ettha upajjhāyavattato aññaṁ natthīti āha ‘‘idameva ca…pe… ācariyavattanti vuccatī’’ti. Nanu upajjhācariyā bhinnapadatthā, atha kasmā idameva ‘‘ācariyavatta’’nti vuccatīti āha ‘‘ācariyassa kattabbattā’’ti. Yathā ekopi bhikkhu mātubhātābhūtattā ‘‘mātulo’’ti ca dhamme sikkhāpakattā ‘‘ācariyo’’ti ca vuccati, evaṁ ekameva vattaṁ upajjhāyassa kattabbattā ‘‘upajjhāyavatta’’nti ca ācariyassa kattabbattā ‘‘ācariyavatta’’nti ca vuccatīti adhippāyo. Evaṁ santepi nāme bhinne attho bhinno siyāti āha ‘‘nāmamattameva hettha nāna’’nti. Yathā ‘‘indo sakko’’tiādīsu nāmamattameva bhinnaṁ, na attho, evametthāpīti daṭṭhabboti.",
  "tika-vin08t27:13": "Idāni tasmiṁ vatte saddhivihārikaantevāsikānaṁ vasena labbhamānaṁ kañci visesaṁ dassento ‘‘tattha yāva cīvararajana’’ntyādimāha. Tato upajjhāyācariyānaṁ vasena visesaṁ dassetuṁ ‘‘upajjhāye’’tyādimāha. Tesu vattaṁ sādiyantesu āpatti, asādiyantesu anāpatti, tesu ajānantesu , ekassa bhārakaraṇepi anāpattīti ayamettha piṇḍattho. Idāni antevāsikavisesavasena labbhamānavisesaṁ dassetumāha ‘‘ettha cā’’tiādi.",
  "tika-vin08t27:14": "Ācariyavattakathāvaṇṇanā niṭṭhitā.",
  "tika-vin08t27:15": "Saddhivihārikavattakathāvaṇṇanā",
  "tika-vin08t27:16": "Saddhivihārikavatte ko saddhivihāriko, kenaṭṭhena saddhivihāriko, kena vattitabbaṁ saddhivihārikavattaṁ, katamaṁ taṁ vattanti? Tattha ko saddhivihārikoti upasampanno vā hotu sāmaṇero vā, yo upajjhaṁ gaṇhāti, so saddhivihāriko nāma. Kenaṭṭhena saddhivihārikoti upajjhāyena saddhiṁ vihāro etassa atthīti saddhivihārikoti atthena. Kena vattitabbaṁ saddhivihārikavattanti upajjhāyena vattitabbaṁ. Tena vuttaṁ vattakkhandhake (mahāva. 378) ‘‘tena hi, bhikkhave, upajjhāyānaṁ saddhivihārikesu vattaṁ paññapessāmi, yathā upajjhāyehi saddhivihārikesu vattitabba’’nti. Katamaṁ taṁ vattanti idāni pakaraṇāgataṁ. Imasmiṁ pana pakaraṇe saṅkheparucittā, ācariyasaddhivihārikaantevāsikavattānañca samānattā dvepi ekato vuttā, tathāpi vattakkhandhake visuṁ visuṁ āgatattā visuṁ visuṁyeva kathayāma.",
  "tika-vin08t27:17": "Saṅgahetabbo anuggahetabboti uddesādīhissa saṅgaho ca anuggaho ca kātabbo. Tattha uddesoti pāḷivacanaṁ. Paripucchāti pāḷiyā atthavaṇṇanā. Ovādoti anotiṇṇe vatthusmiṁ ‘‘idaṁ karohi, idaṁ mā karitthā’’ti vacanaṁ. Anusāsanīti otiṇṇe vatthusmiṁ. Apica otiṇṇe vā anotiṇṇe vā paṭhamaṁ vacanaṁ ovādo, punappunaṁ vacanaṁ anusāsanīti daṭṭhabbaṁ. Sace upajjhāyassa patto hotīti sace atirekapatto hoti. Esa nayo sabbattha. Parikkhāroti aññopi samaṇaparikkhāro. Idha ussukkaṁ nāma dhammiyena nayena uppajjamānaupāyapariyesanaṁ. Ito paraṁ dantakaṭṭhadānaṁ ādiṁ katvā ācamanakumbhiyā udakasiñcanapariyosānaṁ vattaṁ gilānasseva saddhivihārikassa kātabbaṁ. Anabhirativūpakāsanādi pana agilānassapi kattabbameva. Cīvaraṁ rajantenāti ‘‘evaṁ rajeyyāsī’’ti upajjhāyato upāyaṁ sutvā rajantena. Sesaṁ vuttanayeneva veditabbaṁ. Saṅgahetabbo anuggahetabbotiādīsu anādariyaṁ paṭicca dhammāmisehi asaṅgaṇhantānaṁ ācariyupajjhāyānaṁ dukkaṭaṁ vattabhedattā. Teneva parivārepi (pari. 322) ‘‘na dento āpajjatī’’ti vuttaṁ. Sesaṁ suviññeyyameva.",
  "tika-vin08t27:18": "Saddhivihārikavattakathāvaṇṇanā niṭṭhitā.",
  "tika-vin08t27:19": "Antevāsikavattakathāvaṇṇanā",
  "tika-vin08t27:20": "Antevāsikavatte ko antevāsiko, kenaṭṭhena antevāsiko, katividhā antevāsikā, kena vattitabbaṁ antevāsikavattaṁ, katamaṁ taṁ vattanti? Tattha ko antevāsikoti upasampanno vā hotu sāmaṇero vā, yo ācariyassa santike nissayaṁ gaṇhāti, yo vā ācariyassa ovādaṁ gahetvā pabbajati, yo vā tenānussāvito hutvā upasampajjati, yo vā tassa santike dhammaṁ pariyāpuṇāti, so sabbo antevāsikoti veditabbo. Tattha paṭhamo nissayantevāsiko nāma, dutiyo pabbajjantevāsiko nāma, tatiyo upasampadantevāsiko nāma, catuttho dhammantevāsiko nāma. Aññattha pana sippantevāsikopi āgato, so idha nādhippeto . Kenaṭṭhena antevāsikoti ante vasatīti antevāsiko aluttasamāsavasena. Katividhā antevāsikāti yathāvuttanayena catubbidhā antevāsikā.",
  "tika-vin08t27:21": "Kena vattitabbaṁ antevāsikavattanti catubbidhehi ācariyehi antevāsikesu vattitabbaṁ. Yathāha vattakkhandhake (cūḷava. 382) ‘‘tena hi, bhikkhave, ācariyānaṁ antevāsikesu vattaṁ paññapessāmi, yathā ācariyehi antevāsikesu vattitabba’’nti. Katamaṁ taṁ vattanti yaṁ bhagavatā vattakkhandhake vuttaṁ, idha ca saṅkhepena dassitaṁ, taṁ vattanti. Idha pana attho saddhivihārikavatte vuttanayeneva veditabbo. Ayaṁ pana viseso – etesu pabbajjantevāsiko ca upasampadantevāsiko ca ācariyassa yāvajīvaṁ bhāro, nissayantevāsiko ca dhammantevāsiko ca yāva samīpe vasanti, tāvadeva, tasmā ācariyehipi tesu sammā vattitabbaṁ. Ācariyantevāsikesu hi yo yo na sammā vattati, tassa tassa āpatti veditabbā.",
  "tika-vin08t27:22": "Antevāsikavattakathāvaṇṇanā niṭṭhitā.",
  "tika-vin08t27:23": "Āgantukavattakathāvaṇṇanā",
  "tika-vin08t27:24": "185. Āgantukavatte āgacchatīti āgantuko, tena vattitabbanti āgantukavattaṁ. ‘‘Idāni ārāmaṁ pavisissāmī’’ti iminā upacārasīmāsamīpaṁ dasseti, tasmā upacārasīmāsamīpaṁ patvā upāhanāomuñcanādi sabbaṁ kātabbaṁ. Gahetvāti upāhanadaṇḍakena gahetvā. Upāhanapuñchanacoḷakaṁ pucchitvā upāhanā puñchitabbāti ‘‘katarasmiṁ ṭhāne upāhanapuñchanacoḷaka’’nti āvāsike bhikkhū pucchitvā. Pattharitabbanti sukkhāpanatthāya ātape pattharitabbaṁ. Sace navako hoti, abhivādāpetabboti tassa vasse pucchite yadi daharo hoti, sayameva vandissati, tadā iminā vandāpito hoti. Nilloketabboti oloketabbo. Bahi ṭhitenāti bahi nikkhamantassa ahino vā amanussassa vā maggaṁ ṭhatvā ṭhitena nilloketabbo. Sesaṁ pubbe vuttanayeneva veditabbaṁ.",
  "tika-vin08t27:25": "Āgantukavattakathāvaṇṇanā niṭṭhitā.",
  "tika-vin08t27:26": "Āvāsikavattakathāvaṇṇanā",
  "tika-vin08t27:27": "186. Āvāsikavatte āvasatīti āvāsiko, tena vattitabbanti āvāsikavattaṁ. Tattha āvāsikena bhikkhunā āgantukaṁ bhikkhuṁ vuḍḍhataraṁ disvā āsanaṁ paññapetabbantiādi pāḷiyaṁ (cūḷava. 359) āgatañca aṭṭhakathāyaṁ āgatañca (cūḷava. aṭṭha. 359) gahetabbaṁ, gahetvā vuttattā pākaṭameva, upāhanapuñchanaṁ pana attano rucivasena kātabbaṁ. Teneva hettha ‘‘sace ussahatī’’ti vuttaṁ, tasmā upāhanā apuñchantassapi anāpatti. Senāsanaṁ paññapetabbanti ettha ‘‘kattha mayhaṁ senāsanaṁ pāpuṇātī’’ti pucchitena senāsanaṁ paññapetabbaṁ, ‘‘etaṁ senāsanaṁ tumhākaṁ pāpuṇātī’’ti evaṁ ācikkhitabbanti attho. Papphoṭetvā pattharituṁ pana vaṭṭatiyeva. Etena mañcapīṭhādiṁ papphoṭetvā pattharitvā upari paccattharaṇaṁ datvā dānampi senāsanapaññāpanamevāti dasseti. Mahāāvāsepi attano santikaṁ sampattassa āgantukassa vattaṁ akātuṁ na labbhati. Sesaṁ purimasadisameva.",
  "tika-vin08t27:28": "Āvāsikavattakathāvaṇṇanā niṭṭhitā.",
  "tika-vin08t27:29": "Gamikavattakathāvaṇṇanā",
  "tika-vin08t27:30": "187. Gamikavatte gantuṁ bhabboti gamiko, tena vattitabbanti gamikavattaṁ. Tatrāyaṁ anuttānapadavaṇṇanā – dārubhaṇḍanti senāsanakkhandhake (cūḷava. 322) vuttaṁ mañcapīṭhādi. Mattikābhaṇḍampi rajanabhājanādi sabbaṁ tattha vuttappabhedameva. Taṁ sabbaṁ aggisālāyaṁ vā aññatarasmiṁ vā guttaṭṭhāne paṭisāmetvā gantabbaṁ, anovassake pabbhārepi ṭhapetuṁ vaṭṭati. Senāsanaṁ āpucchitvā pakkamitabbanti ettha yaṁ pāsāṇapiṭṭhiyaṁ vā pāsāṇatthambhesu vā katasenāsanaṁ, yattha upacikā nārohanti, taṁ anāpucchantassapi anāpatti. Catūsu pāsāṇesūtiādi upacikānaṁ uppattiṭṭhāne paṇṇasālādisenāsane kattabbākāradassanatthaṁ vuttaṁ. Appeva nāma aṅgānipi seseyyunti ayaṁ ajjhokāse ṭhapitamhi ānisaṁso. Ovassakagehe pana tiṇesu ca mattikāpiṇḍesu ca upari patantesu mañcapīṭhānaṁ aṅgānipi vinassanti.",
  "tika-vin08t27:31": "Gamikavattakathāvaṇṇanā niṭṭhitā.",
  "tika-vin08t27:32": "Bhattaggavattakathāvaṇṇanā",
  "tika-vin08t27:33": "188. Vattakkhandhake imasmiṁ ṭhāne anumodanavattaṁ āgataṁ, tato bhattaggavattaṁ. Sāratthadīpaniyañca (sārattha. ṭī. cūḷavagga 3.373-374) ‘‘imasmiṁ vattakkhandhake (cūḷava. 356) āgatāni āgantukāvāsikagamiyānumodanabhattaggapiṇḍacārikāraññikasenāsanajantāgharavaccakuṭiupajjhāyācariyasaddhivihārikaantevāsikavattāni cuddasa mahāvattāni nāmā’’ti anukkamo vutto, idha pana vinayasaṅgahappakaraṇe gamikavattato bhattaggavattaṁ āgataṁ, anumodanavattaṁ pana visuṁ avatvā bhattaggavatteyeva antogadhaṁ katvā pacchā vuttaṁ bhattaggaṁ gantvā bhatte bhutteyeva anumodanākaraṇato, pāḷiyañca aññesu vattesu viya ‘‘tena hi, bhikkhave, bhikkhunā anumodanavattaṁ paññāpessāmī’’ti visuṁ vattabhāvena anāgatattā bhattaggavatteyeva antogadhanti ācariyassa adhippāyo siyā. Imassa ca vinayālaṅkārapakaraṇassa tassā vaṇṇanābhūtattā saṁvaṇṇetabbakkameneva saṁvaṇṇanaṁ kathayissāma.",
  "tika-vin08t27:34": "Bhuñjitabbanti bhattaṁ. Ajati gacchati pavattati etthāti aggaṁ. ‘‘Ādikoṭṭhāsakoṭīsu, puratoggaṁ vare tīsū’’ti abhidhānappadīpikāyaṁ āgatepi ‘‘rājagganti rājārahaṁ, salākagganti salākaggahaṇaṭṭhāna’’ntiādīsu aññatthesupi pavattanato bhattassa aggaṁ bhattaggaṁ, bhattaparivisanaṭṭhānaṁ, bhattagge vattitabbaṁ vattaṁ bhattaggavattanti viggaho. Tattha ārāme kālo ārocito hotīti ‘‘kālo bhante, niṭṭhitaṁ bhatta’’nti ārocito hoti. Timaṇḍalaṁ paṭicchādentenāti dve jāṇumaṇḍalāni nābhimaṇḍalañca paṭicchādentena. Parimaṇḍalaṁ nivāsetvāti samantato maṇḍalaṁ nivāsetvā. Uddhaṁ nābhimaṇḍalaṁ, adho jāṇumaṇḍalaṁ paṭicchādentena jāṇumaṇḍalassa heṭṭhā jaṅghaṭṭhito paṭṭhāya aṭṭhaṅgulamattaṁ nivāsanaṁ otāretvā nivāsetabbaṁ, tato paraṁ otārentassa dukkaṭanti vuttaṁ, yathānisinnassa jāṇumaṇḍalato heṭṭhā caturaṅgulamattaṁ paṭicchannaṁ hotīti mahāpaccariyaṁ vuttaṁ. Kāyabandhanaṁ bandhitvāti tassa nivāsanassa upari kāyabandhanaṁ bandhitvā ‘‘na, bhikkhave, akāyabandhanena gāmo pavisitabbo, yo paviseyya, āpatti dukkaṭassā’’ti (cūḷava. 278) vuttattā. Saguṇaṁ katvāti idaṁ upajjhāyavatte vuttameva. ‘‘Gaṇṭhikaṁ paṭimuñcitvāti pāsake gaṇṭhikaṁ pavesetvā antogāmo vā hotu vihāro vā, manussānaṁ parivisanaṭṭhānaṁ gacchantena cīvaraṁ pārupitvā kāyabandhanaṁ bandhitvā gamanameva vaṭṭatī’’ti mahāaṭṭhakathāsu vuttaṁ. Ettha ca manussānaṁ parivisanaṭṭhānanti yattha antovihārepi manussā saputtadārā āvasitvā bhikkhū netvā bhojenti.",
  "tika-vin08t27:35": "Suppaṭicchannenāti na sasīsaṁ pārutena, atha kho gaṇṭhikaṁ paṭimuñcitvā anuvātantena gīvaṁ paṭicchādetvā ubho kaṇṇe samaṁ katvā paṭisaṁharitvā yāva maṇibandhā paṭicchādentena. Susaṁvutenāti hatthaṁ vā pādaṁ vā akīḷāpentena, suvinītenāti attho. Okkhittacakkhunāti heṭṭhākhittacakkhunā. Yo anādariyaṁ paṭicca tahaṁ tahaṁ olokento bhiyyo taṁ taṁ disābhāgaṁ pāsādaṁ kūṭāgāraṁ vīthiṁ olokento gacchati, āpatti dukkaṭassa. Ekasmiṁ pana ṭhāne ṭhatvā hatthiassādiparissayābhāvaṁ oloketuṁ vaṭṭati. Appasaddenāti ettha kittāvatā appasaddo hoti? Dvādasahatthe gehe ādimhi saṅghatthero majjhe dutiyatthero ante tatiyattheroti evaṁ nisinnesu saṅghatthero dutiyena saddhiṁ manteti, dutiyatthero tassa saddañceva suṇāti, kathañca vavatthapeti, tatiyatthero pana saddameva suṇāti, kathaṁ na vavatthapeti, ettāvatā appasaddo hoti. Sace pana tatiyatthero kathaṁ vavatthapeti, mahāsaddo nāma hoti.",
  "tika-vin08t27:36": "Naukkhittakāyāti na ukkhepena, itthambhūtalakkhaṇe karaṇavacanaṁ, ekato vā ubhato vā ukkhittacīvaro hutvāti attho. Antoindakhīlato paṭṭhāya na evaṁ gantabbaṁ. Nisinnakāle pana dhamakaraṇaṁ nīharantenapi cīvaraṁ anukkhipitvāva nīharitabbaṁ. Na ujjagghikāyāti na mahāhasitaṁ hasanto, vuttanayenevettha karaṇavacanaṁ. Na kāyappacālakanti kāyaṁ acāletvā kāyaṁ paggahetvā niccalaṁ katvā ujukena kāyena samena iriyāpathena. Na bāhuppacālakanti bāhuṁ acāletvā bāhuṁ paggahetvā niccalaṁ katvā. Na sīsappacālakanti sīsaṁ acāletvā sīsaṁ paggahetvā niccalaṁ ujuṁ ṭhapetvā. Na khambhakatoti khambhakato nāma kaṭiyaṁ hatthaṁ ṭhapetvā katakhambho. Na ukkuṭikāyāti ettha ukkuṭikā vuccati paṇhiyo ukkhipitvā aggapādehi vā aggapāde ukkhipitvā paṇhehiyeva vā bhūmiṁ phusantassa gamanaṁ. Karaṇavacanaṁ panettha vuttalakkhaṇameva. Na oguṇṭhitenāti sasīsaṁ pārutena. Na pallatthikāyāti na dussapallatthikāya. Ettha āyogapallatthikāpi dussapallatthikā eva. Na there bhikkhū anupakhajjāti there bhikkhū atiallīyitvā na nisīditabbaṁ. Na saṅghāṭiṁ ottharitvāti na saṅghāṭiṁ attharitvā nisīditabbaṁ.",
  "tika-vin08t27:37": "Sakkaccanti satiṁ upaṭṭhāpetvā. Pattasaññīti patte saññaṁ katvā. Samasūpako nāma yattha bhattassa catutthabhāgappamāṇo sūpo hoti. Samatitthikanti samapuṇṇaṁ samabharitaṁ. Thūpīkataṁ piṇḍapātaṁ paṭiggaṇhāti, āpatti dukkaṭassāti ettha thūpīkato nāma pattassa antomukhavaṭṭilekhaṁ atikkamitvā kato, patte pakkhitto bharito pūritoti attho. Evaṁ kataṁ aggahetvā antomukhavaṭṭilekhāsamappamāṇo gahetabbo. ‘‘Yaṁ kañci yāguṁ vā bhattaṁ vā phalāphalaṁ vā āmisajātikaṁ samatitthikameva gahetabbaṁ, tañca kho adhiṭṭhānupagena pattena, itarena pana thūpīkatampi vaṭṭati. Yāmakālikasattāhakālikayāvajīvikāni pana adhiṭṭhānupagapatte thūpīkatānipi vaṭṭanti. Yaṁ pana dvīsu pattesu bhattaṁ gahetvā ekasmiṁ pūretvā vihāraṁ pesetuṁ vaṭṭatī’’ti mahāpaccariyaṁ vuttaṁ. Yaṁ patte pakkhipiyamānaṁ pūvaucchukhaṇḍaphalāphalādi heṭṭhā orohati, taṁ thūpīkataṁ nāma na hoti. Pūvavaṭaṁsakaṁ ṭhapetvā piṇḍapātaṁ denti, thūpīkatameva hoti. Pupphavaṭaṁsakatakkolakaṭukaphalādivaṭaṁsake pana ṭhapetvā dinnaṁ thūpīkataṁ na hoti. Bhattassa upari thālakaṁ vā pattaṁ vā ṭhapetvā pūretvā gaṇhāti, thūpīkataṁ nāma na hoti. Kurundiyampi vuttaṁ ‘‘thālake vā patte vā pakkhipitvā taṁ pattamatthake ṭhapetvā denti, pāṭekkabhājanaṁ vaṭṭati. Idha anāpattiyaṁ gilāno na āgato, tasmā gilānassapi thūpīkataṁ na vaṭṭati, sabbattha pana paṭiggahetumeva na vaṭṭati, paṭiggahitaṁ pana bhuñjituṁ vaṭṭatī’’ti.",
  "tika-vin08t27:38": "‘‘Sakkacca’’nti ca ‘‘pattasaññī’’ti ca ubhayaṁ vuttanayameva. Sapadānanti tattha tattha odhiṁ akatvā anupaṭipāṭiyā. Samasūpake vattabbaṁ vuttameva. Thūpakatoti matthakato, vemajjhatoti attho. Na sūpaṁ vā byañjanaṁ vātiādi pākaṭameva. Viññattiyaṁ vattabbaṁ natthi. Ujjhānasaññīsikkhāpadepi gilāno na muñcati. Nātimahanto kabaḷoti mayūraṇḍaṁ atimahantaṁ, kukkuṭaṇḍaṁ atikhuddakaṁ, tesaṁ vemajjhappamāṇo. Parimaṇḍalaṁ ālopoti nātidīgho ālopo. Anāhaṭeti anāharite, mukhadvāraṁ asampāpiteti attho. Sabbo hatthoti ettha hatthasaddo tadekadesesu aṅgulīsu daṭṭhabbo ‘‘hatthamuddo’’tiādīsu viya samudāye pavattavohārassa avayave pavattanato. Ekaṅgulimpi mukhe pakkhipituṁ na vaṭṭati. Na sakabaḷenāti ettha dhammaṁ kathento harītakaṁ vā laṭṭhimadhukaṁ vā mukhe pakkhipitvā katheti, yattakena vacanaṁ paripuṇṇaṁ hoti, tattake mukhamhi sante kathetuṁ vaṭṭati.",
  "tika-vin08t27:39": "Piṇḍukkhepakanti piṇḍaṁ ukkhipitvā ukkhipitvā. Kabaḷāvacchedakanti kabaḷaṁ avachinditvā avachinditvā. Avagaṇḍakārakanti makkaṭo viya gaṇḍe katvā katvā. Hatthaniddhunakanti hatthaṁ niddhunitvā niddhunitvā. Sitthāvakārakanti sitthāni avakiritvā avakiritvā. Jivhānicchārakanti jivhaṁ nicchāretvā nicchāretvā. Capucapukārakanti ‘‘capucapū’’ti evaṁ saddaṁ katvā katvā. Surusurukārakanti ‘‘surusurū’’ti evaṁ saddaṁ katvā katvā. Hatthanillehakanti hatthaṁ nillehitvā nillehitvā. Bhuñjantena hi aṅgulimattampi nillehituṁ na vaṭṭati, ghanayāguphāṇitapāyāsādike pana aṅgulīhi gahetvā aṅguliyo mukhe pavesetvā bhuñjituṁ vaṭṭati. Pattanillehakaoṭṭhanillehakesupi eseva nayo, tasmā aṅguliyāpi patto na nillehitabbo, ekaoṭṭhopi jivhāya na nillehitabbo, oṭṭhamaṁsehi eva pana gahetvā anto pavesetuṁ vaṭṭati.",
  "tika-vin08t27:40": "Na sāmisena hatthena pānīyathālakoti etaṁ paṭikūlavasena paṭikkhittaṁ, tasmā saṅghikampi puggalikampi gihisantakampi attano santakampi saṅkhampi sarāvampi āmisamakkhitaṁ na gahetabbameva, gaṇhantassa dukkaṭaṁ. Sace pana hatthassa ekadeso āmisamakkhito na hoti, tena padesena gahetuṁ vaṭṭati. Na sasitthakaṁ pattadhovanaṁ antaraghare chaḍḍetabbanti ettha uddharitvā vāti sitthāni ekato uddharitvā ekasmiṁ ṭhāne rāsiṁ katvā udakaṁ chaḍḍeti. Bhinditvā vā udakagatikāni katvā chaḍḍeti, paṭiggahena sampaṭicchanto naṁ paṭiggahe chaḍḍeti, bahi nīharitvā vā chaḍḍeti, evaṁ chaḍḍentassa anāpatti. Na tāva therena udakanti idaṁ hatthadhovanaudakaṁ sandhāya vuttaṁ. Antarā pipāsitena , pana gale vilaggāmisena vā pānīyaṁ pivitvā na dhovitabbāti.",
  "tika-vin08t27:41": "Bhattaggavattakathāvaṇṇanā niṭṭhitā.",
  "tika-vin08t27:42": "Anumodanavattakathāvaṇṇanā",
  "tika-vin08t27:43": "Anumodanavatte anu punappunaṁ modiyate pamodiyateti anumodanā. Kā sā? Dhammakathā. Anumodanāya kattabbaṁ vattaṁ anumodanavattaṁ. Pañcame nisinneti anumodanatthāya nisinne. Upanisinnakathā nāma bahūsu sannipatitesu parikathākathanaṁ. Sesaṁ suviññeyyameva.",
  "tika-vin08t27:44": "Anumodanavattakathāvaṇṇanā niṭṭhitā.",
  "tika-vin08t27:45": "Piṇḍacārikavattakathāvaṇṇanā",
  "tika-vin08t27:46": "189. Piṇḍacārikavatte piṇḍitabbo saṅgharitabboti piṇḍo, piṇḍapāto. Piṇḍāya caraṇaṁ sīlamassāti piṇḍacārī, so eva piṇḍacāriko sakatthe kapaccayavasena. Piṇḍacārikena vattitabbaṁ vattaṁ piṇḍacārikavattaṁ. Tatrāyamanuttānapadavaṇṇanā – nivesanaṁ nāma itthikumārikādīnaṁ vasanaṭṭhānaṁ. Yasmā pavisananikkhamanadvāraṁ asallakkhetvā sahasā pavisanto visabhāgārammaṇaṁ vā passeyya, parissayo vā bhaveyya, tasmā ‘‘nivesanaṁ…pe… pavisitabba’’nti vuttaṁ. Atidūre tiṭṭhanto apassanto vā bhaveyya, ‘‘aññassa gehe tiṭṭhatī’’ti vā maññeyya. Accāsanne tiṭṭhanto apassitabbaṁ vā passeyya, asuṇitabbaṁ vā suṇeyya, tena manussānaṁ agāravo vā appasādo vā bhaveyya, tasmā ‘‘nātidūre nāccāsanne ṭhātabba’’nti vuttaṁ. Aticiraṁ tiṭṭhanto adātukāmānaṁ manopadoso bhaveyya, aññattha bhikkhā ca parikkhayeyya, atilahukaṁ nivattanto dātukāmānaṁ puññahāni ca bhaveyya, bhikkhuno ca bhikkhāya asampajjanaṁ, tasmā ‘‘nāticiraṁ ṭhātabbaṁ, nātilahukaṁ nivattitabbaṁ, ṭhitena sallakkhetabba’’nti vuttaṁ. Sallakkhaṇākāraṁ dasseti ‘‘sace kammaṁ vā nikkhipatī’’tiādinā. Tattha kammaṁ vā nikkhipatīti kappāsaṁ vā suppaṁ vā musalaṁ vā yañca gahetvā kammaṁ karonti, ṭhitā vā nisinnā vā honti, taṁ nikkhipati. Parāmasatīti gaṇhāti. Ṭhapeti vāti ‘‘tiṭṭhatha bhante’’ti vadantī ṭhapeti nāma. Avakkārapātīti atirekapiṇḍapātaṁ apanetvā ṭhapanatthāya ekā samuggapāti. Ettha ca samuggapāti nāma samuggapuṭasadisā pāti. Sesaṁ vuttanayameva.",
  "tika-vin08t27:47": "Piṇḍacārikavattakathāvaṇṇanā niṭṭhitā.",
  "tika-vin08t27:48": "Āraññikavattakathāvaṇṇanā",
  "tika-vin08t27:49": "190. Āraññikavatte na ramanti janā etthāti araññaṁ. Vuttañhi –",
  "tika-vin08t27:50": "‘‘Ramaṇīyāni araññāni, yattha na ramatī jano;",
  "tika-vin08t27:51": "Vītarāgā ramissanti, na te kāmagavesino’’ti. (dha. pa. 99);",
  "tika-vin08t27:52": "Araññe vasatīti āraññiko, tena vattitabbaṁ vattaṁ āraññikavattaṁ. Tatrāyaṁ visesapadānamattho – kālasseva uṭṭhāyāti araññasenāsanassa gāmato dūrattā vuttaṁ, teneva kāraṇena ‘‘pattaṁ gahetvā cīvaraṁ pārupitvā gacchanto parissamo hotī’’ti vuttaṁ. Pattaṁ thavikāya pakkhipitvā aṁse laggetvā cīvaraṁ khandhe karitvā araññamaggo na dussodhano hoti, tasmā kaṇṭakasarīsapādiparissayavimocanatthaṁ upāhanā ārohitvā. Araññaṁ nāma yasmā corādīnaṁ vicaraṭṭhānaṁ hoti, tasmā ‘‘dārubhaṇḍaṁ mattikābhaṇḍaṁ paṭisāmetvā dvāravātapānaṁ thaketvā vasanaṭṭhānato nikkhamitabba’’nti vuttaṁ. Ito parāni bhattaggavattapiṇḍacārikavattesu vuttasadisāneva. Gāmato nikkhamitvā sace bahigāme udakaṁ natthi, antogāmeyeva bhattakiccaṁ katvā, atha bahigāme atthi, bhattakiccaṁ katvā pattaṁ dhovitvā vodakaṁ katvā thavikāya pakkhipitvā cīvaraṁ saṅgharitvā aṁse karitvā upāhanā ārohitvā gantabbaṁ.",
  "tika-vin08t27:53": "Bhājanaṁ alabhantenātiādi araññasenāsanassa dullabhadabbasambhārattā vuttaṁ, aggi upaṭṭhāpetabbotiādi vāḷamigasarīsapādibāhiraparissayakāle ca vātapittādiajjhattapaassayakāle ca icchitabbattā. Bahūnaṁ pana vasanaṭṭhāne tādisāni sulabhāni hontīti āha ‘‘gaṇavāsino pana tena vināpi vaṭṭatī’’ti. Kattaradaṇḍo nāma parissayavinodano hoti, tasmā araññe viharantena avassaṁ icchitabboti vuttaṁ ‘‘kattaradaṇḍo upaṭṭhāpetabbo’’ti. Nakkhattāneva nakkhattapadāni. Corādīsu āgantvā ‘‘ajja, bhante, kena nakkhattena cando yutto’’ti pucchitesu ‘‘na jānāmā’’ti vutte kujjhanti, tasmā vuttaṁ ‘‘nakkhattapadāni uggahetabbāni sakalāni vā ekadesāni vā’’ti, tathā disāmūḷhesu ‘‘katamāyaṁ, bhante, disā’’ti pucchitesu, tasmā ‘‘disākusalena bhavitabba’’nti.",
  "tika-vin08t27:54": "Āraññikavattakathāvaṇṇanā niṭṭhitā.",
  "tika-vin08t27:55": "Senāsanavattakathāvaṇṇanā",
  "tika-vin08t27:56": "191. Senāsanavatte sayanti etthāti senaṁ, sayananti attho. Āvasanti etthāti āsanaṁ. Senañca āsanañca senāsanaṁ. Senāsanesu kattabbaṁ vattaṁ senāsanavattaṁ. Idha pana yaṁ vattabbaṁ, taṁ upajjhāyavattakathāyaṁ (vi. saṅga. aṭṭha. 183 ) vuttameva. Tattha pana upajjhāyena vutthavihāro vutto, idha pana attanā vutthavihāroti ayameva viseso. Na vuḍḍhaṁ anāpucchāti ettha tassa ovarake tadupacāre ca āpucchitabbanti vadanti. Bhojanasālādīsupi evameva paṭipajjitabbanti bhojanasālādīsupi uddesadānādi āpucchitvāva kātabbanti attho.",
  "tika-vin08t27:57": "Senāsanavattakathāvaṇṇanā niṭṭhitā.",
  "tika-vin08t27:58": "Jantāgharavattakathāvaṇṇanā",
  "tika-vin08t27:59": "192. Jantāgharavatte jāyatīti jaṁ, kiṁ taṁ? Sarīraṁ. Jaṁ tāyati rakkhatīti jantā, kā sā? Tikicchā. Gayhateti gharaṁ, kiṁ taṁ? Nivesanaṁ, jantāya sarīratikicchāya kataṁ gharaṁ jantāgharaṁ, jantāghare kattabbaṁ vattaṁ jantāgharavattaṁ. Tattha paribhaṇḍanti bahijagati. Sesaṁ upajjhāyavatte vuttanayattā suviññeyyameva.",
  "tika-vin08t27:60": "Jantāgharavattakathāvaṇṇanā niṭṭhitā.",
  "tika-vin08t27:61": "Vaccakuṭivattakathāvaṇṇanā",
  "tika-vin08t27:62": "193. Vaccakuṭivatte vaccayate ūhadayateti vaccaṁ, karīsaṁ. Kuṭīyati chindīyati ātapo etāyāti kuṭi, vaccatthāya katā kuṭi vaccakuṭi, vaccakuṭiyā vattitabbaṁ vattaṁ vaccakuṭivattaṁ, idha ca vattakkhandhake ācamanavattaṁ paṭhamaṁ āgataṁ, pacchā vaccakuṭivattaṁ. Imasmiṁ pana pakaraṇe paṭhamaṁ vaccaṁ katvā pacchā ācamatīti adhippāyena vaccakuṭivattaṁ paṭhamaṁ āgataṁ, tasmā tadanukkamena kathayissāma. Dantakaṭṭhaṁ khādantenāti ayaṁ vaccakuṭiyāpi sabbattheva paṭikkhepo. Nibaddhagamanatthāyāti attanā nibaddhagamanatthāya. Puggalikaṭṭhānaṁ vāti attano vihāraṁ sandhāya vuttaṁ. Sesaṁ suviññeyyamevāti.",
  "tika-vin08t27:63": "Vaccakuṭivattakathāvaṇṇanā niṭṭhitā.",
  "tika-vin08t27:64": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t27:65": "Upajjhāyavattādivattavinicchayakathālaṅkāro nāma",
  "tika-vin08t27:66": "Sattavīsatimo paricchedo."
}