{
  "tika-abh06t32:0": "6. Chaṭṭho paricchedo",
  "tika-abh06t32:1": "Rūpavibhāgo",
  "tika-abh06t32:2": "481.",
  "tika-abh06t32:3": " Iti pañcapariccheda-paricchinnatthasaṅgahaṃ;",
  "tika-abh06t32:4": "Nāmadhammamasesena, vibhāvetvā sabhāvato.",
  "tika-abh06t32:5": "482.",
  "tika-abh06t32:6": " Sappabhedaṃ pavakkhāmi, rūpadhammamito paraṃ;",
  "tika-abh06t32:7": "Bhūtopādāyabhedena, duvidhampi pakāsitaṃ.",
  "tika-abh06t32:8": "483.",
  "tika-abh06t32:9": " Uddesalakkhaṇādīhi, vibhāgajanakā tathā;",
  "tika-abh06t32:10": "Kalāpuppattito cāpi, yathānukkamato kathaṃ?",
  "tika-abh06t32:11": "484.",
  "tika-abh06t32:12": " Ruppatīti bhave rūpavikārappaccayesati;",
  "tika-abh06t32:13": "Rūparūpaṃ tathā rūpapariyāpannatoparaṃ.",
  "tika-abh06t32:14": "485.",
  "tika-abh06t32:15": " Bhūtarūpaṃ tu pathavī, āpo tejo tathāparo;",
  "tika-abh06t32:16": "Vāyo ca bhavatūpādārūpametthāti bhāsitaṃ.",
  "tika-abh06t32:17": "486.",
  "tika-abh06t32:18": " Bhūtarūpamupādāya , pavattati na caññathā;",
  "tika-abh06t32:19": "Iccupādāyarūpanti, rūpaṃ sesamudīritaṃ.",
  "tika-abh06t32:20": "487.",
  "tika-abh06t32:21": " Cakkhu sotañca ghānañca, jivhā kāyoti pañcadhā;",
  "tika-abh06t32:22": "Pasādarūpamakkhātaṃ, nopasādaṃ panetaraṃ.",
  "tika-abh06t32:23": "488.",
  "tika-abh06t32:24": " Rūpasaddagandharasā, phoṭṭhabbamiti pañcadhā;",
  "tika-abh06t32:25": "Rūpaṃ pasādavisayaṃ, pasādo gocaraṃparaṃ.",
  "tika-abh06t32:26": "489.",
  "tika-abh06t32:27": " Itthattaṃ purisattañca, bhāvarūpamudīritaṃ;",
  "tika-abh06t32:28": "Jīvitindriyarūpanti, upādinnapavattikaṃ.",
  "tika-abh06t32:29": "490.",
  "tika-abh06t32:30": " Vatthurūpaṃ tu hadayaṃ, yaṃ dhātudvayanissayaṃ;",
  "tika-abh06t32:31": "Kabaḷīkāramāhārarūpamiccāhu paṇḍitā.",
  "tika-abh06t32:32": "491.",
  "tika-abh06t32:33": " Rūpadhammasabhāvattā, rūpanti paridīpitaṃ;",
  "tika-abh06t32:34": "Iccevamaṭṭhārasadhā, rūparūpamudīritaṃ.",
  "tika-abh06t32:35": "492.",
  "tika-abh06t32:36": " Anipphannasabhāvattā, rūpākāropalakkhitaṃ;",
  "tika-abh06t32:37": "Anipphannaṃ nāma rūpaṃ, dasadhā paridīpitaṃ.",
  "tika-abh06t32:38": "493.",
  "tika-abh06t32:39": " Rūpapparicchedaṃ rūpamiccākāso pakāsito;",
  "tika-abh06t32:40": "Kāyabbacīviññattikaṃ, dvayaṃ viññattirūpakaṃ.",
  "tika-abh06t32:41": "494.",
  "tika-abh06t32:42": " Lahutā mudutā kamma-ññatā viññattiyā saha;",
  "tika-abh06t32:43": "Vikārarūpamiccāhu, pañcadhā ca vibhāvino.",
  "tika-abh06t32:44": "495.",
  "tika-abh06t32:45": " Upacayo santati ca, jaratāniccatāti ca;",
  "tika-abh06t32:46": "Catudhā lakkhaṇarūpaṃ, rūpakaṇḍe vibhāvitaṃ.",
  "tika-abh06t32:47": "496.",
  "tika-abh06t32:48": " Iccevamaṭṭhavīsatividhānipi vicakkhaṇo;",
  "tika-abh06t32:49": "Rūpāni lakkhaṇādīhi, vibhāveyya yathākkamaṃ.",
  "tika-abh06t32:50": "497.",
  "tika-abh06t32:51": " Kharatā pathavīdhātu, sāyaṃ kakkhaḷalakkhaṇā;",
  "tika-abh06t32:52": "Kalāpādhiṭṭhānarasā, paṭiggāhoti gayhati.",
  "tika-abh06t32:53": "498.",
  "tika-abh06t32:54": " Ābandhanamāpodhātu, sā paggharaṇalakkhaṇā;",
  "tika-abh06t32:55": "Kalāpābandhanarasā, saṅgahattena gayhati.",
  "tika-abh06t32:56": "499.",
  "tika-abh06t32:57": " Tejanattaṃ tejodhātu, sāyamuṇhattalakkhaṇā;",
  "tika-abh06t32:58": "Pācanarasā maddavā-nuppādananti gayhati.",
  "tika-abh06t32:59": "500.",
  "tika-abh06t32:60": " Vāyodhātu vāyanattaṃ, sā vitthambhanalakkhaṇā;",
  "tika-abh06t32:61": "Samīraṇarasābhini-hārabhāvena gayhati.",
  "tika-abh06t32:62": "501.",
  "tika-abh06t32:63": " Sabbatthāvinibhuttāpi, asammissitalakkhaṇā;",
  "tika-abh06t32:64": "Taṃtaṃbhāvasamussannasambhāresupalakkhitā.",
  "tika-abh06t32:65": "502.",
  "tika-abh06t32:66": " Aññamaññenupatthaddhā, sesarūpassa nissayā;",
  "tika-abh06t32:67": "Catuddhevaṃ kalāpesu, mahābhūtā pavattare.",
  "tika-abh06t32:68": "503.",
  "tika-abh06t32:69": " Cakkhu sambhāracakkhumhi, sattakkhipaṭalocite;",
  "tika-abh06t32:70": "Kaṇhamaṇḍalamajjhamhi, pasādoti pavuccati.",
  "tika-abh06t32:71": "504.",
  "tika-abh06t32:72": " Yena cakkhupasādena, rūpāni anupassati;",
  "tika-abh06t32:73": "Parittaṃ sukhumaṃ cetaṃ, ūkāsirasamūpamaṃ.",
  "tika-abh06t32:74": "505.",
  "tika-abh06t32:75": " Sotaṃ sotabilassanto,",
  "tika-abh06t32:76": "Tambalomācite tathā;",
  "tika-abh06t32:77": "Aṅgulivedhanākāre,",
  "tika-abh06t32:78": "Pasādoti pavuccati.",
  "tika-abh06t32:79": "506.",
  "tika-abh06t32:80": " Anto ajapadaṭṭhāne, ghānaṃ ghānabile ṭhitaṃ;",
  "tika-abh06t32:81": "Jivhā jivhāya majjhamhi, uppalākārasannibhe.",
  "tika-abh06t32:82": "507.",
  "tika-abh06t32:83": " Iccevaṃ pana cattāro, taṃtaṃdesavavatthitā;",
  "tika-abh06t32:84": "Kāyappasādo kāyamhi, upādinneti pañcadhā.",
  "tika-abh06t32:85": "508.",
  "tika-abh06t32:86": " Kappāsapaṭalasneha-sannibhā bhūtanissitā;",
  "tika-abh06t32:87": "Pasādā jīvitārakkhā, rūpādiparivāritā.",
  "tika-abh06t32:88": "509.",
  "tika-abh06t32:89": " Dhītā rājakumārāva, kalāpantaravuttino;",
  "tika-abh06t32:90": "Dvārabhūtāva paccekaṃ, pañcaviññāṇavīthiyā.",
  "tika-abh06t32:91": "510.",
  "tika-abh06t32:92": " Rūpādābhighātārahabhūtānaṃ vā yathākkamaṃ;",
  "tika-abh06t32:93": "Daṭṭhukāmanidānādikammabhūtānameva vā.",
  "tika-abh06t32:94": "511.",
  "tika-abh06t32:95": " Pasādalakkhaṇā rūpā-dāviñjanarasā tathā;",
  "tika-abh06t32:96": "Pañcaviññāṇayugaḷaṃ, dvārabhāvena gayhare.",
  "tika-abh06t32:97": "512.",
  "tika-abh06t32:98": " Rūpaṃ nibhāso bhūtānaṃ, saddo nigghosanaṃ tathā;",
  "tika-abh06t32:99": "Gandhova gandhanaṃ tattha, raso ca rasanīyatā.",
  "tika-abh06t32:100": "513.",
  "tika-abh06t32:101": " Iccevaṃ pana cattāro, gocarā bhūtanissitā;",
  "tika-abh06t32:102": "Bhūtattayañca phoṭṭhabbamāpodhātuvivajjitaṃ.",
  "tika-abh06t32:103": "514.",
  "tika-abh06t32:104": " Saddo aniyato tattha, tadañño sahavuttino;",
  "tika-abh06t32:105": "Taṃtaṃsabhāvabhedena, taṃtaṃdvāropalakkhito.",
  "tika-abh06t32:106": "515.",
  "tika-abh06t32:107": " Pañceva pañcaviññāṇavīthiyā visayā matā;",
  "tika-abh06t32:108": "Cakkhādipaṭihananalakkhaṇāva yathākkamaṃ.",
  "tika-abh06t32:109": "516.",
  "tika-abh06t32:110": " Pañcaviññāṇayugaḷālambabhāvarasā tathā;",
  "tika-abh06t32:111": "Pañcaviññāṇayugaḷaṃ, gocarattena gayhare.",
  "tika-abh06t32:112": "517.",
  "tika-abh06t32:113": " Itthindriyaṃ panitthattamitthibhāvoti bhāsito;",
  "tika-abh06t32:114": "Purisattaṃ tathā bhāvo, purisindriyanāmako.",
  "tika-abh06t32:115": "518.",
  "tika-abh06t32:116": " Taṃ dvayaṃ panupādinnakāye sabbattha labbhati;",
  "tika-abh06t32:117": "Kalāpantarabhinnañca, bhinnasantānavutti ca.",
  "tika-abh06t32:118": "519.",
  "tika-abh06t32:119": " Vase vatteti liṅgāna-mitthipumbhāvalakkhaṇaṃ;",
  "tika-abh06t32:120": "Itthīti ca purisoti, pakāsanarasaṃ tathā.",
  "tika-abh06t32:121": "520.",
  "tika-abh06t32:122": " Itthīnaṃ purisānañca, liṅgassa ca yathākkamaṃ;",
  "tika-abh06t32:123": "Nimittakuttākappānaṃ, kāraṇattena gayhati.",
  "tika-abh06t32:124": "521.",
  "tika-abh06t32:125": " Sattā maranti nāsena, yassa pāṇanti vuttiyā;",
  "tika-abh06t32:126": "Sajīvamatakāyānaṃ, bhedo yenopalakkhito.",
  "tika-abh06t32:127": "522.",
  "tika-abh06t32:128": " Tadetaṃ kammajātāna-manupālanalakkhaṇaṃ;",
  "tika-abh06t32:129": "Jīvitaṃ jīvanarasaṃ, āyubaddhoti gayhati.",
  "tika-abh06t32:130": "523.",
  "tika-abh06t32:131": " Manodhātuyā ca tathā, manoviññāṇadhātuyā;",
  "tika-abh06t32:132": "Nissayalakkhaṇaṃ vatthu-rūpaṃ hadayasammataṃ.",
  "tika-abh06t32:133": "524.",
  "tika-abh06t32:134": " Samādhānarasaṃ tāsa-mubbāhattena gayhati;",
  "tika-abh06t32:135": "Yasmiṃ kuppitakālamhi, vikkhittā honti pāṇino.",
  "tika-abh06t32:136": "525.",
  "tika-abh06t32:137": " Kāyo yassānusārena, cittakkhepena khijjati;",
  "tika-abh06t32:138": "Yasmiṃ niruddhe viññāṇa-sotopi ca nirujjhati.",
  "tika-abh06t32:139": "526.",
  "tika-abh06t32:140": " Yaṃ nissāya patiṭṭhāti, paṭisandhi bhavantare;",
  "tika-abh06t32:141": "Tadetaṃ kammasambhūtaṃ, pañcavokārabhūmiyaṃ.",
  "tika-abh06t32:142": "527.",
  "tika-abh06t32:143": " Majjhe hadayakosamhi, aḍḍhapasatalohite;",
  "tika-abh06t32:144": "Bhūtarūpamupādāya, cakkhādi viya vattati.",
  "tika-abh06t32:145": "528.",
  "tika-abh06t32:146": " Kabaḷīkāro āhāro, rūpāharaṇalakkhaṇo;",
  "tika-abh06t32:147": "Kāyānuyāpanaraso, upatthambhoti gayhati.",
  "tika-abh06t32:148": "529.",
  "tika-abh06t32:149": " Ojāya yāya yāpenti, āhārasnehasattiyā;",
  "tika-abh06t32:150": "Pāṇino kāmalokamhi, sāyamevaṃ pavuccati.",
  "tika-abh06t32:151": "530.",
  "tika-abh06t32:152": " Ākāsadhātu rūpānaṃ, pariyosānalakkhaṇā;",
  "tika-abh06t32:153": "Paricchedarasā rūpamariyādoti gayhati.",
  "tika-abh06t32:154": "531.",
  "tika-abh06t32:155": " Salakkhaṇaparicchinnarūpadhammapariggahe ;",
  "tika-abh06t32:156": "Yogīnamupakārāya, yaṃ desesi dayāparo.",
  "tika-abh06t32:157": "532.",
  "tika-abh06t32:158": " Paricchinnasabhāvānaṃ, kalāpānaṃ yathārahaṃ;",
  "tika-abh06t32:159": "Pariyantānamevesa, tadākāro pavuccati.",
  "tika-abh06t32:160": "533.",
  "tika-abh06t32:161": " Gamanādivacīghosapavattamhi yathākkamaṃ;",
  "tika-abh06t32:162": "Vāyopathavidhātūnaṃ, yo vikāro samatthatā.",
  "tika-abh06t32:163": "534.",
  "tika-abh06t32:164": " Sahajopādinnakānaṃ, kriyāvācāpavattiyā;",
  "tika-abh06t32:165": "Vipphandaghaṭṭanāhetu, cittānuparivattako.",
  "tika-abh06t32:166": "535.",
  "tika-abh06t32:167": " Sa vikāravisesoyaṃ, viññattīti pakāsito;",
  "tika-abh06t32:168": "Viññāpetīti kāyena, vācāya ca vicintitaṃ.",
  "tika-abh06t32:169": "536.",
  "tika-abh06t32:170": " Vāyopathavādhikānaṃ, bhūtānamiti kecana;",
  "tika-abh06t32:171": "Pavuttā tādinā kāya-pariggahasukhāya yā.",
  "tika-abh06t32:172": "537.",
  "tika-abh06t32:173": " Kāyo yassānubhāvena,",
  "tika-abh06t32:174": "Sahābhogova khāyati;",
  "tika-abh06t32:175": "Yaṃ nirodhā parābhūto,",
  "tika-abh06t32:176": "Seti niccetano yathā.",
  "tika-abh06t32:177": "538.",
  "tika-abh06t32:178": " Loke papañcā vattanti, bahudhā yāya nimmitā;",
  "tika-abh06t32:179": "Kappenti kāyamattānaṃ, bālā yāya ca vañcitā.",
  "tika-abh06t32:180": "539.",
  "tika-abh06t32:181": " Sāyaṃ kāyavacīkamma-dvārabhāvena lakkhitā;",
  "tika-abh06t32:182": "Byāpāraghaṭṭanāhetu-vikārākāralakkhaṇā.",
  "tika-abh06t32:183": "540.",
  "tika-abh06t32:184": " Kāyavācāadhippāya-pakāsanarasā tathā;",
  "tika-abh06t32:185": "Kāyavipphandaghaṭṭana-hetubhāvena gayhati.",
  "tika-abh06t32:186": "541.",
  "tika-abh06t32:187": " Lahutā pana rūpānaṃ, adandhākāralakkhaṇā;",
  "tika-abh06t32:188": "Avitthānarasā salla-hukavuttīti gayhati.",
  "tika-abh06t32:189": "542.",
  "tika-abh06t32:190": " Mudutāpi ca rūpānaṃ, kakkhaḷābhāvalakkhaṇā;",
  "tika-abh06t32:191": "Kiccāvirujjhanarasā, anukulyanti gayhati.",
  "tika-abh06t32:192": "543.",
  "tika-abh06t32:193": " Kammaññatā ca rūpānaṃ, alaṃkiccassa lakkhaṇā;",
  "tika-abh06t32:194": "Pavattisampattirasā, yoggabhāvoti gayhati.",
  "tika-abh06t32:195": "544.",
  "tika-abh06t32:196": " Sappāyamutumāhāraṃ, laddhā cittamanāmayaṃ;",
  "tika-abh06t32:197": "Lahū mudu ca kammaññaṃ, yadā rūpaṃ pavattati.",
  "tika-abh06t32:198": "545.",
  "tika-abh06t32:199": " Tathā pavattarūpassa, pavattākārabheditaṃ;",
  "tika-abh06t32:200": "Lahutādittayampetaṃ, sahavutti tadā bhave.",
  "tika-abh06t32:201": "546.",
  "tika-abh06t32:202": " Sappāyapaṭivedhāya, paṭipattupakārikā;",
  "tika-abh06t32:203": "Sākārā rūpasampatti, paññattevaṃ mahesinā.",
  "tika-abh06t32:204": "547.",
  "tika-abh06t32:205": " Rūpassopacayo nāma, rūpassācayalakkhaṇo;",
  "tika-abh06t32:206": "Rūpummujjāpanaraso, pāripūrīti gayhati.",
  "tika-abh06t32:207": "548.",
  "tika-abh06t32:208": " Pavattilakkhaṇā rūpa-santatīti pakāsitā;",
  "tika-abh06t32:209": "Anuppabandhanarasā, avicchedoti gayhati.",
  "tika-abh06t32:210": "549.",
  "tika-abh06t32:211": " Rūpamācayarūpena , jāyaticcuparūpari;",
  "tika-abh06t32:212": "Pekkhatopacāyākārā, jāti gayhati yoginā.",
  "tika-abh06t32:213": "550.",
  "tika-abh06t32:214": " Anuppabandhākārena, jāyatīti samekkhato;",
  "tika-abh06t32:215": "Tadāyaṃ santatākārā, samupaṭṭhāsi cetasi.",
  "tika-abh06t32:216": "551.",
  "tika-abh06t32:217": " Evamābhogabhedena, jātirūpaṃ dvidhā kataṃ;",
  "tika-abh06t32:218": "Atthūpaladdhibhāvena, jāyantaṃ vātha kevalaṃ.",
  "tika-abh06t32:219": "552.",
  "tika-abh06t32:220": " Rūpavivittamokāsaṃ, purakkhattena cīyati;",
  "tika-abh06t32:221": "Abhāvā pana bhāvāya, pavattamiti santati.",
  "tika-abh06t32:222": "553.",
  "tika-abh06t32:223": " Evamākārabhedāpi, sabbākāravarākaro;",
  "tika-abh06t32:224": "Jātirūpaṃ dvidhākāsi, jātirūpavirocano.",
  "tika-abh06t32:225": "554.",
  "tika-abh06t32:226": " Jaratā kālaharaṇaṃ, rūpānaṃ pākalakkhaṇā;",
  "tika-abh06t32:227": "Navatāpāyanarasā, purāṇattanti gayhati.",
  "tika-abh06t32:228": "555.",
  "tika-abh06t32:229": " Antimakkhaṇasampatti, paribhijjanalakkhaṇā;",
  "tika-abh06t32:230": "Aniccatā haraṇarasā, khayabhāvena gayhati.",
  "tika-abh06t32:231": "556.",
  "tika-abh06t32:232": " Iti lakkhaṇarūpaṃ tu, tividhaṃ bhinnakālikaṃ;",
  "tika-abh06t32:233": "Sabhāvarūpadhammesu, taṃtaṃkālopalakkhitaṃ.",
  "tika-abh06t32:234": "557.",
  "tika-abh06t32:235": " Yena lakkhīyati rūpaṃ, bhinnākāraṃ khaṇe khaṇe;",
  "tika-abh06t32:236": "Vipassanānayatthāya, tamiccāha tathāgato.",
  "tika-abh06t32:237": "558.",
  "tika-abh06t32:238": " Iccevaṃ saparicchedā, savikārā salakkhaṇā;",
  "tika-abh06t32:239": "Akicchā paṭivedhāya, dayāpannena tādinā.",
  "tika-abh06t32:240": "559.",
  "tika-abh06t32:241": " Rūpadhammā sabhāvena, vijjamānāti bhāsitā;",
  "tika-abh06t32:242": "Ajjhattikādibhedena, bahudhā bhijjare kathaṃ;",
  "tika-abh06t32:243": "560.",
  "tika-abh06t32:244": " Dvārabhūtā pavattenti, cittamattāti kappitaṃ;",
  "tika-abh06t32:245": "Rūpamajjhattikaṃ tasmā, pasādā bāhiraṃparaṃ.",
  "tika-abh06t32:246": "561.",
  "tika-abh06t32:247": " Vaṇṇo gandho rasojā ca, bhūtarūpañca bhāsitaṃ;",
  "tika-abh06t32:248": "Avinibbhogarūpaṃ tu, vinibbhogaṃ panetaraṃ.",
  "tika-abh06t32:249": "562.",
  "tika-abh06t32:250": " Sattaviññāṇadhātūnaṃ, nissayattā yathārahaṃ;",
  "tika-abh06t32:251": "Pasādā hadayañceva, vatthunā vatthu desitaṃ.",
  "tika-abh06t32:252": "563.",
  "tika-abh06t32:253": " Pañcaviññāṇupādinna-liṅgādi ca pavattito;",
  "tika-abh06t32:254": "Pasādā jīvitaṃ bhāvā, cendriyaṃ nendriyaṃparaṃ.",
  "tika-abh06t32:255": "564.",
  "tika-abh06t32:256": " Pañcaviññāṇakammānaṃ, pavattimukhabhāvato;",
  "tika-abh06t32:257": "Dvāraṃ pasādaviññatti-paramadvāramīritaṃ.",
  "tika-abh06t32:258": "565.",
  "tika-abh06t32:259": " Paṭihaññantaññamaññaṃ, pasādavisayā pana;",
  "tika-abh06t32:260": "Tasmā sappaṭighaṃ nāma, rūpamappaṭighaṃparaṃ.",
  "tika-abh06t32:261": "566.",
  "tika-abh06t32:262": " Dvārālambaṇabhāvena , sabhāveneva pākaṭā;",
  "tika-abh06t32:263": "Te evoḷārikaṃ tasmā, sesaṃ sukhumamīritaṃ.",
  "tika-abh06t32:264": "567.",
  "tika-abh06t32:265": " Oḷārikasabhāvena, pariggahasukhā tahiṃ;",
  "tika-abh06t32:266": "Te eva santikerūpaṃ, dūrerūpaṃ panetaraṃ.",
  "tika-abh06t32:267": "568.",
  "tika-abh06t32:268": " Taṇhādiṭṭhīhupetena, kammunādinnabhāvato;",
  "tika-abh06t32:269": "Kammajātamupādinnaṃ, anupādinnakaṃparaṃ.",
  "tika-abh06t32:270": "569.",
  "tika-abh06t32:271": " Cakkhunā dissamānattā, sanidassananāmakaṃ;",
  "tika-abh06t32:272": "Rūpameva tato sesa-manidassanamabravuṃ.",
  "tika-abh06t32:273": "570.",
  "tika-abh06t32:274": " Sanidassanarūpañca, rūpaṃ sappaṭighaṃ tathā;",
  "tika-abh06t32:275": "Anidassanamaññaṃ tu, thūlaṃ sappaṭighaṃ mataṃ.",
  "tika-abh06t32:276": "571.",
  "tika-abh06t32:277": " Anidassanarūpañca, sesaṃ appaṭighaṃ tathā;",
  "tika-abh06t32:278": "Rūpaṃ tividhamiccevaṃ, vibhajanti vicakkhaṇā.",
  "tika-abh06t32:279": "572.",
  "tika-abh06t32:280": " Appattagocaraggāhirūpaṃ cakkhādikaṃ dvayaṃ;",
  "tika-abh06t32:281": "Sampattaggāhi ghānādi-ttayamaggāhikaṃ rūpaṃ.",
  "tika-abh06t32:282": "573.",
  "tika-abh06t32:283": " Diṭṭhaṃ rūpaṃ sutaṃ saddo, mutaṃ gandhādikattayaṃ;",
  "tika-abh06t32:284": "Viññāṇeneva ñeyyattā, viññātamaparaṃ bhave.",
  "tika-abh06t32:285": "574.",
  "tika-abh06t32:286": " Hadayaṃ vatthumevettha, dvāraṃ viññattikadvayaṃ;",
  "tika-abh06t32:287": "Pasādā vatthu ca dvāraṃ, aññaṃ tubhayavajjitaṃ.",
  "tika-abh06t32:288": "575.",
  "tika-abh06t32:289": " Bheditvā rūpamiccevaṃ, tasseva puna paṇḍito;",
  "tika-abh06t32:290": "Samuṭṭhānajanakehi, vibhāveyya yathārahaṃ.",
  "tika-abh06t32:291": "576.",
  "tika-abh06t32:292": " Kusalākusalaṃ kamma-matītaṃ kāmikaṃ tathā;",
  "tika-abh06t32:293": "Rūpāvacaramiccevaṃ, pañcavīsatidhā ṭhitaṃ.",
  "tika-abh06t32:294": "577.",
  "tika-abh06t32:295": " Paṭisandhimupādāya, sañjaneti khaṇe khaṇe;",
  "tika-abh06t32:296": "Kāmarūpesu rūpāni, kammajāni yathārahaṃ.",
  "tika-abh06t32:297": "578.",
  "tika-abh06t32:298": " Jāyantaṃ pañcaviññāṇa-pākāruppavivajjitaṃ;",
  "tika-abh06t32:299": "Bhavaṅgādimupādāya, samuppādeti mānasaṃ.",
  "tika-abh06t32:300": "579.",
  "tika-abh06t32:301": " Sītuṇhotusamaññātā,",
  "tika-abh06t32:302": "Tejodhātu ṭhitikkhaṇe;",
  "tika-abh06t32:303": "Tathevajjhohaṭāhāro,",
  "tika-abh06t32:304": "Kāme kāyappatiṭṭhito.",
  "tika-abh06t32:305": "580.",
  "tika-abh06t32:306": " Ajjhattaṃ pana cattāro, bāhiro tupalabbhati;",
  "tika-abh06t32:307": "Sabbe kāmabhave rūpe, āhāro na samīrito.",
  "tika-abh06t32:308": "581.",
  "tika-abh06t32:309": " Pavatte honti cattāro, kammamevopapattiyaṃ;",
  "tika-abh06t32:310": "Jīvamānassa sabbepi, matassotu siyā na vā.",
  "tika-abh06t32:311": "582.",
  "tika-abh06t32:312": " Kammaṃ cittotumāhāra-miccevaṃ pana paṇḍitā;",
  "tika-abh06t32:313": "Rūpānaṃ janakattena, paccayāti pakāsayuṃ.",
  "tika-abh06t32:314": "583.",
  "tika-abh06t32:315": " Hadayindriyarūpāni, kammajāneva cittajaṃ;",
  "tika-abh06t32:316": "Viññattidvayamīrenti, saddo cittotujo mato.",
  "tika-abh06t32:317": "584.",
  "tika-abh06t32:318": " Cittotukabaḷīkāra-sambhūtā lahutādayo;",
  "tika-abh06t32:319": "Kammacittotukāhāra-jāni sesāni dīpaye.",
  "tika-abh06t32:320": "585.",
  "tika-abh06t32:321": " Jāyamānādirūpānaṃ, sabhāvattā hi kevalaṃ;",
  "tika-abh06t32:322": "Lakkhaṇāni na jāyanti, kehicīti pakāsitaṃ.",
  "tika-abh06t32:323": "586.",
  "tika-abh06t32:324": " Yadijātādayo tesa-mavassaṃ taṃsabhāvatā;",
  "tika-abh06t32:325": "Tesañca lakkhaṇānanti, anavatthā bhavissati.",
  "tika-abh06t32:326": "587.",
  "tika-abh06t32:327": " Aṭṭhārasa pannarasa, terasa dvādasāti ca;",
  "tika-abh06t32:328": "Kammacittotukāhāra-jāni honti yathākkamaṃ.",
  "tika-abh06t32:329": "588.",
  "tika-abh06t32:330": "Kalāpāni yathāyogaṃ, tāni saṅgayha paṇḍitā;",
  "tika-abh06t32:331": "Nava cha caturo dveti, ekavīsati bhāvayuṃ.",
  "tika-abh06t32:332": "589.",
  "tika-abh06t32:333": " Jīvitañcāvinibbhoga-rūpañca , sahavuttito;",
  "tika-abh06t32:334": "Saṅgayha cakkhudasakaṃ, cakkhumādāya bhāsitaṃ.",
  "tika-abh06t32:335": "590.",
  "tika-abh06t32:336": " Tathā sotañca ghānañca, jivhaṃ kāyaṃ yathākkamaṃ;",
  "tika-abh06t32:337": "Itthibhāvañca pumbhāvaṃ, vatthumādāya dīpaye.",
  "tika-abh06t32:338": "591.",
  "tika-abh06t32:339": " Avinibbhogarūpena, jīvitanavakaṃ bhave;",
  "tika-abh06t32:340": "Iccevaṃ kammajā nāma, kalāpā navadhā ṭhitā.",
  "tika-abh06t32:341": "592.",
  "tika-abh06t32:342": " Avinibbhogarūpañca, suddhaṭṭhakamudīritaṃ;",
  "tika-abh06t32:343": "Kāyaviññattiyā saddhiṃ, navakanti pavuccati.",
  "tika-abh06t32:344": "593.",
  "tika-abh06t32:345": " Vacīviññattisaddehi, dasakaṃ bhāsitaṃ tathā;",
  "tika-abh06t32:346": "Lahutādekādasakaṃ, lahutādīhi tīhipi.",
  "tika-abh06t32:347": "594.",
  "tika-abh06t32:348": " Kāyaviññattilahutā-dīhi dvādasakaṃ mataṃ;",
  "tika-abh06t32:349": "Vacīviññattilahutā-dīhi terasakaṃ tathā.",
  "tika-abh06t32:350": "595.",
  "tika-abh06t32:351": " Gahetvākārabhedañca, taṃtaṃkālopalakkhitaṃ;",
  "tika-abh06t32:352": "Iti cittasamuṭṭhānā, cha kalāpāti bhāsitā.",
  "tika-abh06t32:353": "596.",
  "tika-abh06t32:354": " Suddhaṭṭhakaṃ tu paṭhamaṃ, saddena navakaṃ mataṃ;",
  "tika-abh06t32:355": "Lahutādekādasakaṃ, lahutādisamāyutaṃ.",
  "tika-abh06t32:356": "597.",
  "tika-abh06t32:357": " Saddena lahutādīhi, tathā dvādasakaṃ bhave;",
  "tika-abh06t32:358": "Kalāpā utusambhūtā, catuddhevaṃ pakāsitā.",
  "tika-abh06t32:359": "598.",
  "tika-abh06t32:360": " Suddhaṭṭhakañca lahutā-dekādasakamiccapi;",
  "tika-abh06t32:361": "Kalāpāhārasambhūtā, duvidhāva vibhāvitā.",
  "tika-abh06t32:362": "599.",
  "tika-abh06t32:363": " Kalāpānaṃ pariccheda-lakkhaṇattā vicakkhaṇā;",
  "tika-abh06t32:364": "Na kalāpaṅgamiccāhu, ākāsaṃ lakkhaṇāni ca.",
  "tika-abh06t32:365": "600.",
  "tika-abh06t32:366": " Iccevaṃ catusambhūtā, kalāpā ekavīsati;",
  "tika-abh06t32:367": "Sabbe labbhanti ajjhattaṃ, bāhirotusamuṭṭhitā.",
  "tika-abh06t32:368": "601.",
  "tika-abh06t32:369": " Aṭṭhakaṃ saddanavaka-miti dvedhāva bhāsitā;",
  "tika-abh06t32:370": "Matakāyepi te eva, siyumiccāhu paṇḍitā.",
  "tika-abh06t32:371": "602.",
  "tika-abh06t32:372": " Kāme sabbepi labbhanti, sabhāvānaṃ yathārahaṃ;",
  "tika-abh06t32:373": "Sampuṇṇāyatanānaṃ tu, pavatte catusambhavā.",
  "tika-abh06t32:374": "603.",
  "tika-abh06t32:375": " Dasakāneva sabbāni, kammajāneva jātiyaṃ;",
  "tika-abh06t32:376": "Cakkhusotaghānabhāva-dasakāni na vā siyuṃ.",
  "tika-abh06t32:377": "604.",
  "tika-abh06t32:378": " Vatthukāyadasakāni, sabhāvadasakāni vā;",
  "tika-abh06t32:379": "Gabbhaseyyakasattānaṃ, tato sesāni sambhavā.",
  "tika-abh06t32:380": "605.",
  "tika-abh06t32:381": " Kammaṃ rūpaṃ janetevaṃ,",
  "tika-abh06t32:382": "Mānasaṃ sandhito paraṃ;",
  "tika-abh06t32:383": "Tejodhātu ṭhitippattā,",
  "tika-abh06t32:384": "Āhārajjhohaṭo tathā.",
  "tika-abh06t32:385": "606.",
  "tika-abh06t32:386": " Iccevaṃ catusambhūtā, rūpasantati kāminaṃ;",
  "tika-abh06t32:387": "Dīpajālāva sambandhā, yāvajīvaṃ pavattati.",
  "tika-abh06t32:388": "607.",
  "tika-abh06t32:389": " Āyuno vātha kammassa, khayenobhinnameva vā;",
  "tika-abh06t32:390": "Aññena vā marantāna-mupacchedakakammunā.",
  "tika-abh06t32:391": "608.",
  "tika-abh06t32:392": " Sattarasacittakkhaṇamāyu rūpānamīritaṃ;",
  "tika-abh06t32:393": "Sattarasamacittassa, cuticittoparī tato.",
  "tika-abh06t32:394": "609.",
  "tika-abh06t32:395": " Ṭhitikālamupādāya, kammajaṃ na paraṃ bhave;",
  "tika-abh06t32:396": "Tato bhijjatupādinnaṃ, cittajāhārajaṃ tato.",
  "tika-abh06t32:397": "610.",
  "tika-abh06t32:398": " Iccevaṃ matasattānaṃ, punadeva bhavantare;",
  "tika-abh06t32:399": "Paṭisandhimupādāya, tathā rūpaṃ pavattati.",
  "tika-abh06t32:400": "611.",
  "tika-abh06t32:401": " Ghānajivhākāyabhāvadasakāhārajaṃ pana;",
  "tika-abh06t32:402": "Rūpaṃ rūpabhave natthi, paṭisandhipavattiyaṃ.",
  "tika-abh06t32:403": "612.",
  "tika-abh06t32:404": " Tattha gandharasojā ca, na labbhantīti kecana;",
  "tika-abh06t32:405": "Kalāpā ca gaṇetabbā, tatthetaṃ rūpavajjitā.",
  "tika-abh06t32:406": "613.",
  "tika-abh06t32:407": " Ṭhitikkhaṇañca cittassa, te eva paṭisedhayuṃ;",
  "tika-abh06t32:408": "Cittabhaṅgakkhaṇe rūpa-samuppattiñca vārayuṃ.",
  "tika-abh06t32:409": "614.",
  "tika-abh06t32:410": " Cakkhusotavatthusaddacittajampi asaññisu;",
  "tika-abh06t32:411": "Arūpe pana rūpāni, sabbathāpi na labbhare.",
  "tika-abh06t32:412": "615.",
  "tika-abh06t32:413": " Itthaṃ panettha vimalena vibhāvanatthaṃ,",
  "tika-abh06t32:414": "Dhammaṃ sudhammamupagamma surādhivāsaṃ;",
  "tika-abh06t32:415": "Rūpaṃ arūpasavibhāgasalakkhaṇaṃ taṃ,",
  "tika-abh06t32:416": "Vuttaṃ pavuttamabhidhammanaye mayāpi.",
  "tika-abh06t32:417": "616.",
  "tika-abh06t32:418": " Rūpavibhāgamimaṃ suvibhattaṃ, rūpayato pana cetasi niccaṃ;",
  "tika-abh06t32:419": "Rūpasamiddhajineritadhamme, rūpavatī abhivaḍḍhati paññā.",
  "tika-abh06t32:420": "Iti nāmarūpaparicchede rūpavibhāgo nāma",
  "tika-abh06t32:421": "Chaṭṭho paricchedo."
}