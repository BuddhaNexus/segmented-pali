{
  "tika-s0401t12:0": "15. Aṭṭhānapāḷi (paṭhamavagga)",
  "tika-s0401t12:1": "(15) 1. Aṭṭhānapāḷi-paṭhamavaggavaṇṇanā",
  "tika-s0401t12:2": "268. Aṭṭhānapāḷivaṇṇanāyaṁ avijjamānaṁ ṭhānaṁ aṭṭhānaṁ, natthi ṭhānanti vā aṭṭhānaṁ. Anavakāsoti etthāpi eseva nayo. Tadatthanigamanameva hi ‘‘netaṁ ṭhānaṁ vijjatī’’ti vacananti. Tenāha – ‘‘ubhayenapī’’tiādi. Yanti kāraṇatthe paccattavacanaṁ. Hetuattho cettha kāraṇatthoti āha – ‘‘yanti yena kāraṇenā’’ti. Ukkaṭṭhaniddesenettha diṭṭhisampatti veditabbāti vuttaṁ – ‘‘maggadiṭṭhiyā sampanno’’ti. Kuto panāyamattho labbhatīti? Liṅgato, liṅgaṁ cetassa niccato upagamanappaṭikkhepo. Catubhūmakesūti idaṁ catutthabhūmakasaṅkhārānaṁ ariyasāvakassa visayabhāvūpagamanato vuttaṁ, na pana te ārabbha niccato upagamanasabbhāvato. Vakkhati hi ‘‘tadabhāve catutthabhūmakasaṅkhārā panā’’tiādinā. Abhisaṅkhatasaṅkhāraabhisaṅkharaṇakasaṅkhārānaṁ sappadesattā nippadesasaṅkhāraggahaṇatthaṁ ‘‘saṅkhatasaṅkhāresū’’ti vuttaṁ, lokuttarasaṅkhārānaṁ pana nivattane kāraṇaṁ sayameva vakkhati. Etaṁ kāraṇaṁ natthīti tathā upagamane setughāto natthi. Tejussadattāti saṁkilesavidhamanatejassa adhikabhāvato. Tathā hi te gambhīrabhāvena duddasā akusalānaṁ ārammaṇaṁ na hontīti. Idaṁ pana pakaraṇavasena vuttaṁ. Appahīnavipallāsānañhi santānesu kusaladhammānampi te ārammaṇaṁ na honti.",
  "tika-s0401t12:3": "269. Asukhe sukhanti vipallāso ca idha sukhato upagamanassa ṭhānanti dassento ‘‘ekanta…pe… attadiṭṭhivasenā’’ti padhānadiṭṭhimāha. Gūthanti gūthaṭṭhānaṁ, diṭṭhiyā nibbānassa avisayabhāvo heṭṭhā vutto evāti kasiṇādipaṇṇattisaṅgahatthanti vuttaṁ.",
  "tika-s0401t12:4": "270.Paricchedoti paricchindanaṁ paricchijja tassa gahaṇaṁ. Svāyaṁ yesu niccādito upagamanaṁ sambhavati, tesaṁ vasenayeva kātabboti dassento ‘‘sabbavāresu vā’’tiādimāha. Sabbavāresūti ‘‘niccato upagaccheyyā’’tiādinā āgatesu sabbesu suttapadesu. Puthujjano hīti hi-saddo hetuattho. Yasmā yaṁ yaṁ saṅkhāraṁ puthujjano niccādivasena gaṇhāti, taṁ taṁ ariyasāvako aniccādivasena gaṇhanto yāthāvato jānanto taṁ gāhaṁ taṁ diṭṭhiṁ vissajjeti, tasmā yattha gāho, tattha vissajjanāti catubhūmakasaṅkhārā idha saṅkhāraggahaṇena na gayhantīti attho.",
  "tika-s0401t12:5": "271. Puttasambandhena mātupitusamaññā dattakittimādivasenapi puttavohāro loke dissati, so ca kho pariyāyenāti nippariyāyena siddhaṁ taṁ dassetuṁ – ‘‘janikāva mātā, janakova pitā’’ti vuttaṁ. Tathā ānantariyakammassa adhippetattā ‘‘manussabhūtova khīṇāsavo arahāti adhippeto’’ti vuttaṁ. ‘‘Aṭṭhānameta’’ntiādinā ‘‘mātuādīnaṁyeva jīvitā voropane ariyasāvakassa abhabbabhāvadassanato tadaññaṁ ariyasāvako jīvitā voropetīti idaṁ atthato āpannamevā’’ti maññamāno vadati – ‘‘kiṁ pana ariyasāvako aññaṁ jīvitā voropeyyā’’ti? ‘‘Aṭṭhānametaṁ anavakāso, yaṁ diṭṭhisampanno puggalo sañcicca pāṇaṁ jīvitā voropeyya, netaṁ ṭhānaṁ vijjatī’’ti vacanato ‘‘etampi aṭṭhāna’’nti vuttaṁ. Tenevāha – ‘‘sace hī’’tiādi. Evaṁ sante kasmā ‘‘mātara’’ntiādinā visesetvā vuttanti āha – ‘‘puthujjanabhāvassa panā’’tiādi. Tattha baladīpanatthanti saddhādibalasamannāgamadīpanatthaṁ. Ariyamaggenāgatasaddhādhibalavasena hi ariyasāvako tādisaṁ sāvajjaṁ na karoti.",
  "tika-s0401t12:6": "275.Pañcahi kāraṇehīti idamettha nipphādakāni tesaṁ pubbabhāgiyāni ca kāraṇāni kāraṇabhāvasāmaññena ekajjhaṁ gahetvā vuttaṁ, na pana sabbesaṁ samānayogakkhamattā. Ākārehīti kāraṇehi. Anussāvanenāti anurūpaṁ sāvanena. Bhedassa anurūpaṁ yathā bhedo hoti, evaṁ bhinditabbānaṁ bhikkhūnaṁ attano vacanassa sāvanena viññāpanena. Tenāha – ‘‘nanu tumhe’’tiādi. Kaṇṇamūle vacībhedaṁ katvāti etena pākaṭaṁ katvā bhedakaravatthudīpanaṁ vohāro, tattha attano nicchitamatthaṁ rahassavasena viññāpanaṁ anussāvananti dasseti.",
  "tika-s0401t12:7": "Kammameva uddeso vā pamāṇanti tehi saṅghabhedasiddhito vuttaṁ, itare pana tesaṁ sambhārabhūtā. Tenāha – ‘‘vohārā’’tiādi. Tatthāti voharaṇe. Cutianantaraṁ phalaṁ anantaraṁ nāma, tasmiṁ anantare niyuttāni, tannibbattanena anantarakaraṇasīlāni, anantarappayojanāni cāti ānantariyāni, tāni eva kammānīti ānantariyakammāni.",
  "tika-s0401t12:8": "Kammatoti ‘‘evaṁ ānantariyakammaṁ hoti, evaṁ ānantariyakammasadisa’’nti evaṁ kammavibhāgato. Dvāratoti kāyadvārato. Kappaṭṭhitiyatoti ‘‘idaṁ kappaṭṭhitiyavipākaṁ, idaṁ na kappaṭṭhitiyavipāka’’nti evaṁ kappaṭṭhitiyavibhāgato. Pākasādhāraṇādīhīti ‘‘idamettha vipaccati, idaṁ na vipaccatī’’ti vipaccanavibhāgato, gahaṭṭhapabbajitānaṁ sādhāraṇāsādhāraṇato, ādi-saddena vedanādivibhāgato ca.",
  "tika-s0401t12:9": "Kammato tāva vinicchayo vuccatīti sambandho. Yasmā manussattabhāve ṭhitasseva kusaladhammānaṁ tikkhavisadabhāvāpatti, yathā tiṇṇaṁ bodhisattānaṁ bodhittayanibbattiyaṁ, evaṁ manussabhāve ṭhitasseva edisānaṁ akusaladhammānampi tikkhavisadabhāvāpattīti āha – ‘‘manussabhūtassevā’’ti. Pākatikamanussānampi ca kusaladhammānaṁ visesappatti vimānavatthuaṭṭhakathāyaṁ vuttanayeneva veditabbā. Yathāvutto ca attho samānajātiyassa vikopane garutaro, na tathā vijātiyassāti vuttaṁ – ‘‘manussabhūtaṁ mātaraṁ vā pitaraṁ vā’’ti. Liṅgaparivatte ca so eva ekakammanibbatto bhavaṅgappabandho jīvitindriyapabandho ca, na aññoti āha – ‘‘api parivattaliṅga’’nti. Arahattaṁ pattepi eseva nayo. Tassa vipākantiādi kammassa ānantariyabhāvasamatthanaṁ. Catukkoṭiyañcettha sambhavati. Tattha paṭhamā koṭi dassitā, itarāsu visaṅketabhāvaṁ dassetuṁ – ‘‘yo panā’’tiādi vuttaṁ. Yadipi tattha visaṅketo, kammaṁ pana garutaraṁ ānantariyasadisaṁ bhāyitabbanti āha – ‘‘bhāriyaṁ…pe… tiṭṭhatī’’ti. Ayaṁ pañhoti ñāpanicchānibbattā kathā.",
  "tika-s0401t12:10": "Abhisandhināti adhippāyena. Ānantariyaṁ phusatīti maraṇādhippāyeneva ānantariyavatthuno vikopitattā vuttaṁ. Ānantariyaṁ na phusatīti ānantariyavatthuabhāvato ānantariyaṁ na hoti. Sabbattha hi purimaṁ abhisandhicittaṁ appamāṇaṁ, vadhakacittaṁ pana tadārammaṇaṁ jīvitindriyañca ānantariyabhāve pamāṇanti daṭṭhabbaṁ. Saṅgāmacatukkaṁ sampattavasena yojetabbaṁ. Yo hi parasenāya aññañca yodhaṁ pitarañca kammaṁ karonte disvā yodhassa usuṁ khipati ‘‘etaṁ vijjhitvā mama pitaraṁ vijjhissatī’’ti, yathādhippāyaṁ gate pitughātako hoti. ‘‘Yodhe viddhe mama pitā palāyissatī’’ti khipati, usuṁ ayathādhippāyaṁ gantvā pitaraṁ māreti, vohāravasena pitughātakoti vuccati, ānantariyaṁ pana natthīti. Coracatukkaṁ pana yo ‘‘coraṁ māressāmī’’ti coravesena gacchantaṁ pitaraṁ māreti, ānantariyaṁ phusatītiādinā yojetabbaṁ. Tenevāti teneva payogena. Arahantaghātako hotiyevāti arahato māritattā vuttaṁ, puthujjanasseva taṁ dinnaṁ hotīti etthāyamadhippāyo – yathā vadhakacetanā paccuppannārammaṇāpi pabandhavicchedanavasena jīvitindriyaṁ ārammaṇaṁ katvā pavattati, na evaṁ cāgacetanā. Sā hi cajitabbavatthuṁ ārammaṇaṁ katvā cajanamattameva hoti, aññasantakabhāvakaraṇañca tassa cajanaṁ, tasmā yassa taṁ santakaṁ kataṁ, tasseva dinnaṁ hotīti.",
  "tika-s0401t12:11": "Lohitaṁsamosaratīti abhighātena pakuppamānaṁ sañcitaṁ hoti. Mahantataranti garutaraṁ. Sarīrappaṭijaggane viyāti satthurūpakāyappaṭijaggane viya.",
  "tika-s0401t12:12": "Asannipatiteti idaṁ sāmaggiyadīpanaṁ. Bhedo ca hotīti saṅghassa bhedo ca hoti. Vaṭṭatīti saññāyāti ‘‘īdisaṁ karaṇaṁ saṅghabhedāya na hotī’’ti saññāya. Tathā navato ūnaparisāyāti navato ūnaparisāya karontassa tathāti yojetabbaṁ. Tathāti ca iminā ‘‘na ānantariyakamma’’nti imaṁ ākaḍḍhati, na pana ‘‘bhedova hotī’’ti idaṁ. Heṭṭhimantena hi navannameva vasena saṅghabhedo. Dhammavādino anavajjāti yathādhammaṁ anavaṭṭhānato. Saṅghabhedassa pubbabhāgo saṅgharāji.",
  "tika-s0401t12:13": "Kāyadvārameva pūrenti kāyakammabhāveneva lakkhitabbato. Saṇṭhahantehi kappe…pe… muccatīti idaṁ kappaṭṭhakathāya (kathā. 654 ādayo) na sameti. Tattha hi aṭṭhakathāya (kathā. aṭṭha. 654-657) vuttaṁ – ‘‘āpāyikoti idaṁ suttaṁ yaṁ so ekaṁ kappaṁ asītibhāge katvā tato ekabhāgamattaṁ kālaṁ tiṭṭheyya, taṁ āyukappaṁ sandhāya vutta’’nti. Kappavināseyevāti ca āyukappavināse evāti atthe sati natthi virodho. Ettha ca saṇṭhahanteti idampi ‘‘sveva vinassissatī’’ti viya abhūtaparikappavasena vuttaṁ. Ekadivasameva niraye paccati, tato paraṁ kappābhāve āyukappassapi abhāvatoti avirodhato atthayojanā daṭṭhabbā. Sesānīti saṅghabhedato aññāni ānantariyakammāni.",
  "tika-s0401t12:14": "Yadi tāni ahosikammasaṅkhaṁ gacchanti, evaṁ sati kathaṁ nesaṁ ānantariyatā cutianantaraṁ vipākadānābhāvato. Atha sati phaladāne cutianantaro eva etesaṁ phalakālo, na aññoti phalakālaniyamena niyatatā icchitā, na phaladānaniyamena. Evampi niyataphalakālānaṁ aññesampi upapajjavedanīyānaṁ diṭṭhadhammavedanīyānañca niyatatā āpajjeyya, tasmā vipākadhammadhammānaṁ paccayantaravikalatādīhi avipaccamānānampi attano sabhāvena vipākadhammatā viya balavatā ānantariyena vipāke dinne avipaccamānānampi ānantariyānaṁ phaladāne niyatasabhāvā ānantariyasabhāvā ca pavattīti attano sabhāvena phaladānaniyameneva niyatā ānantariyatā ca veditabbā. Avassañca ānantariyasabhāvā tato eva niyatasabhāvā ca tesaṁ pavattīti sampaṭicchitabbametaṁ, aññassa balavato ānantariyassa abhāve sati cutianantaraṁ ekantena phaladānato.",
  "tika-s0401t12:15": "Nanu evaṁ aññesampi upapajjavedanīyānaṁ aññasmiṁ vipākadāyake asati cutianantarameva ekantena phaladānato niyatasabhāvā ānantariyasabhāvā ca pavatti āpajjatīti? Nāpajjati asamānajātikena cetopaṇidhivasena upaghātakena ca nivattetabbavipākattā anantare ekantaphaladāyakattābhāvā, na pana ānantariyānaṁ paṭhamajjhānādīnaṁ dutiyajjhānādīni viya asamānajātikaṁ phalanivattakaṁ atthi sabbānantariyānaṁ avīciphalattā, na ca heṭṭhūpapattiṁ icchato sīlavato cetopaṇidhi viya uparūpapattijanakakammaphalaṁ ānantariyaphalaṁ nivattetuṁ samattho cetopaṇidhi atthi anicchantasseva avīcipātanato, na ca ānantariyopaghātakaṁ kiñci kammaṁ atthi, tasmā tesaṁyeva anantare ekantavipākajanakasabhāvā pavattīti. Anekāni ca ānantariyāni katāni ekantena vipāke niyatasabhāvattā uparatāvipaccanasabhāvāsaṅkattā nicchitāni sabhāvato niyatāneva. Tesu pana samānasabhāvesu ekena vipāke dinne itarāni attanā kattabbakiccassa teneva katattā na dutiyaṁ tatiyampi ca paṭisandhiṁ karonti, na samatthatāvighātattāti natthi tesaṁ ānantariyakatānivatti, garugarutarabhāvo pana tesaṁ labbhatevāti saṅghabhedassa siyā garutarabhāvoti ‘‘yena…pe… vipaccatī’’ti āha. Ekassa pana aññāni upatthambhakāni hontīti daṭṭhabbāni. Paṭisandhivasena vipaccatīti vacanena itaresaṁ pavattivipākadāyitā anuññātā viya dissati. No vā tathā sīlavatīti yathā pitā sīlavā, tathā sīlavatī no vā hotīti yojanā. Sace mātā sīlavatī, mātughāto paṭisandhivasena vipaccatīti yojanā.",
  "tika-s0401t12:16": "Pakatattoti anukkhitto. Samānasaṁvāsakoti apārājiko. Samānasīmāyanti ekasīmāyaṁ.",
  "tika-s0401t12:17": "276.Satthu kiccaṁ kātuṁ asamatthoti yaṁ satthārā kātabbakiccaṁ anusāsanādi, naṁ kātuṁ asamatthoti bhagavantaṁ paccakkhāya. Aññaṁ titthakaranti aññaṁ satthāraṁ. Vuttañhetaṁ –",
  "tika-s0401t12:18": "‘‘Titthaṁ jānitabbaṁ, titthakaro jānitabbo, titthiyā jānitabbā, titthiyasāvakā jānitabbā. Tattha titthaṁ nāma dvāsaṭṭhi diṭṭhiyo. Ettha hi satthā taranti uplavanti ummujjanimujjaṁ karonti, tasmā titthanti vuccanti. Tādisānaṁ diṭṭhīnaṁ uppādetā titthakaro nāma pūraṇakassapādiko. Tassa laddhiṁ gahetvā pabbajitā titthiyā nāma. Te hi titthe jātāti titthiyā. Yathāvuttaṁ vā diṭṭhigatasaṅkhātaṁ titthaṁ etesaṁ atthīti titthikā , titthikā eva titthiyā. Tesaṁ paccayadāyakā titthiyasāvakāti veditabbā’’ti (ma. ni. aṭṭha. 1.140).",
  "tika-s0401t12:19": "277. Abhijātiādīsu pakampanadevatūpasaṅkamanādinā jātacakkavāḷena samānayogakkhamaṁ dasasahassaparimāṇaṁ cakkavāḷaṁ jātikhettaṁ. Saraseneva āṇāpavattanaṭṭhānaṁ āṇākhettaṁ. Visayabhūtaṁ ṭhānaṁ visayakhettaṁ. Dasasahassī lokadhātūti imāya lokadhātuyā saddhiṁ imaṁ lokadhātuṁ parivāretvā ṭhitā dasasahassī lokadhātu. Tattakānaṁyeva jātikhettabhāvo dhammatāvasena veditabbo. ‘‘Pariggahavasenā’’ti keci, ‘‘sabbesaṁyeva buddhānaṁ tattakaṁyeva jātikhettaṁ tannivāsīnaṁyeva devatānaṁ dhammābhisamayo’’ti ca vadanti. Mātukucchi okkamanakālādīnaṁ channaṁ eva gahaṇaṁ nidassanamattaṁ mahābhinīhārādikālepi tassa pakampanassa labbhanato. Āṇākhettaṁ nāma yaṁ ekajjhaṁ saṁvaṭṭati vivaṭṭati ca, āṇā pavattati āṇāya tannivāsidevatānaṁ sirasā sampaṭicchanena, tañca kho kevalaṁ buddhānaṁ ānubhāveneva, na adhippāyavasena. Adhippāyavasena pana ‘‘yāvatā vā pana ākaṅkheyyā’’ti (a. ni. 3.81) vacanato tato parampi āṇā vatteyyeva.",
  "tika-s0401t12:20": "Na uppajjantīti pana atthīti ‘‘na me ācariyo atthi, sadiso me na vijjatī’’tiādiṁ (ma. ni. 1.285; mahāva. 11; kathā. 405) imissā lokadhātuyā ṭhatvā vadantena bhagavatā ‘‘kiṁ panāvuso, sāriputta, atthetarahi aññe samaṇā vā brāhmaṇā vā bhagavatā samasamā sambodhiyanti, evaṁ puṭṭho ahaṁ, bhante, ‘no’ti vadeyya’’nti (dī. ni. 3.161) vatvā tassa kāraṇaṁ dassetuṁ – ‘‘aṭṭhānametaṁ anavakāso, yaṁ ekissā lokadhātuyā dve arahanto sammāsambuddhā apubbaṁ acarimaṁ uppajjeyyu’’nti imaṁ suttaṁ (a. ni. 1.277; vibha. 809; ma. ni. 3.129; mi. pa. 5.1.1) āharantena dhammasenāpatinā ca buddhakhettabhūtaṁ imaṁ lokadhātuṁ ṭhapetvā aññattha anuppatti vuttā hotīti adhippāyo.",
  "tika-s0401t12:21": "Ekatoti saha, ekasmiṁ kāleti attho, so pana kālo kathaṁ paricchinnoti carimabhave paṭisandhiggahaṇato paṭṭhāya yāva dhātuparinibbānāti dassento, ‘‘tatthā’’tiādimāha. Anacchariyattāti dvīsupi uppajjamānesu acchariyattābhāvatoti attho. Dvīsupi uppajjamānesu anacchariyatā, kimaṅgaṁ pana bahūsūti dassento, ‘‘yadi cā’’tiādimāha. Buddhā nāma majjhe bhinnasuvaṇṇaṁ viya ekasadisāti tesaṁ desanāpi ekarasā ekadhāti āha – ‘‘desanāya ca visesābhāvato’’ti . Etenapi anacchariyattameva sādheti. Vivādabhāvatoti etena vivādābhāvatthaṁ dve buddhā ekato na uppajjantīti dasseti. Etaṁ kāraṇanti etaṁ anacchariyatādikāraṇaṁ. Tatthāti milindapañhe.",
  "tika-s0401t12:22": "Ekaṁ eva buddhaṁ dhāretīti ekabuddhadhāraṇī. Etena evaṁsabhāvā ete buddhaguṇā, yena dutiyabuddhaguṇe dhāretuṁ asamatthā ayaṁ lokadhātūti dasseti. Paccayavisesanipphannānañhi guṇadhammānaṁ bhāriyo viseso mahāpathaviyāpi dussahoti sakkā viññātuṁ. Tathā hi abhisambodhisamaye upagatassa lokanāthassa guṇabhāraṁ bodhirukkhassa tīsupi disāsu mahāpathavī sandhāretuṁ nāsakkhi. Tasmā ‘‘na dhāreyyā’’ti vatvā tameva adhāraṇaṁ pariyāyantarehi pakāsento ‘‘caleyyā’’tiādimāha. Tattha caleyyāti paripphandeyya. Kampeyyāti pavedheyya . Nameyyāti ekapassena nameyya. Onameyyāti osīdeyya. Vinameyyāti vividhaṁ ito cito ca nameyya. Vikireyyāti vātena thusamuṭṭhi viya vippakireyya. Vidhameyyāti vinasseyya. Viddhaṁseyyāti sabbaso viddhastā bhaveyya. Tathābhūtā ca na katthaci tiṭṭheyyāti āha – ‘‘na ṭhānamupagaccheyyā’’ti.",
  "tika-s0401t12:23": "Idāni tattha nidassanaṁ dassento, ‘‘yathā, mahārājā’’tiādimāha. Tattha eke puriseti ekasmiṁ purise. Samupādikāti samaṁ uddhaṁ pajjati pavattatīti samupādikā, udakassa upari samaṁ gāminīti attho. ‘‘Samuppādikā’’tipi paṭhanti, ayamevattho. Vaṇṇenāti saṇṭhānena. Pamāṇenāti ārohena. Kisathūlenāti kisathūlabhāvena, pariṇāhenāti attho. Dvinnampīti dvepi, dvinnampi vā sarīrabhāraṁ.",
  "tika-s0401t12:24": "Chādentanti rocentaṁ ruciṁ uppādentaṁ. Tandikatoti tena bhojanena tandibhūto. Anonamitadaṇḍajātoti yāvadatthaṁ bhojanena onamituṁ asakkuṇeyyatāya anonamanadaṇḍo viya jāto. Sakiṁ bhutto vameyyāti ekampi ālopaṁ ajjhoharitvā vameyyāti attho.",
  "tika-s0401t12:25": "Atidhammabhārena pathavī calatīti dhammena nāma pathavī tiṭṭheyya. Sā kiṁ teneva calati vinassatīti adhippāyena pucchati. Puna thero ‘‘ratanaṁ nāma loke kuṭumbaṁ sandhārentaṁ abhimatañca lokena attano garusabhāvatāya sakaṭabhaṅgassa kāraṇaṁ atibhārabhūtaṁ diṭṭhaṁ. Evaṁ dhammo ca hitasukhavisesehi taṁsamaṅgīnaṁ dhārento abhimato ca viññūnaṁ gambhīrappameyyabhāvena garusabhāvattā atibhārabhūto pathavīcalanassa kāraṇaṁ hotī’’ti dassento, ‘‘idha, mahārāja, dve sakaṭā’’tiādimāha . Eteneva tathāgatassa mātukucchiokkamanādikāle pathavīkampanakāraṇaṁ saṁvaṇṇitanti daṭṭhabbaṁ. Ekassāti ekasmā, ekassa vā sakaṭassa ratanaṁ, tasmā sakaṭā gahetvāti attho.",
  "tika-s0401t12:26": "Osāritanti uccāritaṁ, vuttanti attho. Aggoti sabbasattehi aggo. Jeṭṭhoti vuddhataro. Seṭṭhoti pasatthataro. Visiṭṭhehi sīlādīhi guṇehi samannāgatattā visiṭṭho. Uggatatamoti uttamo. Pavaroti tasseva vevacanaṁ. Natthi etassa samoti asamo. Asamā pubbabuddhā, tehi samoti asamasamo. Natthi etassa paṭisamo paṭipuggaloti appaṭisamo. Natthi etassa paṭibhāgoti appaṭibhāgo. Natthi etassa paṭipuggaloti appaṭipuggalo.",
  "tika-s0401t12:27": "Sabhāvapakatikāti sabhāvabhūtā akittimā pakati. Kāraṇamahantattāti kāraṇānaṁ mahantatāya, mahantehi buddhakaradhammehi pāramisaṅkhātehi kāraṇehi buddhaguṇānaṁ nibbattitoti vuttaṁ hoti. Pathavīādīni mahantāni vatthūni, mahantā cakkavāḷādayo attano attano visaye ekekāva, evaṁ sammāsambuddhopi mahanto attano visaye eko eva. Ko ca tassa visayo? Buddhabhūmi, yāvatakaṁ vā ñeyyaṁ. ‘‘Ākāso viya anantavisayo bhagavā eko eva hotī’’ti vadanto paracakkavāḷesupi dutiyassa buddhassa abhāvaṁ dasseti.",
  "tika-s0401t12:28": "Imināva padenāti ‘‘ekissā lokadhātuyā’’ti iminā eva padena. Dasa cakkavāḷasahassāni gahitānīti jātikhettāpekkhāya gahitāni. Ekacakkavāḷenevāti iminā eva ekacakkavāḷena, na yena kenaci. Yathā ‘‘imasmiṁyeva cakkavāḷe uppajjantī’’ti vutte imasmimpi cakkavāḷe jambudīpe eva, tatthāpi majjhimadese evāti paricchindituṁ vaṭṭati, evaṁ ‘‘ekissā lokadhātuyā’’ti jātikhette adhippetepi imināva cakkavāḷena paricchindituṁ vaṭṭati.",
  "tika-s0401t12:29": "Paṭhamavaggavaṇṇanā niṭṭhitā."
}