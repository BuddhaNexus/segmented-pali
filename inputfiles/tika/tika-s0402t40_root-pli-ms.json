{
  "tika-s0402t40:0": "(7) 2. Pattakammavaggo",
  "tika-s0402t40:1": "1-4. Pattakammasuttādivaṇṇanā",
  "tika-s0402t40:2": "61-64. Dutiyassa paṭhame ye aniṭṭhā na honti, te iṭṭhāti adhippetāti āha ‘‘aniṭṭhapaṭikkhepena iṭṭhā’’ti. Iṭṭhāti ca pariyiṭṭhā vā hotu mā vā, iṭṭhārammaṇabhūtāti attho. Gavesitampi hi iṭṭhanti vuccati, taṁ idha nādhippetaṁ. Maneti manasmiṁ. Kantāti vā kamanīyā, kāmetabbāti attho. Manaṁ appāyantīti iṭṭhabhāvena manaṁ vaḍḍhenti. Kammasādhano idha bhoga-saddoti āha ‘‘bhogāti bhuñjitabbā’’tiādi. Dhammūpaghātaṁ katvā kusaladhammaṁ vinodetvā. Upanijjhāyīyantīti upajjhāyāti āha ‘‘sukhadukkhesu upanijjhāyitabbattā’’ti, sukhadukkhesu uppannesu anussaritabbattāti attho. Sandiṭṭhasambhattehīti ettha tattha tattha saṅgamma diṭṭhamattā nātidaḷhamittā sandiṭṭhā, suṭṭhu bhattā sinehavanto daḷhamittā sambhattā.",
  "tika-s0402t40:3": "Visamalobhanti balavalobhaṁ. Sukhitanti sañjātasukhaṁ. Pīṇitanti dhātaṁ suhitaṁ. Tathābhūto pana yasmā balasampanno hoti, tasmā ‘‘balasampannaṁ karotī’’ti vuttaṁ.",
  "tika-s0402t40:4": "Sobhane kāyikavācasikakamme ratoti sūrato ukārassa dīghaṁ katvā, tassa bhāvo soraccaṁ, kāyikavācasiko avītikkamo. So pana atthato susīlabhāvoti āha ‘‘khantisoracce niviṭṭhāti adhivāsanakkhantiyañca susīlatāya ca niviṭṭhā’’ti. Ekamattānanti ekaṁ cittanti attho. Rāgādīnañhi pubbabhāgiyaṁ damanādi paccekaṁ icchitabbaṁ, na maggakkhaṇe viya ekajjhaṁ paṭisaṅkhānamukhena pajahanato. Ekamattānanti vā vivekavasena ekaṁ ekākinaṁ attānaṁ. Tenevāha ‘‘ekaṁ attanova attabhāva’’ntiādi. Uparūparibhūmīsūti chakāmasaggasaṅkhātāsu uparūparikāmabhūmīsu. Kammassa phalaṁ aggaṁ nāma. Taṁ panettha uccagāmīti āha ‘‘uddhamaggamassā’’ti. Suvagge niyuttā, suvaggappayojanāti vā sovaggikā. Dasannaṁ visesānanti dibbaāyuvaṇṇayasasukhaādhipateyyānañceva iṭṭharūpādīnañca phalavisesānaṁ. Vaṇṇaggahaṇena cettha sako attabhāvavaṇṇo gahito, rūpaggahaṇena bahiddhā rūpārammaṇaṁ. Dutiyatatiyacatutthāni uttānatthāneva.",
  "tika-s0402t40:5": "Pattakammasuttādivaṇṇanā niṭṭhitā.",
  "tika-s0402t40:6": "5. Rūpasuttavaṇṇanā",
  "tika-s0402t40:7": "65. Pañcame paminoti uḷāratādivisesaṁ etenāti pamāṇaṁ, rupakāyo pamāṇaṁ etassāti rūpappamāṇo. Tato eva rūpe pasannoti rūpappasanno. Ghosoti cettha thutighoso. Lūkhanti paccayalūkhatā. Dhammāti sīlādayo guṇadhammā adhippetā. Imesaṁ pana catunnaṁ puggalānaṁ nānākaraṇaṁ pāḷiyaṁyeva āgataṁ. Vuttañhetaṁ –",
  "tika-s0402t40:8": "‘‘Katamo ca puggalo rūpappamāṇo rūpappasanno? Idhekacco puggalo ārohaṁ vā passitvā pariṇāhaṁ vā passitvā saṇṭhānaṁ vā passitvā pāripūriṁ vā passitvā tattha pamāṇaṁ gahetvā pasādaṁ janeti. Ayaṁ vuccati puggalo rūpappamāṇo rūpappasanno.",
  "tika-s0402t40:9": "‘‘Katamo ca puggalo ghosappamāṇo ghosappasanno? Idhekacco puggalo paravaṇṇanāya parathomanāya parapasaṁsanāya paravaṇṇahārikāya tattha pamāṇaṁ gahetvā pasādaṁ janeti. Ayaṁ vuccati puggalo ghosappamāṇo ghosappasanno.",
  "tika-s0402t40:10": "‘‘Katamo ca puggalo lūkhappamāṇo lūkhappasanno? Idhekacco puggalo cīvaralūkhaṁ vā passitvā pattalūkhaṁ vā passitvā senāsanalūkhaṁ vā passitvā vividhaṁ vā dukkarakārikaṁ passitvā tattha pamāṇaṁ gahetvā pasādaṁ janeti. Ayaṁ vuccati puggalo lūkhappamāṇo lūkhappasanno.",
  "tika-s0402t40:11": "‘‘Katamo ca puggalo dhammappamāṇo dhammappasanno? Idhekacco puggalo sīlaṁ vā passitvā samādhiṁ vā passitvā paññaṁ vā passitvā tattha pamāṇaṁ gahetvā pasādaṁ janeti. Ayaṁ vuccati puggalo dhammappamāṇo dhammappasanno’’ti (pu. pa. 171-172).",
  "tika-s0402t40:12": "Tattha ārohanti uccataṁ. Sā ca kho tasmiṁ tasmiṁ kāle pamāṇayuttā daṭṭhabbā. Pariṇāhanti nātikisathūlatāvasena pīṇataṁ. Saṇṭhānanti tesaṁ tesaṁ aṅgapaccaṅgānaṁ susaṇṭhitataṁ dīgharassavaṭṭādiyuttaṭṭhānesu tathābhāvaṁ. Pāripūrinti sabbesaṁ sarīrāvayavānaṁ paripuṇṇataṁ avikalataṁ. Tattha pamāṇaṁ gahetvāti tasmiṁ rūpe rūpasampattiyaṁ pamāṇabhāvaṁ upādāya. Pasādaṁ janetīti adhimokkhaṁ janeti uppādeti.",
  "tika-s0402t40:13": "Paravaṇṇanāyāti ‘‘asuko ediso ca ediso cā’’ti parassa guṇavacanena. Parathomanāyāti parammukhā parassa silāghuppādakena abhitthavanena parena thutivasena, gāthādiupanibandhanena vuttāya thomanāyāti vuttaṁ hoti. Parapasaṁsanāyāti parammukhā parassa guṇasaṁkittanena. Paravaṇṇahārikāyāti paramparavaṇṇahārikāya paramparāya parassa kittanasaddassa upasaṁhārena. Tatthāti tasmiṁ thutighose.",
  "tika-s0402t40:14": "Cīvaralūkhanti thūlajiṇṇabahutunnakatādicīvarassa lūkhabhāvaṁ. Pattalūkhanti anekaganthikāhaṭatādipattassa lūkhabhāvaṁ. Vividhaṁ vā dukkarakārikanti dhutaṅgādivasena pavattanānāvidhaṁ dukkaracariyaṁ. Sīlaṁ vā passitvāti sīlapāripūrivasena visuddhaṁ kāyavacīsucaritaṁ ñāṇacakkhunā passitvā, jhānādiadhigamasuddhisamādhiṁ vā vipassanābhiññāsaṅkhātaṁ paññaṁ vā passitvāti attho.",
  "tika-s0402t40:15": "Evametasmiṁ catuppamāṇe lokasannivāse buddhesu appasannā mandā, pasannā bahukā. Rūpappamāṇassa hi buddharūpato uttari pasādāvahaṁ rūpaṁ nāma natthi. Ghosappamāṇassa buddhānaṁ kittighosato uttari pasādāvaho ghoso nāma natthi. Lūkhappamāṇassa kāsikāni vatthāni mahārahāni kañcanabhājanāni tiṇṇaṁ utūnaṁ anucchavike sabbasampattiyutte pāsādavare pahāya paṁsukūlacīvaraselamayapattarukkhamūlādisenāsanasevino buddhassa bhagavato lūkhato uttari pasādāvahaṁ aññaṁ lūkhaṁ nāma natthi. Dhammappamāṇassa sadevake loke asādhāraṇasīlādiguṇassa tathāgatassa sīlādiguṇato uttari pasādāvaho añño sīlādiguṇo nāma natthi. Iti bhagavā imaṁ catuppamāṇikaṁ lokasannivāsaṁ muṭṭhinā gahetvā viya ṭhitoti.",
  "tika-s0402t40:16": "Pamāṇiṁsūti pamāṇaṁ aggahesuṁ. Niyakajjhatte tassa guṇaṁ na jānātīti tassa abbhantare pavattamānaṁ sīlādiguṇaṁ na jānāti. Sesaṁ suviññeyyameva.",
  "tika-s0402t40:17": "Rūpasuttavaṇṇanā niṭṭhitā.",
  "tika-s0402t40:18": "7. Ahirājasuttavaṇṇanā",
  "tika-s0402t40:19": "67. Sattame daṭṭhavisānevāti avadhāraṇena diṭṭhavisādayo nivatteti. Kaṭṭhamukhādayo hi cattāro āsīvisā daṭṭhaviso, diṭṭhaviso, phuṭṭhaviso, vātavisoti paccekaṁ catubbidhā hontīti visavegavikāravasena soḷasa vuttā. Tesu daṭṭhavisānaṁyeva idha gahaṇaṁ, na itaresanti dasseti. Sesaṁ suviññeyyameva.",
  "tika-s0402t40:20": "Ahirājasuttavaṇṇanā niṭṭhitā.",
  "tika-s0402t40:21": "8. Devadattasuttavaṇṇanā",
  "tika-s0402t40:22": "68. Aṭṭhame kāle sampatteti gabbhassa paripākagatattā vijāyanakāle sampatte. Potakanti assatariyā puttaṁ. ‘‘Phalaṁ ve kadaliṁ hantī’’tiādigāthāya kukkujakeneva pattavaṭṭipasavassa ucchinnattā phaluppatti kadaliyā parābhavāya hotīti āha ‘‘phalaṁ ve kadaliṁ hantī’’ti. Kukkujakaṁ nāma kadaliyā pupphanāḷaṁ. Tathā phalapākapariyosānattā osadhīnaṁ ‘‘phalaṁ veḷuṁ naḷa’’nti vuttaṁ. Ayaṁ panettha piṇḍattho – yathā attano phalaṁ kadaliveḷunaḷe vināseti, gabbho ca assatariṁ, evaṁ attano kammabhūto sakkāro asappurisaṁ vināsetīti.",
  "tika-s0402t40:23": "Devadattasuttavaṇṇanā niṭṭhitā.",
  "tika-s0402t40:24": "9. Padhānasuttavaṇṇanā",
  "tika-s0402t40:25": "69. Navame padahati etehīti padhānāni. Uttamavīriyāni seṭṭhavīriyāni visiṭṭhassa atthassa sādhanato. Kilesānaṁ saṁvaratthāyāti yathā abhijjhādayo na uppajjanti, evaṁ satiyā upaṭṭhānena kilesānaṁ saṁvaraṇatthāya. Pajahanatthāyāti kāmavitakkādīnaṁ vinodanatthāya. Padhānanti tasseva pajahanassa sādhanavasena pavattavīriyaṁ. Kusalānaṁ dhammānaṁ brūhanatthāyāti bojjhaṅgasaṅkhātānaṁ kusaladhammānaṁ vaḍḍhanatthāya. Padhānanti tasseva vaḍḍhanassa sādhanavasena pavattavīriyaṁ.",
  "tika-s0402t40:26": "Padhānasuttavaṇṇanā niṭṭhitā.",
  "tika-s0402t40:27": "10. Adhammikasuttavaṇṇanā",
  "tika-s0402t40:28": "70. Dasame visamanti bhāvanapuṁsakametaṁ. Tenāha ‘‘visamā hutvā’’ti. Asamayenāti akāle. Bhummatthe hetaṁ karaṇavacanaṁ. Pakaṭṭhaṁ padhānaṁ añjasaṁ etesanti pañjasā, añjasaṁ pagatā paṭipannāti vā pañjasā, pakatimaggagāmino. Na pañjasā apañjasā, amaggappaṭipannā. Te pana yasmā maggato apagatā nāma honti, tasmā vuttaṁ ‘‘maggato apagatā’’tiādi.",
  "tika-s0402t40:29": "Gāthāsu pana evamettha sambandho veditabbo. Gunnaṁ ce taramānānanti gāvīsu mahoghaṁ tarantīsu. Jimhaṁ gacchati puṅgavoti yadi yūthapati usabho kuṭilaṁ gacchati. Sabbā tā jimhaṁ gacchantīti sabbā tā gāviyo kuṭilameva gacchanti. Kasmā? Nette jimhaṁ gate sati tassa kuṭilagatattā. So hi tāsaṁ paccayiko upaddavaharo ca. Evamevanti yathā cetaṁ, evameva yo manussesu padhānasammato, yadi so adhammacārī siyā, ye tassa anujīvino, sabbepi adhammikā honti. Sāmisampadā hi pakatisampadaṁ sampādeti. Yasmā etadevaṁ, tasmā sabbaṁ raṭṭhaṁ dukkhaṁ seti, rājā ce hoti adhammiko.",
  "tika-s0402t40:30": "Adhammikasuttavaṇṇanā niṭṭhitā.",
  "tika-s0402t40:31": "Pattakammavaggavaṇṇanā niṭṭhitā."
}