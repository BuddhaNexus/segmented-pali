{
  "tika-vin05t16:0": "16. Sahaseyyavinicchayakathā",
  "tika-vin05t16:1": "79. Duvidhaṁ sahaseyyakanti ‘‘yo pana bhikkhu anupasampannena uttaridirattatirattaṁ sahaseyyaṁ kappeyya, pācittiyaṁ (pāci. 49). Yo pana bhikkhu mātugāmena sahaseyyaṁ kappeyya, pācittiya’’nti (pāci. 56) evaṁ vuttaṁ sahaseyyasikkhāpadadvayaṁ sandhāya vuttaṁ. Tatrāyaṁ vinicchayo (pāci. aṭṭha. 50-51) – anupasampannena saddhiṁ tiṇṇaṁ rattīnaṁ upari catutthadivase atthaṅgate sūriye sabbacchannasabbaparicchanne yebhuyyacchannayebhuyyaparicchanne vā senāsane pubbāpariyena vā ekakkhaṇe vā nipajjantassa pācittiyaṁ. Tattha chadanaṁ anāhacca diyaḍḍhahatthubbedhena pākārādinā yena kenaci paricchannampi sabbaparicchannamicceva veditabbaṁ. Yaṁ senāsanaṁ upari pañcahi chadanehi aññena vā kenaci sabbameva paricchannaṁ, idaṁ sabbacchannaṁ nāma senāsanaṁ. Aṭṭhakathāsu pana pākaṭavohāraṁ gahetvā vācuggatavasena ‘‘sabbacchannaṁ nāma pañcahi chadanehi channa’’nti vuttaṁ. Kiñcāpi vuttaṁ, atha kho dussakuṭiyaṁ sayantassapi na sakkā anāpatti kātuṁ, tasmā yaṁ kiñci paṭicchādanasamatthaṁ idha chadanañca paricchannañca veditabbaṁ. Pañcavidhacchadaneyeva hi gayhamāne padaracchannepi sahaseyyā na bhaveyya, tasmā yaṁ senāsanaṁ bhūmito paṭṭhāya yāvachadanaṁ āhacca pākārena vā aññena vā kenaci antamaso vatthenapi parikkhittaṁ, idaṁ sabbaparicchannaṁ nāma senāsanaṁ. Chadanaṁ anāhacca sabbantimena pariyāyena diyaḍḍhahatthubbedhena pākārādinā parikkhittampi sabbaparicchannameva. Yassa pana upari bahutaraṁ ṭhānaṁ channaṁ, appaṁ acchannaṁ, samantato vā bahutaraṁ parikkhittaṁ, appaṁ aparikkhittaṁ, idaṁ yebhuyyenachannaṁ yebhuyyenaparicchannaṁ nāma.",
  "tika-vin05t16:2": "Iminā lakkhaṇena samannāgato sacepi sattabhūmiko pāsādo ekūpacāro hoti, satagabbhaṁ vā catusālaṁ, ekaṁ senāsanamicceva saṅkhaṁ gacchati. Evarūpe senāsane anupasampannena saddhiṁ catutthadivase atthaṅgate sūriye nipajjantassa pācittiyaṁ vuttaṁ. Sace pana sambahulā sāmaṇerā, eko bhikkhu, sāmaṇeragaṇanāya pācittiyā. Te ce uṭṭhāyuṭṭhāya nipajjanti, tesaṁ payoge payoge bhikkhussa āpatti, bhikkhussa uṭṭhāyuṭṭhāya nipajjane pana bhikkhusseva payogena bhikkhussa āpatti. Sace sambahulā bhikkhū, eko sāmaṇero, ekopi sabbesaṁ āpattiṁ karoti. Tassa uṭṭhāyuṭṭhāya nipajjanenapi bhikkhūnaṁ āpattiyeva. Ubhayesaṁ sambahulabhāvepi eseva nayo.",
  "tika-vin05t16:3": "80. Apicettha ekāvāsādikampi catukkaṁ veditabbaṁ. Yo hi ekasmiṁ āvāse ekeneva anupasampannena saddhiṁ tirattaṁ sahaseyyaṁ kappeti, tassa catutthadivasato paṭṭhāya devasikā āpatti. Yopi ekasmiṁyeva āvāse nānāanupasampannehi saddhiṁ tirattaṁ sahaseyyaṁ kappeti, tassapi. Yopi nānāāvāsesu ekeneva anupasampannena saddhiṁ tirattaṁ sahaseyyaṁ kappeti, tassapi. Yopi nānāāvāsesu nānāanupasampannehi saddhiṁ yojanasatampi gantvā sahaseyyaṁ kappeti, tassapi catutthadivasato paṭṭhāya devasikā āpatti.",
  "tika-vin05t16:4": "Ayañca sahaseyyāpatti nāma ‘‘bhikkhuṁ ṭhapetvā avaseso anupasampanno nāmā’’ti vacanato antamaso pārājikavatthubhūtena tiracchānagatenapi saddhiṁ hoti, tasmā sacepi godhābiḷālamaṅgusādīsu koci pavisitvā bhikkhuno vasanasenāsane ekūpacāraṭṭhāne sayati, sahaseyyāva hoti. Yadi pana thambhānaṁ upari katapāsādassa uparimatalena saddhiṁ asambaddhabhittikassa bhittiyā upariṭhitasusiratulāsīsassa susirena pavisitvā tulāya abbhantare sayitvā teneva susirena nikkhamitvā gacchati, heṭṭhāpāsāde sayitabhikkhussa anāpatti. Sace chadane chiddaṁ hoti, tena pavisitvā antochadane vasitvā teneva pakkamati, nānūpacāre uparimatale chadanabbhantare sayitassa āpatti, heṭṭhimatale sayitassa anāpatti. Sace antopāsādeneva ārohitvā sabbatalāni paribhuñjanti, ekūpacārāni honti, tesu yattha katthaci sayitassa āpatti, sabhāsaṅkhepena kate aḍḍhakuṭṭake senāsane sayitassa tulāvāḷasaghāṭādīsu kapotādayo sayanti, āpattiyeva. Parikkhepassa bahigate nibbakosabbhantare sayanti, anāpatti. Parimaṇḍalaṁ vā caturassaṁ vā ekacchadanāya gabbhamālāya satagabbhaṁ cepi senāsanaṁ hoti, tatra ce ekena sādhāraṇadvārena pavisitvā visuṁ pākārena aparicchinnagabbhūpacāre sabbagabbhepi pavisanti, ekagabbhepi anupasampanne nipanne sabbagabbhesu nipannānaṁ āpatti. Sace sapamukhā gabbhā honti, pamukhañca upari acchannaṁ, pamukhe sayito gabbhe sayitānaṁ āpattiṁ na karoti. Sace pana gabbhacchadaneneva saddhiṁ sambandhachadanaṁ, tatra sayito sabbesaṁ āpattiṁ karoti. Kasmā? Sabbacchannattā ca sabbaparicchannattā ca. Gabbhaparikkhepoyeva hissa parikkhepo.",
  "tika-vin05t16:5": "81. Yepi ekasāladvisālatisālacatusālasannivesā mahāpāsādā ekasmiṁ okāse pāde dhovitvā paviṭṭhena sakkā honti sabbattha anuparigantuṁ, tesupi sahaseyyāpattiyā na muccati. Sace tasmiṁ tasmiṁ ṭhāne upacāraṁ paricchinditvā katā honti, ekūpacāraṭṭhāneyeva āpatti. Dvīhi dvārehi yuttassa sudhāchadanamaṇḍapassa majjhe pākāraṁ karonti, ekena dvārena pavisitvā ekasmiṁ paricchede anupasampanno sayati, ekasmiṁ bhikkhu, anāpatti. Pākāre godhādīnaṁ pavisanamattaṁ chiddaṁ hoti, ekasmiñca paricchede godhā sayanti, anāpattiyeva. Na hi chiddena gehaṁ ekūpacāraṁ nāma hoti. Sace pākāramajjhe chinditvā dvāraṁ yojenti, ekūpacāratāya āpatti. Taṁ dvāraṁ kavāṭena pidahitvā sayanti, āpattiyeva. Na hi dvārapidahanena gehaṁ nānūpacāraṁ nāma hoti, dvāraṁ vā advāraṁ. Kavāṭañhi saṁvaraṇavivaraṇehi yathāsukhaṁ vaḷañjanatthāya kataṁ, na vaḷañjupacchedanatthāya. Sace taṁ dvāraṁ puna iṭṭhakāhi pidahanti, advāraṁ hoti, purime nānūpacārabhāveyeva tiṭṭhati. Dīghapamukhaṁ cetiyagharaṁ hoti, ekaṁ kavāṭaṁ anto, ekaṁ bahi, dvinnaṁ kavāṭānaṁ antare anupasampanno antocetiyaghare sayantassa āpattiṁ karoti ekūpacārattā.",
  "tika-vin05t16:6": "Ayañhettha saṅkhepo – senāsanaṁ khuddakaṁ vā hotu mahantaṁ vā, aññena saddhiṁ sambandhaṁ vā asambandhaṁ vā, dīghaṁ vā vaṭṭaṁ vā caturassaṁ vā, ekabhūmikaṁ vā anekabhūmikaṁ vā, yaṁ yaṁ ekūpacāraṁ, sabbattha sahaseyyāpatti hotīti. Ettha ca yena kenaci paṭicchadanena sabbacchanne sabbaparicchanne pācittiyaṁ, yebhuyyenachanne yebhuyyenaparicchanne pācittiyaṁ, sabbacchanne yebhuyyenaparicchanne pācittiyaṁ, sabbacchanne upaḍḍhaparicchanne pācittiyaṁ, yebhuyyenachanne upaḍḍhaparicchanne pācittiyaṁ, sabbaparicchanne yebhuyyenachanne pācittiyaṁ, sabbaparicchanne upaḍḍhacchanne pācittiyaṁ, yebhuyyenaparicchanne upaḍḍhacchanne pācittiyanti aṭṭha pācittiyāni. Upaḍḍhacchanne upaḍḍhaparicchanne dukkaṭaṁ, sabbacchanne cūḷakaparicchanne dukkaṭaṁ, yebhuyyenachanne cūḷakaparicchanne dukkaṭaṁ, sabbaparicchanne cūḷakacchanne dukkaṭaṁ, yebhuyyenaparicchanne cūḷakacchanne dukkaṭanti pañca dukkaṭāni veditabbāni. Sabbacchanne sabbaaparicchanne, sabbaparicchanne sabbaacchanne, yebhuyyenaacchanne yebhuyyenaaparicchanne, upaḍḍhacchanne cūḷakaparicchanne, upaḍḍhaparicchanne cūḷakacchanne cūḷakaparicchanne ca anāpatti. Mātugāmena saha nipajjantassapi ayameva vinicchayo. Ayañhettha viseso – anupasampannena saddhiṁ nipajjantassa catutthadivase āpatti, mātugāmena saddhiṁ paṭhamadivaseti. Yakkhipetīhi pana dissamānakarūpāhi tiracchānagatitthiyā ca methunadhammavatthubhūtāya eva dukkaṭaṁ, sesāhi anāpatti.",
  "tika-vin05t16:7": "Iti pāḷimuttakavinayavinicchayasaṅgahe",
  "tika-vin05t16:8": "Sahaseyyavinicchayakathā samattā."
}