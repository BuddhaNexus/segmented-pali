{
  "tika-s0402t42:0": "(9) 4. Macalavaggo",
  "tika-s0402t42:1": "1-6. Pāṇātipātasuttādivaṇṇanā",
  "tika-s0402t42:2": "81-86. Catutthassa paṭhamādīni uttānatthāneva. Pañcame (saṁ. ni. ṭī. 1.1.132) ‘‘nīce kule paccājāto’’tiādikena appakāsabhāvena tamatīti tamo, tena tamena yuttoti tamo puggalo vuccati. Tathā hi taṁyogato puggalassa tabbohāro yathā ‘‘maccherayogato maccharo’’ti, tasmā tamoti appakāsabhāvena tamo tamabhūto andhakāraṁ viya jāto, andhakārattaṁ vā pattoti attho. Vuttalakkhaṇaṁ tamameva paramparato ayanaṁ gati niṭṭhā etassāti tamaparāyaṇo. Ubhayenapi tamaggahaṇena khandhatamo kathito, na andhakāratamo. Khandhatamoti ca sampattirahitā khandhapavattiyeva daṭṭhabbā. ‘‘Ucce kule paccājāto’’tiādikena pakāsabhāvena jotetīti joti, tena jotināyuttotiādi sabbaṁ vuttanayena veditabbaṁ. Itare dveti jotitamaparāyaṇo, jotijotiparāyaṇoti itare dve puggale.",
  "tika-s0402t42:3": "Veṇuvettādivilīvehi peḷabhājanādikārakā vilīvakārakā. Migamacchādīnaṁ nisādanato nesādā, māgavikamacchabandhādayo. Rathesu cammena nahaṇakaraṇato rathakārā, cammakārā. Puiti karīsassa nāmaṁ, taṁ kusenti apanentīti pukkusā, pupphachaḍḍakā. Dubbaṇṇoti virūpo. Okoṭimakoti ārohābhāvena heṭṭhimako, rassakāyoti attho. Tenāha ‘‘lakuṇḍako’’ti. Laku viya ghaṭikā viya ḍeti pavattatīti lakuṇḍako, rasso. Kaṇati nimīlatīti kāṇo. Taṁ panassa nimīlanaṁ ekena akkhinā dvīhipi vāti āha ‘‘ekacchikāṇo vā ubhayacchikāṇo vā’’ti. Kuṇanaṁ kuṇo, hatthavekallaṁ, so etassa atthīti kuṇī. Khañjo vuccati pādavikalo. Heṭṭhimakāyasaṅkhāto sarīrassa pakkho padeso hato assāti pakkhahato. Tenāha ‘‘pīṭhasappī’’ti. Padīpe padīpane etabbaṁ netabbanti padīpeyyaṁ, telakapālādiupakaraṇaṁ. Vuttanti aṭṭhakathāyaṁ vuttaṁ.",
  "tika-s0402t42:4": "Āgamanavipattīti āgamanaṭṭhānavasena vipatti ‘‘āgamo etthā’’ti katvā. Pubbuppannapaccayavipattīti paṭhamuppannapaccayavasena viparāvatti. Caṇḍālādisabhāvā hissa mātāpitaro paṭhamuppannapaccayo. Pavattapaccayavipattīti pavatte sukhapaccayavipatti. Tādise nihīnakule uppannopi koci vibhavasampanno siyā, ayaṁ pana duggato durūpo. Ājīvupāyavipattīti ājīvanupāyavasena vipatti. Sukhena hi jīvikaṁ pavattetuṁ upāyabhūtā hatthisippādayo imassa natthi, pupphachaḍḍanasilākoṭṭanādikammaṁ pana katvā jīvikaṁ pavatteti. Tenāha ‘‘kasiravuttike’’ti. Attabhāvavipattīti upadhivipatti. Dukkhakāraṇasamāyogoti kāyikacetasikadukkhuppattiyā paccayasamodhānaṁ. Sukhakāraṇavipattīti sukhapaccayaparihāni. Upabhogavipattīti upabhogasukhassa vināso anupaladdhi. Joti ceva jotiparāyaṇabhāvo ca sukkapakkho. Chaṭṭhaṁ uttānameva.",
  "tika-s0402t42:5": "Pāṇātipātasuttādivaṇṇanā niṭṭhitā.",
  "tika-s0402t42:6": "7. Puttasuttavaṇṇanā",
  "tika-s0402t42:7": "87. Sattame ma-kāro padasandhikaro ‘‘aññamañña’’ntiādīsu viya. Niccalasamaṇoti thirasamaṇo. Abhisiñcitabboti abhisekoti kammasādhano abhisekasaddo. Tenāha ‘‘abhisekaṁ kātuṁ yutto’’ti.",
  "tika-s0402t42:8": "Bākulatthero viyāti thero hi mahāyasassī, tassa puttadhītaro nattupanattakā sukhumasāṭakehi cīvarāni kāretvā rajāpetvā samugge pakkhipitvā pahiṇanti. Therassa nahānakāle nahānakoṭṭhake ṭhapenti. Thero tāni nivāseti ceva pārupati ca. Tenevetaṁ vuttaṁ.",
  "tika-s0402t42:9": "Khadiravanamagge sīvalitthero viyāti satthari kira taṁ maggaṁ paṭipanne devatā ‘‘amhākaṁ ayyassa sīvalittherassa sakkāraṁ karissāmā’’ti cintetvā ekekayojane vihāraṁ kāretvā ekayojanato uddhaṁ gantuṁ adatvā pātova uṭṭhāya dibbāni yāguādīni gahetvā ‘‘amhākaṁ ayyo sīvalitthero kahaṁ nisinno’’ti vicaranti. Thero attano abhihaṭaṁ buddhappamukhassa bhikkhusaṅghassa dāpesi. Evaṁ satthā saparivāro tiṁsayojanikaṁ kantāraṁ sīvalittherassa puññaphalaṁ anubhavamānova agamāsi. Tenevetaṁ vuttaṁ.",
  "tika-s0402t42:10": "Aṭṭhakanāgarasutte ānandatthero viyāti aṭṭhakanāgarako kira gahapati therassa dhammadesanāya pasīditvā pañcasatagghanakaṁ vihāraṁ kāretvā adāsi. Taṁ sandhāyetaṁ vuttaṁ.",
  "tika-s0402t42:11": "Pilindavacchatthero viyāti therassa kira iddhānubhāvena pasannā manussā sappiādīni bahūni bhesajjāni abhihariṁsu. Pakatiyāpi ca āyasmā pilindavaccho lābhī hoti pañcannaṁ bhesajjānaṁ, laddhaṁ laddhaṁ parisāya vissajjeti. Tenetaṁ vuttaṁ ‘‘gilānapaccayaṁ pilindavacchatthero viyā’’ti.",
  "tika-s0402t42:12": "Tiṇṇampi sannipātena nibbattānīti pittādīnaṁ tiṇṇampi visamānaṁ sannipātena jātāni. Atisītādibhāvena utūnaṁ pariṇāmoti āha ‘‘atisītaatiuṇhaututo jātānī’’ti. Purimaututo visadiso utu utupariṇāmo, tato jātāni utupariṇāmajāni, visabhāgaututo jātānīti attho. Jaṅgaladesavāsīnañhi anūpadese vasantānaṁ visabhāgova utu uppajjati, anūpadesavāsīnañca jaṅgaladeseti. Evaṁ malayasamuddatīrādivasenapi utuvisabhāgatā uppajjatiyeva. Tato jātāni utupariṇāmajāni nāma.",
  "tika-s0402t42:13": "Attano pakaticariyānaṁ visamaṁ kāyassa pariharaṇavasena visamaparihārajāni. Tāni pana accāsanaatiṭṭhānādinā veditabbānīti āha ‘‘accāsanaatiṭṭhānādikā’’ti. Ādi-saddena mahābhāravahaṇasudhākoṭṭanaadesakālacaraṇādīni saṅgaṇhāti. Parassa upakkamato nibbattāni opakkamikāni, ayaṁ coroti vā pāradārikoti vā gahetvā jaṇṇukakapparamuggarādīhi nippothanaupakkamaṁ paccayaṁ katvā uppannānīti attho. Tenāha ‘‘vadhabandhanādiupakkamena nibbattānī’’ti. Kevalanti bāhiraṁ paccayaṁ anapekkhitvā kevalaṁ, tena vināti attho. Tenāha ‘‘pubbekatakammavipākavaseneva jātānī’’ti.",
  "tika-s0402t42:14": "Puttasuttavaṇṇanā niṭṭhitā.",
  "tika-s0402t42:15": "8-10. Saṁyojanasuttādivaṇṇanā",
  "tika-s0402t42:16": "88-90. Aṭṭhame sotāpanno catūhi vātehi indakhīlo viya parappavādehi akampiyo acalasaddhāya samannāgatattā sāsane laddhappatiṭṭho samaṇamacalo nāmāti āha ‘‘sāsane laddhappatiṭṭhattā’’tiādi. Thaddhabhāvakarānaṁ kilesānaṁ sabbaso samucchinnattāti cittassa thaddhabhāvakarānaṁ uddhambhāgiyakilesānaṁ sabbaso abhāvā samaṇasukhumālo nāma sukhumālabhāvappattito. Navamadasamāni suviññeyyāneva.",
  "tika-s0402t42:17": "Saṁyojanasuttādivaṇṇanā niṭṭhitā.",
  "tika-s0402t42:18": "Macalavaggavaṇṇanā niṭṭhitā."
}