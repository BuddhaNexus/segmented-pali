{
  "tika-vin05t15:0": "15. Bhūtagāmavinicchayakathā",
  "tika-vin05t15:1": "75.Bhūtagāmoti pañcahi bījehi jātānaṁ rukkhalatādīnametaṁ adhivacanaṁ. Tatrimāni pañca bījāni – mūlabījaṁ khandhabījaṁ phaḷubījaṁ aggabījaṁ bījabījanti. Tattha mūlabījaṁ nāma haliddi siṅgiveraṁ vacā vacattaṁ ativisaṁ kaṭukarohiṇī usīraṁ bhaddamuttakaṁ, yāni vā panaññānipi atthi mūle jāyanti mūle sañjāyanti, etaṁ mūlabījaṁ nāma. Khandhabījaṁ nāma assattho nigrodho pilakkho udumbaro kacchako kapitthano, yāni vā panaññānipi atthi khandhe jāyanti khandhe sañjāyanti, etaṁ khandhabījaṁ nāma. Phaḷubījaṁ nāma ucchu veḷu naḷo, yāni vā panaññānipi atthi pabbe jāyanti pabbe sañjāyanti, etaṁ phaḷubījaṁ nāma. Aggabījaṁ nāma ajjukaṁ phaṇijjakaṁ hiriveraṁ, yāni vā panaññānipi atthi agge jāyanti agge sañjāyanti, etaṁ aggabījaṁ nāma. Bījabījaṁ nāma pubbaṇṇaṁ aparaṇṇaṁ, yāni vā panaññānipi atthi bīje jāyanti bīje sañjāyanti, etaṁ bījabījaṁ nāma (pāci. 91). Tattha bhūtagāme bhūtagāmasaññī chindati vā chindāpeti vā bhindati vā bhindāpeti vā pacati vā pacāpeti vā, pācittiyaṁ. Bhūtagāmañhi vikopentassa pācittiyaṁ, bhūtagāmaparimocitaṁ pañcavidhampi bījagāmaṁ vikopentassa dukkaṭaṁ.",
  "tika-vin05t15:2": "76. Bījagāmabhūtagāmo (pāci. aṭṭha. 922) nāmesa atthi udakaṭṭho, atthi thalaṭṭho. Tattha udakaṭṭho sāsapamattikatilabījakādibhedā sapaṇṇikā ca apaṇṇikā ca sabbā sevālajāti, antamaso udakapappaṭakaṁ upādāya ‘‘bhūtagāmo’’ti veditabbo. Udakapappaṭako nāma upari thaddho pharusavaṇṇo heṭṭhā mudu nīlavaṇṇo hoti. Tattha yassa sevālassa mūlaṁ oruhitvā pathaviyaṁ patiṭṭhitaṁ, tassa pathavī ṭhānaṁ. Yo udake sañcarati, tassa udakaṁ. Pathaviyaṁ patiṭṭhitaṁ yattha katthaci vikopentassa, uddharitvā vā ṭhānantaraṁ saṅkāmentassa pācittiyaṁ, udake sañcarantaṁ vikopentasseva pācittiyaṁ. Hatthehi pana ito cito caviyūhitvā nahāyituṁ vaṭṭati. Sakalañhi udakaṁ tassa ṭhānaṁ, tasmā na so ettāvatā ṭhānantaraṁ saṅkāmito hoti. Udakato pana udakena vinā sañcicca ukkhipituṁ na vaṭṭati, udakena saddhiṁ ukkhipitvā puna udake pakkhipituṁ vaṭṭati. Uppalinipaduminiādīni jalajavallitiṇāni udakato uddharantassa vā tattheva vikopentassa vā pācittiyaṁ, parehi uppāṭitāni vikopentassa dukkaṭaṁ. Tāni hi bījagāme saṅgahaṁ gacchanti, tilabījakasāsapamattikasevālopi udakato uddhaṭo amilāto aggabījasaṅgahaṁ gacchati. Mahāpaccariyādīsu ‘‘anantakatilabījakaudakapappaṭakādīni dukkaṭavatthūnī’’ti vuttaṁ, tattha kāraṇaṁ na dissati. Andhakaṭṭhakathāyaṁ ‘‘sampuṇṇabhūtagāmaṁ na hoti, tasmā dukkaṭa’’nti vuttaṁ, tampi na sameti. Bhūtagāme hi pācittiyaṁ bījagāme dukkaṭaṁ vuttaṁ. Asampuṇṇabhūtagāmo nāma tatiyo koṭṭhāso neva pāḷiyaṁ, na aṭṭhakathāsu āgato, athetaṁ bījagāmasaṅgahaṁ gamissatīti, tampi na yuttaṁ abhūtagāmamūlattā tādisassa bījagāmassāti. Apica ‘‘garukalahukesu garuke ṭhātabba’’nti etaṁ vinayalakkhaṇaṁ.",
  "tika-vin05t15:3": "Thalaṭṭhe chinnarukkhānaṁ avasiṭṭho haritakhāṇu nāma hoti, tattha kakudhakarañjapiyaṅgupanasādīnaṁ khāṇu uddhaṁ vaḍḍhati, so bhūtagāmena saṅgahito. Tālanāḷikerādīnaṁ khāṇu uddhaṁ na vaḍḍhati, so bījagāmena saṅgahito. Kadaliyā pana aphalitāya khāṇu bhūtagāmena saṅgahito, phalitāya bījagāmena. Kadalī pana phalitā yāva nīlapaṇṇā, tāva bhūtagāmeneva saṅgahitā, tathā phalito veḷu. Yadā pana aggato paṭṭhāya sussati, tadā bījagāmena saṅgahaṁ gacchati. Katarabījagāmena? Phaḷubījagāmena. Kiṁ tato nibbattati? Na kiñci. Yadi hi nibbatteyya, bhūtagāmena saṅgahaṁ gaccheyya. Indasālādirukkhe chinditvā rāsiṁ karonti, kiñcāpi rāsikatadaṇḍakehi ratanappamāṇāpi sākhā nikkhamanti, bījagāmeneva pana saṅgahaṁ gacchanti. Maṇḍapatthāya vā vatiatthāya vā valliāropanatthāya vā bhūmiyaṁ nikhaṇanti, mūlesu ceva paṇṇesu ca niggatesu puna bhūtagāmasaṅkhyaṁ gacchanti, mūlamattesu pana paṇṇamattesu vā niggatesupi bījagāmena saṅgahitā eva.",
  "tika-vin05t15:4": "Yāni kānici bījāni pathaviyaṁ vā udakena siñcitvā ṭhapitāni, kapālādīsu vā allapaṁsuṁ pakkhipitvā nikkhittāni honti, sabbāni mūlamatte vā paṇṇamatte vā niggatepi bījāniyeva. Sacepi mūlāni ca upari aṅkuro ca niggacchati, yāva aṅkuro harito na hoti, tāva bījāniyeva. Muggādīnaṁ pana paṇṇesu uṭṭhitesu, vīhiādīnaṁ vā aṅkure harite nīlavaṇṇe jāte bhūtagāmasaṅgahaṁ gacchanti. Tālaṭṭhīnaṁ paṭhamaṁ sūkaradāṭhā viya mūlaṁ niggacchati, niggatepi yāva upari pattavaṭṭi na niggacchati, tāva bījagāmo nāmayeva. Nāḷikerassa tacaṁ bhinditvā dantasūci viya aṅkuro niggacchati, yāva migasiṅgasadisā nīlapattavaṭṭi na hoti, tāva bījagāmoyeva. Mūle aniggatepi tādisāya pattavaṭṭiyā jātāya amūlakabhūtagāme saṅgahaṁ gacchati.",
  "tika-vin05t15:5": "Ambaṭṭhiādīni vīhiādīhi vinicchinitabbāni. Vandākā vā aññā vā yā kāci rukkhe jāyitvā rukkhaṁ ottharati, rukkhova tassā ṭhānaṁ, taṁ vikopentassa vā tato uddharantassa vā pācittiyaṁ. Ekā amūlikā latā hoti, aṅguliveṭhako viya vanappagumbadaṇḍake veṭheti, tassāpi ayameva vinicchayo. Gehapamukhapākāravedikā cetiyādīsu nīlavaṇṇo sevālo hoti, yāva dve tīṇi pattāni na sañjāyanti, tāva aggabījasaṅgahaṁ gacchati. Pattesu jātesu pācittiyavatthu, tasmā tādisesu ṭhānesu sudhālepampi dātuṁ na vaṭṭati, anupasampannena littassa upari sinehalepo dātuṁ vaṭṭati. Sace nidāghasamaye sukkhasevālo tiṭṭhati, taṁ sammuñjanīādīhi ghaṁsitvā apanetuṁ vaṭṭati. Pānīyaghaṭādīnaṁ bahi sevālo dukkaṭavatthu, anto abbohāriko, dantakaṭṭhapūvādīsu kaṇṇakampi abbohārikameva. Vuttañhetaṁ ‘‘sace gerukaparikammakatā bhitti kaṇṇakitā hoti, coḷakaṁ temetvā pīḷetvā pamajjitabbā’’ti (mahāva. 66).",
  "tika-vin05t15:6": "77. Pāsāṇajāti pāsāṇadaddusevālaseleyyakādīni aharitavaṇṇāni apattakāni ca dukkaṭavatthukāni. Ahicchattakaṁ yāva makuṭaṁ hoti, tāva dukkaṭavatthu, pupphitakālato paṭṭhāya abbohārikaṁ, allarukkhato pana ahicchattakaṁ gaṇhanto rukkhatacaṁ vikopeti, tasmā tattha pācittiyaṁ. Rukkhapapaṭikāyapi eseva nayo. Yā pana indasālakakudhādīnaṁ papaṭikā rukkhato muccitvā tiṭṭhati, taṁ gaṇhantassa anāpatti. Niyyāsampi rukkhato muccitvā ṭhitaṁ sukkharukkhe vā laggaṁ gaṇhituṁ vaṭṭati, allarukkhato na vaṭṭati. Lākhāyapi eseva nayo. Rukkhaṁ cāletvā paṇḍupalāsaṁ vā pariṇatakaṇikārādipupphaṁ vā pātentassa pācittiyameva. Hatthakukkuccena mudukesu indasālanuhīkhandhādīsu vā tatthajātakatālapaṇṇādīsu vā akkharaṁ chindantassapi eseva nayo. Sāmaṇerānaṁ pupphaṁ ocinantānaṁ sākhaṁ onāmetvā dātuṁ vaṭṭati. Tehi pana pupphehi pānīyaṁ na vāsetabbaṁ, pānīyavāsatthikena sāmaṇeraṁ ukkhipitvā ocināpetabbāni. Phalasākhāpi attanā khāditukāmena na onāmetabbā, sāmaṇeraṁ ukkhipitvā phalaṁ gāhāpetabbaṁ. Kiñci gacchaṁ vālataṁ vā uppāṭentehi sāmaṇerehi saddhiṁ gahetvā ākaḍḍhituṁ na vaṭṭati, tesaṁ pana ussāhajananatthaṁ anākaḍḍhantena kaḍḍhanākāraṁ dassentena viya agge gahetuṁ vaṭṭati. Yesaṁ rukkhānaṁ sākhā ruhati, tesaṁ sākhaṁ makkhikabījanādīnaṁ atthāya kappiyaṁ akārāpetvā gahitaṁ, tace vā patte vā antamaso nakhenapi vilekhantassa dukkaṭaṁ. Allasiṅgiverādīsupi eseva nayo. Sace pana kappiyaṁ kārāpetvā sītale padese ṭhapitassa mūlaṁ sañjāyati, uparibhāge chindituṁ vaṭṭati. Sace aṅkuro jāyati, heṭṭhābhāge chindituṁ vaṭṭati, mūle ca aṅkure ca jāte na vaṭṭati.",
  "tika-vin05t15:7": "‘‘Sammuñjanīsalākāyapi tiṇāni chindissāmī’’ti bhūmiyaṁ sammajjanto sayaṁ vā chindati, aññena vā chedāpeti, na vaṭṭati. Caṅkamantopi ‘‘chijjanakaṁ chijjatu, bhijjanakaṁ bhijjatu, caṅkamitaṭṭhānaṁ dassessāmī’’ti sañcicca pādehi akkamanto tiṇavalliādīni sayaṁ vā chindati, aññena vā chedāpeti, na vaṭṭati. Sacepi hi tiṇaṁ vā lataṁ vā ganthiṁ karontassa bhijjati, ganthimpi kātuṁ na vaṭṭati. Tālarukkhādīsu pana corānaṁ anāruhaṇatthāya dārumakkaṭakaṁ ākoṭenti, kaṇṭake bandhanti, bhikkhussa evaṁ kātuṁ na vaṭṭati. Sace dārumakkaṭako rukkhe allīnamattova hoti, rukkhaṁ na pīḷeti, vaṭṭati. ‘‘Rukkhaṁ chinda, lataṁ chinda, kandaṁ vā mūlaṁ vā uppāṭehī’’ti vattuṁ vaṭṭati aniyamitattā. Niyametvā pana ‘‘imaṁ rukkhaṁ chindā’’tiādi vattuṁ na vaṭṭati. Nāmaṁ gahetvāpi ‘‘ambarukkhaṁ caturaṁsavalliṁ āluvakandaṁ muñjatiṇaṁ asukarukkhacchalliṁ chinda bhinda uppāṭehī’’tiādivacanampi aniyamitameva hoti. ‘‘Imaṁ ambarukkha’’ntiādivacanameva hi niyamitaṁ nāma, taṁ na vaṭṭati. Pattampi pacitukāmo tiṇādīnaṁ upari sañcicca aggiṁ karonto sayaṁ vā pacati, aññena vā pacāpeti, na vaṭṭati. Aniyametvā pana ‘‘mugge paca, māse pacā’’tiādi vattuṁ vaṭṭati, ‘‘ime mugge pacā’’ti evaṁ vattuṁ na vaṭṭati. ‘‘Imaṁ mūlabhesajjaṁ jāna, imaṁ mūlaṁ vā paṇṇaṁ vā dehi, imaṁ rukkhaṁ vā lataṁ vā āhara, iminā pupphena phalena vā attho, imaṁ rukkhaṁ vā lataṁ vā phalaṁ vā kappiyaṁ karohī’’ti evaṁ pana vattuṁ vaṭṭati. Ettāvatā bhūtagāmaparimocitaṁ kataṁ hoti.",
  "tika-vin05t15:8": "78. Paribhuñjantena pana bījagāmaparimocanatthaṁ puna kappiyaṁ kārāpetabbaṁ. Kappiyakaraṇañcettha iminā suttānusārena veditabbaṁ –",
  "tika-vin05t15:9": "‘‘Anujānāmi, bhikkhave, pañcahi samaṇakappehi phalaṁ paribhuñjituṁ aggiparijitaṁ satthaparijitaṁ nakhaparijitaṁ abījaṁ nibbaṭṭabījaññeva pañcama’’nti (cūḷava. 250).",
  "tika-vin05t15:10": "Tattha aggiparijitanti agginā parijitaṁ adhibhūtaṁ daḍḍhaṁ phuṭṭhanti attho. Satthaparijitanti satthena parijitaṁ adhibhūtaṁ chinnaṁ viddhaṁ vāti attho. Esa nayo nakhaparijite. Abījanibbaṭṭabījāni sayameva kappiyāni. Agginā kappiyaṁ karontena kaṭṭhaggigomayaggiādīsu yena kenaci antamaso lohakhaṇḍenapi ādittena kappiyaṁ kātabbaṁ, tañca kho ekadese phusantena ‘‘kappiya’’nti vatvāva kātabbaṁ. Satthena karontena yassa kassaci lohamayasatthassa antamaso sūcinakhacchedanānampi tuṇḍena vā dhārāya vā chedaṁ vā vedhaṁ vā dassentena ‘‘kappiya’’nti vatvāva kātabbaṁ. Nakhena kappiyaṁ karontena pūtinakhena na kātabbaṁ, manussānaṁ pana sīhabyagghadīpimakkaṭānaṁ sakuntānañca nakhā tikhiṇā honti, tehi kātabbaṁ. Assamahiṁsasūkaramigagorūpādīnaṁ khurā atikhiṇā, tehi na kātabbaṁ, katampi akataṁ hoti. Hatthinakhā pana khurā na honti, tehi ca vaṭṭati. Yehi pana kātuṁ vaṭṭati, tehi tatthajātakehipi uddharitvā gahitakepi chedaṁ vā vedhaṁ vā dassentena ‘‘kappiya’’nti vatvāva kātabbaṁ.",
  "tika-vin05t15:11": "Tattha sacepi bījānaṁ pabbatamatto rāsi, rukkhasahassaṁ vā chinditvā ekābaddhaṁ katvā ucchūnaṁ vā mahābhāro bandhitvā ṭhapito hoti, ekasmiṁ bīje vā rukkhasākhāya vā ucchumhi vā kappiye kate sabbaṁ kataṁ hoti. Ucchū ca dārūni ca ekato baddhāni honti, ‘‘ucchuṁ kappiyaṁ karissāmī’’ti dāruṁ vijjhati, vaṭṭatiyeva. Sace pana yāya rajjuyā vā valliyā vā baddhāni, taṁ vijjhati, na vaṭṭati. Ucchukhaṇḍānaṁ pacchiṁ pūretvā āharanti, ekasmiṁ khaṇḍe kappiye kate sabbaṁ katameva. Marīcapakkādīhi ca missetvā bhattaṁ āharanti, ‘‘kappiyaṁ karohī’’ti vutte sacepi bhattasitthe vijjhati, vaṭṭatiyeva. Tilataṇḍulādīsupi eseva nayo. Yāguyā pakkhittāni pana ekābaddhāni hutvā na santiṭṭhanti, tattha ekamekaṁ vijjhitvā kappiyaṁ kātabbameva. Kapitthaphalādīnaṁ anto miñjaṁ kaṭāhaṁ muñcitvā sañcarati, bhindāpetvā kappiyaṁ kārāpetabbaṁ, ekābaddhaṁ hoti, kaṭāhepi kātuṁ vaṭṭati.",
  "tika-vin05t15:12": "Iti pāḷimuttakavinayavinicchayasaṅgahe",
  "tika-vin05t15:13": "Bhūtagāmavinicchayakathā samattā."
}