{
  "tika-vin11t47:0": "Lakkhaṇakathāvaṇṇanā",
  "tika-vin11t47:1": "837.Itoti sādhāraṇāsādhāraṇakathāya paraṁ. Sabbaganti sabbasikkhāpadasādhāraṇaṁ. Vadato meti vadato mama vacanaṁ. Nibodhathāti nisāmetha, ekaggacittā hutvā sakkaccaṁ suṇāthāti attho.",
  "tika-vin11t47:2": "838-9. ‘‘Vipatti āpatti anāpattī’’ti padacchedo. ‘‘Āṇatti aṅga’’nti padacchedo. Vajjakammapabhedakanti vajjapabhedakaṁ kammapabhedakaṁ. Tikadvayanti kusalattikavedanāttikadvayaṁ. Sabbatthāti idaṁ pana sattarasavidhasabbasādhāraṇalakkhaṇaṁ. Sabbattha sabbesu sikkhāpadesu.",
  "tika-vin11t47:3": "840.Idha imasmiṁ sattarasavidhe yaṁ lakkhaṇaṁ pubbe vuttanayaṁ, yañca uttānaṁ, taṁ sabbaṁ vajjetvā atthajotanaṁ atthappakāsanaṁ karissāmīti yojanā.",
  "tika-vin11t47:4": "841. Nidānaṁ nāma rājagahādisikkhāpadapaññattiṭṭhānabhūtāni satta nagarāni, taṁ pubbe dassitanti avasiṭṭhāni dassetumāha ‘‘puggalo’’tiādi. Puggalo nāma katamo? Yaṁ yaṁ bhikkhuniṁ, bhikkhuñca ārabbha sikkhāpadaṁ paññattaṁ, ayaṁ bhikkhunī ca bhikkhu ca sikkhāpadapaññattiyā ādikammiko puggaloti vuccatīti yojanā.",
  "tika-vin11t47:5": "842.Dhaniyādayoti ādi-saddena sambahulā bhikkhū, vaggumudātīriyā bhikkhū, seyyasako, udāyī, āḷavakā bhikkhū, channo, mettiyabhūmajakā, devadatto, assajipunabbasukā bhikkhū, chabbaggiyā bhikkhū, upanando sakyaputto, aññataro bhikkhu, hatthako sakyaputto, anuruddho, sattarasavaggiyā bhikkhū, cūḷapanthako, belaṭṭhasīso, āyasmā ānando, sāgatatthero, ariṭṭho bhikkhu, āyasmā ānandoti ime ekavīsati saṅgahitā.",
  "tika-vin11t47:6": "843.Thullanandādayoti ādi-saddena sundarīnandā, chabbaggiyā bhikkhuniyo, aññatarā bhikkhunī, caṇḍakāḷī, sambahulā bhikkhuniyo, dve bhikkhuniyoti chayime saṅgahitā. Sabbeti ubhayapātimokkhe ādikammikā sabbe puggalā.",
  "tika-vin11t47:7": "844.Vatthūti vatthu nāma sudinnādino tassa tasseva puggalassa methunādikassa ca vatthuno sabbappakārena ajjhācāro vītikkamo pavuccatīti yojanā.",
  "tika-vin11t47:8": "845-6. Kevalā mūlabhūtā paññatti. Anu ca anuppanno ca sabbattha ca padeso ca anvanuppannasabbatthapadesā, teyeva padāni anvanuppannasabbatthapadesapadāni, tāni pubbakāni yāsaṁ paññattīnaṁ tā anvanuppannasabbatthapadesapadapubbikā. Tatheva sā paññattīti yojanā. Anupaññatti anuppannapaññatti sabbatthapaññatti padesapaññatti hoti. Ekato ubhato pubbā katheva sā paññattīti yojanā. Ekatopadaṁ ubhatopadañca pubbamassāti ekatoubhatopubbā, ekatopaññatti ubhatopaññattīti vuttaṁ hoti.",
  "tika-vin11t47:9": "847.Tattha navadhāsu paññattīsu. Paññatti nāma katamāti āha ‘‘yo methuna’’ntiādi. ‘‘Yo bhikkhu methunaṁ dhammaṁ paṭiseveyyā’’ti ca ‘‘yo bhikkhu adinnaṁ ādiyeyyā’’ti ca evamādikā sikkhāpadassa mūlabhūtā paññatti hotīti yojanā.",
  "tika-vin11t47:10": "848.Iccevamādikāti ādi-saddena ‘‘sikkhaṁ apaccakkhāya dubbalyaṁ anāvikatvā’’ti ca ‘‘gāmā vā araññā vā’’ti ca evamādīnaṁ saṅgaho.",
  "tika-vin11t47:11": "849. Vajjake anuppanneyeva paññattā anuppannapaññatti, sā anuppannapaññatti.",
  "tika-vin11t47:12": "850-1. Guṇaṅguṇupāhanasikkhāpadena saha cammattharaṇasikkhāpadañca dhuvanhānaṁ dhuvanahānasikkhāpadaṁ, pañcavaggena upasampādanasikkhāpadañcāti esā catubbidhā paññatti padesapaññatti nāmāti vuttāti yojanā. Majjhimadesasmiṁyeva hotīti majjhimadesasmiṁyeva āpattikarā hoti. Na aññatoti na aññatra paccantimesu janapadesu desantare ṭhāne.",
  "tika-vin11t47:13": "852.Itoti catubbidhapadesapaññattito. Etthāti imasmiṁ paññattibhede. Sādhāraṇadukādikanti sādhāraṇapaññatti asādhāraṇapaññatti, ekatopaññatti ubhatopaññattīti dukadvayaṁ. Atthato ekamevāti atthato aññamaññasamānameva. Vipattāpattānāpattivinicchayo vitthāritoti idha na dassito. Ayaṁ panettha saṅkhepo – vipattīti sīlaācāradiṭṭhiājīvavipattīnaṁ aññatarā. Āpattīti pubbapayogādivasena āpattibhedo. Anāpattīti ajānanādivasena anāpatti.",
  "tika-vin11t47:14": "853. Āpatti pana sāṇattikāpi hoti, anāṇattikāpi hotīti yojanā. ‘‘Āṇattīti ca nāmesā āṇāpanā’’ti iminā āṇatti-saddassa sabhāvasādhāraṇattāti idhāha.",
  "tika-vin11t47:15": "854. Sabbasikkhāpadesupi sabbāsaṁ āpattīnaṁ sabbo pana aṅgabhedopi vibhāvinā ñātabboti yojanā.",
  "tika-vin11t47:16": "856. ‘‘Sā ca akriyasamuṭṭhānā’’ti padacchedo. Kāyena, vācāya vā dasāhabbhantare atirekacīvarassa anadhiṭṭhānena nissaggiyapācittiyaṁ hotīti ‘‘paṭhame kathine viyā’’ti udāharaṇaṁ kataṁ.",
  "tika-vin11t47:17": "857.Kriyākriyato hotīti kiriyato ca akiriyato ca hoti. Tattha udāharaṇamāha ‘‘cīvaraggahaṇeviyā’’ti. Aññātikāya bhikkhuniyā hatthato cīvaraggahaṇaṁ kriyā, pārivattakassa adānaṁ akriyāti evaṁ kiriyāya ceva akiriyāya ca imaṁ āpajjati.",
  "tika-vin11t47:18": "858.Siyā pana karontassa akarontassāti yā pana āpatti siyā karontassa, siyā akarontassa hoti, ayaṁ siyā kiriyato, siyā akiriyato samuṭṭhāti. Siyāti ca kadāci-saddatthe nipāto. Atrodāharaṇamāha ‘‘rūpiyoggahaṇe viyā’’ti. Rūpiyassa uggahaṇe, uggaṇhāpane siyā kadāci kiriyato samuṭṭhāti, upanikkhittassa sādiyane kāyavācāhi kātabbassa akaraṇena kadāci akarontassa hotīti.",
  "tika-vin11t47:19": "859. Yā karoto akubbato, kadāci karontassa ca hoti, sā āpatti siyā kiriyākiriyato, siyā kiriyatopi ca hotīti yojanā. ‘‘Kuṭikārāpatti viyā’’ti vattabbaṁ. Sā hi vatthuṁ desāpetvā pamāṇātikkantaṁ karoto kiriyato samuṭṭhāti, adesāpetvā pamāṇātikkantaṁ, pamāṇayuttaṁ vā karoto kiriyākiriyato samuṭṭhāti.",
  "tika-vin11t47:20": "861.Yato āpattito. Ayaṁ āpatti. Saññāya karaṇabhūtāya vimokkho etāyāti saññāvimokkhā. Ettha ca vītikkamasaññā avijjamānāpi āpattiyā vimuccanassa sādhakatamaṭṭhena gahitā. Yathā vuṭṭhiyā abhāvena jātaṁ dubbhikkhaṁ ‘‘vuṭṭhikata’’nti vuccati, evaṁsampadamidaṁ veditabbaṁ. Ayaṁ sacittakāpatti.",
  "tika-vin11t47:21": "862-4.Itarā pana acittakāpatti. Vītikkamasaññāya abhāvena natthi vimokkho etāyāti nosaññāvimokkhā. Sucittena savāsanakilesappahānena, sakalalokiyalokuttarakusalasampayogena ca sundaracittena bhagavatā pakāsitā sabbāva āpatti cittassa vasena duvidhā siyunti yojanā. Sacittakasamuṭṭhānavasena panāti sacittakasamuṭṭhānavaseneva. Sacittakamissakavivajjanatthāya pana-saddo evakārattho vutto.",
  "tika-vin11t47:22": "Yā sacittakehi vā acittakamissakasamuṭṭhānavasena vā samuṭṭhāti, ayaṁ acittakā.",
  "tika-vin11t47:23": "865.Suvijjenāti sobhamānāhi tīhi vijjāhi vā aṭṭhahi vā vijjāhi samannāgatattā suvijjena. Anavajjenāti savāsanakilesāvajjarahitattā anavajjena bhagavatā . Lokapaṇṇattivajjato lokapaṇṇattivajjavasena sabbāva āpattiyo vajjavasena duvidhā dukā vuttāti yojanā.",
  "tika-vin11t47:24": "866.Yassā sacittake pakkhe, cittaṁ akusalaṁ siyāti yassā sacittakācittakasamuṭṭhānāya acittakāya surāpānādiāpattiyā sacittakasamuṭṭhānapakkhe cittaṁ akusalameva hoti, ayaṁ lokavajjā nāmāti attho. Yassā pana sacittakasamuṭṭhānāya paṭhamapārājikādiāpattiyā cittaṁ akusalameva hoti, tassā lokavajjatāya vattabbameva natthi. Acittakāpi vā āpatti sacittakapakkhe kusalacitte sati lokavajjatāya siddhāya acittakapakkhepi lokavajjo hoti, kimaṅgaṁ pana akusalacitteneva āpajjitabbāya āpattiyā lokavajjatāti sā visuṁ na vuttā.",
  "tika-vin11t47:25": "Yasmā pana paṇṇattivajjāya vatthuvītikkamavajjā siyā kusalaṁ, siyā abyākataṁ, tasmā tassā sacittakapakkhe cittaṁ kusalamevāti ayaṁ niyamo natthīti āha ‘‘sesā paṇṇattivajjakā’’ti. ‘‘Paṇṇattivajjakā’’ti iminā ca lakkhaṇena vatthuvijānanacittena sacittakapakkhe cittaṁ siyā kusalaṁ, siyā akusalaṁ, siyā abyākataṁ, tasmā tassā sacittakapakkhe cittaṁ akusalamevāti ayaṁ niyamo natthīti āha.",
  "tika-vin11t47:26": "867. Kāyadvārena āpajjitabbā kāyakammaṁ. Ubhayattha āpajjitabbā tadubhayaṁ kāyakammaṁ vacīkammaṁ. Manodvāre āpatti nāma natthīti manokammaṁ na vuttaṁ. ‘‘Manodvāre āpatti nāma natthīti ca idaṁ yebhuyyavasena vuttaṁ upanikkhittasādiyanādīsu manodvārepi āpattisambhavato’’ti ācariyā.",
  "tika-vin11t47:27": "868-9.Kusalāditikadvayanti kusalattikañceva vedanāttikañca. Āpattiṁ āpajjanto kusalākusalacitto, tathā abyākatacitto vā hutvā āpajjatīti yojanā.",
  "tika-vin11t47:28": "Dukkhādisaṁyutoti ādi-saddena upekkhāvedanāsamaṅgino saṅgaho. Evaṁ santepi sabbasikkhāpadesu akusalacittavasena ekaṁ cittaṁ, kusalābyākatavasena dve cittāni, sabbesaṁ vasena tīṇi cittāni. Dukkhavedanāvasena ekā vedanā, sukhaupekkhāvasena dve, sabbāsaṁ vasena tisso vedanāti ayameva bhedo labbhati, na añño bhedo.",
  "tika-vin11t47:29": "Kusalattikaṁ sacepi gahitaṁ, na pana sabbesameva cittānaṁ vasena labbhati, atha kho āpattisamuṭṭhāpakānaṁ bāttiṁsacittānameva vasena labbhati. Bāttiṁseva hi cittāni āpattisamuṭṭhāpakāni. Dvādasa akusalāni, aṭṭha kāmāvacarakusalāni, dasa kāmāvacarakiriyacittāni, kusalato, kiriyato ca dve abhiññācittāni cāti evaṁ bāttiṁsacittehi samuṭṭhitāpi āpatti akusalā vā hoti abyākatā vā, natthi āpatti kusalaṁ. Yathāha samathakkhandhake ‘‘āpattādhikaraṇaṁ siyā akusalaṁ siyā abyākataṁ, natthi āpattādhikaraṇaṁ kusala’’nti (cūḷava. 222; pari. 303). Ayaṁ pana pāṭho paṇṇattivajjaṁyeva sandhāya vutto, na lokavajjaṁ. Yasmiñhi pathavikhaṇanabhūtagāmapātabyatādike āpattādhikaraṇe kusalacittaṁ aṅgaṁ hoti, tasmiñca sati na sakkā vattuṁ ‘‘natthi āpattādhikaraṇaṁ kusala’’nti. Tasmā nayidaṁ aṅgapahonakacittaṁ sandhāya vuttaṁ. Yaṁ tāva āpattādhikaraṇaṁ lokavajjaṁ, taṁ ekantato akusalameva. Tattha ‘‘siyā akusala’’nti vikappo natthi. Yaṁ pana paṇṇattivajjaṁ, taṁ yasmā sañcicca ‘‘imaṁ āpattiṁ vītikkamāmī’’ti vītikkamantasseva akusalaṁ hoti, asañcicca pana kiñci ajānantassa sahaseyyādivasena āpajjanato abyākataṁ hoti, tasmā tattha sañciccāsañciccavasena imaṁ vikappabhāvaṁ sandhāya idaṁ vuttaṁ ‘‘āpattādhikaraṇaṁ siyā akusalaṁ siyā abyākataṁ, natthi āpattādhikaraṇaṁ kusala’’nti. Sace pana ‘‘yaṁ kusalacitto āpajjati, idaṁ vuccati āpattādhikaraṇaṁ kusala’’nti vadeyya, acittakānaṁ eḷakalomapadasodhammādisamuṭṭhānānampi kusalacittaṁ āpajjeyya, na ca tattha vijjamānampi kusalacittaṁ āpattiyā aṅgaṁ, kāyavacīviññattivasena pana calitapavattānaṁ kāyavācānaṁ aññatarameva aṅgaṁ, tañca rūpakkhandhapariyāpannattā abyākatanti.",
  "tika-vin11t47:30": "870.Idaṁ tu lakkhaṇanti idaṁ nidānādisādhāraṇavinicchayalakkhaṇaṁ.",
  "tika-vin11t47:31": "871.‘‘Taru’’ntiādigāthā pubbe vuttatthāva. Ayaṁ pana viseso – tattha ‘‘dvayaṅkura’’nti vuttaṁ, idha ‘‘catussikha’’nti. Tattha ‘‘dvayaṅkura’’nti lokavajjapaṇṇattivajjānaṁ gahaṇaṁ , idha catussikhanti catunnaṁ vipattīnaṁ. Cattāro sīkhā aṅkurā etassāti viggaho. Tattha vipatti ‘‘sattaphala’’nti sattaphalesu antogadhā, idha vipattiṭṭhāne vajjaṁ gahetvā sattaphalāni.",
  "tika-vin11t47:32": "872.Anuttarataṁ gataṁ attanā uttarassa uttamassa kassaci avijjamānattā imaṁ uttaraṁ uttaraṁ nāma pakaraṇaṁ yo theranavamajjhimesu aññataro pariyāpuṇāti pāṭhassa paguṇavācuggatakaraṇena adhīyati, paripucchati atthañca atthavaṇṇanaṁ sutvā sakkaccaṁ uggahetvā manasā pekkhitvā paññāya suppaṭivijjhitvā dhāreti, so ca bhikkhu ca-saddena evameva vinayavinicchaye yo bhikkhu yutto, so ca kāyavācavinaye kāyavācāvītikkamānaṁ vinayane saṁvaraṇe vinaye vinayapiṭake anuttarataṁ upayāti attano uttaritarassa avijjamānataṁ upagacchati. Ettha kāraṇamāha ‘‘uttarato’’ti, paguṇavācuggatakaraṇena adhītena atthavaṇṇanaṁ sutvā dhāraṇena suṭṭhu dhāritena iminā uttarapakaraṇena hetubhūtenāti attho.",
  "tika-vin11t47:33": "Iti uttare līnatthapakāsaniyā",
  "tika-vin11t47:34": "Lakkhaṇakathāvaṇṇanā niṭṭhitā."
}