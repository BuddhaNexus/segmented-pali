{
  "tika-vin09t2:0": "Saṅghādisesakaṇḍaṁ",
  "tika-vin09t2:1": "1. Sukkavissaṭṭhisikkhāpadavaṇṇanā",
  "tika-vin09t2:2": "Aññatrasupinantāti svāyaṁ dubbalavatthukattā cetanāya paṭisandhiṁ ākaḍḍhituṁ asamatthā, supine upaṭṭhitaṁ nimittañhi dubbalaṁ. Pavatte pana aññehi kusalākusalehi upatthambhitā vipākaṁ deti. Kiñcāpi vipākaṁ deti, atha kho avisaye uppannattā abbohārikāva supinantacetanāti likhitaṁ. Yaṁ panettha ‘‘supine upaṭṭhitaṁ nimittañhi dubbala’’nti vuttaṁ, taṁ anekantaṁ, na ca ārammaṇadubbalatāya cittappavatti dubbalā atītānāgatārammaṇāya, paññattārammaṇāya vā adubbalattā. Tasmā dubbalavatthukattāti dubbalahadayavatthukattāti no takkoti (vajira. ṭī. pārājika 236-237) ācariyo. Avatthukatāya dubbalabhāvo yujjatīti ce? Na, avatthukāya bhāvanāpabhavāya atirekabalavasambhavato. Bhāvanābalasamappitañhi cittaṁ arūpampi samānaṁ atibhārampi karajakāyaṁ gahetvā ekacittakkhaṇeneva brahmalokampi pāpetvā ṭhapeti, tappaṭibhāgaṁ anappitampi kāmāvacaracittaṁ karajakāyaṁ ākāse laṅghanasamatthaṁ karoti. Kiṁ panettha taṁ anumānakaraṇaṁ? Yena cittasseva ānubhāvoti paññāyeyya cittānubhāvena ṭhapanalaṅghanādikiriyāvisesanibbattidassanato. Pakaticittasamuṭṭhānarūpaṁ viya asaṁsaṭṭhattā, nikkhamanattā ca vatthisīsaṁ, kaṭi, kāyoti tidhā sukkassa ṭhānaṁ pakappenti ācariyā. Sappavisaṁ viya taṁ daṭṭhabbaṁ, na ca vise ṭhānaniyamo, kodhavasena passantassa hoti. Evamassa na ṭhānaniyamo, rāgavasena upakkamantassa hotīti no takkoti ācariyo.",
  "tika-vin09t2:3": "‘‘Dakasotaṁ anotiṇṇepī’’ti idaṁ ‘‘otiṇṇamatte’’ti iminā virujjhatīti ce, taṁ dassetuṁ ‘‘ṭhānato pana cuta’’ntiādimāha. Tassattho – nimitte upakkamaṁ katvā sukkaṁ ṭhānā cāvetvā puna vippaṭisāravasena dakasotorohaṇaṁ nivāretuṁ na sakkā, tathāpi adhivāsādhippāyena adhivāsetvā antarā dakasotato uddhaṁ nivāretuṁ asakkuṇeyyatāya ‘‘bahi nikkhante vā’’ti vuttaṁ, tasmā ṭhānā cutañhi avassaṁ dakasotaṁ otaratīti aṭṭhakathāya adhippāyo. Tasmā ubhayaṁ sametīti gahetabbo.",
  "tika-vin09t2:4": "Etthāha – kasmā imasmiṁ sikkhāpade ‘‘yo pana bhikkhū’’tiādinā kārako na niddiṭṭhoti? Vuccate – adhippāyāpekkhāya bhāvato kārako na niddiṭṭho tassa sāpekkhabhāvadassanatthaṁ. Kathaṁ? Kaṇḍuvanādiadhippāyacetanāvasena cetentassa kaṇḍuvanādiupakkamena upakkamantassa methunarāgavasena ūruādīsu dukkaṭavatthūsu, vaṇādīsu thullaccayavatthūsu ca upakkamantassa sukkavisaṭṭhiyā satipi na saṅghādiseso ‘‘anāpatti bhikkhu na mocanādhippāyassā’’ti (pārā. 263) vacanato. Tasmā tadatthadassanatthaṁ idha kārako na niddiṭṭho. Aññathā ‘‘yo pana bhikkhu sañcetanikaṁ sukkavisaṭṭhiṁ āpajjeyya, saṅghādiseso’’ti niddiṭṭhe kārake ‘‘ceteti na upakkamati muccati, anāpattī’’ti (pārā. 262) vuttavacanavirodho. Tathā ‘‘sañcetanikāya sukkavisaṭṭhiyā aññatra supinantā saṅghādiseso’’ti bhumme niddiṭṭhepi so eva virodho hetvatthaniyamasiddhito. Tasmā tadubhayampi vacanakkamaṁ avatvā ‘‘sañcetanikā sukkavisaṭṭhi aññatra supinantā saṅghādiseso’’ti vuttaṁ. Tattha nimittatthe bhummavacanābhāvato hetvatthaniyamo na kato hoti. Tasmiṁ akate sañcetanikā sukkavisaṭṭhi aññatra supinantā saṅghādisesoti, upakkame asati anāpattīti ayamattho dīpito hotīti veditabbaṁ.",
  "tika-vin09t2:5": "Imasmiṁ sikkhāpade dve āpattisahassāni honti. Kathaṁ? Attano hatthādibhede ajjhattarūpe rāgūpatthambhanavasena aṅgajāte kammaniyappatte ārogyatthāya nīlaṁ mocentassa ekā āpatti, ajjhattarūpe eva rāgūpatthambhe pītakādīnaṁ mocanavasena navāti dasa. Evaṁ ‘‘sukhatthāyā’’tiādīnaṁ navannaṁ vasenāti rāgūpatthambhe ajjhattarūpavasena sataṁ. Evamevaṁ vaccappassāvavātauccāliṅgapāṇakadaṭṭhūpatthambhesu ca sataṁ sataṁ katvā sabbaṁ pañcasataṁ. Yathā ajjhattarūpe pañcasataṁ, evaṁ bahiddhārūpe vā ajjhattabahiddhārūpe vā ākāse vā kaṭiṁ kampentoti dve sahassāni āpattiyo hontīti.",
  "tika-vin09t2:6": "Sukkavissaṭṭhisikkhāpadavaṇṇanā niṭṭhitā.",
  "tika-vin09t2:7": "2. Kāyasaṁsaggasikkhāpadavaṇṇanā",
  "tika-vin09t2:8": "‘‘Otiṇṇo’’ti imināssa sevanādhippāyatā dassitā. Teneva ‘‘kāyasaṁsaggarāgasamaṅgissetaṁ adhivacana’’nti vuttaṁ. ‘‘Vipariṇatena…pe… saddhi’’nti imināssa vāyāmo dassito. ‘‘Saddhi’’nti hi padaṁ saṁyogaṁ dīpeti, so ca saṁyogo samāgamo. Kena cittena? Vipariṇatena cittena, na pattappaṭiggahaṇādhippāyādināti adhippāyo. ‘‘Kāyasaṁsaggaṁ samāpajjeyyā’’ti imināssa vāyamato phassappaṭivijānanā dassitā hoti. Vāyamitvā phassaṁ paṭivijānanto hi samāpajjati nāma. Evamassa tivaṅgasampatti dassitā hoti. Atha vā otiṇṇo vipariṇatena cittena yakkhādinā satto viya. Upayogatthe vā etaṁ karaṇavacanaṁ, otiṇṇo vipariṇataṁ cittaṁ kūpādiṁ viya satto. Atha vā ‘‘rāgato uttiṇṇo bhavissāmī’’ti bhikkhubhāvaṁ upagatopi yo pana bhikkhu tato uttiṇṇādhippāyato vipariṇatena cittena hetubhūtena tameva rāgaṁ otiṇṇo. Mātugāmena attano samīpaṁ vā āgatena, attanā upagatena vā. Etena mātugāmassa sārattatā vā hotu, virattatā vā, sā idha appamāṇaṁ.",
  "tika-vin09t2:9": "Hatthaggāhaṁ vāti ettha hatthena sabbopi upādinnako kāyo saṅgahito, na bhinnasantāno tappaṭibaddho vatthālaṅkārādi. Veṇiggahaṇena anupādinnako abhinnasantāno kesalomanakhaggadantaggādiko kammapaccayautusamuṭṭhāno gahitoti veditabbaṁ. Tenevāha ‘‘antamaso lomena lomaṁ phusantassāpī’’ti. Tena aññatarassa vā…pe… parāmasananti ettha anupādinnakānampi sesalomādīnaṁ aṅgabhāvo veditabbo. Evaṁ sante ‘‘phassaṁ paṭijānantassa saṅghādiseso’’ti iminā virujjhatīti ce? Na, tadatthajānanato. Phuṭṭhabhāvaṁ paṭivijānantopi phassaṁ paṭijānāti nāma, na kāyaviññāṇuppattiyā eva. Anekantikañhettha kāyaviññāṇaṁ. Tasmā eva idha phassappaṭivijānanaṁ aṅgantveva na vuttaṁ. Tasmiñhi vutte ṭhānametaṁ vijjati ‘‘na ca me lomaghaṭṭanena kāyaviññāṇaṁ uppannaṁ, tasmiṁ ‘na phassaṁ paṭijānāmī’ti anāpannasaññī siyā’’ti. ‘‘Veṇī nāma kahāpaṇamālādisampayuttaṁ, tattha ‘veṇiṁ gaṇhissāmī’ti kahāpaṇamālādiṁ eva gaṇhāti, na lomaṁ, natthi saṅghādiseso’’ti vadanti. Vīmaṁsitabbaṁ.",
  "tika-vin09t2:10": "Kāyasaṁsaggasikkhāpadavaṇṇanā niṭṭhitā.",
  "tika-vin09t2:11": "3. Duṭṭhullavācāsikkhāpadavaṇṇanā",
  "tika-vin09t2:12": "‘‘Kadā te mātā pasīdissatī’’ti āyācanaṁ duṭṭhullavācāya sikhāpattalakkhaṇadassanatthaṁ vuttaṁ, na methunupasaṁhiteyeva duṭṭhullavācāti dassanatthaṁ. ‘‘Ubhatobyañjanakāsī’’ti vacanaṁ pana purisanimittena asaṅghādisesavatthunā missavacanaṁ, purisaubhatobyañjanakassa ca itthinimittaṁ paṭicchannaṁ, itaraṁ pākaṭaṁ. Yadi tampi janeti, kathaṁ ‘animittāsī’tiādīni padāni na saṅghādisesaṁ janentī’’ti eke, taṁ na yuttaṁ purisassāpi nimittādhivacanattā. ‘‘Methunupasaṁhitāhi saṅghādiseso’’ti (pārā. 248) mātikāyaṁ lakkhaṇassa vuttattā ca methunupasaṁhitāhi obhāsane paṭivijānantiyā saṅghādiseso, appaṭivijānantiyā thullaccayaṁ, itarehi obhāsane paṭivijānantiyā thullaccayaṁ, appaṭivijānantiyā dukkaṭanti eke, vicāretvā gahetabbaṁ. Etthāha – ‘‘sikharaṇī’’tiādīhi akkosantassa paṭighacittaṁ uppajjati, kasmā ‘‘tivedana’’nti avatvā ‘‘dvivedana’’nti vuttanti? Rāgavasena ayaṁ āpatti, na paṭighavasena. Tasmā rāgavaseneva pavatto akkoso idha adhippeto. Tasmā ‘‘dvivedana’’nti vacanaṁ suvuttameva.",
  "tika-vin09t2:13": "Duṭṭhullavācāsikkhāpadavaṇṇanā niṭṭhitā.",
  "tika-vin09t2:14": "4. Attakāmasikkhāpadavaṇṇanā",
  "tika-vin09t2:15": "Duṭṭhullobhāsane vuttappakārāyāti duṭṭhullāduṭṭhullajānanasamatthāya. Parassa bhikkhuno attakāmapāricariyāya vaṇṇabhaṇane dukkaṭaṁ, ‘‘yo te vihāre vasati, tassa aggadānaṁ methunaṁ dhammaṁ dehī’’ti pariyāyavacanepi dukkaṭaṁ, ‘‘attakāmapāricariyāya vaṇṇaṁ bhāseyya, yā mādisaṁ sīlavanta’’nti ca vuttattāti eke. Pañcasu aṅgesu sabbhāvā saṅghādisesovāti eke, vicāretvā gahetabbaṁ. ‘‘Imasmiṁ sikkhāpadadvaye kāyasaṁsagge viya yakkhipetīsupi duṭṭhullattakaāmavacane thullaccayanti vadanti. Aṭṭhakathāsu pana nāgata’’nti (vajira. ṭī. pārājika 295) likhitaṁ. Ubhatobyañjanako pana paṇḍakagatikova.",
  "tika-vin09t2:16": "Attakāmasikkhāpadavaṇṇanā niṭṭhitā.",
  "tika-vin09t2:17": "5. Sañcarittasikkhāpadavaṇṇanā",
  "tika-vin09t2:18": "Alaṁvacanīyāti na vacanīyā, nivāraṇe alaṁ-saddo, na alaṁvacanīyā nālaṁvacanīyā. ‘‘Paṭiggaṇhāti vīmaṁsati paccāharati, āpatti saṅghādisesassā’’ti (pārā. 305) vuttattā yassa ekantena saṅghādiseso hoti, tassa paṭiggaṇhanavīmaṁsanapayogā ete dukkaṭathullaccayā natthīti vadantīti likhitaṁ. Kiñcāpi ettha ‘‘itthī nāma manussitthī, na yakkhī na petī na tiracchānagatā. Puriso nāma manussapuriso, na yakkho na peto na tiracchānagato’’ti pāḷi natthi, tathāpi kāyasaṁsaggādīsu ‘‘mātugāmo nāma manussitthī’’ti (pārā. 285) itthivavatthānassa katattā idhāpi manussitthī evāti paññāyati. Methunapubbabhāgasāmaññato itthivavatthānena purisavavatthānaṁ katameva hoti. Tenevāha ‘‘yesu sañcarittaṁ samāpajjati, tesaṁ manussajātikatā’’ti (kaṅkhā. aṭṭha. sañcarittasikkhāpadavaṇṇanā). Kāyasaṁsaggādīsu ca paṇḍakayakkhipetiyo thullaccayavatthukāva vuttā, tathā idhāpi, paṇḍakasabhāvattā manussaubhatobyañjanako ca thullaccayavatthukova hoti. Sesā manussapurisaamanussapaṇḍakaubhatobyañjanakatiracchānagatapurisādayo dukkaṭavatthukāva micchācāradassanasabhāvatoti veditabbaṁ.",
  "tika-vin09t2:19": "Sañcarittasikkhāpadavaṇṇanā niṭṭhitā.",
  "tika-vin09t2:20": "6. Kuṭikārasikkhāpadavaṇṇanā",
  "tika-vin09t2:21": "Kiṁ bhanteti ettakepi vutte. Pucchito yadatthāya paviṭṭho, taṁ kathetuṁ labhati pucchitapaññattā bhikkhācāravatteti likhitaṁ. Hatthakammaṁ yācito ‘‘upakaraṇaṁ, mūlaṁ vā dassatī’’ti yācati, vaṭṭati, na vaṭṭatīti? Vaṭṭati senāsane obhāsaparikathādīnaṁ laddhattāti eke. Tihatthā vāti ettha vaḍḍhakihatthena tihatthā. ‘‘Pamāṇayutto mañcoti pakatividatthiyā navavidatthippamāṇamañco, so tattha ito ca na sañcarati, tasmā catuhatthavitthārā na hotī’’tiādi likhitaṁ. Akuṭiyā pana vatthudesanākiccaṁ natthi ullittāvalittaṁ kātuṁ vuttattā. ‘‘Ullittādibhāvo…pe… ‘chadanameva sandhāya vutto’ti yuttamidaṁ. Kasmāti ce? Yasmā mattikāmayabhittiṁ uṭṭhāpetvā upari ullittaṁ vā avalittaṁ vā ubhayaṁ vā bhittiyā ghaṭitaṁ karontassa āpatti eva vināpi bhittilepenā’’ti likhitaṁ. Evamettha thambhatulāpiṭṭhasaṅghāṭādi niratthakaṁ siyā. Tasmā vicāretvāva gahetabbaṁ. ‘‘Uposathāgārampi bhavissati, ahampi vasissāmī’’ti vā ‘‘bhikkhūhi vā sāmaṇerehi vā ekato vasissāmī’’ti vā karontassa vaṭṭati eva. Kasmā? ‘‘Attuddesa’’nti vuttattāti likhitaṁ.",
  "tika-vin09t2:22": "Idaṁ pana sikkhāpadaṁ catutthapārājikaṁ viya nidānāpekkhaṁ. Na hi vaggumudātīriyā bhikkhū sayameva attano asantaṁ uttarimanussadhammaṁ musāvādalakkhaṇaṁ pāpetvā bhāsiṁsu. Aññamaññañhi te uttarimanussadhammavaṇṇaṁ bhāsiṁsu. Na ca tāvatā pārājikavatthu hoti, tattakena pana lesena bhagavā taṁ vatthuṁ nidānaṁ katvā pārājikaṁ paññapesi, tathā idhāpi. Na hi nidāne ‘‘adesitavatthukāyo sārambhāyo aparikkamanāyo’’ti vuttaṁ. ‘‘Appamāṇikāyo’’ti pana vuttattā pamāṇamatikkamantassa saṅghādisesova nidānāpekkho. Tattha sārambhe aparikkamane saṅghādisesappasaṅgaṁ viya dissamānaṁ ‘‘vibhaṅgo taṁniyamako’’ti vuttattā vibhaṅge na nivāreti. Tathā mahallake.",
  "tika-vin09t2:23": "Etthāha – kimatthaṁ mātikāyaṁ dukkaṭavatthu vuttaṁ, nanu vibhaṅge eva vattabbaṁ siyāti? Evametaṁ. Kiṁ nu bhikkhū abhinetabbā vatthudesanāya, tehi bhikkhūhi vatthu desetabbaṁ, kīdisaṁ? Anārambhaṁ saparikkamananti. Itarañhi ‘‘sārambhe ce bhikkhu vatthusmiṁ aparikkamane’’ti evaṁ anuppasaṅgavasena āgatattā vuttaṁ. Yasmā vatthu nāma atthi sārambhaṁ aparikkamanaṁ, atthi anārambhaṁ saparikkamanaṁ, atthi sārambhaṁ saparikkamanaṁ, atthi anārambhaṁ aparikkamananti bahuvidhaṁ, tasmā bahuvidhattā vatthu desetabbaṁ anārambhaṁ saparikkamanaṁ, netaranti vuttaṁ hoti. Kimatthikā panettha vatthudesanāti ce? Garukāpattipaññāpanahetuparivajjanupāyattā. Vatthuadesanā hi garukāpattipaññāpanahetubhūtā. Garukāpattipaññāpanaṁ akataviññattigihipīḷājananaṁ, attadukkhaparadukkhahetubhūto ca sārambhabhāvoti ete vatthudesanāpadesena upāyena parivajjitā honti. Na hi bhikkhū akappiyakuṭikaraṇatthaṁ gihīnaṁ vā pīḷānimittaṁ, sārambhavatthukuṭikaraṇatthaṁ vā vatthuṁ desentīti. Honti cettha –",
  "tika-vin09t2:24": "‘‘Dukkaṭassa hi vatthūnaṁ, mātikāya pakāsanā;",
  "tika-vin09t2:25": "Garukāpattihetūnaṁ, tesaṁ evaṁ pakāsitā.",
  "tika-vin09t2:26": "‘‘Vatthussa desanupāyena, garukāpattihetuyo;",
  "tika-vin09t2:27": "Vajjitā honti yaṁ tasmā, sārambhādi jahāpita’’nti.",
  "tika-vin09t2:28": "Kuṭikārasikkhāpadavaṇṇanā niṭṭhitā.",
  "tika-vin09t2:29": "7. Vihārakārasikkhāpadavaṇṇanā",
  "tika-vin09t2:30": "Kiriyāmattato samuṭṭhānabhāvato akiriyamevetaṁ. Taṁ desanāakaraṇavasena. Bhikkhū vā anabhineyyāti ettha vā-saddo avadhāraṇatthoti veditabbo. ‘‘Āyasmā channo cetiyarukkhaṁ chedāpesī’’ti (pārā. 365) āgatattā idampi nidānāpekkhanti veditabbaṁ.",
  "tika-vin09t2:31": "Vihārakārasikkhāpadavaṇṇanā niṭṭhitā.",
  "tika-vin09t2:32": "8. Duṭṭhadosasikkhāpadavaṇṇanā",
  "tika-vin09t2:33": "‘‘Kasmā mama vandanādīni…pe… ‘ghaṭiteyeva sīsaṁ etī’ti vuttattā antimavatthuajjhāpannakaṁ vandituṁ na vaṭṭatī’’ti vadanti, taṁ na gahetabbaṁ. Parivārāvasāne upālipañcake ‘‘kati nu kho, bhante, avandiyā’’tiādinā (pari. 467) vuttapāḷiyaṁ avuttattā, ‘‘pacchā upasampannena pure upasampanno vandiyo’’ti (pari. 468) vuttattā ca, tasmā eva imissaṁ kaṅkhāvitaraṇiyaṁ ‘‘upasampannoti saṅkhyupagamana’’nti vuttaṁ. Suttādhippāyo pana evaṁ gahetabbo – avandanto sāmīcippaṭikkhepasaṅkhātāya codanāya codeti nāmāti dassanatthaṁ vuttanti. Tasmā eva ‘‘ettāvatā ca codanā nāma hotī’’ti vuttaṁ. Idha adhippetaṁ āpattiāpajjanākāraṁ dassetuṁ ‘‘‘kasmā mama vandanādīni na karosī’tiādi vutta’’nti likhitaṁ.",
  "tika-vin09t2:34": "Katūpasampadanti yassa upasampadā ruhati, taṁ, paṇḍakādayo. Ṭhapanakkhettanti ettha sabbasaṅgāhikaṁ, puggalikañcāti duvidhaṁ pavāraṇāṭhapanaṁ. Tattha sabbasaṅgāhike ‘‘suṇātu me, bhante, saṅgho…pe… tevācikaṁ pavāre’’ti su-kārato yāva re-kāro. Puggalikaṭhapane pana ‘‘saṅghaṁ, bhante, pavāremi…pe… passanto paṭī’’ti saṁ-kārato yāva ayaṁ sabbapacchimo ṭi-kāro, etthantare ekapadepi ṭhapentena ṭhapitā hoti. Uposathe pana iminānusārena viseso veditabbo ‘‘kareyyā’’ti re-kāre anatikkamante.",
  "tika-vin09t2:35": "Duṭṭhadosasikkhāpadavaṇṇanā niṭṭhitā.",
  "tika-vin09t2:36": "9. Aññabhāgiyasikkhāpadavaṇṇanā",
  "tika-vin09t2:37": "Aññabhāgovā assa atthīti yathā suvaṇṇassedaṁ sovaṇṇamityatra suvaṇṇavā anena suvaṇṇo ityuccate. Taṁ paṭimāya sarīraṁ, silāputtakassa sarīranti ca nidassanaṁ. Chagalakassa ‘‘dabbo’’ti dinnaṁ nāmaṁ ‘‘deso’’ti vuccati. Kasmā? Theraṁ anuddhaṁsetuṁ therassāpi apadisitabbattā. Aññampi vatthuṁ na theraṁyeva. Lissati silissati vohāramattenevana atthato. Īsakaṁ allīyatīti lesoti adhippāyo. Lisaselachakolaallībhāve. Tena vuttaṁ ‘‘īsakaṁ allīyatīti leso’’ti. Yasmā desalesā atthato ninnānākaraṇaṁ, tasmā ‘‘kiñcidesaṁ lesamattaṁ upādāyā’’ti padaṁ uddharitvā ‘‘dasa lesā jātileso’’tiādi (pārā. 394) padabhājane vuttaṁ.",
  "tika-vin09t2:38": "Aṭṭhuppattivaseneva āvibhūtanti ettha kiñca bhiyyo aniyamattā. Na hi mettiyabhūmajakānaṁ viya aññesaṁ sabbesampi ‘‘chagalakamevettha aññabhāgiyaṁ adhikaraṇaṁ hoti, aññaṁ gomahiṁsādikampi hoti, na ca mettiyabhūmajakā viya sabbepi nāmalesamattameva upādiyanti, aññampi jātilesādiṁ upādiyanti, tasmā aniyamattā na vibhattaṁ. Kiñca bhiyyo tathāvutte chagalakasseva aññabhāgiyatā sambhavati, na aññassa, yena sova dassito. Leso ca nāma lesova, na jātiādi, yena sova dassitoti evaṁ micchāgāhappasaṅgatoti veditabbaṁ. Idha ca…pe… saññinopīti imasmiṁ sikkhāpade ca amūlakasikkhāpade cāti attho.",
  "tika-vin09t2:39": "Aññabhāgiyasikkhaṁ yo, neva sikkhati yuttito;",
  "tika-vin09t2:40": "Gacche vinayaviññūhi, aññabhāgiyataṁva so. (vajira. ṭī. pārājika 408);",
  "tika-vin09t2:41": "Aññabhāgiyasikkhāpadavaṇṇanā niṭṭhitā.",
  "tika-vin09t2:42": "11. Bhedānuvattakasikkhāpadavaṇṇanā",
  "tika-vin09t2:43": "Tiṇṇaṁ uddhaṁ kammārahā…pe… karotīti ettha ‘‘ime cattāro’’ti vā ‘‘imañca imañcā’’ti vā vatvā kātuṁ na vaṭṭatīti likhitaṁ.",
  "tika-vin09t2:44": "Bhedānuvattakasikkhāpadavaṇṇanā niṭṭhitā.",
  "tika-vin09t2:45": "12. Dubbacasikkhāpadavaṇṇanā",
  "tika-vin09t2:46": "Dukkhena vattabbo dubbaco. Vuccamāno na sahati.",
  "tika-vin09t2:47": "Dubbacasikkhāpadavaṇṇanā niṭṭhitā.",
  "tika-vin09t2:48": "Nigamanavaṇṇanā",
  "tika-vin09t2:49": "‘‘Nāmamattavasenā’’ti pāṭho. ‘‘Nāmagottavasenā’’ti likhitaṁ. Idaṁ vuttaṁ hoti – ‘‘ayaṁ kiriyā bhikkhūnaṁ kātuṁ na vaṭṭatī’’ti jānitvā sace chādeti, channāva hotīti attho. Sabhāgamattamevāti averisabhāgamattamevāti adhippāyo.",
  "tika-vin09t2:50": "Vatthu ceva gottañcāti ettha vatthūti vītikkamanaṁ asucimuccanaṁ. Gottanti gaṁ tāyatīti gottaṁ, sajātito aññattha gantuṁ adatvā gaṁ buddhiṁ, vacanañca tāyatīti attho. Vatthu ca sajātimeva gacchati. Sajāti nāmettha aññehi visiṭṭhāvisiṭṭhabhūtā kiriyā, na kāyasaṁsaggādi. Nāmañceva āpatti cāti ettha āpattīti vītikkamenāpannāpattiyā nāmaṁ.",
  "tika-vin09t2:51": "Punaāgatāgatānaṁ bhikkhūnaṁ ārocentenāti ettha dvinnaṁ ārocentena ‘‘āyasmantā dhārentu’’tiṇṇaṁ vā atirekānaṁ vā ārocentena ‘‘āyasmanto dhārentū’’ti evaṁ ārocanavidhānaṁ veditabbaṁ. Vattabhedañca ratticchedañca akatvāti ettha ṭhapetvā navakataraṁ pārivāsikaṁ avasesānaṁ antamaso mūlāyapaṭikassanārahādīnampi abhivādanādisādiyane, paṭipāṭiyā nisīdane, ovadane, kammikānaṁ garahaṇe cātiādīsu vattabhedo hoti. Dassanasavanavisayesu anārocane ca bhikkhūhi ekacchanne vasane ca ajānantasseva vihāre bhikkhūnaṁ āgantvā gamane cātiādīsu ratticchedo hoti. Nānāsaṁvāsakehi vinayakammābhāvato tesaṁ anārocane ratticchedo na hoti. ‘‘Dve leḍḍupāte atikkamitvā’’ti vacanato anto na vaṭṭati. Nikkhittavatteneva hutvā vicarantena yassa santike pubbe samādiyitvā ārocitaṁ, tassāpi santike pacchā nikkhipanakāle ārocetvāva nikkhipitabbaṁ. Tasmā puna samādānakālepi so ce tato gacchati, taṁ divasaṁ agantvā divā ārocetvāpi yadi evaṁ atītadivasaṁ hoti, ‘‘aruṇe uṭṭhite tassa santike ārocetvā vattaṁ nikkhipitvā vihāraṁ gantabbanti tassa santike ārocetvā vattaṁ nikkhipitabba’’nti vuttaṁ. Apica ‘‘vihāraṁ gantvā yaṁ sabbapaṭhamaṁ bhikkhuṁ passati, tassa ārocetvā nikkhipitabba’’nti vuttaṁ. Sace ratticchedo hoti, vihārasīmāpariyāpannānaṁ sabbesaṁ ārocetabbaṁ siyā. ‘‘Tassa ārocetvā’’ti idaṁ pana pubbe anārocitaṁ sandhāya vattabhedarakkhaṇatthaṁ vuttaṁ. Tasmā eva samantapāsādikāyaṁ (cūḷava. aṭṭha. 97) evaṁ vuttaṁ ‘‘aññaṁ vihārato nikkhantaṁ vā āgantukaṁ vā’’ti.",
  "tika-vin09t2:52": "Suddhantaparivāse pana sace ‘‘māsamattaṁ asuddhomhī’’ti aggahesi, parivasanto puna ūnaṁ vā adhikaṁ vā sanniṭṭhānaṁ karoti, tattakampi parivasitabbameva, parivāsadānakiccaṁ natthi. Ayañhi suddhantaparivāso nāma uddhampi ārohati, heṭṭhāpi orohati. Idamassa lakkhaṇaṁ.",
  "tika-vin09t2:53": "Samodahitvāti mūlāpattiṭṭhāne ṭhapetvā, pakkhipitvāti attho. Appaṭicchannā ce antarāpatti, mūlāya paṭikassanaṁ akatvā pubbe gahitaparivāseneva parivasitabbaṁ. Yo pana āpattiṁ āpajjitvā vibbhamitvā puna upasampanno hutvāpi paṭicchādeti, yo ca pubbe paṭicchādetvā pacchā na paṭicchādeti, yo ca ubhayattha paṭicchādeti, sabbesaṁ paṭicchannadivasavasena parivāso dātabbo. ‘‘Purimasmiṁ āpattikkhandhe vā’’ti ca ‘‘pacchimasmiṁ āpattikkhandhe vā’’ti (cūḷava. 166 ādayo) ca pāḷiyaṁ vuttattā dve bhikkhū visuddhikaṁ āpannā honti, te suddhikadiṭṭhino honti. Eko chādeti, eko na chādeti. Yo chādeti, so dukkaṭaṁ desāpetabbo. ‘‘Ubhopi yathādhammaṁ kārāpetabbā’’ti (cūḷava. 181) vacanato yaṁ kañci āpattiṁ chādetvā dukkaṭaṁ āpajjatīti veditabbo.",
  "tika-vin09t2:54": "Tesu gatesu vā agatesu vā purimanayeneva paṭipajjitabbanti ettha ūne gaṇe caraṇaṁ, anuṭṭhahanaṁ ekarattampi gaṇena vippavāsaṁ, sace rattiyā ekakkhaṇena saṅgho vasati, sace so pure aruṇameva kenaci karaṇīyena gatoti etthapi mānattepi evaṁ jāte. ‘‘Ayañca yasmā gaṇassa ārocetvā, bhikkhūnañca atthibhāvaṁ sallakkhetvāva vasi, tenassa ūne gaṇe caraṇadoso vā vippavāso vā na hotī’’ti (cūḷava. aṭṭha. 97) samantapāsādikāyaṁ vuttaṁ. Tasmā tena ārocite muhuttampi nisīditvā gatepi vippavāso natthi. Pārivāsikassa, ukkhittakassa ca pakatattena tasmiṁ vasanaṁ udakapātena vāritaṁ, tasmā nānūpacārepi ekacchanne na vaṭṭati.",
  "tika-vin09t2:55": "Idāni pāṭhavicāraṇā veditabbā – ‘‘nava paṭhamāpattikā cattāro yāvatatiyakā’’ti idaṁ sabhāvaniyamavacanaṁ. Tena vuṭṭhānaṁ aniyamanti dasseti. Ekaccāpattivuṭṭhānañhi kammatopi hoti akammatopi, na evaṁ āpajjananti vuttaṁ hoti. Aññataraṁ vā aññataraṁ vāti tesaṁ dvidhā bhinnānampi vuṭṭhānakkamabhedābhāvadīpakavacanaṁ. Yāvatīhaṁ, tāvatīhanti ettha ahaparicchedo aruṇavasena. ‘‘Jāna’’nti iminā jānanappaṭicchannassa akāmā parivatthabbanti dasseti. Tena bhikkhunā akāmā parivatthabbanti tena bhikkhunā vasatā akāmā parivatthabbaṁ, na parivattitaliṅgenāti dassanatthaṁ vuttaṁ. Parivutthaparivāsenāti ādimhi parivutthaparivāseneva parivāsato uttari itivārena ādito bhikkhunāva chārattaṁ, parivattitaliṅgena uddhampi bhikkhumānattāya paṭipajjitabbaṁ, na parivāse viya tappaccayā aciṇṇamānatto. Ciṇṇamānattova abbhetabbo, na itaro, na parivāse viya mānattārahe, pakkhamānattañca carantiyā bhikkhuniyā liṅgaṁ parivattātikkame sati ciṇṇamānatto bhikkhu hoti, puna bhikkhumānattaṁ gahetvā ciṇṇamānattova bhikkhu abbhetabboti dasseti.",
  "tika-vin09t2:56": "Yattha siyāti yassaṁ samānasaṁvāsakasīmāyampi vīsatigaṇo bhikkhusaṅgho atthi. Ekenapi ce ūno vīsatigaṇoti na yujjati, ūno ce. Na hi vīsatigaṇo, saṅgho ce ūno. Tasmā ‘‘ekenapi ce ūno saṅgho’’ti ettakameva vattabbanti ce? Na, catuvaggapañcavaggadasavaggappasaṅganivāraṇappayojanato. Tasmā vīsativaggo bhikkhusaṅgho ce bhikkhunā ekenapi ūno, naṭṭho daṭṭhabbo. Keci pana vinaye appakataññuno ‘‘yathā atirekacatuvaggopi saṅgho catuvaggakaraṇīye kamme ‘catuvaggo’ti vuccati, tathā pañcavaggadasavaggakaraṇīye kamme atirekapañcavaggadasavaggopi ‘pañcavaggadasavaggo’ti vuccati. Tasmā ūnopi catuvaggapañcavaggadasavaggavīsativaggovā’’ti maññeyyuṁ, tesaṁ maññanānivāraṇatthaṁ ‘‘ekenapi ce ūno’’tiādi vuttaṁ. Atha vā vīsati bhikkhusaṅgho ce, ṭhapetvā ekenapi ce ūno appakatatto, taṁ ṭhapetvā ekenapi ceti evamettha attho daṭṭhabbo. Ayaṁ tattha sāmīcīti vacanaṁ yaṁ vuttaṁ sabbattha ‘‘tassa āpattiyā parivāsaṁ deti, mūlāya paṭikassati, mānattaṁ deti, abbhetī’’ti, tassa āvibhāvakaraṇatthaṁ vuttanti veditabbaṁ. Tena tesu ayaṁ yathāvuttā sāmīci niyatā icchitabbā, na rājasikkhāpadādīsu viya aniyatā. Tattha hi kenaci antarāyena taṁ sāmīcimakarontepi anāpattīti dīpitaṁ hoti.",
  "tika-vin09t2:57": "Saṅghādisesavaṇṇanā niṭṭhitā."
}