{
  "tika-s0305t0:0": " Namo tassa bhagavato arahato sammāsambuddhassa",
  "tika-s0305t0:1": "Saṁyuttanikāye",
  "tika-s0305t0:2": "Mahāvaggaṭīkā",
  "tika-s0305t0:3": "1. Maggasaṁyuttaṁ",
  "tika-s0305t0:4": "1. Avijjāvaggo",
  "tika-s0305t0:5": "1-2. Avijjāsuttādivaṇṇanā",
  "tika-s0305t0:6": "1-2.Pubbaṅgamāti pubbecarā. Avijjā hi aññāṇalakkhaṇā sammuyhanākārena ārammaṇe pavattatīti sampayuttadhammānampi tadākārānuvidhānatāya paccayo hoti. Tathā hi te aniccāsubhadukkhānattasabhāvepi dhamme niccādito gaṇhanti, ayamassā tesaṁ sahajātavasena pubbaṅgamatā. Yaṁ pana mohena abhibhūto pāpakiriyāya ādīnavaṁ apassanto pāṇaṁ hanati, adinnaṁ ādiyati, kāmesu micchā carati, musā bhaṇati, aññampi vividhaṁ dussīlyaṁ ācarati, ayamassa sahajātavasena ca upanissayavasena ca pubbaṅgamatā. Samāpajjanāyāti tabbhāvāpajjanāya akusalappattiyā. Sabhāvapaṭilābhāyāti attalābhāya. Tenāha ‘‘uppattiyā’’ti. Sā panesā vuttākārena akusalānaṁ pubbaṅgamabhūtā avijjā uppajjatīti sambandho. Yadetanti yaṁ etaṁ pāpājigucchanatāya pāpato alajjanākārasaṇṭhitaṁ ahirikaṁ, pāpānutrāsatāya pāpato abhāyanākārasaṇṭhitañca anottappaṁ, etaṁ dvayaṁ anudeva anvāgatameva. Anu-saddena cettha etanti upayogavacanaṁ. Anudevāti etassa attho saheva ekatoti. Ettha avijjāya vuttanayānusārena tappaṭipakkhato ca attho veditabbo. Ayaṁ pana viseso – tattha yathā akusalakammapathavasena pavattiyaṁ pubbaṅgamatā avijjāya, evaṁ kusalakammapathavasena puññakiriyavatthuvasena ca pavattiyaṁ vijjāya pubbaṅgamatā vattabbā. Vīmaṁsādhipativasena pavattiyaṁ ādhipaccākāravasena ca pubbaṅgamatā veditabbā. Dvīhevāti ca avadhāraṇaṁ ādhipaccākārassa sahajāteneva saṅgahetabbato.",
  "tika-s0305t0:7": "Lajjanākārasaṇṭhitāti pāpato jigucchanākārasaṇṭhitā. Bhāyanākārasaṇṭhitanti uttasanākārasaṇṭhitaṁ. Etthāti hiriottappe. Vidati, vindatīti vā vijjā. Viddasūti ca sappaññapariyāyoti āha ‘‘viddasunoti viduno’’ti. Yāthāvadiṭṭhīti aviparītā diṭṭhi, saṁkilesato niyyānikadiṭṭhi. Sammādiṭṭhi pahotīti ettha sā vijjā sammādiṭṭhi veditabbā. Na ekato sabbāni labbhanti sammāvācākammantājīvānaṁ pubbābhisaṅkhārassa anekarūpattā. Lokuttaramaggakkhaṇe ekato labbhanti kiccato bhinnānampi tāsaṁ tattha sarūpato abhinnattā. Ekā eva hi virati maggakkhaṇe tissannampi viratīnaṁ kiccaṁ sādhentī pavattati, yathā ekā eva sammādiṭṭhi parijānanādivasena catubbidhakiccaṁ sādhentī pavattati. Tāni ca kho sabbāni aṭṭhapi paṭhamajjhānike magge labbhantīti yojanā. Paṭhamajjhāniketi paṭhamajhānavante.",
  "tika-s0305t0:8": "Tathābhūtassāti ariyamaggasamaṅgino. Yasmā mahāsaḷāyatanasutte vuttaṁ ‘‘sammādiṭṭhiādīnaṁ pañcannaṁ eva aṅgānaṁ vasenā’’ti, tasmā pañcaṅgiko lokuttaramaggo hoti. ‘‘Pubbeva kho panā’’ti hi vacanaṁ tadā maggakkhaṇe viratīnaṁ abhāvaṁ ñāpeti, tasmā kāmāvacaracittesu viya lokuttaracittesu virati aniyatāti adhippāyo. Parisuddhabhāvadassananti parisuddhasīlabhāvadassanatthaṁ. Ayamattho dīpito, na ariyamagge viratīnaṁ abhāvo.",
  "tika-s0305t0:9": "Yadi evaṁ kasmā abhidhamme maggavibhaṅge pañcaṅgikavāro āgatoti āha ‘‘yampi abhidhamme’’tiādi. Tanti ‘‘pañcaṅgiko maggo hotī’’ti vacanaṁ. ‘‘Ekaṁkiccantaraṁ dassetuṁ vutta’’nti vatvā taṁ dassetuṁ ‘‘yasmiñhi kāle’’tiādi vuttaṁ. Yasmiñhi kāleti lokiyakāle . Tena ‘‘ekaṁ kiccantara’’nti vuttaṁ aṭṭhaṅgikakiccaṁ dasseti. Viratiuppādanena micchāvācādīni puggalena maggasamaye pajahāpentīti sammādiṭṭhiādīni ‘‘pañca kārakaṅgānī’’ti vuttāni. Sammāvācādikiriyā hi virati, tañca etāni kārāpentīti. Virativasenāti viramaṇakiriyāvasena kārāpakabhāvena, kattubhāvena vāti attho. ‘‘Viratittayavasenā’’ti vā pāṭho.",
  "tika-s0305t0:10": "Sammākammanto pūratīti imehi sammādiṭṭhiādīhi sammākammantakiccaṁ pūrati nāma tehi vīriyādikehi tadatthasiddhito. Tampi sandhāya ‘‘ekaṁ kiccantaraṁ dassetu’’nti vuttaṁ. Imaṁ kiccantaraṁ dassetunti lokuttaramaggakkhaṇepi imāneva pañca sammāvācādiviratittayassa ekakkhaṇe kārāpakaṅgānīti dassetuṁ. Evaṁ vuttanti ‘‘tasmiṁ samaye pañcaṅgiko maggo hotī’’ti (vibha. 494) evaṁ vuttaṁ. Lokiyamaggakkhaṇe pañceva honti, virati pana aniyatā, tasmā ‘‘chaaṅgiko’’ti avatvā ‘‘pañcaṅgiko’’icceva vuttaṁ. Tayidaṁ abhidhamme pañcaṅgikavāradesanāya kāraṇakittanamaggo, ariyamaggo pana aṭṭhaṅgikovāti dassetuṁ, ‘‘yā ca, bhikkhave’’tiādimāha, taṁ suviññeyyameva. Micchādiṭṭhiādikā dasa, tappaccayā akusalā ca dasāti vīsati akusalapakkhiyā, sammādiṭṭhiādikā dasa, tappaccayā kusalā ca dasāti vīsati kusalapakkhiyā mahācattārīsakasutte vuttā. Mahācattārīsakanti tassetaṁ nāmaṁ. Missakova kathito lokuttarassapi idha labbhamānattā.",
  "tika-s0305t0:11": "Yasmā kosalasaṁyuttepi idha ca therena ‘‘upaḍḍhamidaṁ, bhante, brahmacariyassā’’tiādinā vuttaṁ ‘‘mā hevaṁ ānandā’’tiādinā paṭikkhipitvā ‘‘sakalamevidaṁ ānandā’’tiādinā bhagavatā desitaṁ suttaṁ āgataṁ. Tassattho kosalasaṁyuttavaṇṇanāyaṁ vutto, tasmā vuttaṁ ‘‘kosalasaṁyutte vuttatthamevā’’ti.",
  "tika-s0305t0:12": "Avijjāsuttādivaṇṇanā niṭṭhitā.",
  "tika-s0305t0:13": "3. Sāriputtasuttavaṇṇanā",
  "tika-s0305t0:14": "3. Sāvakabodhi sāvakapāramiyo, tappariyāpannaṁ ñāṇaṁ sāvakapāramiñāṇaṁ, taṁ pana dvinnaṁ aggasāvakānaṁ tatthapi dhammasenāpatino eva savisesaṁ matthakaṁ pattaṁ, na itaresanti āha – ‘‘sāvaka…pe… appattatāyā’’ti. Tasmā tassa matthakappattiyā maggabrahmacariye ijjhante tassa ekadeso idha ijjhati, na sakalanti. Na hi addhabrahmacariyaṁ nāma atthi, tasmā vuttaṁ, ‘‘sakalampi…pe… labbhatī’’ti, taṁ pana bhaṇḍāgāriko nāññāsi ñāṇassa sāvakavisayepi sappadesikattā, dhammasenāpati pana ñāṇassa tattha nippadesikattā aññāsīti. Tenāha – ‘‘ānandatthero…pe… aññāsī’’ti. Evamāhāti ‘‘sakalamidaṁ, bhante’’ti evaṁ avoca.",
  "tika-s0305t0:15": "Sāriputtasuttavaṇṇanā niṭṭhitā.",
  "tika-s0305t0:16": "4. Jāṇussoṇibrāhmaṇasuttavaṇṇanā",
  "tika-s0305t0:17": "4.Vaḷavābhi-saddo vaḷavāpariyāyoti āha ‘‘catūhi vaḷavāhi yuttarathenā’’ti. Yodharathoti yodhehi yujjhanatthaṁ ārohitabbaratho. Alaṅkāraratho maṅgaladivasesu alaṅkatapaṭiyattehi ārohitabbaratho. Ghanadukulena parivāritoti rajatapaṭṭavaṇṇena setadukulena paṭicchādito. Paṭicchādanattho hi idha parivārasaddo. Rajatapanāḷisuparikkhittā setabhāvakaraṇatthaṁ.",
  "tika-s0305t0:18": "Channaṁ channaṁ māsānanti niddhāraṇe sāmivacanaṁ. Ekavāraṁ nagaraṁ padakkhiṇaṁ karotīti idaṁ tasmiṁ ṭhānantare ṭhitena kātabbaṁ cārittaṁ. Nagarato na pakkantāti nagarato bahi na gatā. Maṅgalavacane niyuttā maṅgalikā, suvatthivacane niyuttā sovatthikā. Ādi-saddena thutimāgadhavandikācariyake saṅgaṇhāti. Sukapattasadisāni vaṇṇato.",
  "tika-s0305t0:19": "Vaṇṇagītanti thutigītaṁ. Brahmabhūtaṁ seṭṭhabhūtaṁ yānaṁ, brahmabhūtānaṁ seṭṭhabhūtānaṁ yānanti vā brahmayānaṁ. Vijitattā visesena jinanato. Rāgaṁ vinayamānā pariyosāpetīti sabbampi rāgaṁ samucchedavinayavasena vineti, attano kiccaṁ pariyosāpeti. Kiccapariyosāpaneneva hi sayampi pariyosānaṁ nipphattiṁ upagacchati. Tenāha ‘‘pariyosānaṁ gacchati nipphajjatī’’ti.",
  "tika-s0305t0:20": "Dhuranti bhummatthe upayogavacananti āha ‘‘tatramajjhattatāyuge yuttā’’ti. Īsāti yugasandhārikā dāruyugaḷā. Yathā vā bāhiraṁ yugaṁ dhāreti, tassā ṭhitāya eva kiccasiddhi, evaṁ kiriyāvasena laddhabalena tatramajjhattatāyuge thiraṁ dhāreti, teheva ariyamaggarathassa pavattanaṁ. Hiriggahaṇena cettha taṁsahacaraṇato ottappampi gahitaṁyeva hoti. Tenāha ‘‘attanā saddhi’’ntiādi. Nāḷiyā minamāno puriso viya ārammaṇaṁ minātīti mano. Kataraṁ pana taṁ mano, kathañcassa yottasadisatāti āha ‘‘vipassanācitta’’ntiādi. Tena yottaṁ viyāti yottanti dasseti. Lokiyavipassanācittaṁ atirekapaññāsa kusaladhamme ekābaddhe ekasaṅgahite karotīti sambandho. Te pana ‘‘phasso hoti…pe… avikkhepo hotī’’ti cittaṅgavasena dhammasaṅgahe (dha. sa. 1) āgatanayeneva veditabbā. Lokuttaravipassanācittanti maggacittaṁ āha. Atirekasaṭṭhīti te eva sammākammantājīvehi anaññātaññassāmītindriyādīhi ca saddhiṁ atirekasaṭṭhi kusaladhamme. Ekābaddheti ekasmiṁ eva ārammaṇe ābaddhe. Ekasaṅgaheti tatheva vipassanākiccavasena ekasaṅgahe karoti. Pubbaṅgamabhāvena ārakkhaṁ sāretīti ārakkhasārathī. ‘‘Yathā hi rathassa…pe… sārathī’’ti vatvā taṁ dassetuṁ ‘‘yoggiyo’’ti vuttaṁ. Dhuraṁ vāheti yogge. Yojeti yogge samagatiyañca. Akkhaṁ abbhañjati sukhappavattanatthaṁ. Rathaṁ peseti yoggacodanena. Nibbisevane karoti gamanavīthiyaṁ paṭipādanena sanniyojeti. Ārakkhapaccupaṭṭhānāti ārakkhaṁ paccupaṭṭhapeti asammosasabhāvattā. Gatiyoti pavattiyo, nipphattiyo vā. Samanvesatīti gavesati.",
  "tika-s0305t0:21": "Ariyapuggalassa nibbānaṁ paṭimukhaṁ sampāpane ratho viyāti ratho. Parikaroti vibhūsayatīti parikkhāro, vibhūsanaṁ, sīlañca ariyamaggassa vibhūsanaṭṭhāniyaṁ. Tena vuttaṁ ‘‘catupārisuddhisīlālaṅkāro’’ti, sīlabhūsanoti attho. Vipassanāsampayuttānanti lokiyāya lokuttarāya ca vipassanāya sampayuttānaṁ. Vidhinā īretabbato pavattetabbato vīriyaṁ, sammāvāyāmo. Samaṁ sammā ca dhiyatīti samādhi, dhurañca taṁ samādhi cāti dhurasamādhi, upekkhā dhurasamādhi etassāti upekkhādhurasamādhi, ariyamaggo upekkhāsaṅkhātadhurasamādhīti attho. Aṭṭhakathāyaṁ pana byañjanaṁ anādiyitvā dhurasamādhisaddānaṁ bhinnādhikaraṇatā vuttā. Payogamajjhatteti vīriyasamatāya. Anicchāti icchāpaṭipakkhā. Tenāha ‘‘alobhasaṅkhātā’’ti. Parivāraṇanti parivāro, paricchadoti attho.",
  "tika-s0305t0:22": "Mettāti mettācetovimutti. Tathā karuṇā. Pubbabhāgoti ubhinnampi upacāro. Dvepi kāyacittavivekā viya pubbabhāgadhammavasena vuttā. Ariyamaggaratheti parisuddhamaggasaṅkhāte rathe. Ariyamaggaratho ca maggaratho cāti ariyamaggaratho, evaṁ ekasesanayena vā attho veditabbo. Tenāha ‘‘imasmiṁ lokiyalokuttaramaggarathe ṭhito’’ti. Sannaddhacammoti yogāvacarassa paṭimukkacammaṁ. Na naṁ te vijjhantīti vacanapathā na naṁ vijjhanti. Dhammabhedanavasena na bhañjati, tassa ariyamaggassa rathassa sammā yojitassa antarā bhaṅgo natthīti attho.",
  "tika-s0305t0:23": "Attano purisakāraṁ nissāya laddhattā attano santāneti adhippāyo. Anuttaranti uttararahitaṁ. Tato eva seṭṭhayānaṁ, nassa kenaci sadisanti asadisaṁ. Dhitisampannatāya dhīrā paṇḍitapurisālokamhā niyyanti gacchanti. ‘‘Jayaṁ jaya’’nti gāthāyaṁ vacanavipallāsena vuttanti āha ‘‘jinantā jinantā’’ti.",
  "tika-s0305t0:24": "Jāṇussoṇibrāhmaṇasuttavaṇṇanā niṭṭhitā.",
  "tika-s0305t0:25": "5-6. Kimatthiyasuttādivaṇṇanā",
  "tika-s0305t0:26": "5-6.Niyamatthoti avadhāraṇattho. Tena niyamena avadhāraṇena – aññaṁ maggaṁ paṭikkhipati ito aññassa niyyānikamaggassa abhāvato. ‘‘Dukkhassa pariññattha’’nti vuttattā vaṭṭadukkhaṁ kathitaṁ. Ariyamagge gahite tassa pubbabhāgamaggo vipassanāya gahito evāti ‘‘missakamaggo kathito’’ti vuttaṁ. Uttānameva apubbassa abhāvā. Ayaṁ pana viseso ‘‘rāgakkhayo’’tiādīhi yadipi nibbānaṁ vuttaṁ. Tathāpi arahattaṁ viya brahmacariyampi. Tena nibbānaṁ eva vuccati ‘‘idaṁ brahmacariyapariyosāna’’nti.",
  "tika-s0305t0:27": "Kimatthiyasuttādivaṇṇanā niṭṭhitā.",
  "tika-s0305t0:28": "7. Dutiyaaññatarabhikkhusuttavaṇṇanā",
  "tika-s0305t0:29": "7.Rāgavinayādipadehi nibbānaṁ vāpi vucceyya arahattaṁ vāpi. Yasmā so bhikkhu ubhayatthapi niviṭṭhabuddhi, tasmā bhagavā tassa ajjhāsayavasena ‘‘nibbānadhātuyā kho eta’’ntiādinā nibbānadhātuṁ vissajjetvā puna ‘‘āsavānaṁ khayo tena vuccatī’’ti āha. Yasmā ariyamaggo rāgādike samucchedavasena vineti, āsavañca sabbaso khepeti, tena ca vuttaṁ nibbānaṁ arahattañca, tasmā tadubhayaṁ ‘‘rāgavinayotiādi nāmamevā’’ti vuttaṁ. Anusandhikusalatāya pucchanto etaṁ avocāti iminā ‘‘pucchānusandhi idha labbhatī’’ti dīpitaṁ, ajjhāsayānusandhipi ettha labbhatevāti daṭṭhabbaṁ.",
  "tika-s0305t0:30": "Dutiyaaññatarabhikkhusuttavaṇṇanā niṭṭhitā.",
  "tika-s0305t0:31": "8. Vibhaṅgasuttavaṇṇanā",
  "tika-s0305t0:32": "8.Ekena pariyāyena aṭṭhaṅgikamaggaṁ vibhajitvāti ‘‘sammādiṭṭhī’’tiādinā ekena pariyāyena ariyaṁ aṭṭhaṅgikaṁ maggaṁ vibhāgena dassetvā ‘‘katamā ca, bhikkhave, sammādiṭṭhī’’tiādinā puna aparena pariyāyena vibhajitukāmo. Uggahadhāraṇaparicayañāṇānipi savanañāṇe eva avarodhaṁ gacchantīti ‘‘savanasammasanapaṭivedhapaccavekkhaṇavasenā’’ti vuttaṁ.",
  "tika-s0305t0:33": "Kammaṭṭhānābhinivesoti kammaṭṭhānapaṭipatti. Purimāni dve saccāni uggaṇhitvāti sambandho. Iṭṭhaṁ kantaṁ manāpanti nirodhamaggesu ninnabhāvaṁ dasseti, na abhinandanaṁ, tanninnabhāvo eva ca tattha kammakaraṇaṁ daṭṭhabbaṁ. Ekenevākārena saccānaṁ paṭivedhanimittatā, so eva abhimukhabhāvo tesaṁ samāgamoti ekābhisamayo.",
  "tika-s0305t0:34": "Assāti ñāṇassa, yogino vā. Ettha ca keci ‘‘lokiyañāṇampi paṭivedho sabbassa yāthāvabodhabhāvato’’ti vadanti. Nanu uggahādipaṭivedho ca paṭivedhova, na ca so lokuttaroti? Taṁ na, kevalena paṭivedha-saddena uggahādipaṭivedhānaṁ avacanīyattā, paṭivedhanimittattā vā uggahādivasena pavattaṁ dukkhādīsu pubbabhāge ñāṇaṁ ‘‘paṭivedho’’ti vuccati, na paṭivedhattā, paṭivedhabhūtameva pana ñāṇaṁ ujukaṁ paṭivedhoti vattabbataṁ arahati. Kiccatoti pariññādikiccato. Ārammaṇapaṭivedhoti sacchikiriyāpaṭivedhamāha. Kiccatoti asammohapaṭivedhaṁ. Uggahādīhi saccassa pariggaṇhanaṁ pariggaho.",
  "tika-s0305t0:35": "Duddasattāti anadhigatañāṇena yāthāvasarasalakkhaṇato daṭṭhuṁ asakkuṇeyyattā uppattito pākaṭānipi. Tenāha ‘‘dukkhasaccaṁ hī’’tiādi. Ubhayanti purimaṁ saccadvayaṁ. Payogoti kiriyā, vāyāmo vā. Tassa mahantatarassa icchitabbataṁ dukkarataratañca upamāhi dasseti ‘‘bhavaggaggahaṇattha’’ntiādinā. Yathā purimaṁ saccadvayaṁ viya kenaci pariyāyena apākaṭatāya paramagambhīrattā uggahādivasena pubbabhāge pavattibhedaṁ gahetvā ‘‘dukkhe ñāṇa’’ntiādinā catubbidhaṁ katvā vuttaṁ. Ekameva taṁ ñāṇaṁ hoti ekābhisamayavaseneva pavattanato.",
  "tika-s0305t0:36": "Kāmapaccanīkaṭṭhenāti kāmānaṁ ujupaccanīkabhāvena. Kāmato nissaṭabhāvenāti kāmehi visaṁyuttabhāvena. Kāmaṁ sammasantassāti duvidhampi kāmaṁ aniccādito sammasantassa. Pajjati pavattati etenāti padaṁ, kāmassa padanti kāmapadaṁ, kāmassa uppattikāraṇassa ghāto samugghāto, taṁ kāmapadaghātaṁ. Tenāha ‘‘kāmavūpasama’’nti. Kāmehi vivittaṁ kāmavivittaṁ. So eva ca nesaṁ anto samucchedaviveketi katvā tasmiṁ sādhetabbe uppannoti vuttaṁ ‘‘kāmavivittante uppanno’’ti. Kāmato nikkhamatīti nikkhamo, so eva nekkhammasaṅkappo. Imasmiñca nekkhammasaṅkappassa saddatthavibhāvena yathāvutto kāmapaccanīkaṭṭhādiko atthaniddhāraṇaviseso antogadho.",
  "tika-s0305t0:37": "Eseva nayoti iminā byāpādapaccanīkaṭṭhena vihiṁsāya paccanīkaṭṭhenātiādikaṁ abyāpādāvihiṁsāsaṅkappānaṁ atthuddhāraṇavidhiṁ atidisati. Nekkhammasaṅkappādayoti ādi-saddena abyāpādaavihiṁsāsaṅkappe eva saṅgaṇhāti. Kāma…pe… saññānanti kāmavitakkādiviratisampayuttānaṁ nekkhammādisaññānaṁ. Nānattāti nānākhaṇikattā. Tīsu ṭhānesūti tippakāresu kāraṇesu. Uppannassāti uppajjanārahassa. Bhūmiladdhauppannaṁ idhādhippetaṁ. Esa nayo ito paresupi. Padacchedatoti kāraṇupacchedato. Padanti hi uppattikāraṇanti vuttovāyamattho. Anuppattisādhanavasenāti yathā saṅkappo āyatiṁ nuppajjati, evaṁ anuppattisādhanavasena. Sammādiṭṭhi viya ekova kusalasaṅkappo uppajjati.",
  "tika-s0305t0:38": "Catūsu ṭhānesūti visaṁvādanādīsu catūsu vītikkamaṭṭhānesu. Pabbajitānaṁ micchājīvo nāma āhāranimittakoti āha ‘‘khādanīyabhojanīyādīnaṁ atthāyā’’ti. Sabbaso anesanāya pahānaṁ sammāājīvoti āha ‘‘buddhappasatthena ājīvenā’’ti. Kammapathapattānaṁ vasena ‘‘sattasu ṭhānesū’’ti vuttaṁ. Akammapathapattāya hi anesanāya so padaghātaṁ karotiyeva.",
  "tika-s0305t0:39": "Tathārūpe vā ārammaṇeti yasmiṁ ārammaṇe imassa pubbe kilesā na uppannā, tasmiṁ eva. Anuppannānanti anuppādassapi patthanāvasena anuppannānaṁ. Vīriyacchandanti vīriyassa nibbattetukāmatāchandaṁ. ‘‘Chandasampayuttavīriyañcā’’ti vadanti. Vīriyameva pana anuppannākusalānuppādane labbhamānachandatāya dhurasampaggahatāya chandapariyāyena vuttaṁ. Tathā hi vīriyaṁ – ‘‘anikkhittachandatā anikkhittadhuratā’’ti (dha. sa. 26) niddiṭṭhaṁ. Kosajjapakkhe patituṁ adatvā cittaṁ paggahitaṁ karoti. Padhānanti padhānabhūtavīriyaṁ.",
  "tika-s0305t0:40": "Uppattipabandhavasenāti nirantaruppādanavasena. Catūsu ṭhānesu kiccasādhanavasenāti yathāvuttesu catūsu ṭhānesu padhānakiccassa nipphādanavasena anuppādanādivasena. Kiccasādhanavasenāti kāyavedanācittadhammesu subhasukhaniccaattagāhavidhamanavasena asubhadukkhāniccānattasādhanavasena.",
  "tika-s0305t0:41": "Ayanti yathāvutto sadisāsadisatāviseso. Assāti maggassa. Ettha kathanti yadi rūpāvacaracatutthajjhānato paṭṭhāya yāva sabbabhavaggā jhānaṅgamaggaṅgabojjhaṅgānaṁ sadisatā, evaṁ sante ‘‘āruppe catukkapañcakajjhānaṁ uppajjati, tañca lokuttara’’nti ettha kathaṁ attho gahetabboti āha ‘‘etthāpī’’tiādi. Taṁjhānikāvāti paṭhamajjhānādīsu yaṁ jhānaṁ maggapaṭilābhassa pādakabhūtaṁ, taṁjhānikāva assa ariyassa uparipi tayo maggā. Evanti vuttākārena. Pādakajjhānameva niyameti āruppe catukkapañcakajjhānuppattiyaṁ. Vipassanāya ārammaṇabhūtā khandhāti sammasitakhandhe vadanti. Puggalajjhāsayo niyameti pādakasammasitajjhānānaṁ bhede. Yasmā saṅkhārupekkhāñāṇameva ariyamaggassa bojjhaṅgādivisesaṁ niyameti, tato dutiyādipādakajjhānato uppannassa saṅkhārupekkhāñāṇassa pādakajjhānātikkantānaṁ aṅgānaṁ asamāpajjitukāmatāvirāgabhāvato itarassa ca atabbhāvato tīsupi vādesu vipassanāva niyametīti veditabbo, tasmā vipassanāniyameneva hi paṭhamavādepi apādakajjhānādipādakāpi maggā paṭhamajjhānikā honti. Itarehi ca pādakajjhānehi vipassanāniyamehi taṁtaṁjhānikāva. Evaṁ sesavādesu vipassanāniyamo yathāsambhavaṁ yojetabbo. Dutiyavāde taṁtaṁjhānikatā sammasitasaṅkhāravipassanāniyamehi hoti. Tatra hi vipassanā taṁtaṁvirāgabhāvanā bhāvetabbā, na somanassasahagatā upekkhāsahagatā hutvā jhānaṅgādiniyamaṁ maggassa karotīti evaṁ vipassanāniyamo vuttanayeneva veditabbo. Imasmiñca vāde pādakasammasitajjhānupanissayasabbhāve ajjhāsayo ekantena hotīti ‘‘puggalajjhāsayo niyametīti vadantī’’ti vuttaṁ, aṭṭhakathāyaṁ pana visuddhimaggassa etissā aṭṭhakathāya ekasaṅgahitattā ‘‘tesaṁ vādavinicchayo…pe… veditabbo’’ti vuttaṁ. Pubbabhāgeti vipassanākkhaṇe.",
  "tika-s0305t0:42": "Vibhaṅgasuttavaṇṇanā niṭṭhitā.",
  "tika-s0305t0:43": "9. Sūkasuttavaṇṇanā",
  "tika-s0305t0:44": "9.Sūkanti sāliyavādīnaṁ vālamāha. So hi nikantakasadiso paṭimukhagataṁ hatthaṁ vā pādaṁ vā bhindati, tasmā bhedaṁ icchantena uddhaggaṁ katvā ṭhapitaṁ sammāpaṇihitaṁ nāma, tathā aṭṭhapitaṁ micchāpaṇihitaṁ nāmāti vuttaṁ. Micchāpaṇihitāyāti kammassakatapaññāya micchāṭhapanaṁ nāma – ‘‘ime sattā kammavasena sukhadukkhaṁ paccanubhavanti, taṁ pana kammaṁ issarassa icchāvasena brahmā nimminātī’’tiādinā micchāpakappanaṁ. Keci pana ‘‘natthi dinnantiādinā nayena pavatti, tassa vā ñāṇassa appavattī’’ti vadanti. Maggabhāvanāyāti etthāpi micchāmaggassa pavattanaṁ, ariyamaggassa vā appavattanaṁ micchāṭhapanaṁ. Tenāha ‘‘appavattitattā’’ti. Avijjaṁ bhindissatīti avijjaṁ samucchindissati. Magganissitaṁ katvā magge eva pakkhipitvā. Tañhi ñāṇaṁ maggassa mūlakāraṇaṁ magge siddhe tassa kiccassa matthakappattito. ‘‘Sammāpaṇihitāya diṭṭhiyā sammāpaṇihitāya maggabhāvanāyā’’ti vuttattā missakamaggo kathito. Chavibhedasadiso cettha avijjābhedo, lohituppādasadiso lokuttaramaggabhāvo daṭṭhabbo.",
  "tika-s0305t0:45": "Sūkasuttavaṇṇanā niṭṭhitā.",
  "tika-s0305t0:46": "10. Nandiyasuttavaṇṇanā",
  "tika-s0305t0:47": "10.Channaparibbājako vatthacchādiyā channaṅgaparibbājako, na naggaparibbājako.",
  "tika-s0305t0:48": "Avijjāvaggavaṇṇanā niṭṭhitā.",
  "tika-s0305t0:49": "2. Vihāravaggo",
  "tika-s0305t0:50": "1. Paṭhamavihārasuttavaṇṇanā",
  "tika-s0305t0:51": "11.Aḍḍhamāsanti accantasaṁyoge upayogavacanaṁ. Paṭisallīyitunti yathāvuttaṁ kālaṁ paṭi divase divase samāpattiyaṁ dhammacintāyaṁ cittaṁ nilīyituṁ. Vinetabboti samucchedavinayena vinetabbo ariyamaggādhigantabbo. Tanti diṭṭhānugatiāpajjanaṁ. Assāti janatāya. Apagacchatīti satthu santikato apeti. Sūti nipātamattaṁ.",
  "tika-s0305t0:52": "Padesenāti ekadesena. Saha padesenāti sapadeso. Svāyaṁ sapadeso yasmā vedanāvaseneva pāḷiyaṁ āgato, tasmā paramatthadhammakoṭṭhāse vedanā anavasesato labbhati, te gaṇhanto ‘‘khandhapadeso’’tiādimāha. Taṁ sabbanti khandhapadesādikaṁ sabbampi. ‘‘Sammasanto’’ti padassa atthadassanavasena ‘‘paccavekkhanto’’ti āha. Paccavekkhaṇā idha sammasanaṁ nāma, na vipassanā. Vipassanāsammasanaṁ pana bhagavato visākhapuṇṇamāyaṁ eva nipphannaṁ, tasmā bhagavato aññabhūmikāpi vedanā aññabhūmikānaṁ sattānaṁ viruddhā uppajjatevāti vuttaṁ ‘‘yāva bhavaggā pavattā sukhā vedanā’’ti. Sabbākārenāti sarūpato samudayato atthaṅgamato assādāditoti sabbākārena. Pariggaṇhanto upaparikkhanto.",
  "tika-s0305t0:53": "Nippadesāneva anavasesāneva. Indriyasatipaṭṭhānapadeso suviññeyyoti anuddhato. Assāti bhagavato. Ṭhāneti tasmiṁ tasmiṁ paccavekkhitabbasaṅkhāte okāse. Sā sā ca vihārasamāpattīti khandhavasena āyatanādivasena ca pavattitvā tesaṁ ekadesabhūtaṁ vedanaṁyeva pariggahetvā taṁ sammasitvā anukkamena samāpannā jhānasamāpatti phalasamāpatti ca. Phalasamāpatti hi tathā sammasitvā punappunaṁ samāpajjanavasena atthato abhinnāpi adhiṭṭhānabhūtadhammabhedena bhinnā viya vuccati, yato catuvīsatikoṭisatasahassabhedā devasikaṁ vaḷañjanasamāpattiyo aṭṭhakathāyaṁ vuttā. Kāmaṁ aññadhammavasenapi jātā eva, vedanāvasena panettha abhiniveso kato vedanānubhāvena jātā. Kasmā evaṁ jātāti? Buddhānaṁ ñāṇapadassa antaravibhāgattā. Tathā hi bhagavā sakalampi aḍḍhamāsaṁ vedanāvaseneva sammasanaṁ pavatteti, tadanusārena ca tā vihārasamāpattiyo samāpajji. Tayidaṁ acchariyaṁ anaññasādhāraṇaṁ bhikkhū pavedento satthā – ‘‘yena svāha’’ntiādimavoca.",
  "tika-s0305t0:54": "Akusalāvāti pāṇātipāta-adinnādāna-kāmesumicchācāra-musāvāda-pisuṇavācāsamphappalāpa-abhijjhā-byāpādavasena taṁtaṁmicchādassanavasena ca akusalā vedanā eva hoti. Brahmalokādīsu uppajjitvā tattha niccā dhuvā bhavissāmāti evaṁ diṭṭhiṁ upanissāyāti yojetabbaṁ. Devakulādīsu devapūjatthaṁ, sabbajanaparibhogatthaṁ vā mālāvacchaṁ ropenti. Vadhabandhanādīnīti ādi-saddena adinnādāna-micchācāra-musāvāda-pisuṇavācā-samphappalāpādīnaṁ saṅgaho daṭṭhabbo. Diṭṭhadhammavipākassa apacurattā apākaṭattā ca ‘‘bhavantaragatāna’’nti vuttaṁ.",
  "tika-s0305t0:55": "Iti nesanti ettha iti-saddo ādiattho, pakārattho vā. Tena yathā pharusavācāvasena, evaṁ tadaññesampi akusalakammānaṁ vasena sammādiṭṭhipaccayā akusalavedanāppavatti yathārahaṁ nīharitvā vattabbā. Eseva nayoti iminā yathā micchādiṭṭhipaccayā sammādiṭṭhipaccayā ca kusalākusalavipākavedanā sahajātakoṭiyā upanissayakoṭiyā ca vasena yathārahaṁ yojetvā dassitā, evaṁ micchāsaṅkappapaccayādīsupi yathārahaṁ yojetvā dassetabbāti imamatthaṁ atidisati. Chandapaccayāti ettha taṇhāchandasahito kattukāmatāchando adhippetoti āha ‘‘chandapaccayātiādīsu pana chandapaccayā aṭṭhalobhasahagatacittasampayuttā vedanā veditabbā’’ti. Vitakkapaccayāti ettha appanāppattova vitakko adhippetoti vuttaṁ ‘‘vitakkapaccayā paṭhamajjhānavedanāvā’’ti. Vitakkapaccayā paṭhamajjhānavedanāya gahitattā ‘‘ṭhapetvā paṭhamajjhāna’’nti. Upari tisso rūpāvacarā, heṭṭhā tisso arūpāvacarā evaṁ sesā cha saññāsamāpattivedanā.",
  "tika-s0305t0:56": "Tiṇṇanti chandavitakkasaññānaṁ. Avūpasameti paṭipakkhena avūpasamite. Tiṇṇañhi tesaṁ sahabhāvena paccayatā aṭṭhalobhasahagatacittesu eva. Tattha yaṁ vattabbaṁ taṁ vuttameva. Chandamattassāti tesu tīsu chandamattassa. Vūpasame paṭhamajjhānavedanāva appanāppattassa adhippetattā. Chandavitakkānaṁ vūpasame dutiyajjhānādivedanā adhippetā saññāya avūpasantattā. Dutiyajjhānādivedanāgahaṇena hi sabbā saññāsamāpattiyo ca gahitāva honti. Tiṇṇampi vūpasameti chandavitakkasaññānaṁ vūpasame nevasaññānāsaññāyatanavedanā adhippetā. Bhavaggappattasaññā hi vūpasamanti chandasaṅkappānaṁ accantasukhumabhāvappattiyā. Heṭṭhā ‘‘sammādiṭṭhipaccayā’’ti ettha sammādiṭṭhiggahaṇena heṭṭhimamaggasammādiṭṭhipi gahitāva hotīti āha – ‘‘appattassa pattiyāti arahattaphalassa pattatthāyā’’ti. Atha vā heṭṭhimamaggādhigamena vinā aggamaggo natthīti heṭṭhimamaggādhigamaṁ atthāpannaṁ katvā ‘‘arahattaphalassa pattatthāyā’’ti vuttaṁ. Āyameti phalena missito hoti etenāti āyāmo, sammāvāyāmoti āha ‘‘atthi āyāmanti atthi vīriya’’nti. Tassa vīriyārambhassāti aññādhigamakāraṇassa sammāvāyāmassa vasena. Pāḷiyaṁ ṭhāna-saddo kāraṇapariyāyoti āha – ‘‘arahattaphalassa kāraṇe’’ti. Tappaccayāti ettha taṁ-saddena ‘‘ṭhāne’’ti vuttakāraṇameva paccāmaṭṭhanti āha – ‘‘arahattassa ṭhānapaccayā’’ti. Catumaggasahajātāti etena ‘‘arahattaphalassa pattatthāyā’’ti ettha heṭṭhimamaggānaṁ atthāpattivasena gahitabhāvameva joteti. Keci pana ‘‘catumaggasahajātāti vatvā nibbattitalokuttaravedanāti bhūtakathanaṁ visesanaṁ. Nibbattitalokuttaravedanāti paṭhamaṁ apekkhitabbaṁ, pacchā catumaggasahajātā’’ti vadanti.",
  "tika-s0305t0:57": "Paṭhamavihārasuttavaṇṇanā niṭṭhitā.",
  "tika-s0305t0:58": "2. Dutiyavihārasuttavaṇṇanā",
  "tika-s0305t0:59": "12. Micchādiṭṭhi vūpasamati sabbaso pahīyati etenāti micchādiṭṭhivūpasamo. ‘‘Micchādiṭṭhivūpasamo nāma sammādiṭṭhi. Bhavantare uppajjanto atidūreti maññamāno vipākavedanaṁ na gaṇhātī’’ti aṭṭhakathāyaṁ vuttaṁ. ‘‘Iminā nayenā’’ti atidisitvāpi tamatthaṁ pākaṭataraṁ kātuṁ ‘‘yassa yassā’’tiādiṁ vatvā eva sāmaññavasena vuttamatthaṁ pacchimesu tīsu padesu sarūpatova dassetuṁ ‘‘chandavūpasamapaccayā’’tiādimāha, taṁ suviññeyyameva. Vuttatthāneva anantarasutte.",
  "tika-s0305t0:60": "Dutiyavihārasuttavaṇṇanā niṭṭhitā.",
  "tika-s0305t0:61": "3-7. Sekkhasuttādivaṇṇanā",
  "tika-s0305t0:62": "13-17. Tissannampi sikkhānaṁ sikkhanaṁ sīlaṁ etassāti sikkhanasīlo. Sikkhatītipi vā sekkho. Vuttañhetaṁ ‘‘sikkhatīti kho, bhikkhave, tasmā sekkhoti vuccati. Kiñca sikkhati? Adhisīlampi sikkhatī’’tiādi (a. ni. 3.86). Tīhi phalehi heṭṭhā. Sāpi catutthamaggena saddhiṁ uppannasikkhāpi. Maggakkhaṇe hi sikkhākiccaṁ na niṭṭhitaṁ vippakatabhāvato, phalakkhaṇe pana niṭṭhitaṁ nāma. Uttānatthāneva heṭṭhā vuttanayattā.",
  "tika-s0305t0:63": "Sekkhasuttādivaṇṇanā niṭṭhitā.",
  "tika-s0305t0:64": "Vihāravaggavaṇṇanā niṭṭhitā.",
  "tika-s0305t0:65": "3. Micchattavaggavaṇṇanā",
  "tika-s0305t0:66": "21-30.Micchāsabhāvanti ayāthāvasabhāvaṁ aniyyānikasabhāvaṁ. Sammāsabhāvanti yāthāvasabhāvaṁ niyyānikasabhāvaṁ. Micchāpaṭipattādhikaraṇahetūti ettha adhi-saddo anatthakoti āha – ‘‘micchāpaṭipattikaraṇahetū’’ti. Ñāyati paṭividdhavasena nibbānaṁ gacchatīti ñāyo. So eva taṁsamaṅgīnaṁ vaṭṭadukkhapātato dhāraṇaṭṭhena dhammoti āha – ‘‘ñāyaṁ dhammanti ariyamaggadhamma’’nti. Ñāṇassa micchāsabhāvo nāma natthīti viññāṇamevettha paccavekkhaṇavasena pavattaṁ ñāṇa-saddena vuccatīti āha ‘‘micchāviññāṇo’’ti. Micchāpaccavekkhaṇoti kiñci pāpaṁ katvā ‘‘aho mayā kataṁ sukata’’nti evaṁ pavatto micchāpaccavekkhaṇo. Gosīlagovatādipūraṇaṁ muttīti evaṁ gaṇhato micchāvimutti nāma. Micchāpaṭipadādīhi vivaṭṭanti evaṁ vaṭṭavivaṭṭaṁ kathitaṁ. Puggalo pucchitoti nigamito ca ‘‘ayaṁ vuccati, bhikkhave, asappuriso’’tiādinā. Kiñcāpi ‘‘micchādiṭṭhiko hotī’’tiādinā puggalova niddiṭṭho, tathāpi puggalasīsenāyaṁ dhammadesanāti āha ‘‘dhammo vibhatto’’ti. Tenevāha ‘‘dhammena puggalo dassito’’ti. Dhammenāti micchādiṭṭhiādikena dhammena. Kalyāṇaputhujjanato paṭṭhāya sabbaso sappurisā nāma, khīṇāsavo sappurisataro. Suppavattaniyoti sukhena pavattetuṁ sakkuṇeyyo. Dhāvatīti gacchati. Paccayuppannena upecca nissitabbato upanisā, paccayo, ekassa sa-kārassa lopaṁ katvā vāti āha – ‘‘saupanisaṁ sapaccaya’’nti. Parikaraṇato parikkhāro, parivāroti āha – ‘‘saparikkhāraṁ saparivāra’’nti. Sahajātavasena upanissayavasena ca sapaccayatā kiccasādhane nipphādane sahāyabhāvūpagamane ca saparivāratā daṭṭhabbā.",
  "tika-s0305t0:67": "Micchattavaggavaṇṇanā niṭṭhitā.",
  "tika-s0305t0:68": "4. Paṭipattivaggavaṇṇanā",
  "tika-s0305t0:69": "31-40.Ayāthāvapaṭipatti, na yathāpaṭipatti, hetumhipi phalepi ayāthāvavatthusādhanato. Ekaṁ suttaṁ dhammavasena kathitaṁ paṭipattivasena. Ekaṁ suttaṁ puggalavasena kathitaṁ paṭipannakavasena. Saṁsāramahoghassa paratīrabhāvato yo naṁ adhigacchati, taṁ pāreti gametīti pāraṁ, nibbānaṁ, tabbidhuratāya natthi ettha pāranti apāraṁ, saṁsāroti vuttaṁ – ‘‘apārāpāranti vaṭṭato nibbāna’’nti. Pāraṅgatāti asekkhe sandhāya. Yepi gacchantīti sekkhe. Yepi gamissantīti kalyāṇaputhujjane. Pāragāminoti ettha kita-saddo tikālavācīti evaṁ vuttaṁ.",
  "tika-s0305t0:70": "Tīranti orimatīramāha. Tena vuttaṁ ‘‘vaṭṭameva anudhāvatī’’ti. Ekantakāḷakattā cittassa apabhassarabhāvakaraṇato kaṇhābhijātihetuto ca vuttaṁ ‘‘kaṇhanti akusaladhamma’’nti. Vodānabhāvato cittassa pabhassarabhāvakaraṇato sukkābhijātihetuto ca vuttaṁ – ‘‘sukkanti kusaladhamma’’nti. Kilesamāra-abhisaṅkhāramāra-maccumārānaṁ pavattiṭṭhānatāya okaṁ vuccati vaṭṭaṁ, tabbidhuratāya anokanti nibbānanti āha – ‘‘okā anokanti vaṭṭato nibbāna’’nti.",
  "tika-s0305t0:71": "Paramatthato samaṇā vuccanti ariyā, samaṇānaṁ bhāvo sāmaññaṁ, ariyamaggo, tena araṇīyato upagantabbato sāmaññattho nibbānanti āha – ‘‘sāmaññatthanti nibbānaṁ, taṁ hī’’tiādi. Brahmaññatthanti etthāpi iminā nayena attho veditabbo. Brahmaññena ariyamaggena. Rāgakkhayoti ettha iti-saddo ādisaddattho. Tena ‘‘dosakkhayo mohakkhayo’’ti padadvayaṁ saṅgaṇhāti. Vaṭṭatiyevāti vadanti ‘‘rāgakkhayo’’ti. Pariyāyena hi arahattassa vattabbattāti.",
  "tika-s0305t0:72": "Paṭipattivaggavaṇṇanā niṭṭhitā.",
  "tika-s0305t0:73": "5. Aññatitthiyapeyyālavaggavaṇṇanā",
  "tika-s0305t0:74": "41-48. Aparāparaṁ parivattamānena vattasampannena saṁsāraddhānapariññāvaseneva nibbānassa pattabbattā vuttaṁ – ‘‘nibbānaṁ patvā pariññātaṁ nāma hotī’’ti. Nibbānaṁ patvāti nibbānappattihetu. Hetuattho hi ayaṁ tvā-saddo yathā – ‘‘ghataṁ pivitvā balaṁ hoti, sīhaṁ disvā bhayaṁ hotī’’ti. Tasmāti yasmā apariññeyyaparijānanakiccena nibbānassa pattiyā addhānapariññāsiddhi ñāyati, tasmā upacāravasena nibbānaṁ ‘‘addhānapariññā’’ti vuccati yathā ‘‘himasanti sūriyaṁ uggametī’’ti. Vijjāvimuttiphalasacchikiriyatthanti ettha vijjāti aggamaggavijjā. Vimuttīti aggamaggasamādhi adhippeto . Tesaṁ phalaṁ aññāti āha – ‘‘vijjāvimuttiphalena arahattaṁ kathita’’nti. Yāthāvato jānanato paccakkhato dassanato ca ñāṇadassananti idha phalanibbānapaccavekkhaṇā adhippetāti āha – ‘‘ñāṇadassanena paccavekkhaṇā kathitā’’ti. Sesehīti rāga-virāga-saṁyojanappahāna-anusayasamugghāta-addhānapariññā- āsavakkhaya-vijjā-vimutti-phalasacchikiriyā-ñāṇadassana-anupādāparinibbānapadehi.",
  "tika-s0305t0:75": "Aññatitthiyapeyyālavaggavaṇṇanā niṭṭhitā.",
  "tika-s0305t0:76": "6. Sūriyapeyyālavaggavaṇṇanā",
  "tika-s0305t0:77": "49-62. Yathā aruṇuggaṁ sūriyuggamanassa ekantikaṁ pubbanimittaṁ, evaṁ kalyāṇamittatā ariyamaggapātubhāvassāti sadisūpamā aruṇuggaṁ kalyāṇamittatāya. Kalyāṇamittoti cettha ariyo, ariyamaggo vā daṭṭhabbo sūriyapātubhāvo viya tena vidhūpanīyandhakāravidhamanato. Kusalakattukamyatāchando chandasampadā itarachandato sampannattā. Kārāpakaappamādassāti saccapaṭivedhassa kārāpakassa. Evaṁ sabbattheva sampadāsaddā visesādhigamahetutāya veditabbā. Aññenapi ākārenāti ‘‘vivekanissita’’ntiādiākārato aññena ‘‘rāgavinayapariyosāna’’ntiādinā ākārena.",
  "tika-s0305t0:78": "Sūriyapeyyālavaggavaṇṇanā niṭṭhitā.",
  "tika-s0305t0:79": "7. Ekadhammapeyyālavaggādivaṇṇanā",
  "tika-s0305t0:80": "63-138.Tathātathā vutte bujjhanakānaṁ ajjhāsayavasena kathito, tasmā ‘‘vutto eva attho, kasmā puna vutto’’ti na codetabbaṁ.",
  "tika-s0305t0:81": "Ekadhammapeyyālavaggādivaṇṇanā niṭṭhitā.",
  "tika-s0305t0:82": "8. Appamādapeyyālavaggo",
  "tika-s0305t0:83": "1. Tathāgatasuttavaṇṇanā",
  "tika-s0305t0:84": "139.Kārāpakaappamādo nāma ‘‘ime akusalā dhammā pahātabbā, ime kusalā dhammā uppādetabbā’’ti vuttavajjetabbavajjanasampādetabbasampādanavasena pavatto appamādo. Esāti appamādo. Lokiyova. Na lokuttaro. Ayanti esāti ca appamādameva vadati. Tesanti catubhūmakadhammānaṁ. Paṭilābhakaṭṭhenāti paṭilābhāpanaṭṭhena.",
  "tika-s0305t0:85": "Tathāgatasuttavaṇṇanā niṭṭhitā.",
  "tika-s0305t0:86": "2. Padasuttavaṇṇanā",
  "tika-s0305t0:87": "140.Jaṅgalānanti jaṅgalavāsīnaṁ. Jaṅgala-saddo cettha thaddhabhāvasāmaññena pathavīpariyāyo, na anupaṭṭhānavidūradesavācī. Tenāha – ‘‘pathavītalavāsīna’’nti. Padānaṁ vuccamānattā ‘‘sapādakapāṇāna’’nti visesetvā vuttaṁ. Samodhānanti antogadhabhāvaṁ. Tenāha – ‘‘odhānaṁ upakkhepa’’nti, upanetvā pakkhipitabbanti attho.",
  "tika-s0305t0:88": "Padasuttavaṇṇanā niṭṭhitā.",
  "tika-s0305t0:89": "3-10. Kūṭasuttādivaṇṇanā",
  "tika-s0305t0:90": "141-148. Vassikāya pupphaṁ vassikaṁ yathā ‘‘āmalakiyā phalaṁ āmalaka’’nti. Mahātalasminti uparipāsāde. ‘‘Yāni kānicī’’ti padehi itarāni samānādhikaraṇāni bhavituṁ yuttānīti ‘‘paccatte sāmivacana’’nti vatvā tathā vibhattivipariṇāmo kato. ‘‘Tantāvutāna’’nti padaṁ niddhāraṇe sāmivacananti tattha ‘‘vatthānī’’ti vacanasesena atthaṁ dassetuṁ ‘‘atha vā’’tiādi vuttaṁ.",
  "tika-s0305t0:91": "Kūṭasuttādivaṇṇanā niṭṭhitā.",
  "tika-s0305t0:92": "Appamādavaggavaṇṇanā niṭṭhitā.",
  "tika-s0305t0:93": "9. Balakaraṇīyavaggo",
  "tika-s0305t0:94": "1. Balasuttavaṇṇanā",
  "tika-s0305t0:95": "149. Kammāniyeva kammantā yathā suttantā. Ariyaṁ aṭṭhaṅgikaṁ magganti ettha nānantariyakatāya vipassanāpi gahitā eva hotīti vuttaṁ ‘‘sahavipassana’’nti.",
  "tika-s0305t0:96": "2. Bījasuttavaṇṇanā",
  "tika-s0305t0:97": "150. Pañcavidhampi samūhaṭṭhena bījagāmo nāma. Tadevāti mūlabījādi eva. Sampannanti sahajātamūlavantaṁ. Nīlabhāvato paṭṭhāyāti nīlabhāvāpattito paṭṭhāya.",
  "tika-s0305t0:98": "3. Nāgasuttavaṇṇanā",
  "tika-s0305t0:99": "151.Balaṁ gāhentīti attano sarīrabalaṁ gāhenti. Taṁ pana nāgānaṁ balappatti evāti āha – ‘‘balaṁ gaṇhantī’’ti. Sambhejjamukhadvāranti mahāsamuddena sambhedagatamahānadīnaṁ mukhadvāraṁ. Nāgā kāyaṁ vaḍḍhentītiādi yasmā ca bhagavatā upamāvasena ābhataṁ, tasmā evameva khoti etthātiādinā upamaṁ saṁsandati. Āgatesūtiādīsu tīsu padesu bhāvenabhāvalakkhaṇe.",
  "tika-s0305t0:100": "5. Kumbhasuttavaṇṇanā",
  "tika-s0305t0:101": "153.Napatiāvamatīti ca nikujjitabhāvena udakavamano ghaṭo, na taṁ puna mukhena gaṇhāti. Tenāha ‘‘na anto pavesetī’’ti.",
  "tika-s0305t0:102": "7. Ākāsasuttavaṇṇanā",
  "tika-s0305t0:103": "155.Tenetaṁ vuttanti tena ariyamaggassa ijjhanena etesaṁ sabbesaṁ bodhipakkhiyadhammānaṁ ijjhanaṁ vuttaṁ.",
  "tika-s0305t0:104": "8-9-10. Paṭhamameghasuttādivaṇṇanā",
  "tika-s0305t0:105": "156-158.Paṁsurajojallanti bhūmireṇusahajātamalaṁ. Vāṇijakopameti vāṇijakopamapaṭhamasutte cāpi.",
  "tika-s0305t0:106": "11-12. Āgantukasuttādivaṇṇanā",
  "tika-s0305t0:107": "159-160. Sahavipassanassa ariyamaggassa bhāvanāya ijjhanena etaṁ abhiññāpariññeyyādidhammānaṁ abhiññāparijānanādīnaṁ ijjhanaṁ vuttaṁ khattiyādīnaṁ visayaādikaṁ karontassa kathāya sajjitattā.",
  "tika-s0305t0:108": "Balakaraṇīyavaggavaṇṇanā niṭṭhitā.",
  "tika-s0305t0:109": "10. Esanāvaggo",
  "tika-s0305t0:110": "1. Esanāsuttavaṇṇanā",
  "tika-s0305t0:111": "161.Kāmānanti vatthukāmakilesakāmānaṁ. Kilesakāmopi hi kāmitanti parikappitena vidhinā ca adhikarāgehi esanīyo. Bhavānanti tiṇṇaṁ gatīnaṁ. Diṭṭhigatikaparikappitassa brahmacariyassa nimittabhāvato micchādiṭṭhi ‘‘brahmacariya’’nti adhippetā.",
  "tika-s0305t0:112": "2-11. Vidhāsuttādivaṇṇanā",
  "tika-s0305t0:113": "162-171. Seyyohamasmītiādinā taṁtaṁvibhāgena dhīyanti vidhīyantīti vidhā, mānakoṭṭhāsā, mānaṭṭhapanā vā. Nīhanantīti vibādhenti.",
  "tika-s0305t0:114": "Esanāvaggavaṇṇanā niṭṭhitā.",
  "tika-s0305t0:115": "11. Oghavaggo",
  "tika-s0305t0:116": "1-2. Oghasuttādivaṇṇanā",
  "tika-s0305t0:117": "172-173. Vaṭṭe ohananti osīdāpentīti oghā. Rūpārūpabhaveti rūpabhave ca arūpabhave ca rūpārūpataṇhopanissayā rūpārūpāvacarakammanibbattā khandhā. Yojanaṭṭhena yogo.",
  "tika-s0305t0:118": "3-4. Upādānasuttādivaṇṇanā",
  "tika-s0305t0:119": "174-175. Kāmanavasena upādiyanato kāmupādānaṁ. Tenāha ‘‘kāmaggahaṇa’’nti. Nāmakāyassāti vedanādīnaṁ catunnaṁ arūpakkhandhānaṁ. Ghaṭanapabandhanakilesoti hetunā phalassa kammavaṭṭassa vipākavaṭṭena dukkhappabandhasaññitassa ghaṭanassa sambajjhanassa nibbattakakileso. Antaggāhikadiṭṭhi sassatucchedagāho.",
  "tika-s0305t0:120": "Upādānasuttādivaṇṇanā niṭṭhitā.",
  "tika-s0305t0:121": "5-10. Anusayasuttādivaṇṇanā",
  "tika-s0305t0:122": "176-181.Thāmagataṭṭhenāti sattasantāne thirabhāvūpagamanabhāvena. Thāmagatanti ca aññehi asādhāraṇo kāmarāgādīnaṁyeva āveṇiko sabhāvo daṭṭhabbo. Kāmarāgovāti kāmarāgo eva appahīno. So sati paccayalābhe uppajjanārahatāya santāne anusetīti anusayo. Sesesupīti paṭighānusayādīsu. Orambhāgo vuccati kāmadhātu rūpārūpabhāvato heṭṭhābhūtattā. Tattha pavattiyā paccayabhāvato orambhāgiyāni yathā ‘‘pacchiyo goduhako’’ti. Saṁyojentīti saṁyojanāni, heṭṭhā viya attho vattabbo. Uddhambhāgo mahaggatabhāgo, tassa hitānīti sabbaṁ heṭṭhā vuttanayattā na vuttanti adhippāyo.",
  "tika-s0305t0:123": "Anusayasuttādivaṇṇanā niṭṭhitā.",
  "tika-s0305t0:124": "Oghavaggavaṇṇanā niṭṭhitā.",
  "tika-s0305t0:125": "Maggasaṁyuttavaṇṇanā niṭṭhitā."
}