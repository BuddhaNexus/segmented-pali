{
  "tika-s0402t3:0": "4. Samacittavaggavaṇṇanā",
  "tika-s0402t3:1": "33. Catutthassa paṭhame bhavanti ettha patiṭṭhahantīti bhūmi, asappurisānaṁ bhūmi asappurisabhūmi. Sappurisabhūmiyampi eseva nayo. Kataṁ na jānātīti akataññū, asamatthasamāsoyaṁ gamakattā ‘‘asūriyapassā’’tiādīsu viya. Tenāha ‘‘kataṁ na jānātī’’ti. Akatavedīti etthāpi eseva nayo. Pākaṭaṁ katvā na jānātīti ‘‘idañcidañca mayhaṁ iminā kata’’nti saṅghamajjhagaṇamajjhādīsu pākaṭaṁ katvā na jānāti, na pakāsetīti vuttaṁ hoti. Upaññātanti thomanāvasena upagantvā ñātaṁ. Tenāha ‘‘vaṇṇita’’ntiādi.",
  "tika-s0402t3:2": "34. Dutiye vassasataparimāṇamāyu assāti vassasatāyuko, vassasatāyukatañca vassasatāyukakāle jātasseva hoti, nāññassāti āha ‘‘vassasatāyukakāle jāto’’ti. Vassasataṁ jīvati sīlenāti vassasatajīvī. Vassasatanti ca accantasaṁyoge upayogavacanaṁ. Tenāha ‘‘sakalaṁ vassasataṁ jīvanto’’ti. Mātāpitūnaṁ mātāva bahūpakāratarāti tassāyeva padhānabhāvena paṭikātabbattā dakkhiṇaṁ aṁsakūṭaṁ vadanti. Hadayalohitaṁ pāyetvāti khīraṁ sandhāya vadati. Lohitañhi khīrabhāvena pariṇāmaṁ gacchati. Tyāssāti te assa. Sesamettha uttānameva.",
  "tika-s0402t3:3": "35. Tatiye tenupasaṅkamīti ettha yenādhippāyena so brāhmaṇo bhagavantaṁ upasaṅkami, taṁ pākaṭaṁ katvā dassetuṁ ‘‘so hi brāhmaṇo’’tiādimāha. Virajjhanapañhanti yaṁ pañhaṁ puṭṭho virajjhitvā kathesi, aviparītaṁ katvā sampādetuṁ na sakkoti, tādisaṁ pañhanti attho. Ubhatokoṭikaṁ pañhanti ubhohi koṭīhi yuttaṁ pañhaṁ. ‘‘Kiṁvādī bhavaṁ gotamo’’ti hi puṭṭho ‘‘kiriyavādimhī’’ti vā vadeyya ‘‘akiriyavādimhī’’ti vā, tasmā imassa pañhassa vissajjane ‘‘kiriyavādimhī’’ti ekā koṭi, ‘‘akiriyavādimhī’’ti dutiyāti koṭidvayayutto ayaṁ pañho. Uggilitunti dve koṭiyo mocetvā kathetuṁ asakkonto bahi nīharituṁ atthato apanetuṁ na sakkhissati. Dve koṭiyo mocento hi taṁ bahi nīharati nāma. Niggilitunti pucchāya dosaṁ datvā hāretuṁ asakkonto pavesetuṁ na sakkhissati. Tattha dosaṁ datvā hārento hi gilitvā viya adassanaṁ gamento paveseti nāma. Kiṁladdhikoti kiṁddiṭṭhiko. Vadanti etenāti vādo, diṭṭhi. Ko vādo etassāti kiṁvādī. Kimakkhāyīti kimabhidhāyī, kīdisī dhammakathā. Tenāha ‘‘kiṁ nāma…pe… pucchatī’’ti. Sesamettha uttānameva.",
  "tika-s0402t3:4": "36. Catutthe dakkhiṇaṁ arahantīti dakkhiṇeyyā. Āhunaṁ vuccati dānaṁ, taṁ arahantīti āhuneyyā.",
  "tika-s0402t3:5": "37. Pañcame kathamayaṁ migāramātā nāma jātāti āha ‘‘sā hī’’tiādi. Sabbajeṭṭhakassa puttassāti attano puttesu sabbapaṭhamaṁ jātassa puttassa. Ayyakaseṭṭhinova samānanāmakattāti migāraseṭṭhinā eva sadisanāmakattā. Tassā kira sabbajeṭṭhassa puttassa nāmaggahaṇadivase ayyakassa migāraseṭṭhisseva nāmaṁ akaṁsu. Anibaddhavāso hutvāti ekasmiṁyeva vihāre nibaddhavāso ahutvā. Dhuvaparibhogānīti niyataparibhogāni. Nanu bhagavā kadāci cārikampi pakkamati, kathaṁ tāni senāsanāni dhuvaparibhogena paribhuñjīti āha ‘‘utuvassaṁ cārikaṁ caritvāpī’’tiādi. Tattha utuvassanti hemantagimhe sandhāya vadati. Maggaṁ ṭhapetvāti therassa āgamanamaggaṁ ṭhapetvā. Uṇhavalāhakāti uṇhautuno paccayabhūtameghamālāsamuṭṭhāpakā devaputtā. Tesaṁ kira tathācittuppādasamakālameva yathicchitaṁ ṭhānaṁ uṇhaṁ pharamānā, valāhakamālā nātibahalā ito cito nabhaṁ chādentī vidhāvati. Esa nayo sītavalāhakavassavalāhakāsu. Abbhavalāhakā pana devatā sītuṇhavassehi vinā kevalaṁ abbhapaṭalasseva samuṭṭhāpakā veditabbā. Kevalaṁ vā vātasseva, teneva devatā vātavalāhakā.",
  "tika-s0402t3:6": "Ettha ca yaṁ vassāne ca sisire ca abbhaṁ uppajjati, taṁ utusamuṭṭhānaṁ pākatikameva. Yaṁ pana abbhamhiyeva atiabbhaṁ sattāhampi candasūriye chādetvā ekandhakāraṁ karoti, yañca cittavesākhamāsesu abbhaṁ, taṁ devatānubhāvena uppannaṁ abbhanti veditabbaṁ. Yo ca tasmiṁ tasmiṁ utumhi uttaradakkhiṇādipakativāto hoti, ayaṁ utusamuṭṭhāno. Vātepi vanarukkhakkhandhādippadālano ativāto nāma atthi. Ayañceva, yo ca aññopi akālavāto, ayañca devatānubhāvena nibbatto. Yaṁ gimhāne uṇhaṁ, taṁ utusamuṭṭhānikaṁ pākatimeva. Yaṁ pana uṇhepi atiuṇhaṁ sītakāle ca uppannaṁ uṇhaṁ, taṁ devatānubhāvena nibbattaṁ. Yaṁ vassāne ca hemante ca sītaṁ hoti, taṁ utusamuṭṭhānameva. Yaṁ pana sītepi atisītaṁ, gimhe ca uppannaṁ sītaṁ, taṁ devatānubhāvena nibbattaṁ. Yaṁ vassike cattāro māse vassaṁ, taṁ utusamuṭṭhānameva, yaṁ pana vasseyeva ativassaṁ, yañca cittavesākhamāsesu vassaṁ, taṁ devatānubhāvena nibbattaṁ.",
  "tika-s0402t3:7": "Tatridaṁ vatthu – eko kira vassavalāhakadevaputto tagarakūṭavāsikhīṇāsavattherassa santikaṁ gantvā vanditvā aṭṭhāsi. Thero – ‘‘kosi tva’’nti pucchi. Ahaṁ, bhante, vassavalāhako devaputtoti . Tumhākaṁ kira cittena devo vassatīti? Āma, bhanteti. Passitukāmā mayanti. Temissatha, bhanteti. Meghasīsaṁ vā gajjitaṁ vā na paññāyati, kathaṁ temissāmāti? Bhante, amhākaṁ cittena devo vassati, tumhe paṇṇasālaṁ pavisathāti. Sādhu devaputtāti pāde dhovitvā paṇṇasālaṁ pāvisi. Devaputto tasmiṁ pavisanteyeva ekaṁ gītaṁ gāyitvā hatthaṁ ukkhipi, samantā tiyojanaṭṭhānaṁ ekameghaṁ ahosi. Thero aḍḍhatinto paṇṇasālaṁ paviṭṭhoti.",
  "tika-s0402t3:8": "Kāmaṁ heṭṭhā vuttāpi devatā cātumahārājikāva, tā pana tena tena visesena vatvā idāni tadaññe paṭhamabhūmike kāmāvacaradeve sāmaññato gaṇhanto ‘‘cātumahārājikā’’ti āha. Dhataraṭṭhavirūḷhakavirūpakkhakuverasaṅkhātā cattāro mahārājāno etesanti cātumahārājikā, te sinerussa pabbatassa vemajjhe honti. Tesu pabbataṭṭhakāpi atthi ākāsaṭṭhakāpi. Tesaṁ paramparā cakkavāḷapabbataṁ pattā. Khiḍḍāpadosikā manopadosikā candimā devaputto sūriyo devaputtoti ete sabbepi cātumahārājikadevalokaṭṭhā eva.",
  "tika-s0402t3:9": "Tāvatiṁsāti tāvatiṁsānaṁ devānaṁ nāmaṁ, tepi atthi pabbataṭṭhakā, atthi ākāsaṭṭhakā, tesaṁ paramparā cakkavāḷapabbataṁ pattā. Tathā yāmādīnaṁ. Ekadevalokepi hi devānaṁ paramparā cakkavāḷapabbataṁ appattā nāma natthi. Tattha maghena māṇavena saddhiṁ macalagāme kālaṁ katvā tettiṁsa sahapuññakārino ettha nibbattāti taṁ sahacāritaṁ ṭhānaṁ tettiṁsaṁ, tadeva tāvatiṁsaṁ, taṁ nivāso etesanti tāvatiṁsāti vadanti. Yasmā pana sesacakkavāḷesupi chakāmāvacaradevalokā atthi. Vuttampi cetaṁ ‘‘sahassaṁ cātumahārājikānaṁ sahassaṁ tāvatiṁsāna’’nti (a. ni. 3.81). Tasmā nāmapaṇṇattiyevesā tassa devalokassāti veditabbā. Dukkhato yātā apayātāti yāmā. Attano sirisampattiyā tusaṁ itā gatāti tusitā. Nimmāne rati etesanti nimmānaratino. Vasavattī devatāti paranimmitavasavattino devā. Paranimmitesu bhogesu vasaṁ vattentīti paranimmitavasavattino.",
  "tika-s0402t3:10": "Brūhito parivuddho tehi tehi jhānādīhi visiṭṭhehi guṇehīti brahmā. Vaṇṇavantatāya ceva dīghāyukatāya ca brahmapārisajjādīhi mahanto brahmāti mahābrahmā. Tassa parisāyaṁ bhavā paricārikāti brahmapārisajjā. Tasseva purohitaṭṭhāne ṭhitāti brahmapurohitā. Ābhassarehi parittā ābhā etesanti parittābhā. Appamāṇā ābhā etesanti appamāṇābhā. Dīpikāya acci viya etesaṁ sarīrato ābhā chijjitvā chijjitvā patantī viya sarati vissaratīti ābhassarā, yathāvuttappabhāya ābhāsanasīlā vā ābhassarā. Subhāti sobhanā pabhā. Subhāti hi ekagghanā niccalā sarīrābhā vuccati , sā parittā subhā etesanti parittasubhā. Appamāṇā subhā etesanti appamāṇasubhā. Subhena okiṇṇā vikiṇṇā, subhena sarīrappabhāvaṇṇena ekagghanā suvaṇṇamañjūsāya ṭhapitasampajjalitakañcanapiṇḍasassirikāti subhakiṇṇā. Tattha sobhanāya pabhāya kiṇṇā subhākiṇṇāti vattabbe bhā-saddassa rassattaṁ antima ṇa-kārassa ha-kārañca katvā ‘‘subhakiṇhā’’ti vuttaṁ. Vipulaphalā vehapphalā. Vipulaphalāti ca vipulasantasukhavaṇṇādiphalā. Appakena kālena attano ṭhānaṁ na vijahantīti avihā. Kenaci na tapanīyāti atappā. Akicchena sukhena passitabbā manuññarūpatāyāti sudassā. Suparisuddhadassanatāya sammā passanti sīlenāti sudassī. Ukkaṭṭhasampattīhi yogato natthi etesaṁ kaniṭṭhā sampattīti akaniṭṭhā.",
  "tika-s0402t3:11": "Kāyasakkhīhīti nāmakāyena desanāya sampaṭicchanavasena sakkhibhūtehi. Halāhalanti kolāhalaṁ. Mahaggatacittenāti catutthajjhānapādakena abhiññācittena.",
  "tika-s0402t3:12": "Nanu ca ‘‘ajjhattanti kāmabhavo, bahiddhāti rūpārūpabhavo’’ti ca ayuttametaṁ? Yasmiñhi bhave sattā bahutaraṁ kālaṁ vasanti, so nesaṁ ajjhattaṁ. Yasmiñca appataraṁ kālaṁ vasanti, so nesaṁ bahiddhāti vattuṁ yuttaṁ. Rūpārūpabhave ca sattā cirataraṁ vasanti, appataraṁ kāmabhave, tasmā ‘‘ajjhattanti kāmabhavo, bahiddhāti rūpārūpabhavo’’ti kasmā vuttanti āha ‘‘kiñcāpī’’tiādi. Catutthameva koṭṭhāsanti vivaṭṭaṭṭhāyisaṅkhātaṁ catutthaṁ asaṅkhyeyyakappaṁ. Itaresūti saṁvaṭṭasaṁvaṭṭaṭṭhāyivivaṭṭasaṅkhātesu tīsu asaṅkhyeyyakappesu. Ālayoti saṅgo. Patthanāti ‘‘kathaṁ nāma tatrūpapannā bhavissāmā’’ti abhipatthanā. Abhilāsoti tatrūpapajjitukāmatā. Tasmātiādinā yathāvuttamatthaṁ nigameti.",
  "tika-s0402t3:13": "Etthāyaṁ adhippāyo – kassacipi kilesassa avikkhambhitattā kenacipi pakārena vikkhambhanamattenapi avimutto kāmabhavo ajjhattaggahaṇassa attānaṁ adhikicca uddissa pavattaggāhassa visesapaccayoti ajjhattaṁ nāma. Tattha bandhanaṁ ajjhattasaṁyojanaṁ, tena saṁyutto ajjhattasaṁyojano. Tabbipariyāyato bahiddhāsaṁyojanoti.",
  "tika-s0402t3:14": "Chandarāgavaseneva ajjhattasaṁyojanaṁ bahiddhāsaṁyojanañca puggalaṁ dassetvā idāni orambhāgiyauddhambhāgiyasaṁyojanavasenapi dassetuṁ ‘‘orambhāgiyāni vā’’tiādimāha. Oraṁ vuccati kāmadhātu, paṭisandhiyā paccayabhāvena taṁ oraṁ bhajantīti orambhāgiyāni. Tattha ca kammunā vipākaṁ sattena ca dukkhaṁ saṁyojentīti saṁyojanāni, sakkāyadiṭṭhivicikicchāsīlabbataparāmāsakāmarāgapaṭighā. Uddhaṁ vuccati rūpārūpadhātu, vuttanayenetaṁ uddhaṁ bhajantīti uddhambhāgiyāni, saṁyojanāni. Rūparāgārūparāgamānuddhaccāvijjā. Atha vā orambhāgo vuccati kāmadhātu rūpārūpabhavato heṭṭhābhūtattā, tatrūpapattiyā paccayabhāvato orambhāgassa hitānīti orambhāgiyāni yathā ‘‘vacchāyogo duhako’’ti. Uddhambhāgo nāma mahaggatabhāvo, tassa hitāni uddhambhāgiyāni. Pādesu baddhapāsāṇo viya pañcorambhāgiyasaṁyojanāni heṭṭhā ākaḍḍhamānākārāni honti. Hatthehi gahitarukkhasākhā viya pañcuddhambhāgiyasaṁyojanāni upari ākaḍḍhamānākārāni. Yesañhi sakkāyadiṭṭhiādīni appahīnāni, te bhavaggepi nibbatte etāni ākaḍḍhitvā kāmabhaveyeva pātenti, tasmā etāni pañca gacchantaṁ vārenti, gataṁ puna ānenti. Rūparāgādīni pañca gacchantaṁ na vārenti, āgantuṁ pana na denti.",
  "tika-s0402t3:15": "Asamucchinnesu orambhāgiyasaṁyojanesu laddhapaccayesu uddhambhāgiyāni saṁyojanāni agaṇanūpagāni hontīti labbhamānānampi puthujjanānaṁ vasena avibhajitvā ariyānaṁ yogavasena vibhajitukāmo ‘‘ubhayampi ceta’’ntiādimāha. Tattha vaṭṭanissitamahājanassāti puthujjane sandhāya vadati. Dvedhā paricchinnoti kāmasugatirūpārūpabhavavasena dvīhi pakārehi paricchinno.",
  "tika-s0402t3:16": "Vacchakasālopamaṁ uttānatthameva. Opammasaṁsandane pana kassaci kilesassa avikkhambhitattā, kathañcipi avimutto kāmabhavo ajjhattaggahaṇassa visesapaccayattā, imesaṁ sattānaṁ abbhantaraṭṭhena anto nāma. Rūpārūpabhavo tabbipariyāyato bahi nāma. Tathā hi yassa orambhāgiyāni saṁyojanāni appahīnāni, so ajjhattasaṁyojano vutto. Yassa tāni pahīnāni, so bahiddhāsaṁyojano. Tasmā anto asamucchinnabandhanatāya bahi ca pavattamānabhavaṅgasantānatāya antobaddho bahisayito nāma. Nirantarappavattabhavaṅgasantānavasena hi sayitavohāro. Kāmaṁ nesaṁ bahibandhanampi asamucchinnaṁ, antobandhanassa pana mūlatāya evaṁ vuttaṁ. Tenāha ‘‘saṁyojanaṁ pana tesaṁ kāmāvacarūpanibaddhamevā’’ti. Iminā nayena sesattayepi attho veditabbo.",
  "tika-s0402t3:17": "Ettāvatā ca kirāti kira-saddo arucisaṁsūcanattho. Tenettha ācariyavādassa attano aruccanabhāvaṁ dīpeti. ‘‘Sīlavā’’ti anāmaṭṭhavisesasāmaññato sīlasaṅkhepena gahitaṁ, tañca catubbidhanti ācariyatthero ‘‘catupārisuddhisīlaṁ uddisitvā’’ti āha. Tatthāti catupārisuddhisīlesu. Jeṭṭhakasīlanti padhānasīlaṁ. Ubhayatthāti uddesaniddesesu, niddese viya uddesepi pātimokkhasaṁvarova therena vutto ‘‘sīlavā’’ti vuttattāti adhippāyo. Sīlaggahaṇañhi pāḷiyaṁ pātimokkhasaṁvaravaseneva āgataṁ. Tenāha ‘‘pātimokkhasaṁvaroyevā’’tiādi. Tattha avadhāraṇena itaresaṁ tiṇṇaṁ ekadesena pātimokkhantogadhabhāvaṁ dīpeti. Tathā hi anolokiyolokane ājīvahetu ca sikkhāpadavītikkame gilānapaccayassa apaccavekkhitaparibhoge ca āpatti vihitāti. Tīṇīti indriyasaṁvarasīlādīni. Sīlanti vuttaṭṭhānaṁ nāma atthīti sīlapariyāyena tesaṁ katthaci sutte gahitaṭṭhānaṁ nāma kiṁ atthi yathā ‘‘pātimokkhasaṁvaro’’ti? Ācariyassa sammukhatāya appaṭikkhipanto upacārena pucchanto viya vadati. Tenāha ‘‘ananujānanto’’ti. Chadvārarakkhāmattakamevāti tassa sallahukabhāvamāha cittādhiṭṭhānabhāvamattena paṭipākatikabhāvāpattito. Itaradvayepi eseva nayo. Paccayuppattimattakanti phalena hetuṁ dasseti. Uppādanahetukā hi paccayānaṁ uppatti. Idamatthanti idaṁ payojanaṁ imassa paccayassa paribhuñjaneti adhippāyo. Nippariyāyenāti iminā indriyasaṁvarādīni tīṇi padhānassa sīlassa paripālanavasena pavattiyā pariyāyasīlāni nāmāti dasseti. Idāni pātimokkhasaṁvarasseva padhānabhāvaṁ byatirekato anvayato ca upamāya vibhāvetuṁ ‘‘yassā’’tiādimāha. Tattha so pātimokkhasaṁvaro. Sesāni indriyasaṁvarādīni.",
  "tika-s0402t3:18": "Pātimokkhasaṁvarasaṁvutoti yo hi naṁ pāti rakkhati, taṁ mokkheti moceti āpāyikādīhi dukkhehīti pātimokkhanti laddhanāmena sikkhāpadasīlena pihitakāyavacīdvāro. So pana yasmā evaṁbhūto tena samannāgato nāma hoti, tasmā vuttaṁ ‘‘pātīmokkhasaṁvarena samannāgato’’ti.",
  "tika-s0402t3:19": "Aparo nayo – kilesānaṁ balavabhāvato, pāpakiriyāya ca sukarabhāvato, puññakiriyāya ca dukkarabhāvato bahukkhattuṁ apāyesu patanasīloti pātī, puthujjano. Aniccatāya vā bhavādīsu kammavegakkhitto ghaṭiyantaṁ viya anavaṭṭhānena paribbhamanato gamanato gamanasīloti pātī, maraṇavasena tamhi tamhi sattanikāye attabhāvassa pātanasīlo vā pātī, sattasantāno, cittameva vā. Taṁ pātiṁ saṁsāradukkhato mokkhetīti pātimokkhaṁ. Cittassa hi vimokkhena satto vimuttoti vuccati. Vuttañhi ‘‘cittavodānā visujjhantī’’ti, ‘‘anupādāya āsavehi cittaṁ vimutta’’nti (mahāva. 28) ca.",
  "tika-s0402t3:20": "Atha vā avijjādinā hetunā saṁsāre patati gacchati pavattatīti pāti, ‘‘avijjānīvaraṇānaṁ sattānaṁ taṇhāsaṁyojanānaṁ sandhāvataṁ saṁsarata’’nti (saṁ. ni. 2.124) hi vuttaṁ, tassa pātino sattassa taṇhādisaṁkilesattayato mokkho etenāti pātimokkho. ‘‘Kaṇṭhekāḷo’’tiādīnaṁ viyassa samāsasiddhi veditabbā.",
  "tika-s0402t3:21": "Atha vā pāteti vinipāteti dukkheti pāti, cittaṁ. Vuttañhi –",
  "tika-s0402t3:22": "‘‘Cittena nīyate loko, cittena parikassatī’’ti; (Saṁ. ni. 1.62);",
  "tika-s0402t3:23": "Tassa pātino mokkho etenāti pātimokkho. Patati vā etena apāyadukkhe saṁsāradukkhe cāti pāti, taṇhādisaṁkileso. Vuttañhi –",
  "tika-s0402t3:24": "‘‘Taṇhā janehi purisaṁ, (saṁ. ni. 1.56-57) taṇhādutiyo puriso’’ti (itivu. 15, 105; a. ni. 4.9) ca ādi;",
  "tika-s0402t3:25": "Tato pātito mokkhoti pātimokkho.",
  "tika-s0402t3:26": "Atha vā patati etthāti pāti, cha ajjhattikabāhirāni āyatanāni. Vuttañhi –",
  "tika-s0402t3:27": "‘‘Chasu loko samuppanno, chasu kubbati santhava’’nti (saṁ. ni. 1.70; su. ni. 171);",
  "tika-s0402t3:28": "Tato chaajjhattikabāhirāyatanasaṅkhātato pātito mokkhoti pātimokkho.",
  "tika-s0402t3:29": "Atha vā pāto vinipāto assa atthīti pātī, saṁsāro. Tato mokkhoti pātimokkho.",
  "tika-s0402t3:30": "Atha vā sabbalokādhipatibhāvato dhammissaro bhagavā ‘‘patī’’ti vuccati, muccati etenāti mokkho, patino mokkho patimokkho tena paññattattāti, patimokkho eva pātimokkho. Sabbaguṇānaṁ vā mūlabhāvato uttamaṭṭhena pati ca so yathāvuttaṭṭhena mokkho cāti patimokkho, patimokkho eva pātimokkho. Tathā hi vuttaṁ ‘‘pātimokkhanti ādimetaṁ mukhametaṁ pamukhameta’’nti (mahāva. 135) vitthāro.",
  "tika-s0402t3:31": "Atha vā pa-iti pakāre, atīti accantatthe nipāto, tasmā pakārehi accantaṁ mokkhetīti pātimokkho. Idañhi sīlaṁ sayaṁ tadaṅgavasena, samādhisahitaṁ paññāsahitañca vikkhambhanavasena, samucchedavasena ca accantaṁ mokkheti mocetīti pātimokkho. Pati pati mokkhoti vā patimokkho, tamhā tamhā vītikkamadosato paccekaṁ mokkhoti attho. Patimokkho eva pātimokkho. Mokkho vā nibbānaṁ, tassa mokkhassa patibimbabhūtoti patimokkho. Sīlasaṁvaro hi sūriyassa aruṇuggamanaṁ viya nibbānassa udayabhūto tappaṭibhāgo viya yathārahaṁ kilesanibbāpanato patimokkhaṁ, patimokkhaṁyeva pātimokkhaṁ.",
  "tika-s0402t3:32": "Atha vā mokkhaṁ pati vattati, mokkhābhimukhanti vā patimokkhaṁ, patimokkhameva pātimokkhanti evamettha pātimokkhasaddassa attho veditabbo.",
  "tika-s0402t3:33": "Ācāragocarasampannoti kāyikavācasikaavītikkamasaṅkhātena ācārena, navesiyādigocaratādisaṅkhātena gocarena sampanno, sampannaācāragocaroti attho. Appamattakesūti parittakesu anāpattigamanīyesu. ‘‘Dukkaṭadubbhāsitamattesū’’ti apare. Vajjesūti gārayhesu. Te pana ekantato akusalasabhāvā hontīti āha ‘‘akusaladhammesū’’ti. Bhayadassīti bhayato dassanasīlo, paramāṇumattampi vajjaṁ sineruppamāṇaṁ viya katvā bhāyanasīlo. Sammā ādiyitvāti sammadeva sakkaccaṁ sabbasova ādiyitvā. Sikkhāpadesūti niddhāraṇe bhummanti samudāyato avayavaniddhāraṇaṁ dassento ‘‘sikkhāpadesu taṁ taṁ sikkhāpadaṁ samādiyitvā sikkhatī’’ti atthamāha, sikkhāpadameva hi samādātabbaṁ sikkhitabbañcāti adhippāyo. Yaṁ kiñci sikkhāpadesūti sikkhākoṭṭhāsesu mūlapaññattianupaññattisabbatthapaññattipadesapaññattiādibhedaṁ yaṁ kiñci sikkhitabbaṁ. Yaṁ paṭipajjitabbaṁ pūretabbaṁ sīlaṁ, taṁ pana dvāravasena duvidhamevāti āha ‘‘kāyikaṁ vā vācasikaṁ vā’’ti. Imasmiṁ atthavikappe sikkhāpadesūti ādhāre bhummaṁ sikkhābhāgesu kassaci visuṁ aggahaṇato. Tenāha ‘‘taṁ sabba’’nti.",
  "tika-s0402t3:34": "Aññataraṁ devaghaṭanti aññataraṁ devanikāyaṁ. Āgāmī hotīti paṭisandhivasena āgamanasīlo hoti. Āgantāti etthāpi eseva nayo. Iminā aṅgenāti iminā kāraṇena.",
  "tika-s0402t3:35": "Sukkhavipassako yebhuyyena catudhātuvavatthānamukhena kammaṭṭhānābhinivesī hotīti āha ‘‘sukkhavipassakassa dhātukammaṭṭhānikabhikkhuno’’ti. Vuttamevatthaṁ sampiṇḍetvā nigamento ‘‘paṭhamena aṅgenā’’tiādimāha.",
  "tika-s0402t3:36": "Cittassa sukhumabhāvo idha sukhamattabhāvamāpannena daṭṭhabboti āha ‘‘sabbāpi hi tā’’tiādi. Tantivasenāti kevalaṁ tantiṭṭhapanavasena, na pana therassa kassaci maggassa vā phalassa vā uppādanatthāya, nāpi sammāpaṭipattiyaṁ yojanatthāyāti adhippāyo.",
  "tika-s0402t3:37": "38. Chaṭṭhe mahākaccānoti gihikāle ujjenirañño purohitaputto abhirūpo dassanīyo pāsādiko suvaṇṇavaṇṇo ca. Varaṇā nāma rukkho, tassa avidūre bhavattā nagarampi varaṇasaddena vuccatīti āha ‘‘varaṇā nāma ekaṁ nagara’’nti. Dvandapadassa paccekaṁ abhisambandho hotīti hetusaddaṁ paccekaṁ yojetvā dassento ‘‘kāmarāgābhinivesahetū’’tiādimāha. Hetusaddena sambandhe sati yo attho sambhavati, taṁ dassetuṁ ‘‘idaṁ vuttaṁ hotī’’tiādimāha. Tattha kāmarāgena abhiniviṭṭhattāti etena kāmarāgābhinivesahetūti imassa atthaṁ dīpeti, tathā vinibaddhattātiādīhi kāmarāgavinibaddhahetūtiādīnaṁ. Tato mukhoti tadabhimukho. Mānanti āḷhakādimānabhaṇḍaṁ. Sesamettha uttānameva.",
  "tika-s0402t3:38": "39. Sattame madhurāyanti uttaramadhurāyaṁ. Gundāvaneti kaṇhagundāvane, kāḷapippalivaneti attho. Jarājiṇṇeti jarāya jiṇṇe, na byādhiādīnaṁ vasena jiṇṇasadise nāpi akālikena jarāya abhibhūte. Vayovuddheti jiṇṇattā eva cassa vayovuddhippattiyā vuddhena sīlādivuddhiyā. Jātimahallaketi jātiyā mahantatāya cirarattatāya mahallake, na bhogaparivārādīhīti attho. Addhagateti ettha addha-saddo dīghakālavācīti āha ‘‘dīghakāladdhānaṁ atikkante’’ti. Vayoti purimapadalopenāyaṁ niddesoti āha ‘‘pacchimavaya’’nti, vassasatassa tatiyakoṭṭhāsasaṅkhātaṁ pacchimavayaṁ anuppatteti attho.",
  "tika-s0402t3:39": "Bhavati ettha phalaṁ tadāyattavuttitāyāti bhūmi, kāraṇanti āha ‘‘yena kāraṇenā’’tiādi. Paripakkoti pariṇato, vuddhibhāvaṁ pattoti attho. Moghajiṇṇoti anto thirakaraṇānaṁ dhammānaṁ abhāvena tucchajiṇṇo nāma. Bāladārakopi daharoti vuccatīti tato visesanatthaṁ ‘‘yuvā’’ti vuttaṁ. Atikkantapaṭhamavayā eva sattā sabhāvena palitasirā hontīti paṭhamavaye ṭhitabhāvaṁ dassetuṁ ‘‘susukāḷakeso’’ti vuttaṁ. Bhadrenāti laddhakena. Ekacco hi daharopi samāno kāṇo vā hoti kuṇiādīnaṁ vā aññataro, so na bhadrena yobbanena samannāgato nāma hoti. Yo pana abhirūpo hoti dassanīyo pāsādiko sabbasampattisampanno yaṁ yadeva alaṅkāraparihāraṁ icchati, tena tena alaṅkato devaputto viya carati, ayaṁ bhadrena yobbanena samannāgato nāma hoti. Tenevāha ‘‘yena yobbanena samannāgato’’tiādi.",
  "tika-s0402t3:40": "Yamhisaccañca dhammo cāti yamhi puggale soḷasahākārehi paṭividdhattā catubbidhaṁ saccaṁ, ñāṇena sacchikatattā navavidhalokuttaradhammo ca atthi. Ahiṁsāti desanāmattametaṁ, yamhi pana catubbidhāpi appamaññābhāvanā atthīti attho. Saṁyamo damoti sīlañceva indriyasaṁvaro ca. Vantamaloti maggañāṇena nīhaṭamalo. Dhīroti dhitisampanno. Theroti so imehi thirabhāvakāraṇehi samannāgatattā theroti pavuccatīti attho.",
  "tika-s0402t3:41": "40. Aṭṭhame ‘‘corā balavanto hontī’’ti padaṁ uddharitvā yehi kāraṇehi te balavanto honti, tesaṁ sabbhāvaṁ dassento ‘‘pakkhasampannā’’tiādimāha. Tattha nivāsaṭṭhānasampannatā giriduggādisabbhāvato. Atiyātunti anto yātuṁ, gantuṁ pavisitunti attho. Taṁ pana antopavisanaṁ kenaci kāraṇena bahigatassa hotīti āha ‘‘bahiddhā janapadacārikaṁ caritvā’’tiādi. Niyyātunti bahi nikkhamituṁ. Tañca bahinikkhamanaṁ bahiddhākaraṇīye sati sambhavatīti āha ‘‘corā janapadaṁ vilumpantī’’tiādi. Anusaññātunti anusañcarituṁ. Sesamettha uttānameva.",
  "tika-s0402t3:42": "41. Navame micchāpaṭipattādhikaraṇahetūti ettha adhi-saddo anatthakoti āha ‘‘micchāpaṭipattiyā karaṇahetū’’ti. Na ārādhakoti na sampādako na paripūrako. Ñāyati paṭivijjhanavasena nibbānaṁ gacchatīti ñāyo, so eva taṁsamaṅginaṁ vaṭṭadukkhapātato dhāraṇaṭṭhena dhammoti ñāyo dhammo, ariyamaggo. So panettha saha vipassanāya adhippetoti āha ‘‘sahavipassanakaṁ magga’’nti. Ārādhanaṁ nāma saṁsiddhi, sā pana yasmā sampādanena paripūraṇena icchitā, tasmā vuttaṁ ‘‘sampādetuṁ pūretu’’nti.",
  "tika-s0402t3:43": "42. Dasame duggahitehīti atthato byañjanato ca duṭṭhu gahitehi, ūnādhikaviparītapadapaccābhaṭṭhādivasena vilometvā gahitehīti attho. Uppaṭipāṭiyā gahitehīti idaṁ pana nidassanamattaṁ duggahassa ūnādhikādivasenapi sambhavato. Tenevāha ‘‘attano duggahitasuttantānaṁyeva atthañca pāḷiñca uttaritaraṁ katvā dassentī’’ti.",
  "tika-s0402t3:44": "Samacittavaggavaṇṇanā niṭṭhitā."
}