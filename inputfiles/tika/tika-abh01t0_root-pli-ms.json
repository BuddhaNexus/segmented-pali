{
  "tika-abh01t0:0": " Namo tassa bhagavato arahato sammāsambuddhassa",
  "tika-abh01t0:1": "Abhidhammapiṭake",
  "tika-abh01t0:2": "Dhammasaṅgaṇī-mūlaṭīkā",
  "tika-abh01t0:3": "Vīsatigāthāvaṇṇanā",
  "tika-abh01t0:4": "1. Dhammasaṁvaṇṇanāyaṁ satthari paṇāmakaraṇaṁ dhammassa svākkhātabhāvena satthari pasādajananatthaṁ, satthu ca avitathadesanabhāvappakāsanena dhamme pasādajananatthaṁ. Tadubhayappasādā hi dhammasampaṭipatti mahato ca atthassa siddhi hotīti. Atha vā ratanattayapaṇāmavacanaṁ attano ratanattayapasādassa viññāpanatthaṁ, taṁ pana viññūnaṁ cittārādhanatthaṁ, taṁ aṭṭhakathāya gāhaṇatthaṁ, taṁ sabbasampattinipphādanatthanti. Idaṁ pana ācariyena adhippetappayojanaṁ antarāyavisosanaṁ. Vakkhati hi ‘‘nipaccakārassetassa…pe… asesato’’ti. Ratanattayapaṇāmakaraṇañhi antarāyakarāpuññavighātakarapuññavisesabhāvato maṅgalabhāvato bhayādiupaddavanivāraṇato ca antarāyavisosane samatthaṁ hoti. Kathaṁ panetassāpuññavighātakarādibhāvo vijānitabboti? ‘‘Yasmiṁ mahānāma samaye ariyasāvako tathāgataṁ anussarati, nevassa tasmiṁ samaye rāgapariyuṭṭhitaṁ cittaṁ hotī’’tiādivacanato (a. ni. 6.10; 11.11), ‘‘pūjā ca pūjaneyyānaṁ, etaṁ maṅgalamuttama’’nti (khu. pā. 5.3; su. ni. 262) ca, ‘‘evaṁ buddhaṁ sarantānaṁ, dhammaṁ saṅghañca bhikkhavo. Bhayaṁ vā chambhitattaṁ vā, lomahaṁso na hessatī’’ti (saṁ. ni. 1.249) ca vacanatoti.",
  "tika-abh01t0:5": "Tattha yassa satthuno paṇāmaṁ kattukāmo, tassa guṇavisesadassanatthaṁ ‘‘karuṇā viyā’’tiādimāha. Guṇavisesavā hi paṇāmāraho hoti, paṇāmārahe ca kato paṇāmo vuttappayojanasiddhikarova hotīti. Bhagavato ca desanā vinayapiṭake karuṇāppadhānā, suttantapiṭake paññākaruṇāppadhānā. Teneva ca kāraṇena vinayapiṭakassa saṁvaṇṇanaṁ karontena karuṇāppadhānā bhagavato thomanā katā, āgamasaṁvaṇṇanañca karontena ubhayappadhānā, abhidhammadesanā pana paññāppadhānāti katvā paññāppadhānameva thomanaṁ karonto ‘‘karuṇā viya sattesū’’ti karuṇaṁ upamābhāvena gahetvā paññāya thometi.",
  "tika-abh01t0:6": "Tattha karuṇā viyāti nidassanavacanametaṁ, yassa yathā karuṇā sabbesu sattesu pavattittha, evaṁ sabbesu ñeyyadhammesu paññāpi pavattitthāti attho. Sattesūti visayanidassanametaṁ. Paññāti nidassetabbadhammanidassanaṁ. Yassāti tadadhiṭṭhānapuggalanidassanaṁ. Mahesinoti tabbisesanaṁ. Ñeyyadhammesūti paññāvisayanidassanaṁ. Sabbesūti tabbisesanaṁ. Pavattitthāti kiriyānidassanaṁ. Yathārucīti vasībhāvanidassanaṁ.",
  "tika-abh01t0:7": "Tattha kiratīti karuṇā, paradukkhaṁ vikkhipati apanetīti attho. Rūpādīsu sattā visattāti sattā. Tassā pana paññattiyā khandhasantāne niruḷhabhāvato nicchandarāgāpi ‘‘sattā’’ti vuccanti. Pajānātīti paññā, yathāsabhāvaṁ pakārehi paṭivijjhatīti attho. Yassāti aniyamanaṁ. ‘‘Tassa pāde namassitvā’’ti etena niyamanaṁ veditabbaṁ. Mahesīti mahante sīlakkhandhādayo esi gavesīti mahesi. Ñātabbāti ñeyyā, sabhāvadhāraṇādinā atthena dhammā. Tattha ‘‘ñeyyā’’ti vacanena dhammānaṁ añeyyattaṁ paṭikkhipati. ‘‘Dhammā’’ti vacanena ñeyyānaṁ sattajīvādibhāvaṁ paṭikkhipati. Ñeyyā ca te dhammā cāti ñeyyadhammā. Sabbesūti anavasesapariyādānaṁ. Tena aññātābhāvaṁ dasseti. Pavattitthāti uppajjittha. Yathārucīti yā yā ruci yathāruci, rucīti ca icchā, kattukāmatā sā. Yā yā pavattā tappabhedā, yathā vā ruci tathā, rucianurūpaṁ pavattā ‘‘yathāruci pavattitthā’’ti vuccati. Yathā yathā vā ruci pavattā, tathā tathā pavattā paññā ‘‘yathāruci pavattitthā’’ti vuccati.",
  "tika-abh01t0:8": "Tattha bhagavati pavattāva karuṇā bhagavato paññāya nidassananti gahetabbā. Sā hi asādhāraṇā mahākaruṇā, na aññā. Yassāti ca karuṇāpaññānaṁ ubhinnampi ādhārapuggalanidassanaṁ. Na hi nirādhārā karuṇā atthīti ‘‘karuṇā’’ti vutte tadādhārabhūto puggalo nidassetabbo hoti, so ca idha añño vutto natthi, na ca āsannaṁ vajjetvā dūrassa gahaṇe payojanaṁ atthīti ‘‘yassā’’ti nidassitapuggalova karuṇāya ādhāro. Tena idaṁ vuttaṁ hoti ‘‘yassa attano karuṇā viya paññāpi pavattitthā’’ti. Kathaṁ pana karuṇā sattesu pavattittha yathā paññāpi dhammesu pavattitthāti? Niravasesato yathāruci ca. Bhagavato hi karuṇā kañci sattaṁ avajjetvā sabbesu sattesu niravasesesu pavattati, pavattamānā ca rucivasena ekasmiṁ anekesu ca aññehi asādhāraṇā pavattati. Na hi aññesaṁ ‘‘mahoghapakkhandānaṁ sattānaṁ natthañño koci oghā uddhatā aññatra mayā’’ti passantānaṁ karuṇokkamanaṁ hoti yathā bhagavatoti. Paññāpi bhagavato sabbesu dhammesu niravasesesu pavattati, pavattamānā ca ekasmiṁ anekesu ca dhammesu sabhāvakiccādijānanena anāvaraṇā asādhāraṇā pavattati yathāruci, yathā ca passantassa bhagavato karuṇā yathāruci pavattati. Taṁ sabbaṁ paṭisambhidāmagge mahākaruṇāñāṇavibhaṅgavasena jānitabbaṁ, paññāya ca yathāruci pavatti sesāsādhāraṇañāṇavibhaṅgādivasena. Paññāgahaṇena ca tīsu kālesu appaṭihatañāṇaṁ catusaccañāṇaṁ catupaṭisambhidāñāṇaṁ, karuṇāgahaṇena mahākaruṇāsamāpattiñāṇassa gahitattā taṁ vajjetvā aññāni asādhāraṇañāṇāni catuvesārajjañāṇaṁ dasabalāni cha abhiññā catucattālīsa ñāṇavatthūni sattasattati ñāṇavatthūnīti evamādayo aneke paññāppabhedā saṅgayhanti, tasmā tassā tassā paññāya pavattivasena yathāruci pavatti veditabbā. Tenāha ‘‘karuṇā viya…pe… yathārucī’’ti.",
  "tika-abh01t0:9": "Tattha karuṇāgahaṇena mahābodhiyā mūlaṁ dasseti. Mahādukkhasambādhappaṭipannañhi sattanikāyaṁ disvā ‘‘tassa natthañño koci saraṇaṁ, ahametaṁ mutto mocessāmī’’ti karuṇāya sañcoditamānaso abhinīhāraṁ dīpaṅkarassa bhagavato pādamūle katvā bodhisambhāre samodhānetvā anupubbena sambodhiṁ pattoti karuṇā mahābodhiyā mūlanti. Sattesūti etena mahābodhiyā payojanaṁ dasseti. Sattā hi mahābodhiṁ payojenti. Sattasantāraṇatthañhi sabbaññutā abhipatthitā. Yathāha –",
  "tika-abh01t0:10": "‘‘Kiṁ me ekena tiṇṇena, purisena thāmadassinā;",
  "tika-abh01t0:11": "Sabbaññutaṁ pāpuṇitvā, santāressaṁ sadevaka’’nti. (bu. vaṁ. 2. 56);",
  "tika-abh01t0:12": "Paññāgahaṇena mahābodhiṁ dasseti. Sabbaññutāya hi padaṭṭhānabhūtaṁ maggañāṇaṁ, maggañāṇapadaṭṭhānañca sabbaññutaññāṇaṁ ‘‘mahābodhī’’ti vuccatīti. Ñeyyadhammesu sabbesūti etena santāretabbānaṁ sattānaṁ abhiññeyyapariññeyyapahātabbabhāvetabbasacchikātabbe khandhāyatanadhātusaccindriyapaṭiccasamuppādasatipaṭṭhānādibhede kusalādibhede ca sabbadhamme dasseti. Pavattittha yathārucīti etena paṭivedhapaccavekkhaṇapubbaṅgamadesanāñāṇappavattidīpanena payojanasampattiṁ dasseti. Sabbadhammānañhi paṭivedhañāṇaṁ bodhipallaṅke ahosi. Maggañāṇameva hi tanti. Paccavekkhaṇañāṇañca visesena ratanagharasattāhe ahosi. Evaṁ paṭividdhapaccavekkhitānaṁ dhammānaṁ dhammacakkappavattanādīsu desanāñāṇaṁ ahosi, visesena ca paṇḍukambalasilāyaṁ sattappakaraṇadesanāyanti. Desanāñāṇena ca desento bhagavā sattesu hitapaṭipattiṁ paṭipajjatīti. Etena sabbena attahitapaṭipattiṁ parahitapaṭipattiñca dasseti. Mahābodhidassanena hi attahitapaṭipatti, itarehipi parahitapaṭipatti dassitāti. Tena attahitapaṭipannādīsu catūsu puggalesu bhagavato catutthapuggalabhāvaṁ dasseti, tena ca anuttaradakkhiṇeyyabhāvaṁ niratisayapaṇāmārahabhāvañca attano ca kiriyāya khettaṅgatabhāvaṁ dasseti.",
  "tika-abh01t0:13": "Ettha ca karuṇāgahaṇena lokiyesu mahaggatabhāvappattāsādhāraṇaguṇadīpanato sabbalokiyaguṇasampatti bhagavato dassitā hoti, paññāgahaṇenapi sabbaññutaññāṇapadaṭṭhānamaggañāṇadīpanato sabbalokuttaraguṇasampatti. Karuṇāvacanena ca upagamanaṁ nirupakkilesaṁ, paññāvacanena apagamanaṁ dasseti. Upagamanaṁ dassento ca loke sañjātasaṁvaḍḍhabhāvaṁ dasseti, apagamanaṁ dassento lokena anupalittataṁ. ‘‘Karuṇā viya sattesū’’ti ca lokasamaññānurūpaṁ bhagavato pavattiṁ dasseti, ‘‘ñeyyadhammesu sabbesu yathāruci paññā pavattitthā’’ti etena samaññāya anatidhāvanaṁ. Sabbadhammasabhāvānavabodhe hi sati samaññaṁ atidhāvitvā ‘‘satto jīvo atthī’’ti parāmasanaṁ hotīti. Sabbesañca buddhaguṇānaṁ karuṇā ādi tannidānabhāvato, paññā pariyosānaṁ tato uttarikaraṇīyābhāvato. Ādipariyosānadassanena ca sabbe buddhaguṇā dassitāva honti. Karuṇāgahaṇena ca sīlakkhandhapubbaṅgamo samādhikkhandho dassito hoti. Karuṇānidānañhi sīlaṁ tato pāṇātipātādiviratippavattito tassā ca jhānattayasampayogato. Paññāvacanena paññākkhandho. Sīlañca sabbabuddhaguṇānaṁ ādi, samādhi majjhaṁ, paññā pariyosānanti evampi ādimajjhapariyosānakalyāṇā sabbe buddhaguṇā dassitā honti.",
  "tika-abh01t0:14": "2. Evaṁ saṅkhepena sabbabuddhaguṇehi bhagavantaṁ thometvā yassā saṁvaṇṇanaṁ kattukāmo, tāya abhidhammadesanāya aññehi asādhāraṇāya thometuṁ ‘‘dayāya tāyā’’tiādimāha. Tassā pana desanāya nidānañca samuṭṭhānañca dassetuṁ ‘‘dayāya tāyā’’tiādi vuttaṁ. Nidānañca duvidhaṁ abbhantaraṁ bāhirañcāti. Abbhantaraṁ karuṇā, bāhiraṁ desakālādi. Samuṭṭhānaṁ desanāpaññā. Tattha abbhantaranidānaṁ dassento ‘‘dayāya tāya sattesu, samussāhitamānaso’’ti āha. Tattha dayāti karuṇā adhippetā. Tāya hi samussāhito abhidhammakathāmaggaṁ sampavattayīti. Tāyāti ayaṁ ta-saddo pubbe vuttassa paṭiniddeso hoti.",
  "tika-abh01t0:15": "Purimagāthāya ca padhānabhāvena paññā niddiṭṭhā, tabbisesanabhāvena karuṇā. Sā hi tassā nidassanabhūtā appadhānā taṁ visesetvā vinivattā, tasmā ‘‘tāyā’’ti paṭiniddesaṁ nārahati. Yā ca padhānabhūtā paññā, sā desanāya samuṭṭhānaṁ, na samussāhinīti tassā ca paṭiniddeso na yuttoti? Paññāya tāva paṭiniddeso na yuttoti suvuttametaṁ, karuṇāya pana paṭiniddeso no na yutto ‘‘dayāya tāyā’’ti dvinnaṁ padānaṁ samānādhikaraṇabhāvato. Samānādhikaraṇānañhi dvinnaṁ padānaṁ rūpakkhandhādīnaṁ viya visesanavisesitabbabhāvo hoti. Rūpa-saddo hi aññakkhandhanivattanatthaṁ vuccamāno visesanaṁ hoti, khandha-saddo ca nivattetabbagahetabbasādhāraṇavacanabhāvato visesitabbo, evamidhāpi ‘‘dayāya tāyā’’ti dvinnaṁ padānaṁ ekavibhattiyuttānaṁ samānādhikaraṇabhāvato visesanavisesitabbabhāvo hoti. Tattha dayā samussāhinīti padhānā, nivattetabbagahetabbasādhāraṇavacanañcidaṁ. Tasmā ‘‘dayāyā’’ti visesitabbavacanametaṁ, tassa ca yathā visesanaṁ hoti ‘‘tāyā’’ti idaṁ vacanaṁ, tathā tassa paṭiniddesabhāvo yojetabbo. Na hi paññāpaṭiniddesabhāve dayāvisesanaṁ ta-saddo hoti, karuṇāpaṭiniddesabhāve ca hotīti. Padhānañca paññaṁ vajjetvā ‘‘dayāyā’’ti etena sambajjhamāno ‘‘tāyā’’ti ayaṁ ta-saddo appadhānāya karuṇāya paṭiniddeso bhavitumarahati. Ayamettha attho – yāya dayāya samussāhito, na sā yā kāci, sabbaññutaññāṇassa pana nidassanabhūtā mahākaruṇā, tāya samussāhitoti.",
  "tika-abh01t0:16": "Kathaṁ pana karuṇā ‘‘dayā’’ti ñātabbā, nanu vuttaṁ ‘‘dayāpanno’’ti etassa aṭṭhakathāyaṁ (dī. ni. aṭṭha. 1.8) ‘‘mettacittataṁ āpanno’’ti, tasmā dayā mettāti yujjeyya, na karuṇāti? Yadi evaṁ ‘‘adayāpanno’’ti etassa aṭṭhakathāyaṁ ‘‘nikkaruṇataṁ āpanno’’ti vuttanti dayā mettāti ca na yujjeyya, tasmā dayā-saddo yattha yattha pavattati, tattha tattha adhippāyavasena yojetabbo. Dayā-saddo hi anurakkhaṇatthaṁ antonītaṁ katvā pavattamāno mettāya ca karuṇāya ca pavattatīti no na yujjati. Evañhi aṭṭhakathānaṁ avirodho hotīti. Karuṇā ca desanāya nidānabhāvena vuttā, na mettā ‘‘accantameva hi taṁ samayaṁ bhagavā karuṇāvihārena vihāsī’’ti (dī. ni. aṭṭha. 1.1; ma. ni. aṭṭha. 1.1 mūlapariyāyasuttavaṇṇanā; saṁ. ni. aṭṭha. 1.1.1; a. ni. aṭṭha. 1.1.1) evamādīsu, tasmā idha karuṇāva dayāvacanena gahitāti veditabbā. Sā hi samussāhinī, na mettā, mettā pana paññāgatikapavattinī hotīti.",
  "tika-abh01t0:17": "‘‘Sattesū’’ti kasmā evaṁ vuttaṁ, nanu ‘‘tāyā’’ti etena vacanena sattavisayā karuṇā gahitāti? No na gahitā, purimagāthāya pana ‘‘sattesu karuṇā yathāruci pavattitthā’’ti sappadesasattavisayā nippadesasattavisayā ca sabbā vuttā, idha pana nippadesasattavisayataṁ gahetuṁ ‘‘sattesū’’ti nippadesasattavisayabhūtā dassitā. Tena sabbasattavisayāya karuṇāya samussāhito abhidhammakathāmaggaṁ devānaṁ sampavattayi, na devavisayāya eva, tasmā sabbasattahitatthaṁ abhidhammakathāmaggaṁ devānaṁ sampavattayi, na devānaṁyeva atthāyāti ayamattho dassitova hoti. Atha vā ‘‘sattesū’’ti idaṁ na dayāya ālambananidassanaṁ, samussāhanavisayo pana etena dassito. Abhidhammakathāmaggappavattanatthañhi bhagavā karuṇāya na devesuyeva samussāhito , sabbabodhaneyyesu pana sattesu samussāhito sabbesaṁ atthāya pavattattā, tasmā sattesu samussāhitamānasoti sattesu visayabhūtesu nimittabhūtesu vā samussāhitamānaso uyyojitacittoti attho daṭṭhabbo.",
  "tika-abh01t0:18": "Evaṁ abbhantaranidānaṁ dassetvā bāhiranidānaṁ dassento ‘‘pāṭihīrāvasānamhī’’tiādimāha. Tattha yasmiṁ kāle bhagavatā abhidhammakathāmaggo pavattito, taṁ dassetuṁ ‘‘pāṭihīrāvasānamhi vasanto’’ti vuttaṁ. ‘‘Avasānamhi vasanto tidasālaye’’ti vacanato yassāvasānamhi tidasālaye vasi, taṁ kaṇḍambamūle kataṁ yamakapāṭihāriyaṁ idha ‘‘pāṭihīra’’nti vuttaṁ, na bodhimūlādīsu kataṁ pāṭihāriyaṁ, nāpi ādesanānusāsaniyoti viññāyati, pākaṭattā ca āsannattā ca tadeva gahitanti daṭṭhabbaṁ. Pāṭihāriyapadassa vacanatthaṁ (udā. aṭṭha. 1; itivu. aṭṭha. nidānavaṇṇanā) ‘‘paṭipakkhaharaṇato rāgādikilesāpanayanato pāṭihāriya’’nti vadanti, bhagavato pana paṭipakkhā rāgādayo na santi ye haritabbā. Puthujjanānampi hi vigatupakkilese aṭṭhaṅgaguṇasamannāgate citte hatapaṭipakkhe iddhividhaṁ pavattati, tasmā tattha pavattavohārena ca na sakkā idha ‘‘pāṭihāriya’’nti vattuṁ. Sace pana mahākāruṇikassa bhagavato veneyyagatā ca kilesā paṭipakkhā, tesaṁ haraṇato ‘‘pāṭihāriya’’nti vuttaṁ, evaṁ sati yuttametaṁ. Atha vā bhagavato ca sāsanassa ca paṭipakkhā titthiyā, tesaṁ haraṇato pāṭihāriyaṁ. Te hi diṭṭhiharaṇavasena diṭṭhippakāsane asamatthabhāvena ca iddhiādesanānusāsanīhi haritā apanītā hontīti. Atha vā paṭīti ayaṁ saddo ‘‘pacchā’’ti etassa atthaṁ bodheti ‘‘tasmiṁ paṭipaviṭṭhamhi, añño āgañchi brāhmaṇo’’tiādīsu (su. ni. 985; cūḷani. pārāyanavagga, vatthugāthā 4) viya, tasmā samāhite citte vigatupakkilese ca katakiccena pacchā haritabbaṁ pavattetabbanti paṭihāriyaṁ, attano vā upakkilesesu catutthajjhānamaggehi haritesu pacchā haraṇaṁ paṭihāriyaṁ, iddhiādesanānusāsaniyo ca vigatupakkilesena katakiccena ca sattahitatthaṁ puna pavattetabbā, haritesu ca attano upakkilesesu parasattānaṁ upakkilesaharaṇāni hontīti paṭihāriyāni bhavanti, paṭihāriyameva pāṭihāriyaṁ. Paṭihāriye vā iddhiādesanānusāsanisamudāye bhavaṁ ekekaṁ pāṭihāriyanti vuccati. Paṭihāriyaṁ vā catutthajjhānaṁ maggo ca paṭipakkhaharaṇato, tattha jātaṁ, tasmiṁ vā nimittabhūte, tato vā āgatanti pāṭihāriyaṁ. Pāṭihāriyameva idha ‘‘pāṭihīra’’nti vuttaṁ. Avasānamhi vasantoti etehi kālaṁ nidasseti. Pāṭihīrakaraṇāvasānena hi tidasālayavāsena ca paricchinno abhidhammakathāmaggappavattanassa kāloti . Tidasālayeti desaṁ nidasseti. So hi abhidhammakathāmaggappavattanassa deso tattha vasantena pavattitattāti.",
  "tika-abh01t0:19": "3. Tatthāpi desavisesadassanatthaṁ ‘‘pāricchattakamūlamhī’’tiādi vuttaṁ. Yugandhareti sītapabbatesveko dvecattālīsayojanasahassubbedho, ādicco ca tadubbedhamaggacārī, so sati sambhave yathā yugandhare sobheyya, evaṁ sobhamāno nisinnoti attho.",
  "tika-abh01t0:20": "4-5. Idāni puggale dhammapaṭiggāhake apadisanto ‘‘cakkavāḷasahassehī’’tiādimāha. Sabbasoti samantato āgamma sabbehi disābhāgehi, sannivesavasena vā samantato sanniviṭṭhehi dasahi cakkavāḷasahassehīti adhippāyo, na sabbaso cakkavāḷasahassehi dasahi dasahīti. Evaṁ sati cattālīsacakkavāḷasahassehi adhikehi vā āgamanaṁ vuttaṁ siyā, na cetaṁ adhippetanti. Samantato sannisinnenāti vā yojetabbaṁ. Samaṁ, sammā vā nisinnena sannisinnena, aññamaññaṁ abyābādhetvā bhagavati gāravaṁ katvā sotaṁ odahitvā nisajjadose vajjitabbe vajjetvā nisinnenāti attho. Mātaraṁ pamukhaṁ katvā sannisinnena devānaṁ gaṇena parivāritoti vā, mātaraṁ pamukhaṁ katvā abhidhammakathāmaggaṁ sampavattayīti vā yojanā kātabbā.",
  "tika-abh01t0:21": "Idāni desanāya samuṭṭhānaṁ dassento ‘‘tassā paññāya tejasā’’ti āha. Yā sā ādimhi karuṇāya upamitā sabbañeyyadhammānaṁ yathāsabhāvajānanasamatthā, tesaṁ desetabbappakārajānanasamatthā, bodhetabbapuggalānaṁ āsayādhimuttiyādivibhāvanasamatthā ca paññā, tassā ca yathāvuttabalayogatoti attho. Tena sabbaññutaññāṇameva abhidhammakathāya samuṭṭhānabhāve samatthaṁ, nāññanti imamatthaṁ dīpento abhidhammakathāya asādhāraṇabhāvaṁ dasseti. Maggoti upāyo. Khandhāyatanādīnaṁ kusalādīnañca dhammānaṁ avabodhassa, saccappaṭivedhasseva vā upāyabhāvato ‘‘abhidhammakathāmaggo’’ti vutto. Pabandho vā ‘‘maggo’’ti vuccati. So hi dīghattā maggo viyāti maggo, tasmā abhidhammakathāpabandho ‘‘abhidhammakathāmaggo’’ti vutto. Devānaṁ gaṇena parivāritoti vatvā puna devānanti vacanaṁ tesaṁ gahaṇasamatthataṁ dīpeti. Na hi asamatthānaṁ bhagavā desetīti.",
  "tika-abh01t0:22": "6. Evaṁ karuṇāpaññāmukhehi guṇehi bhagavato abhidhammakathāmaggappavattanena ca hitappaṭipattiyā paramapaṇāmārahataṁ dassetvā idāni adhippetaṁ paṇāmaṁ karonto āha ‘‘tassa pāde namassitvā’’ti. Bhagavato thomaneneva ca dhammassa svākkhātatā saṅghassa ca suppaṭipannatā dassitā hoti tappabhavassa anaññathābhāvato, tasmā paṇāmārahaṁ tañca ratanadvayaṁ paṇamanto ‘‘saddhammañcassa…pe… cañjali’’nti āha. Tattha yasmā buddho ‘‘sadevake loke tathāgato vandanīyo’’ti, saṅgho ca ‘‘suppaṭipanno…pe… añjalikaraṇīyo’’ti (a. ni. 6.10) vutto, tasmā ‘‘tassa pāde namassitvā, katvā saṅghassa cañjali’’nti vuttaṁ. Dhammo pana svākkhātatādiguṇayutto tathānussaraṇena pūjetabbo hoti ‘‘tameva dhammaṁ sakkatvā garuṁkatvā upanissāya vihareyya’’nti (saṁ. ni. 1.173; a. ni. 4.21) vacanato, kāyavācācittehi sabbathā pūjetabbo, tasmā ‘‘saddhammañcassa pūjetvā’’ti vuttaṁ. Sirīmatoti ettha sirīti paññāpuññānaṁ adhivacananti vadanti. Atha vā puññanibbattā sarīrasobhaggādisampatti katapuññe nissayati, katapuññehi vā nissīyatīti ‘‘sirī’’ti vuccati, sā ca atisayavatī bhagavato atthīti sirīmā, bhagavā, tassa sirīmato.",
  "tika-abh01t0:23": "7.Nipaccakārassāti paṇāmakiriyāya. Ānubhāvenāti balena. Sosetvāti sukkhāpetvā antaradhāpetvā atthaṁ pakāsayissāmīti sambandho. Antarāyeti atthappakāsanassa upaghātake. Asesatoti nissese sakale.",
  "tika-abh01t0:24": "8. Idāni abhidhammassa gambhīratthattā atthappakāsanassa dukkarabhāvaṁ dīpetuṁ ‘‘visuddhācārasīlenā’’tiādinā abhiyācanaṁ dasseti. Thullaccayādivisuddhiyā visuddhācāro, pārājikasaṅghādisesavisuddhiyā visuddhasīlo. Cārittavārittavisuddhiyā vā visuddhācārasīlo, tena. Sakkaccanti cittiṁ katvā. Abhiyācitoti abhimukhaṁ yācito. Tena anādariyaṁ atthappakāsane kātuṁ asakkuṇeyyaṁ dasseti.",
  "tika-abh01t0:25": "9. Idāni yassa atthaṁ pakāsetukāmo, taṁ dassetuṁ ‘‘yaṁ devadevo’’tiādimāha. Tattha yanti abhidhammaṁ. Devadevoti visuddhisammutiupapattidevānaṁ devo. Loke hi ye ‘‘saraṇaṁ parāyaṇa’’nti gantabbā gatibhūtā, te ‘‘devā’’ti vuccanti, bhagavā ca sabbadevānaṁ gatibhūtoti . Nayatoti saṅkhepato. Samācikkhīti sammā ācikkhi yathā thero bujjhati. Veneyyasatte vinetīti vināyako, nāyakavirahito vā, sayambhūti attho.",
  "tika-abh01t0:26": "10-12.Yañcāti yañca abhidhammaṁ bhikkhūnaṁ payirudāhāsīti sambandho. Payirudāhāsīti kathesi. Itīti iminā anukkamena. ‘‘Yo dhārito’’ti yanti upayogavasena vutto yaṁ-saddo dhāritoti paccattena sambajjhamāno paccattavasena pariṇamati, tasmā yo dhārito, yo ca saṅgīto, tassa atthaṁ pakāsayissāmīti yojanā kātabbā. Vedena paññāya īhati pavattatīti vedeho, tena muninā. Abhiṇhasoti bahuso. Abhidhammassāti etaṁ ‘‘atthaṁ pakāsayissāmī’’ti etena yojetabbaṁ. Idāni yo atthappakāsanassa nissayo, taṁ dassetuṁ ‘‘ādito’’tiādimāha. Tattha āditoti ādimhi paṭhamasaṅgītiyaṁ.",
  "tika-abh01t0:27": "13. Yā aṭṭhakathā saṅgītā, kassa pana sā aṭṭhakathāti? Aññassa vuttassa abhāvā ‘‘yassa atthaṁ pakāsayissāmī’’ti vuttaṁ, adhikāravasena ‘‘tassa abhidhammassā’’ti viññāyati. Saṅgītāti atthaṁ pakāsetuṁ yuttaṭṭhāne ‘‘ayaṁ etassa attho, ayaṁ etassa attho’’ti saṅgahetvā vuttā, pacchāpi ca dutiyatatiyasaṅgītīsu anusaṅgītā.",
  "tika-abh01t0:28": "14-16.Abhisaṅkhatāti racitā. Tatoti aṭṭhakathāto. Tantinayānuganti tantigatiṁ anugataṁ. Bhāsanti māgadhabhāsaṁ. Nikāyantaraladdhīhīti antarantarā anuppavesitāhi. Asammissanti avokiṇṇaṁ. Anākulanti sanikāyepi anāvilaṁ paricchinnaṁ. Asammisso anākulo ca yo mahāvihāravāsīnaṁ atthavinicchayo, taṁ dīpayanto atthaṁ pakāsayissāmīti . Etena tipiṭakacūḷanāgattherādīhi vutto theravādopi saṅgahito hoti. Atha vā tambapaṇṇibhāsaṁ apanetvā māgadhabhāsañca āropetvā pakāsiyamāno yo abhidhammassa attho asammisso anākuloyeva ca hoti mahāvihāravāsīnañca vinicchayabhūto, taṁ atthaṁ ‘‘eso mahāvihāravāsīnaṁ vinicchayo’’ti dīpayanto pakāsayissāmi. Tappakāsaneneva hi so tathā dīpito hotīti.",
  "tika-abh01t0:29": "17.Tosayanto vicakkhaṇeti vicakkhaṇe tosayanto gahetabbaṁ gahetvānāti evaṁ yojetvā ‘‘gahetabbaṭṭhāneyeva gahitaṁ suṭṭhu kata’’nti evaṁ tosayantoti atthaṁ vadanti. Evaṁ sati gahetabbaggahaṇeneva tosanaṁ kataṁ, na aññena atthappakāsanenāti etaṁ āpajjeyya. Tosayanto atthaṁ pakāsayissāmīti evaṁ pana yojanāya sati gahetabbaggahaṇaṁ aññañca sabbaṁ atthappakāsanaṁ hotīti sabbena tena tosanaṁ kataṁ hoti, tasmā tosayanto atthaṁ pakāsayissāmīti yuttarūpā.",
  "tika-abh01t0:30": "18-20. Idāni yaṁ atthappakāsanaṁ kattukāmo, tassa mahattaṁ pariharituṁ ‘‘kammaṭṭhānānī’’tiādimāha. Atthavaṇṇananti ettha vaṇṇanā nāma vivaritvā vitthāretvā vacanaṁ. Itīti ‘‘apanetvā tato bhāsa’’nti evamādinā yathādassitappakārena. Iti sotūnaṁ ussāhuppādanassa hetuṁ dasseti. Abhidhammakathanti abhidhammaṭṭhakathaṁ. Nisāmethāti suṇātha. Idāni avassaṁ ayaṁ sotabbāyevāti daḷhaṁ ussāhento āha ‘‘dullabhā hi ayaṁ kathā’’ti.",
  "tika-abh01t0:31": "Vīsatigāthāvaṇṇanā niṭṭhitā.",
  "tika-abh01t0:32": "Nidānakathāvaṇṇanā",
  "tika-abh01t0:33": "Aṭṭhasāliniṁ tāva vaṇṇentehi ācariyehi tassā sanniveso vibhāvetabbo. Tasmā idaṁ vuccati –",
  "tika-abh01t0:34": "‘‘Vacanattho paricchedo, sanniveso ca pāḷiyā;",
  "tika-abh01t0:35": "Sāgarehi tathā cintā, desanāhi gambhīratā.",
  "tika-abh01t0:36": "‘‘Desanāya sarīrassa, pavattiggahaṇaṁ tathā;",
  "tika-abh01t0:37": "Therassa vācanāmagga-tappabhāvitatāpi ca.",
  "tika-abh01t0:38": "‘‘Paṭivedhā tathā buddha-vacanādīhi ādito;",
  "tika-abh01t0:39": "Ābhidhammikabhāvassa, sādhanaṁ sabbadassino.",
  "tika-abh01t0:40": "‘‘Vinayenātha gosiṅga-suttena ca mahesinā;",
  "tika-abh01t0:41": "Bhāsitattassa saṁsiddhi, nidānena ca dīpitā.",
  "tika-abh01t0:42": "‘‘Pakāsetvā imaṁ sabbaṁ, paṭiññātakathā katā;",
  "tika-abh01t0:43": "Aṭṭhasāliniyā etaṁ, sannivesaṁ vibhāvaye’’ti.",
  "tika-abh01t0:44": "Vacanatthavijānanena viditābhidhammasāmaññatthassa abhidhammakathā vuccamānā sobheyyāti abhidhammaparijānanameva ādimhi yuttarūpanti tadatthaṁ pucchati ‘‘tattha kenaṭṭhena abhidhammo’’ti. Tattha tatthāti ‘‘abhidhammassa atthaṁ pakāsayissāmī’’ti yadidaṁ vuttaṁ, tasmiṁ. ‘‘Yassa atthaṁ pakāsayissāmī’’ti paṭiññātaṁ, so abhidhammo kenaṭṭhena abhidhammoti attho. Tatthāti vā ‘‘abhidhammakatha’’nti etasmiṁ vacane yo abhidhammo vutto, so kenaṭṭhena abhidhammoti attho. Dhammātirekadhammavisesaṭṭhenāti ettha dhammo atireko dhammātireko, suttantādhikā pāḷīti attho. Dhammo viseso dhammaviseso dhammātisayo, vicittā pāḷīti attho, dhammātirekadhammavisesā eva attho dhammātirekadhammavisesaṭṭho. Dvinnampi atthānaṁ abhidhammasaddassa atthabhāvena sāmaññato ekavacananiddeso kato. Tasmāti yasmā ‘‘abhikkamanti, abhikkantavaṇṇā’’tiādīsu viya atirekavisesaṭṭhadīpako abhisaddo, tasmā ayampi dhammo dhammātirekadhammavisesaṭṭhena ‘‘abhidhammo’’ti vuccatīti sambandho.",
  "tika-abh01t0:45": "Tattha siyā – ‘‘abhikkamanti, abhikkantavaṇṇā’’ti ettha dhātusaddassa purato payujjamāno abhisaddo kiriyāya atirekavisesabhāvadīpako hotīti yuttaṁ upasaggabhāvato, dhammasaddo pana na dhātusaddoti etasmā purato abhisaddo payogameva nārahati. Athāpi payujjeyya, kiriyāvisesakā upasaggā, na ca dhammo kiriyāti dhammassa atirekavisesabhāvadīpanaṁ na yuttanti? No na yuttaṁ. Aññassapi hi upasaggassa adhātusaddā purato payujjamānassa akiriyāyapi atirekavisesabhāvadīpakassa dassanatoti etamatthaṁ vibhāvetuṁ atichattādiudāharaṇaṁ dassento āha ‘‘yathā’’tiādi. Evamevāti yathā chattātirekachattavisesādiatthena atichattādayo honti atisaddassa upasaggassa adhātusaddassapi purato payujjamānassa akiriyāya ca tabbhāvadīpakattā, evamayampi dhammo dhammātirekadhammavisesaṭṭhena ‘‘abhidhammo’’ti vuccati abhi-saddassa upasaggassa adhātusaddassapi purato payujjamānassa akiriyāya ca tabbhāvadīpakattāti adhippāyo.",
  "tika-abh01t0:46": "Ekadeseneva vibhattāti ‘‘katame ca, bhikkhave, pañcakkhandhā? Rūpakkhandho…pe… viññāṇakkhandho. Katamo ca, bhikkhave, rūpakkhandho? Yaṁ kiñci rūpaṁ atītā…pe… santike vā, ayaṁ vuccati rūpakkhandho’’tievamādinā (saṁ. ni. 3.48; vibha. 2) uddesaniddesamatteneva vibhattā, ‘‘tattha katamaṁ rūpaṁ atīta’’ntievamādinā (vibha. 3) paṭiniddesassa abhidhammabhājanīyassa pañhapucchakassa ca abhāvā na nippadesena. Abhidhammaṁ patvā pana…pe… nippadesatova vibhattā, tasmā ayampi dhammo dhammātirekadhammavisesaṭṭhena ‘‘abhidhammo’’ti vuccati nippadesānaṁ tiṇṇampi nayānaṁ atirekapāḷibhāvato visesapāḷibhāvato cāti adhippāyo. Suttante bāvīsatiyā indriyānaṁ ekato anāgatattā indriyavibhaṅge suttantabhājanīyaṁ natthi. ‘‘Avijjāpaccayā saṅkhārā sambhavantī’’tiādinā paṭiccasamuppāde tassa tassa paccayadhammassa paccayuppannadhammānaṁ paccayabhāvo uddiṭṭho, uddiṭṭhadhammānañca kusalādibhāvo pucchitvā vissajjetabbo, na cettha ‘‘avijjāsaṅkhārā’’ti evaṁ vutto uddeso atthīti pañhapucchakaṁ natthi. Suttante pañca sikkhāpadāni uddiṭṭhāni pāṇātipātā veramaṇītiādīni. Sā pana veramaṇī yadi sabhāvakiccādivasena vibhajīyeyya, ‘‘ārati viratī’’tiādinā abhidhammabhājanīyameva hoti. Athāpi cittuppādavasena vibhajīyeyya, tathāpi abhidhammabhājanīyameva hoti. Añño pana veramaṇīnaṁ vibhajitabbappakāro natthi, yena pakārena suttantabhājanīyaṁ vattabbaṁ siyā. Tasmā sikkhāpadavibhaṅge suttantabhājanīyaṁ natthi.",
  "tika-abh01t0:47": "Vacanatthato abhidhamme ñāte paricchedato ñāpetuṁ āha ‘‘pakaraṇaparicchedato’’tiādi. Katipayāva pañhavārā avasesāti dhammahadayavibhaṅge anāgatā hutvā mahādhammahadaye āgatā dhammahadayavibhaṅgavacanavasena avasesā katipayāva pañhavārāti attho. Ettheva saṅgahitāti ‘‘apubbaṁ natthī’’ti vuttaṁ. Appamattikāva tanti avasesāti dhammahadayavibhaṅge anāgantvā mahādhammahadaye āgatatantito yadi pathavīādīnaṁ vitthārakathā mahādhātukathā rūpakaṇḍadhātuvibhaṅgādīsu, atha dhātukathāya vitthārakathā dhātukathāya anāgantvā mahādhātukathāya āgatatanti appamattikāvāti adhippāyo.",
  "tika-abh01t0:48": "Yaṁ pana vuttaṁ ‘‘sāvakabhāsitattā chaḍḍetha na’’nti, taṁ buddhabhāsitabhāvadassanena paṭisedhetuṁ ‘‘sammāsambuddho hī’’tiādimāha. Catūsu pañhesūti ‘‘upalabbhati nupalabbhatī’’ti paṭiññāya gahitāya paṭikkhepagahaṇatthaṁ ‘‘yo saccikaṭṭho’’ti vuttaṁ saccikaṭṭhaṁ nissayaṁ katvā upādāya pavattā dvepi pañcakā eko pañho, ‘‘sabbatthā’’ti sarīraṁ sabbaṁ vā desaṁ upādāya pavattā eko, ‘‘sabbadā’’ti kālamupādāya eko, ‘‘sabbesū’’ti yadi khandhāyatanādayo gahitā, te upādāya pavattā, atha pana ‘‘yo saccikaṭṭho sabbattha sabbadā’’ti etehi na koci saccikaṭṭho deso kālo vā aggahito atthi, te pana sāmaññavasena gahetvā anuyogo kato, na bhedavasenāti bhedavasena gahetvā anuyuñjituṁ ‘‘sabbesū’’ti vuttā saccikaṭṭhadesakālappadese upādāya ca pavattā ekoti etesu catūsu. Dvinnaṁ pañcakānanti ettha ‘‘puggalo upalabbhati…pe… micchā’’ti ekaṁ, ‘‘puggalo nupalabbhati…pe… micchā’’ti (kathā. 18) ekaṁ, ‘‘tvaṁ ce pana maññasi…pe… idaṁ te micchā’’ti (kathā. 3) ekaṁ, ‘‘ese ce dunniggahite…pe… idaṁ te micchā’’ti ekaṁ, ‘‘na hevaṁ niggahetabbe, tena hi yaṁ niggaṇhāsi…pe… sukatā paṭipādanā’’ti (kathā. 10) ekanti evaṁ niggahakaraṇaṁ, paṭikammakaraṇaṁ, niggahassa suniggahabhāvaṁ icchato paṭiññāṭhapanena paṭikammaveṭhanaṁ, paṭikammassa duppaṭikammabhāvaṁ icchato taṁnidassanena niggahassa dunniggahabhāvadassanena niggahanibbeṭhanaṁ, aniggahabhāvāropanādinā chedoti ayaṁ eko pañcako, yo aṭṭhakathāyaṁ anulomapañcakapaṭikammacatukkaniggahacatukkaupanayanacatukkanigamanacatukka nāmehi sakavādipubbapakkhe anulomapaccanīkapañcakoti vutto, paravādipubbapakkhe ca evameva paccanīyānulomapañcakoti vutto. Evaṁ dve pañcakā veditabbā. Evaṁ sesapañhesupīti aṭṭha pañcakā aṭṭhamukhā vādayuttīti vuttā. Yuttīti upāyo, vādassa yutti vādayutti, vādappavattanassa upāyoti attho.",
  "tika-abh01t0:49": "Anulomapaccanīkapañcake ādiniggahaṁ dassetvā paccanīyānulomapañcake ca ādiniggahameva dassetvā mātikaṁ dīpetuṁ ‘‘sā panesā’’tiādimāha. Puggaloti attā satto jīvo. Upalabbhatīti paññāya upagantvā labbhati. Saccikaṭṭhaparamaṭṭhenāti māyāmarīciādayo viya nābhūtākārena, anussavādīhi gahetabbā viya na anuttamatthabhāvena, atha kho bhūtena uttamatthabhāvena upalabbhatīti pucchati. Itaro tādisaṁ icchanto paṭijānāti. Puna yo saccikaṭṭhaparamaṭṭhena upalabbhati, so saccikaṭṭhaparamaṭṭhato añño tadādhāro, aññatra vā tehi, tesaṁ vā ādhārabhūto, anañño vā tato ruppanādisabhāvato sappaccayādisabhāvato vā upalabbhamāno āpajjatīti anuyuñjati ‘‘yo saccikaṭṭho…pe… paramaṭṭhenā’’ti. Itaro puggalassa rūpādīhi aññattaṁ anaññattañca anicchanto ‘‘na heva’’nti paṭikkhipati. Puna sakavādī paṭiññāya ekattāpannaṁ appaṭikkhipitabbaṁ paṭikkhipatīti katvā niggahaṁ āropento āha ‘‘ājānāhi niggaha’’nti. ‘‘Puggalo nupalabbhatī’’ti puṭṭho sakavādī puggaladiṭṭhiṁ paṭisedhento ‘‘āmantā’’ti paṭijānāti. Puna itaro yo saccikaṭṭhena nupalabbhati puggalo, so saccikaṭṭhaparamaṭṭhato añño vā anañño vā nupalabbhatīti āpajjati aññassa pakārassa abhāvāti anuyuñjati ‘‘yo saccikaṭṭho…pe… paramaṭṭhenā’’ti. Yasmā pana puggalo sabbena sabbaṁ nupalabbhati, tasmā tassa aññattānaññattānuyogo ananuyogo puggalaladdhiṁ paṭisedhentassa anāpajjanatoti ‘‘na heva’’nti paṭikkhipati. Itaro paṭiññāya āpajjanalesameva passanto aviparītaṁ atthaṁ asambujjhantoyeva niggahaṁ āropeti ‘‘ājānāhi niggaha’’nti.",
  "tika-abh01t0:50": "Itīti yaṁ disvā mātikā ṭhapitā, evaṁ desitattāti adhippāyo. Yathā kinti yena pakārena buddhabhāsitaṁ nāma jātaṁ, taṁ nidassanaṁ kinti attho. Yatonidānanti yaṁkāraṇā chaajjhattikabāhirāyatanādinidānanti attho. Papañcasaññāsaṅkhāti taṇhāmānadiṭṭhipapañcasampayuttā saññākoṭṭhāsā. Samudācarantīti ajjhācaranti. Ettha ceti etesu āyatanādīsu taṇhāmānadiṭṭhīhi abhinanditabbaṁ abhivaditabbaṁ ajjhositabbañca natthi ce . Nanu natthiyeva, kasmā ‘‘natthi ce’’ti vuttanti? Saccaṁ natthi, appahīnābhinandanābhivadanajjhosānānaṁ pana puthujjanānaṁ abhinanditabbādippakārāni āyatanādīni hontīti tesaṁ na sakkā ‘‘natthī’’ti vattuṁ, pahīnābhinandanādīnaṁ pana sabbathā natthīti ‘‘natthi ce’’ti vuttaṁ. Esevantoti abhinandanādīnaṁ natthibhāvakaro maggo tappaṭippassaddhibhūtaṁ phalaṁ vā rāgānusayādīnaṁ anto avasānaṁ, appavattīti attho.",
  "tika-abh01t0:51": "Jānaṁ jānātīti sabbaññutaññāṇena jānitabbaṁ jānāti. Na hi padesañāṇavā jānitabbaṁ sabbaṁ jānātīti. Passaṁ passatīti dibbacakkhupaññācakkhudhammacakkhubuddhacakkhusamantacakkhusaṅkhātehi pañcahi cakkhūhi passitabbaṁ passati. Atha vā jānaṁ jānātīti yathā aññe savipallāsā kāmarūpapariññāvādino jānantāpi vipallāsavasena jānanti, na evaṁ bhagavā , bhagavā pana pahīnavipallāsattā jānanto jānātiyeva, diṭṭhidassanassa ca abhāvā passanto passatiyevāti attho. Cakkhubhūtoti paññācakkhumayattā sattesu ca taduppādanato lokassa cakkhubhūto. Ñāṇabhūtoti etassa ca evameva attho daṭṭhabbo. Dhammā bodhipakkhiyā. Brahmā maggo, tehi uppannattā lokassa ca taduppādanato tabbhūto. Vattāti catusaccadhamme vadatīti vattā. Pavattāti ciraṁ saccappaṭivedhaṁ pavattento vadatīti pavattā. Atthassa ninnetāti atthaṁ uddharitvā dassetā, paramatthaṁ vā nibbānaṁ pāpayitā. Amatassa dātāti amatasacchikiriyaṁ sattesu uppādento amataṁ dadātīti amatassa dātā. Bodhipakkhiyadhammānaṁ tadāyattabhāvato dhammassāmī. Suvaṇṇāliṅganti suvaṇṇamayaṁ āliṅgaṁ khuddakamudiṅgaṁ. Supupphitasatapattapadumamiva sassirikaṁ sasobhaṁ supupphitasatapattasassirikaṁ.",
  "tika-abh01t0:52": "Anumoditakālato paṭṭhāya…pe… buddhabhāsitaṁ nāma jātanti etena anumodanā buddhabhāsitabhāvassa kāraṇanti ayamattho vutto viya dissati, evañca sati kathāvatthussa buddhabhāsitabhāvo na siyā ananumoditattā, tasmā evamettha attho daṭṭhabbo – ‘‘mahākaccāyano evaṁ vibhajissatī’’ti disvā bhagavā mātikaṁ nikkhipitvā vihāraṁ paviṭṭho, tatheva ca thero bhagavatā dinnanayena ṭhapitamātikāya vibhajīti buddhabhāsitaṁ nāma jātaṁ, taṁ pana anumodanāya pākaṭaṁ jātanti etamatthaṁ sandhāya ‘‘evaṁ satthārā…pe… nāma jāta’’nti vuttanti.",
  "tika-abh01t0:53": "Idāni pāḷiyā sannivesaṁ dassetuṁ ‘‘tattha dhammasaṅgaṇīpakaraṇe’’tiādimāha. Kāmāvacarakusalato aṭṭhāti kāmāvacarakusale cattāro khandhe gahetvā tato aṭṭha cittāni uddharati. Paṭhamā vibhattītipi vadanti. Ekūnanavuti cittānīti yattha etāni cittāni vibhattāni, te pāḷippadesā ‘‘ekūnanavuti cittānī’’ti vuttā. Tesañca samudāyo cittavibhatti, tasmā upapannametaṁ ‘‘ekūnanavuti cittāni cittavibhattī’’ti. Mātikañca uddisitvā tattha ekekaṁ padaṁ uddharitvā yasmā cittāni vibhattāni, tasmā mātikāpi cittavibhattiantogadhāyevāti cittuppādakaṇḍaṁ mātikāpadabhājanīyavasena duvidhanti idampi vacanaṁ yujjati.",
  "tika-abh01t0:54": "Mūlatoti ‘‘tīṇi kusalamūlānī’’tiādinā (dha. sa. 985) kusalādīnaṁ mūlavasena saṅkhipitvā vacanaṁ. ‘‘Vedanākkhandho’’tiādinā khandhato. ‘‘Kāyakamma’’ntiādinā dvārato. ‘‘Sukhabhūmiyaṁ kāmāvacare’’tiādinā (dha. sa. 988) bhūmito. Atthoti hetuphalaṁ. Dhammoti hetu . ‘‘Tīṇi kusalamūlāni tīṇi akusalamūlānī’’tiādinā (dha. sa. 985-986) hetuvasena saṅgaho dhammato nikkhepo. ‘‘Taṁsampayutto, taṁsamuṭṭhānā tadekaṭṭhā ca kilesā’’tiādinā (dha. sa. 985-986) hetuphalavasena saṅgaho atthato nikkhepo. Atha vā dhammoti bhāsito. Atthoti bhāsitattho. ‘‘Tayo kusalahetū’’ti (dha. sa. 1059) dhammo. ‘‘Tattha katame tayo kusalahetū alobho’’tiādi (dha. sa. 1060) attho, so ca dhammo. ‘‘Tattha katamo alobho’’tiādi (dha. sa. 1061) atthoti evaṁ atthadhammavasena nikkhepo veditabbo. Nāmatoti ‘‘tīṇi kusalamūlānī’’ti vuttadhammānaṁ alobhotiādināmavasena. Liṅgatoti uddiṭṭhassa ekasseva dhammassa ‘‘alobho alubbhanā alubbhitatta’’nti (dha. sa. 1061) purisādiliṅgavasena nikkhepo.",
  "tika-abh01t0:55": "Gaṇanacāranti gaṇanappavattiṁ. Samānentīti samānaṁ karonti pūrenti, tathā samānetabbanti etthāpi. ‘‘Vijjābhāgino avijjābhāgino’’ti (dha. sa. dukamātikā 101) evamādīsu ettha viññātesu ābhidhammikattherā suttantaṁ suṇantā cintentā ca suttantesu ‘‘vijjābhāgino’’tiādīsu āgatesu atthassa viññātattā na kilamantīti etamatthaṁ sandhāya vuttaṁ ‘‘ābhidhammikattherānaṁ…pe… akilamatthaṁ ṭhapitā’’ti.",
  "tika-abh01t0:56": "Anamataggoti aññātaggo. Khandhantaranti khandhanānattaṁ, khandhameva vā. Gahetuṁ asakkuṇeyyattā saṇhaṁ, sukhumāya paññāya gahetabbato sukhumañca dhammaṁ saṇhasukhumadhammaṁ. Balavatā ñāṇavegena pavattattā balavato ñāṇavegassa nimittabhāvato ca balavaṁ. Gambhīrameva gambhīragataṁ, gambhīrāni vā gatāni gamanāni etassa santīti gambhīragataṁ. Yathānupubbanti yathānupubbena. Nikhilenāti niravasesena desitaṁ, pañcakhilarahitena vā bhagavatā desitaṁ. Rūpagataṁvāti hatthagataṁ rūpaṁ viya cakkhunā. ‘‘Paṭivedhañāṇena samantapaṭṭhānaṁ yo passati, so attheva, no natthī’’ti attānaṁ sandhāya thero vadatīti.",
  "tika-abh01t0:57": "Khuddakavatthuvibhaṅge āgatesu ekādhikesu aṭṭhasu kilesasatesu aṭṭhasatataṇhāvicaritāni apanetvā sesā dvāsaṭṭhi diṭṭhiyo ca uppannānuppannabhāvena diguṇitāni diyaḍḍhakilesasahassāni dasādhikāni honti, appakaṁ pana ūnamadhikaṁ vā na gaṇanūpagaṁ hotīti ‘‘diyaḍḍhakilesasahassa’’nti vuttaṁ. Itaresaṁ atītādibhāvāmasanā aggahaṇaṁ khepane daṭṭhabbaṁ.",
  "tika-abh01t0:58": "Mecakapaṭāti nīlanibhā paṭā. Cittasamuṭṭhānā vaṇṇadhātūti cittapaccayautusamuṭṭhānā vaṇṇadhātūti attho gahetabbo. Kasmā? Na hi cittasamuṭṭhānaṁ rūpaṁ bahi nigacchatīti, cittasamuṭṭhānarūpaparamparāya āgatattā pana evaṁ vuttaṁ. Atha vā cittasamuṭṭhānā vaṇṇadhātūti ettha paccayautusaddānaṁ lopaṁ katvā soyeva pubbe vutto attho suvaṇṇatā sussaratā viya. Ettha hi ‘‘sussaratā’’ti upādinnakādhikāre āgataṁ, na ca saddo upādinnako atthi, tasmā upādinnakarūpaoṭṭhatāluādinissayattā evaṁ vuttanti, evametthāpi cittapaccayautusamuṭṭhānaṁ sandhāya ‘‘cittasamuṭṭhānā vaṇṇadhātū’’ti vadati.",
  "tika-abh01t0:59": "Kāyasakkhinti paccakkhaṁ. Dantāvaraṇanti oṭṭhadvayaṁ. Mukhādānanti mukhavivaraṁ. Siliṭṭhanti saṁgataṁ susaṇṭhitaṁ. Sare nimittaṁ gahetvāti ‘‘dhammo eso vuccatī’’ti dhammassaravasena nimittaṁ gahetvā, na kilesānubyañjanavasena. Ekappahārenāti ettha pahāroti divasassa tatiyo bhāgo vuccati. Evaṁ santeti pubbe vuttamaggahetvā vācanāmaggassa therappabhavattavacanameva gahetvā tena purimavacanañca paṭikkhipanto codeti.",
  "tika-abh01t0:60": "Tenetametassāti vinayassa. Attatthaparatthādibhedeti yo taṁ suttaṁ sajjhāyati suṇāti vāceti cinteti deseti, suttena saṅgahito sīlādiattho tassapi hoti, tena parassa sādhetabbato parassapi hotīti tadubhayaṁ taṁ suttaṁ sūceti dīpeti. Tathā diṭṭhadhammikasamparāyikatthe lokiyalokuttarattheti evamādibhede atthe ādisaddena saṅgaṇhāti. Atthasaddo cāyaṁ hitapariyāyavacanaṁ, na bhāsitatthavacanaṁ. Yadi siyā, suttaṁ attanopi bhāsitatthaṁ sūceti parasuttassapīti ayamattho siyā, suttena ca yo attho pakāsito, so tasseva hotīti na tena parattho sūcito hoti, tena ca sūcetabbassa paratthassa nivattetabbassa abhāvā attaggahaṇaṁ na kattabbaṁ, attatthaparatthavinimuttassa bhāsitatthassa abhāvā ādiggahaṇañca na kattabbaṁ, tasmā yathāvuttassa atthassa sutte asambhavato suttādhārassa puggalassa vasena attatthaparatthā vuttā.",
  "tika-abh01t0:61": "Atha vā suttaṁ anapekkhitvā ye attatthādayopi atthappabhedā vuttā niddese (mahāni. 69; cūḷani. mogharājamāṇavapucchāniddesa 85) ‘‘attattho parattho ubhayattho diṭṭhadhammiko attho samparāyiko attho uttāno attho gambhīro attho guḷho attho paṭicchanno attho neyyo attho nīto attho anavajjo attho nikkileso attho vodāno attho paramattho attho’’ti, te suttaṁ sūcetīti attho. Atha vā ‘‘attanā ca appiccho hotī’’ti attatthaṁ, ‘‘appicchakathañca paresaṁ kattā hotī’’ti paratthaṁ sūcetīti. Evaṁ ‘‘attanā ca pāṇātipātā paṭivirato hotī’’tiādisuttāni (a. ni. 4.99) yojetabbāni. Vinayābhidhammehi ca visesetvā suttasaddassa attho vattabbo, tasmā veneyyajjhāsayavasappavattāya desanāya attahitaparahitādīni sātisayaṁ pakāsitāni honti, na āṇādhammasabhāvavasappavattāyāti idameva ‘‘atthānaṁ sūcanato sutta’’nti vuttaṁ.",
  "tika-abh01t0:62": "Sutte ca āṇādhammasabhāvā veneyyajjhāsayaṁ anuvattanti, na vinayābhidhammesu viya veneyyajjhāsayo āṇādhammasabhāve anuvattati, tasmā veneyyānaṁ ekantahitapaṭilābhasaṁvattanikā suttantadesanā hotīti ‘‘suvuttā cettha atthā’’tiādi vuttaṁ. Pasavatīti phalati . ‘‘Suttāṇā’’ti etassa atthaṁ pakāsetuṁ ‘‘suṭṭhu ca ne tāyatī’’ti vuttaṁ. Attatthaparatthādividhānesu ca suttassa pamāṇabhāvo tesañca saṅgāhakattaṁ yojetabbaṁ, tadatthappakāsane padhānattā suttassa itarehi visesanañca. Etanti ‘‘atthānaṁ sūcanato’’tiādikaṁ atthavacanaṁ. Etassāti suttassa.",
  "tika-abh01t0:63": "Abhikkamantīti ettha abhi-saddo kamanassa vuddhibhāvaṁ atirekattaṁ dīpeti. Abhikkantenāti ca ettha kantiyā adhikattaṁ visesabhāvanti yuttaṁ kiriyāvisesakattā upasaggassa. Abhiññātā, abhirājā, abhivinayeti ettha lakkhaṇapūjitaparicchinnesu rattiādīsu abhi-saddo vattatīti kathametaṁ yujjeyyāti? Lakkhaṇakaraṇañāṇapūjanaparicchedakiriyādīpanato tāhi ca kiriyāhi rattirājavinayānaṁ yuttattā. Bhāvanāpharaṇavuddhīhi vuddhimanto. Ārammaṇādīhīti ārammaṇasampayuttakammadvārapaṭipadādīhi. Avisiṭṭhanti aññamaññavisiṭṭhesu vinayasuttantābhidhammesu avisiṭṭhaṁ samānaṁ piṭakasaddanti attho. Yathāvuttenevāti ‘‘evaṁ duvidhatthenā’’tiādinā nayena.",
  "tika-abh01t0:64": "Kathetabbānaṁ atthānaṁ desakāyattena āṇādividhinā atisajjanaṁ pabodhanaṁ desanā. Sāsitabbapuggalagatena yathāparādhādinā sāsitabbabhāvena anusāsanaṁ vinayanaṁ sāsanaṁ. Kathetabbassa saṁvarāsaṁvarādino atthassa kathanaṁ vacanapaṭibaddhakaraṇaṁ kathā. Bheda-saddo visuṁ visuṁ yojetabbo ‘‘desanābhedaṁ sāsanabhedaṁ kathābhedañca yathārahaṁ paridīpaye’’ti. Bhedanti nānattaṁ, nānākaraṇanti attho. Sikkhā ca pahānāni ca gambhīrabhāvo ca sikkhāpahānagambhīrabhāvaṁ, tañca paridīpaye. Yanti pariyattiādiṁ. Yathāti upārambhādihetu pariyāpuṇanādippakārehi.",
  "tika-abh01t0:65": "Tīsupi cetesu ete dhammatthadesanāpaṭivedhāti ettha tantiattho tantidesanā tantiatthapaṭivedho ca tantivisayā hontīti vinayapiṭakādīnaṁ atthadesanāpaṭivedhādhārabhāvo yutto, piṭakāni pana tantiyoyevāti dhammādhārabhāvo kathaṁ yujjeyyāti? Tantisamudāyassa avayavatantiyā ādhārabhāvato, dhammādīnañca dukkhogāhabhāvato tehi vinayādayo gambhīrāti vinayādīnañca catubbidho gambhīrabhāvo vutto, tasmā ‘‘dhammādayo eva dukkhogāhattā gambhīrā, na vinayādayo’’ti na codetabbametaṁ. Tattha paṭivedhassa dukkarabhāvato dhammatthānaṁ, desanāñāṇassa dukkarabhāvato desanāya ca dukkhogāhabhāvo veditabbo. Paṭivedhassa pana uppādetuṁ asakkuṇeyyattā tabbisayañāṇuppattiyā ca dukkarabhāvato dukkhogāhatā veditabbā.",
  "tika-abh01t0:66": "Hetumhi ñāṇaṁ dhammapaṭisambhidāti etena vacanatthena dhammassa hetubhāvo kathaṁ ñātabboti? ‘‘Dhammapaṭisambhidā’’ti etassa samāsapadassa avayavapadatthaṁ dassentena ‘‘hetumhi ñāṇa’’nti vuttattā. ‘‘Dhamme paṭisambhidā’’ti ettha hi ‘‘dhamme’’ti etassa atthaṁ dassentena ‘‘hetumhī’’ti vuttaṁ, ‘‘paṭisambhidā’’ti etassa ca atthaṁ dassentena ‘‘ñāṇa’’nti, tasmā hetudhammasaddā ekatthā ñāṇapaṭisambhidāsaddā cāti imamatthaṁ dassentena sādhito dhammassa hetubhāvo. Atthassa hetuphalabhāvo ca evameva daṭṭhabbo. Yathādhammanti ettha dhamma-saddo hetuṁ hetuphalañca sabbaṁ gaṇhāti. Sabhāvavācako hesa, na pariyattihetubhāvavācako, tasmā yathādhammanti yo yo avijjāsaṅkhārādidhammo, tasmiṁ tasminti attho. Dhammābhilāpoti atthabyañjanako aviparītābhilāpo. Etena ‘‘tatra dhammaniruttābhilāpe ñāṇaṁ niruttipaṭisambhidā’’ti (vibha. 718-720) ettha vuttadhammaniruttiṁ dasseti. Anulomādivasena vā kathananti etena tassā dhammaniruttiyā abhilāpaṁ kathanaṁ tassa vacanassa pavattanaṁ dasseti. Adhippāyoti etena ‘‘desanāti paññattī’’ti etaṁ vacanaṁ dhammaniruttābhilāpaṁ sandhāya vuttaṁ, na tabbinimuttaṁ paññattiṁ sandhāyāti dasseti.",
  "tika-abh01t0:67": "So ca lokiyalokuttaroti evaṁ vuttaṁ abhisamayaṁ yena pakārena abhisameti, yañca abhisameti, yo ca tassa sabhāvo, tehi pākaṭaṁ kātuṁ ‘‘visayato asammohato ca atthādianurūpaṁdhammādīsu avabodho’’ti āha. Tattha hi visayato atthādianurūpaṁ dhammādīsu avabodho avijjādidhammasaṅkhārādiatthatadubhayapaññāpanārammaṇo lokiyo abhisamayo. Asammohato atthādianurūpaṁ dhammādīsu avabodho nibbānārammaṇo maggasampayutto yathāvuttadhammatthapaññattīsu sammohaviddhaṁsano lokuttaro abhisamayoti. Abhisamayato aññampi paṭivedhatthaṁ dassetuṁ ‘‘tesaṁ tesaṁ vā’’tiādimāha. ‘‘Paṭivedhanaṁ paṭivedho’’ti iminā hi vacanatthena abhisamayo, paṭivijjhīyatīti paṭivedhoti iminā taṁtaṁrūpādidhammānaṁ aviparītasabhāvo ca paṭivedhoti yujjati.",
  "tika-abh01t0:68": "Yathāvuttehi dhammādīhi piṭakānaṁ gambhīrabhāvaṁ dassetuṁ ‘‘idāni yasmā etesu piṭakesū’’tiādimāha. Yo cetthāti etesu taṁtaṁpiṭakagatesu dhammādīsu yo paṭivedho etesu ca piṭakesu tesaṁ tesaṁ dhammānaṁ yo aviparītasabhāvoti yojetabbo. Dukkhogāhatā ca vuttanayeneva veditabbā. Ayaṁ panettha viseso ‘‘aviparītasabhāvasaṅkhāto paṭivedho dubbiññeyyatāya eva dukkhogāho’’ti.",
  "tika-abh01t0:69": "Yanti pariyattiduggahaṇaṁ sandhāya vuttaṁ. Atthanti bhāsitatthaṁ payojanatthañca. Na upaparikkhantīti na vicārenti. Na nijjhānaṁ khamantīti nijjhānapaññaṁ na khamanti, nijjhāyitvā paññāya disvā rocetvā na gahetabbā hontīti adhippāyo. Itīti evaṁ etāya pariyattiyā vādappamokkhānisaṁsā attano upari parehi āropitavādassa niggahassa pamokkhappayojanā hutvā dhammaṁ pariyāpuṇanti. Vādappamokkhoti vā nindāpamokkho. Yassa catthāyāti yassa ca sīlādiparipūraṇassa anupādāvimokkhassa vā atthāya. Dhammaṁ pariyāpuṇantīti ñāyena pariyāpuṇantīti adhippāyo. Assāti assa dhammassa. Nānubhontīti na vindanti. Tesaṁ te dhammā duggahitattā upārambhamānadappamakkhapalāsādihetubhāvena dīgharattaṁ ahitāya dukkhāya saṁvattanti. Bhaṇḍāgāre niyutto bhaṇḍāgāriko, bhaṇḍāgāriko viyāti bhaṇḍāgāriko, dhammaratanānupālako. Aññaṁ atthaṁ anapekkhitvā bhaṇḍāgārikasseva sato pariyatti bhaṇḍāgārikapariyatti.",
  "tika-abh01t0:70": "Tāsaṁyevāti avadhāraṇaṁ pāpuṇitabbānaṁ chaḷabhiññācatupaṭisambhidānaṁ vinaye pabhedavacanābhāvaṁ sandhāya vuttaṁ. Verañjakaṇḍe hi tisso vijjāva vibhattāti. Dutiye tāsaṁyevāti avadhāraṇaṁ catasso paṭisambhidā apekkhitvā kataṁ, na tisso vijjā. Tā hi chasu abhiññāsu antogadhāti sutte vibhattāyevāti. Ñatvā saṅgayhamānanti yojanā. Tesanti tesaṁ piṭakānaṁ. Sabbampīti sabbampi buddhavacanaṁ.",
  "tika-abh01t0:71": "Atthānulomanāmato anulomiko. Anulomikattaṁyeva vibhāvetuṁ ‘‘kasmā panā’’tiādi vuttaṁ. Ekanikāyampīti ekasamūhampi. Poṇikā ca cikkhallikā ca khattiyā, tesaṁ nivāso poṇikanikāyo cikkhallikanikāyo ca. Evaṁ dhammakkhandhato caturāsīti dhammakkhandhasahassānīti buddhavacanapiṭakādīni niṭṭhāpetvā anekacchariyapātubhāvapaṭimaṇḍitāya saṅgītiyā paṭhamabuddhavacanādiko sabbo vuttappabhedo aññopi uddānasaṅgahādibhedo saṅgītiyā ñāyatīti etassa dassanatthaṁ ‘‘evametaṁ sabbampī’’tiādi āraddhaṁ. Ayaṁ abhidhammo piṭakato abhidhammapiṭakantiādinā piṭakādibhāvadassaneneva majjhimabuddhavacanabhāvo tathāgatassa ca ādito ābhidhammikabhāvo dassitoti veditabbo.",
  "tika-abh01t0:72": "Ettha siyā ‘‘yadi tathāgatabhāsitabhāvo abhidhammassa siddho siyā, majjhimabuddhavacanabhāvo ca siddho bhaveyya, so eva ca na siddho’’ti tassa vinayādīhi buddhabhāsitabhāvaṁ sādhetuṁ vatthuṁ dassento ‘‘taṁ dhārayantesu bhikkhūsū’’tiādimāha. Sabbasāmayikaparisāyāti sabbanikāyikaparisāya pañcapi nikāye pariyāpuṇantiyā. Na uggahitanti sakalassa vinayapiṭakassa anuggahitattā āha. Vinayamattaṁ uggahitanti vibhaṅgadvayassa uggahitattā āha. Vinayaṁ avivaṇṇetukāmatāya ‘‘abhidhammaṁ pariyāpuṇassū’’ti bhaṇantassa anāpattiṁ, abhidhamme anokāsakataṁ bhikkhuṁ pañhaṁ pucchantiyā pācittiyañca vadantena bhagavatā abhidhammassa buddhabhāsitabhāvo dīpito buddhabhāsitehi suttādīhisaha vacanato, bāhirakabhāsitesu ca īdisassa vacanassa abhāvā.",
  "tika-abh01t0:73": "Itopi balavataraṁ ābhidhammikassa sādhukāradānena vicikicchāvicchedassa katattā. Kammato aññaṁ kammaṁ kammantaraṁ, taṁ kāmāvacarādiṁ rūpāvacarādibhāvena, kaṇhavipākādiṁ sukkavipākādibhāvena kathento āloḷeti.",
  "tika-abh01t0:74": "Jinacakketi jinasāsane. Visaṁvādetīti vippalambheti. Bhedakaravatthūsu ekasminti ‘‘bhāsitaṁ lapitaṁ tathāgatena abhāsitaṁ alapitaṁ tathāgatenāti dīpetī’’ti ekasmiṁ sandissati. Uttaripi evaṁ vattabbo…pe… na aññesaṁ visayo…pe… nidānakiccaṁ nāma natthīti apākaṭānaṁ kāladesadesakaparisānaṁ pākaṭabhāvakaraṇatthaṁ tadupadesasahitena nidānena bhavitabbaṁ, aññesaṁ avisayattā desako pākaṭo, okkantikālādīnaṁ pākaṭattā kālo ca, devaloke desitabhāvassa pākaṭattā desaparisā ca pākaṭāti kiṁ nidānakiccaṁ siyāti.",
  "tika-abh01t0:75": "Yattha khandhādayo nippadesena vibhattā, so abhidhammo nāma, tasmā tassa nidānena khandhādīnaṁ nippadesatopi paṭividdhaṭṭhānena bhavitabbanti adhippāyena thero ‘‘mahābodhinidāno abhidhammo’’ti dasseti. ‘‘So evaṁ pajānāmi sammādiṭṭhipaccayāpi vedayita’’ntiādinā (saṁ. ni. 5.12) nayena paccayādīhi vedanaṁ upaparikkhanto khandhādipadesānaṁ vedanākkhandhādīnaṁ vasena vihāsi. Dhammeti kusalādiaraṇante.",
  "tika-abh01t0:76": "Dhammaṁ parivattentoti sāṭṭhakathaṁ pāḷiṁ parivattento etaṁ paravādīcodanaṁ patvā ‘‘ayaṁ paravādī’’tiādimāha. Amhādisesu nidānaṁ jānantesu paṭisaraṇesu vijjamānesu appaṭisaraṇo araññe kandanto viya nidānasabbhāve sakkhibhūtesupi amhesu vijjamānesu asakkhikaṁ aḍḍaṁ karonto viya hoti, nidānassa atthibhāvampi na jānāti, nanu etaṁ nidānanti kathento evamāha. Ekamevāti desanānidānameva ajjhāsayānurūpena desitattā. Dve nidānānīti adhigantabbadesetabbadhammānurūpena desitattā. Abhidhammādhigamassa mūlaṁ adhigamaṁ nidetīti adhigamanidānaṁ. Bodhiabhinīhārasaddhāyāti yāya saddhāya dīpaṅkaradasabalassa santike bodhiyā cittaṁ abhinīhari paṇidhānaṁ akāsi.",
  "tika-abh01t0:77": "Sumedhakathāvaṇṇanā",
  "tika-abh01t0:78": "Caturo ca asaṅkhiyeti (bu. vaṁ. aṭṭha. 2.1-2) uddhaṁ ārohanavasena atikkamitvā amaraṁ nāma nagaraṁ ahosīti vacanasesayojanā kātabbā. Dasahīti hatthiassarathabherīsaṅkhamudiṅgavīṇāgītasammatāḷehi ‘‘asnātha pivatha khādathā’’ti dasamena saddena. Te pana ekadesena dassetuṁ ‘‘hatthisadda’’ntiādi vuttaṁ. Hatthisaddanti karaṇatthe upayogo daṭṭhabbo. Bherīsaṅkharathānañca saddehi avivittanti vā ghositanti vā yojetabbaṁ. Hatthisaddanti vā hatthisaddavantaṁ nagaraṁ. Khādatha pivatha cevāti iti-saddo ñātatthattā appayutto daṭṭhabbo.",
  "tika-abh01t0:79": "Sabbaṅgasampannaṁ uyyānapokkharaṇīādisampannattā. Lakkhaṇeti itthilakkhaṇe purisalakkhaṇe ca. Itihāseti porāṇe. Sadhammeti attano tevijjadhamme ca yaññavidhiādike ca. Pāraminti pārañāṇaṁ pārādhigamaṁ gato. Cintesahanti cintesiṁ ahaṁ sumedhabhūtoti satthā vadati. Atthihehitīti so vijjamāno bhavissati. Na hetuyeti abhavituṁ. Evamevāti evamevaṁ. Na gavesatīti na gantuṁ esati na icchati nānugacchati vā. Dhoveti dhovante. Serīti sāyattiko. Sayaṁvasīti savaso. Mahācorasamo viyāti kāyasārāgavasena duccaritānesanehi kusalabhaṇḍacchedanā. Nāthāti nāthavanto. Pañcadosavivajjitanti evamādikassa attho kesuci aṭṭhakathāpotthakesu likhitoti katvā na vakkhāma.",
  "tika-abh01t0:80": "Sāsaneti ettha tāpasasāsanaṁ jhānābhiññā ca. Vasībhūtassa sato. Mayi evaṁbhūte dīpaṅkaro jino uppajji. Sodheti jano. Añjasaṁ vaṭumāyananti pariyāyavacanehi maggameva vadati. Mā naṁ akkamitthāti ettha nanti padapūraṇamatte nipāto. Ghātiyāmahanti ettha ca a-iti ca haṁ-iti ca nipātā, ahaṁ-iti vā eko nipāto sānunāsiko kato. Āhutīnanti dakkhiṇāhutīnaṁ. Manti mama, maṁ vā abrvi.",
  "tika-abh01t0:81": "Kappe atikkamitvā vuttepi bodhimhi mātādisaṁkittane saṅgaṇhituṁ ‘‘bodhi tassa bhagavato’’tiādimāha. Sukhenāti uttamena sukhena. Asamoti tāpasehi asamo. Abhiññāsukhatopi visiṭṭhaṁ īdisaṁ buddhattabyākaraṇajaṁ sukhaṁ alabhiṁ. Yāti yāni nimittāni. Ābhujatīti āvattati. Abhiravantīti saddaṁ karonti. Chuddhāti nikkhantā. Nuddhaṁsatīti na uddhaṁ gacchati. Ubhayanti ubhayavacanaṁ. Dhuvasassatanti ekantasassataṁ, aviparītamevāti attho. Āpannasattānanti gabbhinīnaṁ. Yāvatādasa disā, tattha. Dhammadhātuyāti dhammadhātuyaṁ, sabbesu dhammesu vicināmīti attho.",
  "tika-abh01t0:82": "Yassa sampuṇṇo, taṁ vamateva udakaṁ nissesaṁ. Eteti ekissāpi dānapāramitāya anekappakāratāya bahuvacananiddeso kato. Paṭilaggitaṁ rakkhatīti vacanaseso, bhummatthe vā upayogo . Catūsu bhūmīsūti pātimokkhādīsu saṁvarabhūmīsu. Advejjhamānasoti kadāci khamanaṁ kadāci akkhamanaṁ, kassaci khamanaṁ kassaci akkhamananti evaṁ dvedhābhāvaṁ anāpannamānaso hutvā. Saccassa vīthi nāma diṭṭhādi ca adiṭṭhādi ca yathābhūtaṁva vatthu. Adhiṭṭhānanti kusalasamādānādhiṭṭhānaṁ, samādinnesu kusalesu acalatā adhiṭṭhānaṁ nāma. Pathaviyā upekkhanaṁ nāma vikārānāpatti. Aññatrāti aññaṁ. Sabhāvarasalakkhaṇeti ettha bhāvoti aviparītatā vijjamānatā, saha bhāvena sabhāvo, aviparīto attano bodhiparipācanakiccasaṅkhāto raso, anavajjavatthupariccāgādisaṅkhātaṁ lakkhaṇañca sabhāvarasalakkhaṇaṁ, tato sammasato. Dhammatejenāti ñāṇatejena. Calatāti calatāya kampanatāya. Sesīti sayi. Mā bhāthāti mā bhāyittha. Sabbītiyoti sabbā ītiyo upaddavā taṁ vivajjantu.",
  "tika-abh01t0:83": "Sumedhakathāvaṇṇanā niṭṭhitā.",
  "tika-abh01t0:84": "Pavacchatīti deti. Yogenāti upāyena. Samiṁsūti sannipatiṁsu. Appattamānasāti appattaarahattā bhikkhū garahitā bhavanti. Rittāti suññā antarahitā. Sālakalyāṇī nāma eko rukkho. Buddhacakkavattikāleyeva kira ekāheneva uppajjati.",
  "tika-abh01t0:85": "Liṅgasampattīti purisaliṅgatā. Hetūti tihetukapaṭisandhitā. Guṇasampattīti abhiññāsamāpattilābhitā. Adhikāroti buddhānaṁ sakkārakaraṇaṁ. Chandatāti buddhattappattiyaṁ chandasamāyogo. Sabbaṅgasampannāti aṭṭhaṅgāni samodhānetvā katapaṇidhānā. Pakkhikāti pīṭhasappikā. Paṇḍakāti ubhayaliṅgarahitā. Bodhisattā ca brahmalokūpapattipaṭhamakappikesu kālesu ubhayaliṅgarahitā honti, na pana paṇḍakapariyāpannāti etamatthaṁ dassetuṁ ‘‘pariyāpannā na bhavantī’’ti vuttaṁ, yathāvuttesu vā dosesu sabbesu pariyāpannā na bhavanti, bodhisattesu vā pariyāpannā tadantogadhā, paricchinnasaṁsārattā vā pariyāpannā bodhisattā ubhatobyañjanapaṇḍakā na bhavantīti attho. Sabbattha suddhagocarā yasmā, tasmā micchādiṭṭhiṁ na sevanti. Micchādiṭṭhinti natthikāhetukākiriyadiṭṭhiṁ. Bhavābhaveti khuddake ceva mahante ca bhave. Bhojaputteti luddake. Lagananti saṅgo. Aññathāti līnatā. Gāmaṇḍalāti gāmadārakā. Rūpanti vippakāraṁ. Ayaṁ tāva nidānakathā yāya abhidhammassa buddhabhāsitatāsiddhīti atthayojanā kātabbā.",
  "tika-abh01t0:86": "Nidānakathāvaṇṇanā niṭṭhitā."
}