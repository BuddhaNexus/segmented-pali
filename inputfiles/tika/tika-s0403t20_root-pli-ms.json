{
  "tika-s0403t20:0": "(21) 1. Kimilavaggo",
  "tika-s0403t20:1": "1-4. Kimilasuttādivaṇṇanā",
  "tika-s0403t20:2": "201-4. Pañcamassa paṭhamadutiyāni uttānatthāneva. Tatiye adhivāsanaṁ khamanaṁ, paresaṁ dukkaṭaṁ duruttañca paṭivirodhākaraṇena attano upari āropetvā vāsanaṁ adhivāsanaṁ, tadeva khantīti adhivāsanakkhanti. Subhe ratoti sūrato, suṭṭhu vā pāpato orato virato sorato, tassa bhāvo soraccaṁ. Tenāha ‘‘soraccenāti sucisīlatāyā’’ti. Sā hi sobhanakammaratatā, suṭṭhu vā pāpato oratabhāvo viratatā. Catutthe natthi vattabbaṁ.",
  "tika-s0403t20:3": "Kimilasuttādivaṇṇanā niṭṭhitā.",
  "tika-s0403t20:4": "5. Cetokhilasuttavaṇṇanā",
  "tika-s0403t20:5": "205. Pañcame cetokhilā nāma atthato vicikicchā kodho ca. Te pana yasmiṁ santāne uppajjanti, tassa kharabhāvo kakkhaḷabhāvo hutvā upatiṭṭhanti, pageva attanā sampayuttacittassāti āha ‘‘cittassa thaddhabhāvā’’ti. Yathā lakkhaṇapāripūriyā gahitāya sabbā satthu rūpakāyasirī gahitā eva nāma hoti evaṁ sabbaññutāya sabbadhammakāyasirī gahitā eva nāma hotīti tadubhayavatthukameva kaṅkhaṁ dassento ‘‘sarīre kaṅkhamāno’’tiādimāha. Vicinantoti dhammasabhāvaṁ vīmaṁsanto. Kicchatīti kilamati. Vinicchetuṁ na sakkotīti sanniṭṭhātuṁ na sakkoti. Ātapati kileseti ātappaṁ, sammāvāyāmoti āha ‘‘ātappāyāti kilesasantāpanavīriyakaraṇatthāyā’’ti. Punappunaṁ yogāyāti bhāvanaṁ punappunaṁ yuñjanāya. Satatakiriyāyāti bhāvanāya nirantarappayogāya.",
  "tika-s0403t20:6": "Paṭivedhadhamme kaṅkhamānoti ettha kathaṁ lokuttaradhamme kaṅkhā pavattīti? Na ārammaṇakaraṇavasena , anussutākāraparivitakkaladdhe parikappitarūpe kaṅkhā pavattatīti dassento āha ‘‘vipassanā…pe… vadanti, taṁ atthi nu kho natthīti kaṅkhatī’’ti. Sikkhāti cettha pubbabhāgasikkhā veditabbā. Kāmañcettha visesuppattiyā mahāsāvajjatāya ceva saṁvāsanimittaṁ ghaṭanāhetu abhiṇhuppattikatāya ca sabrahmacārīsūti kopassa visayo visesetvā vutto, aññatthāpi kopo na cetokhiloti na sakkā viññātunti keci. Yadi evaṁ vicikicchāyapi ayaṁ nayo āpajjati, tasmā yathārutavasena gahetabbaṁ.",
  "tika-s0403t20:7": "Cetokhilasuttavaṇṇanā niṭṭhitā.",
  "tika-s0403t20:8": "6-8. Vinibandhasuttādivaṇṇanā",
  "tika-s0403t20:9": "206-8. Chaṭṭhe pavattituṁ appadānavasena kusalacittaṁ vinibandhantīti cetasovinibandhā. Taṁ pana vinibandhantā muṭṭhiggāhaṁ gaṇhantā viya hontīti āha ‘‘cittaṁ vinibandhitvā’’tiādi. Kāmagiddho puggalo vatthukāmepi kilesakāmepi assādeti abhinandatīti vuttaṁ ‘‘vatthukāmepi kilesakāmepī’’ti. Attano kāyeti attano nāmakāye, attabhāve vā. Bahiddhārūpeti paresaṁ kāye anindriyabaddharūpe ca. Udaraṁ avadihati upacinoti pūretīti udarāvadehakaṁ. Seyyasukhanti seyyāya sayanavasena uppajjanakasukhaṁ. Samparivattakanti samparivattitvā. Paṇidhāyāti taṇhāvaseneva paṇidahitvā. Iti pañcavidhopi lobhaviseso eva ‘‘cetovinibandho’’ti vuttoti veditabbo. Sattamaṭṭhamesu natthi vattabbaṁ.",
  "tika-s0403t20:10": "Vinibandhasuttādivaṇṇanā niṭṭhitā.",
  "tika-s0403t20:11": "9-10. Gītassarasuttādivaṇṇanā",
  "tika-s0403t20:12": "209-210. Navame āyatako nāma gītassaro taṁ taṁ vattaṁ bhinditvā akkharāni vināsetvā pavattoti āha ‘‘āyatakenā’’tiādi. Dhammehi suttavattaṁ nāma atthi, gāthāvattaṁ nāma atthi, taṁ vināsetvā atidīghaṁ kātuṁ na vaṭṭati. Dhammañhi bhāsantena caturassena vattena parimaṇḍalāni padabyañjanāni dassetabbāni. ‘‘Anujānāmi, bhikkhave, sarabhañña’’nti (cūḷava. 249) ca vacanato sarena dhammaṁ bhaṇituṁ vaṭṭati. Sarabhaññe kira taraṅgavattadhotakavattabhāgaggahakavattādīni dvattiṁsa vattāni atthi. Tesu yaṁ icchati, taṁ kātuṁ labhatīti. Dasame natthi vattabbaṁ.",
  "tika-s0403t20:13": "Gītassarasuttādivaṇṇanā niṭṭhitā.",
  "tika-s0403t20:14": "Kimilavaggavaṇṇanā niṭṭhitā."
}