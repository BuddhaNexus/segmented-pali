{
  "tika-abh02t22:0": "5. Indriyavibhaṅgo",
  "tika-abh02t22:1": "1. Abhidhammabhājanīyavaṇṇanā",
  "tika-abh02t22:2": "219.Cakkhudvārabhāveti cakkhudvārabhāvahetu. Taṁdvārikehīti tasmiṁ dvāre pavattanakehi cittacetasikehi. Te hi ‘‘taṁ dvāraṁ pavattiokāsabhūtaṁ etesaṁ atthī’’ti taṁdvārikā. Nanu ca tabbatthukehipi taṁ indaṭṭhaṁ kāreti. Tenāha aṭṭhakathāyaṁ ‘‘tikkhe tikkhattā, mande ca mandattā’’ti? Saccaṁ kāreti, tabbatthukāpi pana idha ‘‘taṁdvārikā’’icceva vuttā. Apariccattadvārabhāvaṁyeva hi cakkhu nissayaṭṭhena ‘‘vatthū’’ti vuccati. Atha vā taṁdvārikesu tassa indaṭṭho pākaṭoti ‘‘taṁdvārikehī’’ti vuttaṁ. Indaṭṭho parehi anuvattanīyatā paramissarabhāvoti dassento ‘‘tañhi…pe… anuvattantī’’ti āha. Tattha tanti cakkhuṁ. Teti taṁdvārike. Kiriyāniṭṭhānavācī āvī-saddo ‘‘vijitāvī’’tiādīsu (dī. ni. 1.258; 2.33; 3.199) viyāti āha ‘‘pariniṭṭhitakiccajānana’’nti.",
  "tika-abh02t22:3": "‘‘Cha imāni, bhikkhave, indriyāni. Katamāni cha? Cakkhundriyaṁ…pe… manindriya’’nti (saṁ. ni. 5.495-499) evaṁ katthaci chapindriyāni āgatāni, kasmā pana suttante khandhādayo viya indriyāni ekajjhaṁ na vuttāni, abhidhamme ca vuttānīti āha ‘‘tattha suttante’’tiādi. Nissaraṇūpāyādibhāvatoti ettha lokuttaresu maggapariyāpannāni nissaraṇaṁ, itarāni nissaraṇaphalaṁ, vivaṭṭasannissitena nibbattitāni saddhindriyādīni nissaraṇūpāyo, itaresu kānici pavattibhūtāni, kānici pavattiupāyoti veditabbāni.",
  "tika-abh02t22:4": "Khīṇāsavassa bhāvabhūtoti chaḷaṅgupekkhā viya khīṇāsavasseva dhammabhūto.",
  "tika-abh02t22:5": "Dveatthāti indaliṅgaindasiṭṭhaṭṭhā. Attano paccayavasenāti yathāsakaṁ kammādipaccayavasena. Taṁsahitasantāneti itthindriyasahite, purisindriyasahite ca santāne. Aññākārenāti itthiādito aññena ākārena. Anuvattanīyabhāvo itthipurisindriyānaṁ ādhipaccanti yojanā. Imasmiñcattheti ādhipaccatthe.",
  "tika-abh02t22:6": "Tesanti anaññātaññassāmītindriyādīnaṁ tiṇṇaṁ. Yā sukhadukkhindriyānaṁ iṭṭhāniṭṭhākārasambhogarasatā vuttā, sā ārammaṇasabhāveneva veditabbā, na ekaccasomanassindriyādīnaṁ viya parikappavasenāti dassento ‘‘ettha cā’’tiādimāha.",
  "tika-abh02t22:7": "Yadipi purisindriyānantaraṁ jīvitindriyaṁ rūpakaṇḍepi (dha. sa. 584) desitaṁ, taṁ pana rūpajīvitindriyaṁ, na ca tattha manindriyaṁ vatvā itthipurisindriyāni vuttāni. Idha pana aṭṭhakathāyaṁ indriyānukkamo vutto sabbākārena yamakadesanāya saṁsandatīti dassento āha ‘‘so indriyayamakadesanāya sametī’’ti. Purimapacchimānaṁ ajjhattikabāhirānanti cakkhādīnaṁ purimānaṁ ajjhattikānaṁ, itthindriyādīnaṁ pacchimānaṁ bāhirānaṁ. Tesaṁ majjhe vuttaṁ ubhayesaṁ upakārakatādīpanatthanti adhippāyo. Tena evampi desanantarānurodhena jīvitindriyassa anukkamaṁ vattuṁ vaṭṭatīti dasseti. Kāmañcettha evaṁ vuttaṁ, parato pana kiccavinicchaye idha pāḷiyaṁ āgataniyāmeneva manindriyānantaraṁ jīvitindriyassa, tadanantarañca itthipurisindriyānaṁ kiccavinicchayaṁ dassessati. Sabbaṁ taṁ dukkhaṁ saṅkhāradukkhabhāvena, yathārahaṁ vā dukkhadukkhatādibhāvena. Duvidhattabhāvānupālakassāti rūpārūpavasena duvidhassa attabhāvassa anupālakassa. Rūpārūpavasena duvidhampi hi jīvitindriyaṁ idha gahitaṁ. ‘‘Pavattī’’ti etena sahajātadhammānaṁ pavattanarasena jīvitindriyena vedayitānaṁ pavattetabbataṁ dīpeti. ‘‘Bhāvanāmaggasampayutta’’nti iminā phalabhūtaṁ aññindriyaṁ nivatteti. Bhāvanāgahaṇañcettha sakkā avattuṁ. ‘‘Bhāvetabbattā’’ti vuttattā bhāvanābhāvo pākaṭova. Dassanānantarāti samānajātibhūmikena abyavahitataṁ sandhāyāha, na anantarapaccayaṁ.",
  "tika-abh02t22:8": "Tassāti indriyapaccayabhāvassa. Anaññasādhāraṇattāti aññehi anindriyehi asādhāraṇattā. Evaṁ sāmatthiyato kiccavisesaṁ vavatthapetvā pakaraṇatopi taṁ dasseti ‘‘indriyakathāya ca pavattattā’’ti. Aññesanti aññesaṁ indriyasabhāvānampi sahajātadhammānaṁ. Yehi te indaṭṭhaṁ kārenti, tesaṁ vasavattāpanaṁ natthi, yathā manindriyassa pubbaṅgamasabhāvābhāvato sayañca te aññadatthu manindriyasseva vase vattanti. Tenāha ‘‘taṁsampayuttānipi hī’’tiādi. Yadi evaṁ kathaṁ tesaṁ indaṭṭhoti? ‘‘Sukhanādilakkhaṇe sampayuttānaṁ attākārānuvidhāpanamatta’’nti vuttovāyamattho . ‘‘Cetasikattā’’ti iminā sampayuttadhammānaṁ cittassa padhānataṁ dasseti. Tato hi ‘‘cetasikā’’ti vuccanti. Sabbatthāti vasavattāpanaṁ sahajātadhammānupālananti evaṁ yāva amatābhimukhabhāvapaccayatā ca sampayuttānanti taṁkiccaniddese. ‘‘Anuppādane, anupatthambhe ca satī’’ti padaṁ āharitvā sambandhitabbaṁ. Na hi padattho sabbhāvaṁ byabhicaratīti janakupatthambhakattābhāvepīti vuttaṁ hoti. Tappaccayānanti itthipurisanimittādipaccayānaṁ kammādīnaṁ. Tappavattane nimittabhāvoti itthinimittādiākārarūpanibbattane kāraṇabhāvo. Svāyaṁ itthindriyādīnaṁ tattha atthibhāvoyevāti daṭṭhabbaṁ. Yasmiñhi sati yaṁ hoti, asati ca na hoti, taṁ tassa kāraṇanti. ‘‘Nimittabhāvo anuvidhāna’’nti iminā anuvidhānasaddassa kammatthataṁ dasseti. Sukhadukkhabhāvappattā viyāti sayaṁ sukhadukkhasabhāvappattā viya, sukhantā dukkhantā ca viyāti attho. Asantassa…pe… majjhattākārānupāpanaṁ aññāṇupekkhanādivasena veditabbaṁ. Samānajātiyanti akusalehi sukhadukkhehi akusalūpekkhāya, abyākatehi abyākatūpekkhāya, kusalasukhato kusalūpekkhāya. Tatthāpi bhūmivibhāgenāyamattho bhinditvā yojetabbo. Taṁ sabbaṁ khandhavibhaṅge vuttaoḷārikasukhumavibhāgena dīpetabbaṁ. Ādisaddenāti ‘‘kāmarāgabyāpādādī’’ti ettha vuttaādisaddena. Saṁyojanasamucchindanatadupanissayatā eva sandhāya aññātāvindriyassa kiccantarāpasutatā vuttā, tassāpi uddhambhāgiyasaṁyojanapaṭippassaddhippahānakiccatā labbhateva. Abyāpībhāvato vā aññātāvindriyassa paṭippassaddhippahānakiccaṁ na vattabbaṁ, tato aññindriyassāpi taṁ aṭṭhakathāyaṁ anuddhaṭaṁ. Maggānantarañhi phalaṁ ‘‘tāya saddhāya avūpasantāyā’’tiādivacanato (dha. sa. aṭṭha. 505) kilesānaṁ paṭippassambhanavasena pavattati, na itaraṁ. Aññathā ariyā sabbakālaṁ appaṭippassaddhakilesadarathā siyuṁ. Itarassa pana nicchandarāgesu sattavohāro viya ruḷhivasena paṭippassaddhikiccatā veditabbā.",
  "tika-abh02t22:9": "Etthāha – kasmā pana ettakāneva indriyāni vuttāni, etāni eva ca vuttānīti? Ādhipaccatthasambhavatoti ce. Ādhipaccaṁ nāma issariyanti vuttametaṁ. Tayidaṁ ādhipaccaṁ attano kicce balavanti aññesampi sabhāvadhammānaṁ labbhateva. Paccayādhīnavuttikā hi paccayuppannā . Tasmā te tehi anuvattīyanti, te ca te anuvattantīti? Saccametaṁ, tathāpi atthi tesaṁ viseso. Svāyaṁ viseso ‘‘cakkhuviññāṇādippavattiyañhi cakkhādīnaṁ siddhamādhipacca’’ntiādinā (vibha. aṭṭha. 219) aṭṭhakathāyaṁ dassitoyeva.",
  "tika-abh02t22:10": "Apica khandhapañcake yāyaṁ sattapaññatti, tassā visesanissayo cha ajjhattikāni āyatanānīti tāni tāva ādhipaccatthaṁ upādāya ‘‘cakkhundriyaṁ…pe… manindriya’’ntiādito vuttāni. Tāni pana yena dhammena pavattanti, ayaṁ so dhammo tesaṁ ṭhitihetūti dassanatthaṁ jīvitaṁ. Tayime indriyapaṭibaddhā dhammā imesaṁ vasena ‘‘itthī, puriso’’ti voharīyantīti dassanatthaṁ bhāvadvayaṁ. Svāyaṁ sattasaññito dhammapuñjo pabandhavasena pavattamāno imāhi vedanāhi saṁkilissatīti dassanatthaṁ vedanāpañcakaṁ. Tato visuddhatthikānaṁ vodānasambhāradassanatthaṁ saddhādipañcakaṁ. Tato vodānasambhārā imehi visujjhanti, visuddhippattā, niṭṭhitakiccā ca hontīti dassanatthaṁ ante anaññātaññassāmītindriyādīni tīṇi vuttāni. Sabbattha ‘‘ādhipaccatthaṁ upādāyā’’ti padaṁ yojetabbaṁ. Ettāvatā adhippetatthasiddhīti aññesaṁ aggahaṇaṁ.",
  "tika-abh02t22:11": "Atha vā pavattinivattīnaṁ nissayādidassanatthampi etāni eva vuttāni. Pavattiyā hi visesato mūlanissayabhūtāni cha ajjhattikāni āyatanāni. Yathāha ‘‘chasu loko samuppanno’’tiādi (su. ni. 171). Tassā uppatti itthipurisindriyehi. Visabhāgavatthusarāganimittā hi yebhuyyena sattakāyassa abhinibbatti. Vuttañhetaṁ ‘‘tiṇṇaṁ kho pana, mahārāja, sannipātā gabbhassāvakkanti hoti, idha mātāpitaro ca sannipatitā honti, mātā ca utunī hoti, gabbho ca paccupaṭṭhito hotī’’ti (ma. ni. 1.408; 2.411; mi. pa. 4.1.6). Avaṭṭhānaṁ jīvitindriyena tena anupāletabbato. Tenāha ‘‘āyu ṭhiti yapanā yāpanā’’tiādi. Upabhogo vedanāhi . Vedanāvasena hi iṭṭhādisabbavisayupabhogo. Yathāha – ‘‘vedayati vedayatīti kho, bhikkhave, tasmā vedanāti vuccatī’’ti (saṁ. ni. 3.79). Evaṁ pavattiyā nissayasamuppādaṭṭhitisambhogadassanatthaṁ cakkhundriyaṁ yāva upekkhindriyanti cuddasindriyāni desitāni. Yathā cetāni pavattiyā, evaṁ itarāni nivattiyā. Vivaṭṭasannissitena hi nibbattitāni saddhādīni pañca indriyāni nivattiyā nissayo. Uppādo anaññātaññassāmītindriyena tassa paṭhamaṁ uppajjanato. Avaṭṭhānaṁ aññindriyena. Upabhogo aññātāvindriyena aggaphalasamupabhogato. Evampi etāni eva indriyāni desitāni. Ettāvatā yathādhippetatthasiddhito aññesaṁ aggahaṇaṁ. Etenāpi nesaṁ desanānukkamopi saṁvaṇṇito veditabbo.",
  "tika-abh02t22:12": "220.Kusalākusalavīriyādīnīti ettha ādi-saddena kusalasamādhiādīnaṁ, abyākatavīriyādīnañca saṅgaho daṭṭhabbo. Paccayādīti ādi-saddena desārammaṇādayo gahitā, yathāvuttavīriyādīni, cakkhādīni ca saṅgaṇhāti. Iccevaṁ sabbasaṅgāhikāni vīriyindriyādipadāni, cakkhundriyādipadāni ca. Tenāti ‘‘evaṁ santepī’’tiādinā bhūmivibhāgakathanena. Tannivattanenāti sabbesaṁ sabbabhūmikattanivattanena. Avijjamānasaṅgāhakattanti tassaṁ tassaṁ bhūmiyaṁ anupalabbhamānassa indriyassa saṅgāhakatā.",
  "tika-abh02t22:13": "Abhidhammabhājanīyavaṇṇanā niṭṭhitā.",
  "tika-abh02t22:14": "2. Pañhapucchakavaṇṇanā",
  "tika-abh02t22:15": "Idha imasmiṁ ‘‘sattindriyā anārammaṇā’’ti evaṁ ekantānārammaṇatte vuccamāne na ābhaṭṭhaṁ jīvitindriyaṁ na bhāsitaṁ. Ṭīkāyaṁ pana anābhaṭṭhanti katasamāsaṁ katvā vuttaṁ. Rūpadhammesu saṅgahitatanti ‘‘rūpa’’nti gaṇitataṁ. Arūpakoṭṭhāsena arūpabhāvena siyāpakkhe saṅgahitaṁ. Kasmā? Tassa parittārammaṇāditā atthīti. Yasmā pana rūpārūpamissakasseva vasena siyāpakkhasaṅgaho yutto, na ekadesassa, tasmā ekadesassa taṁ anicchanto āha ‘‘adhippāyo’’ti. Idāni tamatthaṁ pakāsetuṁ ‘‘arūpakoṭṭhāsena panā’’tiādi vuttaṁ. Navattabbatāti parittārammaṇādibhāvena navattabbatā. Kathaṁ pana rūpakoṭṭhāsenassānārammaṇassa navattabbatāti codanaṁ sandhāyāha ‘‘na hi anārammaṇa’’ntiādi. ‘‘Avijjamānārammaṇānārammaṇesū’’ti iminā ‘‘anārammaṇā’’ti bāhiratthasamāso ayanti dasseti . Navattabbesūti sārammaṇabhāvena navattabbesu. Anārammaṇattāti ārammaṇarahitattā. ‘‘Navindriyā siyā parittārammaṇā, siyā mahaggatārammaṇā, siyā appamāṇārammaṇā, siyā na vattabbā ‘parittārammaṇā’tipi ‘mahaggatārammaṇā’tipi ‘appamāṇārammaṇā’tipī’’tiādīsu (vibha. 223) viya na sārammaṇasseva navattabbataṁ dasseti. Yathā ca na sārammaṇasseva navattabbatāpariyāyo, atha kho anārammaṇassāpīti sārammaṇe niyamābhāvo. Evaṁ navattabbaṁ sārammaṇamevāti ayampi niyamo natthīti dassento ‘‘navattabbassa vā sārammaṇata’’nti āha. Tassa na dassetīti sambandho. ‘‘Na hī’’tiādinā tamevatthaṁ vivarati.",
  "tika-abh02t22:16": "Tattha rūpanibbānānaṁ sukhādisampayuttabhāvena navattabbatā, na parittārammaṇādibhāvenāti codanaṁ manasi katvā āha ‘‘athāpī’’tiādi. Tattha athāpi vattatīti sambandho. Siyā anārammaṇantipi vattabbaṁ siyāti anārammaṇaṁ dhammāyatanaṁ sārammaṇehi visuṁ katvā evaṁ vattabbaṁ siyā. Navattabba-saddo yadi sārammaṇesveva vatteyya, na cevaṁ vuttaṁ, avacane ca aññaṁ kāraṇaṁ natthīti dassento āha ‘‘na hi pañhapucchake sāvasesā desanā atthī’’ti. Tasmā navattabba-saddo anārammaṇesupi vattatevāti adhippāyo. Yāpi ‘‘aṭṭhindriyā siyā ajjhattārammaṇā’’ti ajjhattārammaṇādibhāvena navattabbatā vuttā, sā jīvitindriyassa ākiñcaññāyatanakāle paṭhamāruppaviññāṇābhāvamattārammaṇataṁ sandhāya vuttā, na sārammaṇasseva navattabbatādassanatthaṁ, nāpi anārammaṇassa parittārammaṇādibhāvena navattabbatābhāvadassanatthanti dassento ‘‘aṭṭhindriyā siyā ajjhattārammaṇāti ettha cā’’tiādimāha. Tattha siyā ajjhattārammaṇātīti iti-saddo ādiattho. Tena avasiṭṭhapāḷisaṅgaṇhanena ‘‘siyā na vattabbā ‘ajjhattārammaṇā’tipi ‘bahiddhārammaṇā’tipi ‘ajjhattabahiddhārammaṇā’tipī’’ti imāya pāḷiyā vuttamatthaṁ jīvitindriyassa dassento ‘‘jīvitindriyassa…pe… navattabbatā veditabbā’’ti āha, taṁ vuttatthameva.",
  "tika-abh02t22:17": "Pañhapucchakavaṇṇanā niṭṭhitā.",
  "tika-abh02t22:18": "Indriyavibhaṅgavaṇṇanā niṭṭhitā."
}