{
  "tika-s0101t6:0": "6. Mahālisuttavaṇṇanā",
  "tika-s0101t6:1": "Brāhmaṇadūtavatthuvaṇṇanā",
  "tika-s0101t6:2": "359.Punappunaṁvisālībhāvūpagamanatoti pubbe kira puttadhītuvasena dve dve hutvā soḷasakkhattuṁ jātānaṁ licchavīrājakumārānaṁ saparivārānaṁ anukkameneva vaḍḍhantānaṁ nivāsanaṭṭhānārāmuyyānapokkharaṇīādīnaṁ patiṭṭhānassa appahonakatāya nagaraṁ tikkhattuṁ gāvutantarena gāvutantarena parikkhipiṁsu, tenassa punappunaṁ visālībhāvaṁ gatattā ‘‘vesālī’’ tveva nāmaṁ jātaṁ, tena vuttaṁ ‘‘punappunaṁ visālībhāvūpagamanato vesālīti laddhanāmake nagare’’ti. Sayaṁjātanti sayameva jātaṁ aropimaṁ. Mahantabhāvenevāti rukkhagacchānaṁ, ṭhitokāsassa ca mahantabhāvena, tenāha ‘‘himavantena saddhiṁ ekābaddhaṁ hutvā’’ti. Kūṭāgārasālāsaṅkhepenāti haṁsavaṭṭakacchannena kūṭāgārasālāniyāmena. Kosalesu jātā, bhavā vā, taṁ vā raṭṭhaṁ nivāso etesanti kosalakā. Evaṁ māgadhakā veditabbā. Yassa akaraṇe puggalo mahājāniyo hoti, taṁ karaṇaṁ arahatīti karaṇīyaṁ tena karaṇīyena, tenāha ‘‘avassaṁ kattabbakammenā’’ti. Taṁ kiccanti vuccati sati samavāye kātabbato.",
  "tika-s0101t6:3": "360. Yā buddhānaṁ uppajjanārahā nānattasaññā, tāsaṁ vasena nānārammaṇācārato. Sambhavantasseva paṭisedho. Paṭikkammāti nivattitvā tathā cittaṁ anuppādetvā. Sallīnoti jhānasamāpattiyā ekattārammaṇaṁ allīno.",
  "tika-s0101t6:4": "Oṭṭhaddhalicchavīvatthuvaṇṇanā",
  "tika-s0101t6:5": "361.Addhoṭṭhatāyāti tassa kira uttaroṭṭhaṁ appakatāya tiriyaṁ phāletvā apanītaddhaṁ viya khāyati cattāro dante, dve ca dāṭhā na chādeti, tena naṁ ‘‘oṭṭhaddho’’ti voharanti. Ayaṁ kira upāsako saddho pasanno dāyako dānapati buddhamāmako dhammamāmako saṅghamāmako, tenāha purebhattantiādi.",
  "tika-s0101t6:6": "362.Sāsaneyuttapayuttoti bhāvanaṁ anuyutto. Sabbattha sīhasamānavuttinopi bhagavato parisāya mahante sati tadajjhāsayānurūpaṁ pavattiyamānāya dhammadesanāya viseso hotīti āha ‘‘mahantena ussāhena dhammaṁ desessatī’’ti.",
  "tika-s0101t6:7": "‘‘Vissāsiko’’ti vatvā tamassa vissāsikabhāvaṁ vibhāvetuṁ ‘‘ayañhī’’tiādi vuttaṁ. Therassa khīṇā savassasato ālasiyabhāvo ‘‘appahīno’’ti na vattabbo, vāsanālesaṁ pana upādāyāha ‘‘īsakaṁ appahīno viya hotī’’ti. Na hi sāvakānaṁ savāsanā kilesā pahīyanti.",
  "tika-s0101t6:8": "363. Vineyyajanānurodhena buddhānaṁ pāṭihāriyavijambhanaṁ hotīti vuttaṁ ‘‘atha kho bhagavā’’tiādi, tenevāha ‘‘saṁsūcitanikkhamano’’ti. Gandhakuṭito nikkhamanavelāyañhi chabbaṇṇā buddharasmiyo āveḷāveḷāyamalāyamalā hutvā savisesā pabhassarā vinicchariṁsu.",
  "tika-s0101t6:9": "364.Tato paranti ‘‘hiyyo’’ti vuttadivasato anantaraṁ paraṁ purimataraṁ atisayena purimattā. Iti imesu dvīsu vavatthito yathākkamaṁ purimapurimatarabhāvo. Evaṁ santepi yadettha ‘‘purimatara’’nti vuttaṁ, tato pabhuti yaṁ yaṁ oraṁ, taṁ taṁ purimaṁ, yaṁ yaṁ paraṁ, taṁ taṁ purimataraṁ, orapārabhāvassa viya purimapurimatarabhāvassa ca apekkhāsiddhito, tenāha ‘‘tato paṭṭhāyā’’tiādi. Mūladivasato paṭṭhāyātiādidivasato paṭṭhāya. Agganti paṭhamaṁ. Taṁ panettha parā atītā koṭi hotīti āha ‘‘parakoṭiṁ katvā’’ti. Yaṁ-saddayogena cāyaṁ ‘‘viharāmī’’ti vattamānappayogo, attho pana atītakālavaseneva veditabbo, tenāha ‘‘vihāsinti vuttaṁ hotī’’ti. Paṭhamavikappe ‘‘viharāmī’’ti padassa ‘‘yadagge’’ti iminā ujukaṁ sambandho dassito, dutiyavikappe pana ‘‘tīṇi vassānī’’ti imināpi.",
  "tika-s0101t6:10": "Piyajātikānīti iṭṭhasabhāvāni. Sātajātikānīti madhurasabhāvāni. Madhuraṁ viyāti hi ‘‘madhura’’nti vuccati manoramaṁ yaṁ kiñci. Kāmūpasañhitānīti ārammaṇaṁ karontena kāmena upasaṁhitāni, kāmanīyānīti attho, tenāha ‘‘kāmassādayuttānī’’ti, kāmassādassa yuttāni yogyānīti attho. Sarīrasaṇṭhāneti sarīrabimbe, ādhāre cetaṁ bhummaṁ. Tasmā saddenāti taṁ nissāya tato uppannena saddenāti attho. Madhurenāti iṭṭhena. Ettāvatāti dibbasotañāṇassa parikammākathanamattena. ‘‘Attanā ñātampi na katheti, kimassa sāsane adhiṭṭhānenā’’ti kujjhanto āghātaṁ bandhitvā saha kujjhaneneva jhānābhiññāhi parihāyi. Cintesīti ‘‘kasmā nu kho mayhaṁ taṁ parikammaṁ na kathesī’’ti parivitakkento ayoniso ummujjanavasena cintesi. Anukkamenāti pāthikasutte āgatanayena taṁ taṁ ayuttameva cintento, bhāsanto, karonto ca anukkamena. Bhagavati baddhāghātatāya sāsane patiṭṭhaṁ alabhanto gihibhāvaṁ patvā.",
  "tika-s0101t6:11": "Ekaṁsabhāvitasamādhivaṇṇanā",
  "tika-s0101t6:12": "366-371.Ekaṁsāyāti tadattheyeva catutthī, tasmā ekaṁsatthanti attho. Aṁsa-saddo cettha koṭṭhāsapariyāyo, so ca adhikārato dibbarūpadassanadibbasaddassavanavasena veditabboti āha ‘‘ekakoṭṭhāsāyā’’tiādi. Anudisāyāti puratthimadakkhiṇādibhedāya catubbidhāya anudisāya. Ubhayakoṭṭhāsāyāti dibbarūpadassanatthāya, dibbasaddassavanatthāya ca. Bhāvitoti yathā dibbacakkhuñāṇaṁ, dibbasotañāṇañca samadhigataṁ hoti, evaṁ bhāvito. Tayidaṁ visuṁ visuṁ parikammakaraṇena ijjhantīsu vattabbaṁ natthi, ekajjhaṁ ijjhantīsupi kameneva kiccasiddhi ekajjhaṁ kiccasiddhiyā asambhavato. Pāḷiyampi ekassa ubhayasamatthatāsandassanatthameva ‘‘dibbānañca rūpānaṁ dassanāya, dibbānañca saddānaṁ savanāyā’’ti vuttaṁ, na ekajjhaṁ kiccasiddhisambhavato. ‘‘Ekaṁsabhāvito samādhihetū’’ti iminā sunakkhatto dibbacakkhuñāṇāya eva parikammassa katattā vijjamānampi dibbasaddaṁ nāssossīti dasseti. Apaṇṇakanti avirajjhanakaṁ, anavajjanti vā attho.",
  "tika-s0101t6:13": "372. ‘‘Samādhi eva’’ bhāvetabbaṭṭhena samādhibhāvanā. ‘‘Dibbasotañāṇaṁ seṭṭha’’nti maññamānenāpi mahālinā dibbacakkhuñāṇampi tena saha gahetvā ‘‘etāsaṁ nūna bhante’’tiādinā pucchitanti ‘‘ubhayaṁsabhāvitānaṁ samādhīnanti attho’’ti vuttaṁ. Bāhirāetā samādhibhāvanā aniyyānikattā. Tā hi ito bāhirakānampi ijjhanti. Na ajjhattikā bhagavato sāmukkaṁsikabhāvena appaveditattā. Yadatthanti yesaṁ atthāya. Teti te ariyaphaladhamme. Te hi sacchikātabbāti.",
  "tika-s0101t6:14": "Catuariyaphalavaṇṇanā",
  "tika-s0101t6:15": "373.Tasmāti vaṭṭadukkhe saṁyojanato. ‘‘Maggasotaṁ āpanno’’ti phalaṭṭhassa vasena vuttaṁ. Maggaṭṭho hi maggasotaṁ āpajjati. Tenevāha ‘‘sotāpanne’’ti, ‘‘sotāpattiphalasacchikiriyāya paṭipanne’’ti (ma. ni. 3.379) ca. Apatanadhammoti anuppajjana- (ma. ni. 3.379) sabhāvo. Dhammaniyāmenāti maggadhammaniyāmena. Heṭṭhimantato sattamabhavato upari anuppajjanadhammatāya vā niyato. Paraṁ ayanaṁ parāgati.",
  "tika-s0101t6:16": "Tanuttaṁ nāma pavattiyā mandatā, viraḷatā cāti āha ‘‘tanuttā’’tiādi. Heṭṭhābhāgiyānanti heṭṭhābhāgassa kāmabhavassapaccayabhāvena hitānaṁ. Opapātikoti upapātiko upapatane sādhukārīti katvā. Vimuccatīti vimutti, cittameva vimutti cetovimuttīti āha ‘‘sabbakilesa…pe… adhivacana’’nti. Cittasīsena cettha samādhi gahito ‘‘cittaṁ paññañca bhāvaya’’nti. Ādīsu (saṁ. ni. 1.23; peṭako. 22; mi. pa. 2.9) viya. Paññāvimuttīti etthāpi eseva nayo, tenāha ‘‘paññāva paññāvimuttī’’ti. Sāmanti attanāva, aparappaccayenāti attho. Abhiññāti ya-kāralopena niddesoti āha ‘‘abhijānitvā’’ti.",
  "tika-s0101t6:17": "Ariyaaṭṭhaṅgikamaggavaṇṇanā",
  "tika-s0101t6:18": "374-5. Ariyasāvako nibbānaṁ, ariyaphalañca paṭipajjati etāyāti paṭipadā, sā ca tassa pubbabhāgo evāti idha ‘‘pubbabhāgapaṭipadāyā’’ti ariyamaggamāha. ‘‘Aṭṭha aṅgāni assā’’ti aññapadatthasamāsaṁ akatvā aṭṭhaṅgāni assa santīti aṭṭhaṅgikoti padasiddhi daṭṭhabbā.",
  "tika-s0101t6:19": "Sammā aviparītaṁ yāthāvato catunnaṁ ariyasaccānaṁ paccakkhato dassanasabhāvā sammā dassanalakkhaṇā. Sammadeva nibbānārammaṇe cittassa abhiniropanasabhāvo sammā abhiniropanalakkhaṇo. Caturaṅgasamannāgatā vācā janaṁ saṅgaṇhātīti tabbipakkhaviratisabhāvā sammāvācā bhedakaramicchāvācāpahānena jane sampayutte ca pariggaṇhanakiccavatī hotīti sammā pariggahaṇalakkhaṇā. Yathā cīvarakammādiko kammanto ekaṁ kātabbaṁ samuṭṭhāpeti, taṁ taṁ kiriyānipphādako vā cetanāsaṅkhāto kammanto hatthapādacalanādikaṁ kiriyaṁ samuṭṭhāpeti, evaṁ sāvajjakattabbakiriyāsamuṭṭhāpakamicchākammantappahānena sammākammanto niravajjasamuṭṭhāpanakiccavā hoti, sampayutte ca samuṭṭhāpento eva pavattatīti sammā samuṭṭhāpanalakkhaṇo sammākammanto. Kāyavācānaṁ, khandhasantānassa ca saṁkilesabhūtamicchājīvappahānena sammā vodāpanalakkhaṇo sammāājīvo. Kosajjapakkhato patituṁ adatvā sampayuttadhammānaṁ paggaṇhanasabhāvoti sammā paggāhalakkhaṇo sammāvāyāmo. Sammadeva upaṭṭhānasabhāvāti sammā upaṭṭhānalakkhaṇā sammāsati. Vikkhepaviddhaṁsanena sammadeva cittassa samādahanasabhāvoti sammā samādhānalakkhaṇo sammāsamādhi.",
  "tika-s0101t6:20": "Attano paccanīkakilesā diṭṭhekaṭṭhā avijjādayo. Passatīti pakāseti kiccapaṭivedhena paṭivijjhati, tenāha ‘‘tappaṭicchādaka…pe… asammohato’’ti. Teneva hi sammādiṭṭhisaṅkhātena aṅgena tattha paccavekkhaṇā pavattatīti tathevāti attano paccanīkakilesehi saddhinti attho.",
  "tika-s0101t6:21": "Kiccatoti pubbabhāgehi dukkhādiñāṇehi kātabbassa kiccassa idha sātisayaṁ nipphattito imasseva vā ñāṇassa dukkhādippakāsanakiccato. Cattāri nāmāni labhati catūsu saccesu kātabbakiccanipphattito. Tīṇi nāmāni labhati kāmasaṅkappādippahānakiccanipphattito. Sikkhāpadavibhaṅge (vibha. 703) ‘‘viraticetanā, sabbe sampayuttadhammā ca sikkhāpadānī’’ti vuccantīti tattha padhānānaṁ viraticetanānaṁ vasena ‘‘viratiyopihonti cetanāyopī’’ti āha. Musāvādādīhi viramaṇakāle vā viratiyo, subhāsitādivācābhāsanādikāle ca cetanāyo yojetabbā. Maggakkhaṇe viratiyova cetanānaṁ amaggaṅgattā ekassa ñāṇassa dukkhādiñāṇatā viya, ekāya viratiyā musāvādādiviratibhāvo viya ca ekāya cetanāya sammāvācādikiccattayasādhanasabhāvābhāvā sammāvācādibhāvāsiddhito, taṁsiddhiyañca aṅgattayattāsiddhito ca. Sammappadhānasatipaṭṭhānavasenāti catusammappadhānacatusatipaṭṭhānabhāvavasena.",
  "tika-s0101t6:22": "Pubbabhāgepi maggakkhaṇepi sammāsamādhiyevāti. Yadipi samādhiupakārakānaṁ abhiniropanānumajjanasampiyāyanabrūhanasantasukhānaṁ vitakkādīnaṁ vasena catūhi jhānehi sammāsamādhi vibhatto, tathāpi vāyāmo viya anuppannākusalānuppādanādicatuvāyāmakiccaṁ, sati viya ca asubhāsukhāniccānattesu kāyādīsu subhādisaññāpahānacatusatikiccaṁ eko samādhi catukkajjhānasamādhikiccaṁ na sādhetīti pubbabhāgepi paṭhamajjhānasamādhi paṭhamajjhānasamādhi eva maggakkhaṇepi, tathā pubbabhāgepi catutthajjhānasamādhi catutthajjhānasamādhi eva maggakkhaṇepīti attho.",
  "tika-s0101t6:23": "Tasmāti paññāpajjotattā avijjandhakāraṁ vidhamitvā paññāsatthattā kilesacore ghātento. Bahukārattāti yvāyaṁ anādimati saṁsāre iminā kadācipi asamugghāṭitapubbo kilesagaṇo tassa samugghāṭako ariyamaggo . Tattha cāyaṁ sammādiṭṭhi pariññābhisamayādivasena pavattiyā pubbaṅgamā hotīti bahukārā, tasmā bahukārattā.",
  "tika-s0101t6:24": "Tassāti sammādiṭṭhiyā. ‘‘Bahukāro’’ti vatvā taṁ bahukārataṁ upamāya vibhāvetuṁ ‘‘yathā hī’’tiādi vuttaṁ. ‘‘Ayaṁ’’ tambakaṁsādimayattā kūṭo. Ayaṁ samasāratāya mahāsāratāya cheko. Evanti yathā heraññikassa cakkhunā disvā kahāpaṇavibhāgajānane karaṇantaraṁ bahukāraṁ yadidaṁ hattho, evaṁ yogāvacarassa paññāya oloketvā dhammavibhāgajānane dhammantaraṁ bahukāraṁ yadidaṁ vitakko vitakketvā tadavabodhato, tasmā sammāsaṅkappo sammādiṭṭhiyā bahukāroti adhippāyo. Dutiyaupamāyaṁ evanti yathā tacchako parena parivattetvā parivattetvā dinnaṁ dabbasambhāraṁ vāsiyā tacchetvā gehakaraṇakamme upaneti, evaṁ yogāvacaro vitakkena lakkhaṇādito vitakketvā dinnadhamme yāthāvato paricchinditvā pariññābhisamayādikamme upanetīti yojanā. Vacībhedassa upakārako vitakko sāvajjānavajjavacībhedanivattanapavattanakarāya sammāvācāyapi upakārako evāti ‘‘svāya’’ntiādi vuttaṁ.",
  "tika-s0101t6:25": "Vacībhedassa niyāmikā vācā kāyikakiriyāniyāmakassa kammantassa upakārikā. Tadubhayānantaranti duccaritadvayapahāyakassa sucaritadvayapāripūrihetubhūtassa sammāvācāsammākammantadvayassa anantaraṁ. Idaṁ vīriyanti catubbidhaṁ sammappadhānavīriyaṁ. Indriyasamatādayo samādhissa upakāradhammā. Tabbipariyāyato apakāradhammā veditabbā. Gatiyoti nipphattiyo, kiccādisabhāve vā. Samannesitvāti upadhāretvā.",
  "tika-s0101t6:26": "Dvepabbajitavatthuvaṇṇanā",
  "tika-s0101t6:27": "376-7.‘‘Kasmā āraddha’’nti anusandhikāraṇaṁ pucchitvā taṁ vibhāvetuṁ ‘‘ayaṁ kirā’’tiādi vuttaṁ, tena ajjhāsayānusandhivasena upari desanā pavattāti dasseti. Tenāti tathāladdhikattā. Assāti licchavīrañño. Desanāyāti saṇhasukhumāyaṁ suññatapaṭisaṁyuttāyaṁ yathādesitadesanāyaṁ. Nādhimuccatīti na saddahati na pasīdati. Tantidhammaṁ nāma kathentoti yesaṁ atthāya dhammo kathīyati, tasmiṁ tesaṁ asatipi maggapaṭivedhe kevalaṁ sāsane tantidhammaṁ katvā kathento. Evarūpassāti sammāsambuddhattā aviparītadhammadesanatāya evaṁpākaṭadhammakāyassa satthu. Yuttaṁnu kho etaṁ assāti assa paṭhamajjhānādisamadhigamena samāhitacittassa kulaputtassa etaṁ ‘‘taṁ jīva’’ntiādinā ucchedādigāhagahaṇaṁ api nu yuttanti pucchati. Laddhiyā pana jhānādhigamamattena na tāva vivecitattā ‘‘tehi yutta’’nti vuttaṁ taṁ vādaṁ paṭikkhipitvāti jhānalābhinopi taṁ gahaṇaṁ ‘‘ayuttamevā’’ti taṁ ucchedavādaṁ sassatavādaṁ vā paṭikkhipitvā. Attamanā ahesunti yasmā khīṇāsavo vigatasammoho tiṇṇavicikiccho, ‘‘tasmā tassa tathā vattuṁ na yutta’’nti uppannanicchayatāya taṁ mama vacanaṁ sutvā attamanā ahesunti attho. Sopi licchavī rājā te viya sañjātanicchayattā attamano ahosi. Yaṁ panettha atthato avibhattaṁ, taṁ suviññeyyameva.",
  "tika-s0101t6:28": "Mahālisuttavaṇṇanāya līnatthappakāsanā."
}