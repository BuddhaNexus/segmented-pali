{
  "tika-vin07t37:0": "11. Pañcasatikakkhandhako",
  "tika-vin07t37:1": "Khuddānukhuddakasikkhāpadakathāvaṇṇanā",
  "tika-vin07t37:2": "437. Pañcasatikakkhandhake pāḷiyaṁ ‘‘apāvuso, amhākaṁ satthāraṁ jānāsī’’ti idaṁ thero sayaṁ bhagavato parinibbutabhāvaṁ jānantopi attanā sahagatabhikkhuparisāya ñāpanatthameva, subhaddassa vuḍḍhapabbajitassa sāsanassa paṭipakkhavacanaṁ bhikkhūnaṁ viññāpanatthañca evaṁ pucchi. Subhaddo hi kusinārāyaṁ bhagavati abhippasannāya khattiyādigahaṭṭhaparisāya majjhe bhagavato parinibbānaṁ sutvā haṭṭhapahaṭṭhopi bhayena pahaṭṭhākāraṁ vācāya pakāsetuṁ na sakkhissati, idheva pana vijanapadese sutvā yathājjhāsayaṁ attano pāpaladdhiṁ pakāsessati, tato tameva paccayaṁ dassetvā bhikkhū samussāhetvā dhammavinayasaṅgahaṁ kāretvā etassa pāpabhikkhussa, aññesañca īdisānaṁ manorathavighātaṁ, sāsanaṭṭhitiñca karissāmīti jānantova taṁ pucchīti veditabbaṁ. Teneva thero ‘‘ekamidāhaṁ, āvuso, samaya’’ntiādinā subhaddavacanameva dassetvā dhammavinayaṁ saṅgāyāpesi. Nānābhāvoti sarīrena nānādesabhāvo, vippavāsoti attho. Vinābhāvoti maraṇena viyujjanaṁ. Aññathābhāvoti bhavantarūpagamanena aññākārappatti.",
  "tika-vin07t37:3": "441.‘‘Ākaṅkhamāno…pe… samūhaneyyā’’ti idaṁ bhagavā mayā ‘‘ākaṅkhamāno’’ti vuttattā ekasikkhāpadampi samūhanitabbaṁ apassantā, samūhane ca dosaṁ disvā dhammasaṅgahakā bhikkhū ‘‘apaññattaṁ na paññāpessāma, paññattaṁ na samucchindissāmā’’tiādinā puna ‘‘paññattisadisāya akuppāya kammavācāya sāvetvā samādāya vattissanti, tato yāva sāsanantaradhānā appaṭibāhiyāni sikkhāpadāni bhavissantī’’ti iminā adhippāyena avocāti daṭṭhabbaṁ. Teneva mahātherāpi tatheva paṭipajjiṁsu.",
  "tika-vin07t37:4": "Gihigatānīti gihīsu gatāni. Khattiyamahāsārādigihīhi ñātānīti attho. Citakadhūmakālo attano pavattipariyosānabhūto etassāti dhūmakālikaṁ.",
  "tika-vin07t37:5": "443.Oḷārikenimitte kariyamānepīti ‘‘ākaṅkhamāno, ānanda, tathāgato kappaṁ vā tiṭṭheyya kappāvasesaṁ vā’’ti evaṁ thūlatare ‘‘tiṭṭhatu, bhagavā, kappa’’nti yācanahetubhūte okāsanimitte kamme kariyamāne. Mārena pariyuṭṭhitacittoti mārena āviṭṭhacitto.",
  "tika-vin07t37:6": "445.Ujjavanikāyāti paṭisotagāminiyā. Kucchito lavo chedo vināso kulavo, niratthakaviniyogo. Taṁ na gacchantīti na kulavaṁ gamenti.",
  "tika-vin07t37:7": "Khuddānukhuddakasikkhāpadakathāvaṇṇanā niṭṭhitā.",
  "tika-vin07t37:8": "Pañcasatikakkhandhakavaṇṇanānayo niṭṭhito."
}