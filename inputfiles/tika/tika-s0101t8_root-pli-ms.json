{
  "tika-s0101t8:0": "8. Mahāsīhanādasuttavaṇṇanā",
  "tika-s0101t8:1": "Acelakassapavatthuvaṇṇanā",
  "tika-s0101t8:2": "381. Yasmiṁ raṭṭhe taṁ nagaraṁ, tassa raṭṭhassapi yasmiṁ nagare tadā bhagavā vihāsi, tassa nagarassapi etadeva nāmaṁ, tasmā uruññāyanti uruññājanapade uruññāsaṅkhāte nagareti attho. Ramaṇīyoti manoharabhūmibhāgatāya chāyūdakasampattiyā, janavivittatāya ca manoramo. Nāmanti gottanāmaṁ. Tapanaṁ santapanaṁ kāyassa khedanaṁ tapo, so etassa atthīti tapassī, taṁ tapassiṁ. Yasmā tathābhūto tapaṁ nissito, tapo vā taṁ nissito, tasmā āha ‘‘tapanissitaka’’nti. Lūkhaṁ vā pharusaṁ sādhusammatācāravirahato napasādanīyaṁ ājīvati vattatīti lūkhājīvī, taṁ lūkhājīviṁ. Muttācārādīti ādi-saddena parato pāḷiyaṁ (dī. ni. 1.397) āgatā hatthāpalekhanādayo saṅgahitā. Uppaṇḍetīti uhasanavasena paribhāsati. Upavadatīti avaññāpubbakaṁ apavadati, tenāha ‘‘hīḷeti vambhetī’’ti. Dhammassa ca anudhammaṁti ettha dhammo nāma hetu ‘‘hetumhi ñāṇaṁ dhammapaṭisambhidā’’tiādīsu (vibha. 720) viyāti āha ‘‘kāraṇassa anukāraṇa’’nti. Kāraṇanti cettha tathāpavattassa saddassa attho adhippeto tassa pavattihetubhāvato. Atthappayutto hi saddappayogo. Anukāraṇanti ca so eva parehi tathā vuccamāno. Parehīti ‘‘ye te’’ti vuttasattehi parehi. Vuttakāraṇenāti yathā tehi vuttaṁ, tathā ce tumhehi na vuttaṁ, evaṁ sati tehi vuttakāraṇena sakāraṇo hutvā tumhākaṁ vādo vā tato paraṁ tassa anuvādo koci appamattakopi viññūhi garahitabbaṁ ṭhānaṁ kāraṇaṁ nāgaccheyya, kimevaṁ nāgacchatīti yojanā. ‘‘Idaṁ vuttaṁ hotī’’tiādinā tamevatthaṁ saṅkhepato dasseti.",
  "tika-s0101t8:3": "382. Idāni yaṁ vibhajjavādaṁ sandhāya bhagavatā ‘‘na me te vuttavādino’’ti saṅkhepato vatvā taṁ vibhajitvā dassetuṁ ‘‘idhāhaṁ kassapā’’tiādi vuttaṁ, taṁ vibhāgena dassento ‘‘idhekacco’’tiādimāha . Bhagavā hi niratthakaṁ anupasamasaṁvattanikaṁ kāyakilamathaṁ ‘‘attakilamathānuyogo dukkho anariyo anatthasaṁhito’’tiādinā (saṁ. ni. 3.1081; mahāva. 13; paṭi. ma. 2.30) garahati. Sātthakaṁ pana upasamasaṁvattanikaṁ ‘‘āraññiko hoti, paṁsukūliko hotī’’tiādinā vaṇṇeti. Appapuññatāyāti apuññatāya. Tīṇi duccaritāni pūretvāti micchādiṭṭhibhāvato kammaphalaṁ paṭikkhipanto ‘‘natthi dinna’’ntiādinā (dī. ni. 1.171; ma. ni. 1.445; 2.94, 95, 225; 3.91, 115; saṁ. ni. 3.210; dha. sa. 1221; vibha. 938) micchādiṭṭhiṁ purakkhatvā tathā tathā tīṇi duccaritāni pūretvā. Anesanavasenāti kohaññe ṭhatvā asantaguṇasambhāvanicchāya micchājīvavasena. Ime dveti ‘‘appapuñño puññavā’’ti ca vutte duccaritakārino dve puggale sandhāya.",
  "tika-s0101t8:4": "‘‘Imedve sandhāyā’’ti ettha pana dutiyanaye ‘‘appapuñño, puññavā’’ti ca vutte sucaritakārinoti ādinā yojetabbaṁ. Kammakiriyavādino hi ime dve puggalā. Iti paṭhamadutiyanayesu vuttanayeneva tatiyacatutthanayesu yojanā veditabbā.",
  "tika-s0101t8:5": "Bāhirakācārayutto titthiyācārayutto, na vimuttācāro. Attānaṁ sukhetvāti adhammikena sukhena attānaṁ sukhetvā, tenāha ‘‘duccaritāni pūretvā’’ti. ‘‘Na dāni mayā sadiso atthī’’tiādinā tissannaṁ maññanānaṁ vasena duccaritapūraṇamāha. Micchādiṭṭhivasenāti ‘‘natthi kāmesu doso’’ti evaṁ pavattamicchādiṭṭhivasena. Paribbājikāyāti pabbajjaṁ upagatāya tāpasadārikāya. Daharāyāti taruṇāya. Mudukāyāti sukhumālāya. Lomasāyāti tanutambalomatāya appalomāya. Kāmesūti vatthukāmesu. Pātabyatanti paribhuñjitabbaṁ, pātabyatanti vā paribhuñjanakataṁ. Āpajjantoti upagacchanto. Paribhogattho hi ayaṁ pā-saddo, kattusādhano ca tabba-saddo, yathāruci paribhuñjantoti attho. Kilesakāmopi hi assādiyamāno vatthukāmantogadhoyeva.",
  "tika-s0101t8:6": "Idanti yathāvuttaṁ atthappabhedaṁ vibhajjanaṁ. Titthiyavasena āgataṁ aṭṭhakathāyaṁ tathā vibhattattā. Sāsanepīti imasmiṁ sāsanepi.",
  "tika-s0101t8:7": "Arahattaṁvā attani asantaṁ ‘‘atthī’’ti vippaṭijānitvā. Sāmantajappanaṁ, paccayapaṭisevanaṁ, iriyāpathanissitanti imāni tīṇi vā kuhanavatthūni. Tādisovāti dhutaṅga- (mi. pa. 4.2; visuddhi. 1.22) samādānavasena lūkhājīvī eva. Dullabhasukho bhavissāmi duggatīsu upapattiyāti adhippāyo.",
  "tika-s0101t8:8": "383.Asukaṭṭhānatoti asukabhavato. Āgatāti nibbattanavasena idhāgatā. Idāni gantabbaṭṭhānanti āyatiṁ nibbattanaṭṭhānaṁ. Puna upapattinti āyatiṁ anantarabhavato tatiyaṁ upapattiṁ, puna upapattīti punappunaṁ nibbatti. Kena kāraṇenāti yathābhūtaṁ ajānanto hi icchādosavasena yaṁ kiñci garaheyya, ahaṁ pana yathābhūtaṁ jānanto sabbaṁ taṁ kena kāraṇena garahissāmi, taṁ kāraṇaṁ natthīti adhippāyo, tenāha ‘‘garahitabbamevā’’tiādi. Tamatthanti garahitabbasseva garahaṇaṁ, pasaṁsitabbassa ca pasaṁsanaṁ.",
  "tika-s0101t8:9": "Na koci ‘‘na sādhū’’ti vadati diṭṭhadhammikassa, samparāyikassa ca atthassa sādhanavaseneva pavattiyā bhaddakattā. Pañcavidhaṁ veranti pāṇātipātādipañcavidhaṁ veraṁ. Tañhi pañcavidhassa sīlassa paṭisattubhāvato, sattānaṁ verahetutāya ca ‘‘vera’’nti vuccati. Tato eva taṁ na koci ‘‘sādhū’’ti vadati, tathā diṭṭhadhammikādiatthānaṁ asādhanato, sattānaṁ sādhubhāvassa ca dūsanato. Na nirundhitabbanti rūpaggahaṇe na nivāretabbaṁ. Dassanīyadassanattho hi cakkhupaṭilābhoti tesaṁ adhippāyo. Yadaggena tesaṁ pañcadvāre asaṁvaro sādhu , tadaggena tattha saṁvaro na sādhūti āha ‘‘puna yaṁ te ekaccanti pañcadvāre saṁvara’’nti.",
  "tika-s0101t8:10": "Atha vā yaṁ te ekaccaṁ vadanti ‘‘sādhū’’ti te ‘‘eke samaṇabrāhmaṇā’’ti vuttā titthiyā yaṁ attakilamathānuyogādiṁ ‘‘sādhū’’ti vadanti, mayaṁ taṁ na ‘‘sādhū’’ti vadāma. Yaṁ te ekaccaṁ vadanti ‘‘na sādhū’’ti yaṁ pana te anavajjapaccayaparibhogaṁ, sunivatthasupārupanādisammāpaṭipattiñca ‘‘na sādhū’’ti vadanti, taṁ mayaṁ ‘‘sādhū’’ti vadāmāti evaṁ pettha attho veditabbo.",
  "tika-s0101t8:11": "Evaṁ yaṁ paravādamūlakaṁ catukkaṁ dassitaṁ, tadeva puna sakavādamūlakaṁ katvā dassitanti pakāsento ‘‘eva’’ntiādimāha. Yañhi kiñci kenaci samānaṁ, tenapi taṁ samānameva, tathā asamānaṁ pīti. Samānāsamānatanti samānāsamānatāmattaṁ. Anavasesato hi pahātabbānaṁ dhammānaṁ pahānaṁ sakavāde dissati, na paravāde. Tathā paripuṇṇameva ca upasampādetabbadhammānaṁ upasampādanaṁ sakavāde, na paravāde. Tena vuttaṁ ‘‘tyāha’’ntiādi.",
  "tika-s0101t8:12": "Samanuyuñjāpanakathāvaṇṇanā",
  "tika-s0101t8:13": "385.Laddhiṁpucchantoti ‘‘kiṁ samaṇo gotamo saṁkilesadhamme anavasesaṁ pahāya vattati, udāhu pare gaṇācariyā. Ettha tāva attano laddhiṁ vadā’’ti laddhiṁ pucchanto. Kāraṇaṁ pucchantoti ‘‘samaṇo gotamo saṁkilesadhamme anavasesaṁ pahāya vattatī’’ti vutte ‘‘kena kāraṇena evamatthaṁ gāhayā’’ti kāraṇaṁ pucchanto. Ubhayaṁ pucchantoti ‘‘idaṁ nāmettha kāraṇa’’nti kāraṇaṁ vatvā paṭiññāte atthe sādhiyamāne anvayato, byatirekato ca kāraṇaṁ samatthetuṁ sadisāsadisabhedaṁ upamodāharaṇadvayaṁ pucchanto, ubhayaṁ pucchanto kāraṇassa ca tilakkhaṇasampattiyā yathāpaṭiññāte atthe sādhite sammadeva anupacchā bhāsanto nigamento samanubhāsati nāma. Upasaṁharitvāti upanetvā. ‘‘Kiṁ te’’tiādi upasaṁharaṇākāradassanaṁ. Dutiyapadeti ‘‘saṅghena vā saṅgha’’nti imasmiṁ pade.",
  "tika-s0101t8:14": "Tamatthanti taṁ pahātabbadhammānaṁ anavasesaṁ pahāya vattanasaṅkhātañca samādātabbadhammānaṁ anavasesaṁ samādāya vattanasaṅkhātañca atthaṁ. Yojetvāti akusalādipadehi yojetvā. Akosallasambhūtaṭṭhena akusalā ceva tatoyeva akusalāti ca saṅkhaṁ gatāti saṅkhātā tattha purimapadena ekantākusale vadati, dutiyapadena taṁsahagate, taṁpakkhiye ca, tenāha ‘‘koṭṭhāsaṁ vā katvā ṭhapitā’’ti, akusalapakkhiyabhāvena vavatthāpitāti attho. Avajjaṭṭho dosaṭṭho gārayhapariyāyattāti āha ‘‘sāvajjāti sadosā’’ti. Ariyā nāma niddosā, ime pana katthacipi niddosā na hontīti niddosaṭṭhena ariyā bhavituṁ nālaṁ asamatthā. ",
  "tika-s0101t8:15": "386-392.Yanti kāraṇe etaṁ paccattavacananti āha ‘‘yena viññū’’ti. Yaṁ vā panāti ‘‘yaṁ pana kiñcī’’ti asambhāvanavacanametanti āha ‘‘yaṁ vā taṁ vā appamattaka’’nti. Gaṇācariyā pūraṇādayo. Satthuppabhavattā saṅghassa saṅghasampattiyāpi satthusampatti vibhāvīyatīti āha ‘‘saṅghapasaṁsāyapi satthuyeva pasaṁsāsiddhito’’ti. Sā pana pasaṁsā pasādahetukāti pasādamukhena taṁ dassetuṁ ‘‘pasīdamānāpi hī’’tiādi vuttaṁ. Tattha pi-saddena yathā anvayato pasaṁsā samuccīyati, evaṁ satthuvippaṭipattiyā sāvakesu, sāvakavippaṭipattiyā ca satthari appasādo samuccīyatīti daṭṭhabbaṁ. Sarīrasampattinti rūpasampattiṁ, rūpakāyapāripūrinti attho. Bhavanti vattāro rūpappamāṇā , ghosadhammappamāṇā ca. Puna bhavanti vattāroti dhammappamāṇavaseneva yojetabbaṁ. Yā saṅghassa pasaṁsāti ānetvā sambandho.",
  "tika-s0101t8:16": "Tattha yā buddhānaṁ, buddhasāvakānaṁyeva ca pāsaṁsatā, aññesañca tadabhāvo jotito, taṁ viratippahānasaṁvaruddesavasena nīharitvā dassetuṁ ‘‘ayamadhippāyo’’tiādi vuttaṁ. Tattha setughātavirati nāma ariyamaggavirati. Vipassanāmattavasenāti ‘‘anicca’’nti vā ‘‘dukkha’’nti vā vividhaṁ dassanamattavasena, na pana nāmarūpavavatthānapaccayapariggaṇhanapubbakaṁ lakkhaṇattayaṁ āropetvā saṅkhārānaṁ sammasanavasena. Itarānīti samucchedapaṭippassaddhinissaraṇappahānāni. ‘‘Sesa’’nti pañcasīlato añño sabbo sīlasaṁvaro, ‘‘khamo hotī’’tiādinā (ma. ni. 1.24; 3.159; a. ni. 4.114) vutto suparisuddho khantisaṁvaro, ‘‘paññāyete pidhiyyare’’ti (su. ni. 1041; cūḷani. 60) evaṁ vutto kilesānaṁ samucchedako maggañāṇasaṅkhāto ñāṇasaṁvaro, manacchaṭṭhānaṁ indriyānaṁ pidahanavasena pavatto parisuddho indriyasaṁvaro, ‘‘anuppannānaṁ pāpakānaṁ akusalānaṁ dhammānaṁ anuppādāyā’’tiādinā (dī. ni. 2.402; ma. ni. 1.135; saṁ. ni. 5.8; vibha. 205) vutto sammappadhānasaṅkhāto vīriyasaṁvaroti imaṁ saṁvarapañcakaṁ sandhāyāha. Pañca kho panime pātimokkhuddesātiādi sāsane sīlassa bahubhāvaṁ dassetvā tadekadese eva paresaṁ avaṭṭhānadassanatthaṁ yathāvuttasīlasaṁvarasseva puna gahaṇaṁ.",
  "tika-s0101t8:17": "Ariyaaṭṭhaṅgikamaggavaṇṇanā",
  "tika-s0101t8:18": "393.Sīhanādanti seṭṭhanādaṁ, abhītanādaṁ kenaci appaṭivattiyanādanti attho. ‘‘Ayaṁ yathāvutto mama vādo aviparīto, tassa aviparītabhāvo imaṁ maggaṁ paṭipajjitvā aparappaccayato jānitabbo’’ti evaṁ aviparītabhāvāvabodhanatthaṁ. ‘‘Atthi kassapā’’tiādīsu yaṁ maggaṁ paṭipanno samaṇo gotamo vadanto yuttapattakāle, tathabhāvato bhūtaṁ, ekaṁsato hitāvihabhāvena atthaṁ, dhammato anapetattā dhammaṁ, vinayayogato paresaṁ vinayanato ca vinayaṁ vadatīti sāmaṁyeva attapaccakkhatova jānissati, so mayā sayaṁ abhiññā sacchikatvā pavedito sakalavaṭṭadukkhanissaraṇabhūto atthi kassapa maggo, tassa ca adhigamūpāyabhūtā pubbabhāgapaṭipadāti ayamettha yojanā. Tena ‘‘samaṇo gotamo ime dhamme’’tiādinayappavatto vādo kenaci asaṁkampiyo yathābhūtasīhanādoti dasseti.",
  "tika-s0101t8:19": "‘‘Evametaṁ yathābhūtaṁ sammappaññāya passatī’’tiādīsu (a. ni. 3.134) viya maggañca paṭipadañca ekato katvā dassento. ‘‘Ayamevā’’ti vacanaṁ maggassa puthubhāvapaṭikkhepanatthaṁ, sabbaariyasādhāraṇabhāvadassanatthaṁ, sāsane pākaṭabhāvadassanatthañca. Tenāha ‘‘ekāyano ayaṁ bhikkhave maggo’’ti, (dī. ni. 2.373; ma. ni. 1.106; saṁ. ni. 5.367, 384, 409)‘‘eseva maggo natthañño dassanassa visuddhiyā’’ti (dha. pa. 274),",
  "tika-s0101t8:20": "‘‘Ekāyanaṁ jātikhayantadassī,",
  "tika-s0101t8:21": "Maggaṁ pajānāti hitānukampī;",
  "tika-s0101t8:22": "Etena maggena tariṁsu pubbe,",
  "tika-s0101t8:23": "Tarissanti ye ca taranti ogha’’nti. (saṁ. ni. 5.384, 409; mahāni. 191; cūḷani. 107, 121; netti. 170);",
  "tika-s0101t8:24": "Sabbesu suttapadesesu abhidhammapadesesu ca ekovāyaṁ maggo pākaṭo paññāto āgato cāti.",
  "tika-s0101t8:25": "Tapopakkamakathāvaṇṇanā",
  "tika-s0101t8:26": "394. Tapoyeva upakkamitabbato ārabhitabbato tapopakkamoti āha ‘‘tapārambhā’’ti. Ārambhanañcettha karaṇamevāti āha ‘‘tapokammānītiattho’’ti. Samaṇakammasaṅkhātāti samaṇehi kattabbakammasaññitā. Niccoloti nissaṭṭhacelo sabbena sabbaṁ paṭikkhittacelo. Naggiyavatasamādānena naggo. ‘‘Ṭhitakova uccāraṁ karotī’’tiādi nidassanamattaṁ, vamitvā mukhavikkhālanādiācārassapi tena vissaṭṭhattā. Jivhāya hatthaṁ apalikhati apalihati udakena adhovanato. Dutiyavikappepi eseva nayo. ‘‘Ehi bhaddante’’ti vutte upagamanasaṅkhāto vidhi ehibhaddanto, taṁ caratīti ehibhaddantiko, tappaṭikkhepena na ehibhaddantiko. Na karoti samaṇena nāma parassa vacanakarena na bhavitabbanti adhippāyena. Puretaranti taṁ ṭhānaṁ attano upagamanato puretaraṁ. Taṁ kira so ‘‘bhikkhunā nāma yādicchakī eva bhikkhā gahetabbā’’ti adhippāyena na gaṇhāti. Uddissakataṁ ‘‘mama nimittabhāvena bahū khuddakā pāṇā saṅghātaṁ āpāditā’’ti na gaṇhāti. Nimantanaṁ na sādiyati ‘‘evaṁ tesaṁ vacanaṁ kataṁ bhavissatī’’ti. Kumbhīādīsupi so sattasaññīti āha ‘‘kumbhīkaḷopiyo’’tiādi.",
  "tika-s0101t8:27": "Kabaḷantarāyoti kabaḷassa antarāyo hotīti. Gāmasabhāgādivasena saṅgamma kittenti etissāti saṅkitti, tathā saṁhaṭataṇḍulādisañcayo. Manussāti veyyāvaccakaramanussā.",
  "tika-s0101t8:28": "Surāpānamevāti majjalakkhaṇappattāya surāya pānameva surāggahaṇena cettha merayampi saṅgahitaṁ. Ekāgārameva uñchatīti ekāgāriko. Ekālopeneva vattatīti ekālopiko. Dīyati etāyāti datti, dvattiālopamattagāhi khuddakaṁ bhikkhādānabhājanaṁ, tenāha ‘‘khuddakapātī’’ti. Abhuñjanavasena eko aho etassa atthīti ekāhiko, āhāro. Taṁ ekāhikaṁ, so pana atthato ekadivasalaṅghakoti āha ‘‘ekadivasantarika’’nti. ‘‘Dvīhika’’ntiādīsupi eseva nayo. Ekāhaṁ abhuñjitvā ekāhaṁ bhuñjanaṁ ekāhavāro, taṁ ekāhikameva atthato. Dvīhaṁ abhuñjitvā dvīhaṁ bhuñjanaṁ dvīhavāro. Sesadvayepi eseva nayo. Ukkaṭṭho pana pariyāyabhattabhojaniko dvīhaṁ abhuñjitvā ekāhameva bhuñjati. Sesadvayepi eseva nayo.",
  "tika-s0101t8:29": "395.Kuṇḍakanti tanutaraṁ taṇḍulasakalaṁ.",
  "tika-s0101t8:30": "396. Saṇehi saṇavākehi nibbattavatthāni sāṇāni. Missasāṇāni masāṇāni, na bhaṅgāni. Erakatiṇādīnīti ādi-saddena akkamakacikadalīvākādīnaṁ saṅgaho. Erakādīhi katāni hi chavāni lāmakāni dussānīti vattabbataṁ labhanti.",
  "tika-s0101t8:31": "Micchāvāyāmavaseneva ukkuṭikavatānuyogoti āha ‘‘ukkuṭikavīriyaṁ anuyutto’’ti. Thaṇḍilanti vā samā pakatibhūmi vuccati ‘‘patthaṇḍile pāturahosī’’tiādīsu (ma. ni. 4.10) viya, tasmā thaṇḍilaseyyanti anantarahitāya pakatibhūmiyaṁ seyyanti vuttaṁ hoti. Laddhaṁ āsananti nisīdituṁ yathāladdhaṁ āsanaṁ. Akopetvāti aññattha anupagantvā, tenāha ‘‘tattheva nisīdanasīlo’’ti. So hi taṁ achaḍḍento apariccajanto akopento nāma hoti. Vikaṭanti gūthaṁ vuccati āsayavasena virūpaṁ jātanti katvā.",
  "tika-s0101t8:32": "Ettha ca ‘‘acelako hotī’’tiādīni vatapadāni yāva ‘‘na thusodakaṁ pivatī’’ti etāni ekavārāni. ‘‘Ekāgāriko vā’’tiādīni nānāvārāni, nānākālikāni vā. Tathā ‘‘sākabhakkho vā’’tiādīni, ‘‘sāṇānipi dhāretī’’tiādīni ca. Tathā hettha vā-saddaggahaṇaṁ, pi-saddaggahaṇañca kataṁ. Pi-saddopi vikappattho eva daṭṭhabbo. Purimesu pana na kataṁ. Evañca katvā ‘‘acelako hotī’’ti vatvā ‘‘sāṇānipi dhāretī’’tiādi vacanassa, ‘‘rajojalladharo hotī’’ti vatvā ‘‘udakorohanānuyogaṁ anuyutto’’ti vacanassa ca avirodho siddho hoti. Atha vā kimettha avirodhacintāya. Ummattakapacchisadiso hi titthiyavādo. Atha vā ‘‘acelako hotī’’ti ārabhitvā tappasaṅgena sabbampi attakilamathānuyogaṁ dassentena ‘‘sāṇānipi dhāretī’’tiādi vuttanti daṭṭhabbaṁ.",
  "tika-s0101t8:33": "Tapopakkamaniratthakathāvaṇṇanā",
  "tika-s0101t8:34": "397.Sīlasampadādīhi vināti sīlasampadā, samādhisampadā, paññāsampadāti imāhi lokuttarāhi sampadāhi vinā na kadāci sāmaññaṁ vā brahmaññaṁ vā sambhavati, yasmā ca tadevaṁ, tasmā tesaṁ tapopakkamānaṁ niratthakataṁ dassentoti yojanā. ‘‘Dosaveravirahita’’nti idaṁ dosassa mettāya ujupaṭipakkhatāya vuttaṁ. Dosa-ggahaṇena vā sabbepi jhānapaṭipakkhā saṁkilesadhammā gahitā, vera-ggahaṇena paccatthikabhūtā sattā. Yadaggena hi dosarahitaṁ, tadaggena verarahitanti.",
  "tika-s0101t8:35": "398. Pākaṭabhāvena kāyati gametīti pakati, lokasiddhavādo, tenāha ‘‘pakati kho esāti pakatikathā esā’’ti. Mattāyāti mattā-saddo ‘‘mattā sukhapariccāgā’’tiādīsu (dha. pa. 290) viya appatthaṁ antonītaṁ katvā pamāṇavācakoti āha ‘‘iminā pamāṇena evaṁ parittakenā’’ti. Tena pana pamāṇena pahātabbo pakaraṇappatto paṭipattikkamoti āha ‘‘paṭipattikkamenā’’ti. Sabbatthāti sabbavāresu.",
  "tika-s0101t8:36": "399.Aññathā vadathāti yadi acelakabhāvādinā sāmaññaṁ vā brahmaññaṁ vā abhavissa, suvijānova samaṇo suvijāno brāhmaṇo. Yasmā pana tumhe ito aññathāva sāmaññaṁ brahmaññañca vadatha, tasmā dujjānova samaṇo dujjāno brāhmaṇo, tenāha ‘‘idaṁ sandhāyāhā’’ti. Taṁ pakativādaṁ paṭikkhipitvāti pubbe yaṁ pākatikaṁ sāmaññaṁ brahmaññañca hadaye ṭhapetvā tena ‘‘dukkara’’ntiādi vuttaṁ, tameva sandhāya bhagavatāpi ‘‘pakati kho esā’’tiādi vuttaṁ. Idha pana taṁ pakativādaṁ pākatikasamaṇabrāhmaṇavisayaṁ kathaṁ paṭikkhipitvā paṭisaṁharitvā sabhāvatova paramatthatova samaṇassa brāhmaṇassa ca dujjānabhāvaṁ āvikaronto pakāsento. Tatrāpīti samaṇabrāhmaṇavādepi vuttanayeneva.",
  "tika-s0101t8:37": "Sīlasamādhipaññāsampadāvaṇṇanā",
  "tika-s0101t8:38": "400-1.Paṇḍitoti hetusampattisiddhena paṇḍiccena samannāgato, kathaṁ uggahesi paripakkañāṇattā ghaṭe padīpena viya abbhantare samujjalantena paññāveyyattiyena tattha tattha bhagavatā desitamatthaṁ pariggaṇhanto tampi desanaṁ upadhāresi. Tassa cāti yo acelako hoti yāva udakorohanānuyogaṁ anuyutto viharati, tassa ca. Tā sampattiyo pucchāmi, yāhi samaṇo ca hotīti adhippāyo. Sīlasampadāyāti iti-saddo ādiattho, tena ‘‘cittasampadāya paññāsampadāyā’’ti padadvayaṁ saṅgaṇhāti asekkhasīlādikhandhattayasaṅgahitañhi arahattaṁ, tenāha ‘‘arahattaphalameva sandhāya vutta’’ntiādi. Tattha idanti idaṁ vacanaṁ.",
  "tika-s0101t8:39": "Sīhanādakathāvaṇṇanā",
  "tika-s0101t8:40": "402. Anaññasādhāraṇatāya , anaññasādhāraṇatthavisayatāya ca anuttaraṁ buddhasīhanādaṁ nadanto. Ativiya accantavisuddhatāya paramavisuddhaṁ. Paramanti ukkaṭṭhaṁ, tenāha ‘‘uttama’’nti. Sīlameva lokiyasīlattā. Yathā anaññasādhāraṇaṁ bhagavato lokuttarasīlaṁ savāsanaṁ paṭipakkhaviddhaṁsanato, evaṁ lokiyasīlampi tassa anucchavikabhāvena sambhūtattā, samena samanti samasamanti ayamettha atthoti āha ‘‘mama sīlasamena sīlena mayā sama’’nti. ‘‘Yadidaṁ adhisīla’’nti lokiyaṁ, lokuttarañcāti duvidhampi buddhasīlaṁ ekajjhaṁ katvā vuttaṁ. Tenāha ‘‘sīlepī’’ti. Iti imanti evaṁ imaṁ sīlavisayaṁ. Paṭhamaṁ pavattattā paṭhamaṁ.",
  "tika-s0101t8:41": "Tapatīti santappati, vidhamatīti attho. Jigucchatīti hīḷeti lāmakato ṭhapeti. Niddosattā ariyā ārakā kilesehīti. Maggaphalasampayuttā vīriyasaṅkhātā tapojigucchāti ānetvā sambandho. Paramā nāma sabbukkaṭṭhabhāvato. Yathā yuvino bhāvo yobbanaṁ, evaṁ jigucchino bhāvo jegucchaṁ. Kilesānaṁ samucchindanapaṭippassambhanāni samucchedapaṭipassaddhivimuttiyo. Nissaraṇavimutti nibbānaṁ. Atha vā sammāvācādīnaṁ adhisīlaggahaṇena, sammāvāyāmassa adhijegucchaggahaṇena, sammādiṭṭhiyā adhipaññāggahaṇena gahitattā aggahitaggahaṇena sammāsaṅkappasatisamādhayo maggaphalapariyāpannā samucchedapaṭipassaddhivimuttiyo daṭṭhabbā. Nissaraṇavimutti pana nibbānameva.",
  "tika-s0101t8:42": "403. Yaṁ kiñci janavivittaṁ ṭhānaṁ idha ‘‘suññāgāra’’nti adhippetaṁ. Tattha nadantena vinā nādo natthīti āha ‘‘ekatova nisīditvā’’ti. Aṭṭhasu parisāsūti khattiyaparisā, brāhmaṇaparisā, gahapatiparisā, samaṇaparisā, cātumahārājikaparisā, tāvatiṁsaparisā, māraparisā, brahmaparisāti imāsu aṭṭhasu parisāsu.",
  "tika-s0101t8:43": "Vesārajjānīti visāradabhāvā ñāṇappahānasampadānimittaṁ kutoci asantassanabhāvā nibbhayabhāvāti attho. Āsabhaṁ ṭhānanti seṭṭhaṁ ṭhānaṁ, uttamaṁ ṭhānanti attho. Āsabhā vā pubbabuddhā, tesaṁ ṭhānanti attho.",
  "tika-s0101t8:44": "Apica usabhassa idanti āsabhaṁ, āsabhaṁ viyāti āsabhaṁ. Yathā hi nisabhasaṅkhāto usabho attano usabhabalena catūhi pādehi pathaviṁ uppīḷetvā acalaṭṭhānena tiṭṭhati, evaṁ tathāgatopi dasahi tathāgatabalehi samannāgato catūhi vesārajjapādehi aṭṭhaparisāpathaviṁ uppīḷetvā sadevake loke kenaci paccatthikena akampiyo acalena ṭhānena tiṭṭhati. Evaṁ tiṭṭhamānova taṁ āsabhaṁ ṭhānaṁ paṭijānāti upagacchati na paccakkhāti attani āropeti. Tena vuttaṁ ‘‘āsabhaṁ ṭhānaṁ paṭijānātī’’ti.",
  "tika-s0101t8:45": "Sīhanādaṁ nadatīti yathā migarājā parissayānaṁ sahanato, vanamahiṁsamattavāraṇādīnaṁ hananato ca ‘‘sīho’’ti vuccati, evaṁ tathāgato lokadhammānaṁ sahanato, parappavādānaṁ hananato ca ‘‘sīho’’ti vuccati. Evaṁ vuttassa sīhassa nādaṁ sīhanādaṁ. Tattha yathā sīho sīhabalena samannāgato sabbattha visārado vigatalomahaṁso sīhanādaṁ nadati, evaṁ tathāgatasīhopi dasahi tathāgatabalehi samannāgato aṭṭhasu parisāsu visārado vigatalomahaṁso ‘‘iti rūpa’’ntiādinā (saṁ. ni. 3.78; a. ni. 8.2) nayena nānāvilāsasampannaṁ sīhanādaṁ nadati.",
  "tika-s0101t8:46": "Pañhaṁ abhisaṅkharitvāti ñātuṁ icchitamatthaṁ attano ñāṇabalānurūpaṁ abhiracitvā taṅkhaṇaṁyevāti pucchitakkhaṇeyeva ṭhānuppattikapaṭibhānena vissajjeti. Cittaṁ paritosetiyeva ajjhāsayānurūpaṁ vissajjanato. Sotabbañcassa maññanti aṭṭhakkhaṇavajjitena navamena khaṇena labbhamānattā. ‘‘Yaṁ no satthā bhāsati, taṁ no sossāmā’’ti ādaragāravajātā mahantena ussāhena sotabbaṁ sampaṭicchitabbaṁ maññanti. Suppasannā pasādābhibuddhiyā vigatupakkilesatāya kallacittā muducittā honti. Pasannakāranti pasannehi kātabbasakkāraṁ, dhammāmisapūjanti attho. Tattha āmisapūjaṁ dassento ‘‘paṇītānī’’tiādimāha. Dhammapūjā pana ‘‘tathattāyā’’ti iminā dassitā. Tathābhāvāyāti yathattāya yassa vaṭṭadukkhanissaraṇatthāya dhammo desito, tathābhāvāya, tenāha ‘‘dhammānudhammapaṭipattipūraṇatthāyā’’ti. Sā ca dhammānudhammapaṭipatti yāya anupubbiyā paṭipajjitabbā, paṭipajjantānañca sati ajjhattikaṅgasamavāye ekaṁsikā tassā pāripūrīti taṁ anupubbiṁ dassetuṁ ‘‘keci saraṇesū’’tiādi vuttaṁ.",
  "tika-s0101t8:47": "Imasmiṁpanokāse ṭhatvāti ‘‘paṭipannā ca ārādhentī’’ti etasmiṁ sīhanādakiccapāripūridīpane pāḷipadese ṭhatvā. Samodhānetabbāti saṅkalitabbā. Eko sīhanādo asādhāraṇo aññehi appaṭivattiyo seṭṭhanādo abhītanādoti katvā. Esa nayo sesesupi. Purimānaṁ dasannantiādito paṭṭhāya yāva ‘‘vimuttiyā mayhaṁ sadiso natthī’’ti etesaṁ purimānaṁ dasannaṁ sīhanādānaṁ, niddhāraṇe cettha sāmivacanaṁ, tenāha ‘‘ekekassā’’ti. ‘‘Parisāsu ca nadatī’’ti ādayo parivārā ‘‘ekaccaṁ tapassiṁ niraye nibbattaṁ passāmī’’ti sīhanādaṁ nadanto bhagavā parisāyaṁ nadati visārado nadati yāva ‘‘paṭipannā ārādhentī’’ti atthayojanāya sambhavato . Tathā sesesupi navasu.",
  "tika-s0101t8:48": "‘‘Eva’’ntiādi yathāvuttānaṁ tesaṁ saṅkaletvā dassanaṁ. Te dasāti te ‘‘parisāsu ca nadatī’’ti ādayo sīhanādā. Purimānaṁ dasannanti yathāvuttānaṁ purimānaṁ dasannaṁ. Parivāravasenāti paccekaṁ parivāravasena yojiyamānā sataṁ sīhanādā. Purimā ca dasāti tathā ayojiyamānā purimā ca dasāti evaṁ dasādhikaṁ sīhanādasataṁ hoti. Evaṁ vādīnaṁ vādanti evaṁ pavattavādānaṁ titthiyānaṁ vādaṁ. Paṭisedhetvāti tathābhāvābhāvadassanena paṭikkhipitvā. Yaṁ bhagavā udumbarikasutte ‘‘idha nigrodha tapassī’’tiādinā (dī. ni. 3.33) upakkilesavibhāgaṁ, pārisuddhivibhāgañca dassento saparisassa nigrodhassa paribbājakassa purato sīhanādaṁ nadi, taṁ dassetuṁ ‘‘idāni parisati naditapubbaṁ sīhanādaṁ dassento’’tiādi vuttaṁ.",
  "tika-s0101t8:49": "Titthiyaparivāsakathāvaṇṇanā",
  "tika-s0101t8:50": "404.Idanti ‘‘rājagahe gijjhakūṭe pabbate viharantaṁ maṁ…pe… pañhaṁ pucchī’’ti idaṁ vacanaṁ. Kāmaṁ yadā nigrodho pañhaṁ pucchi, bhagavā cassa vissajjesi, na tadā gijjhakūṭe pabbate viharati, rājagahasamīpe pana viharatīti katvā ‘‘rājagahe gijjhakūṭe pabbate viharantaṁ ma’’nti vuttaṁ, gijjhakūṭe viharaṇañcassa tadā avicchinnanti, tenāha ‘‘yaṁ taṁ bhagavā’’tiādi. Yogeti naye, dukkhanissaraṇūpāyeti attho.",
  "tika-s0101t8:51": "405. Yaṁ parivāsaṁ sāmaṇerabhūmiyaṁ ṭhito parivasatīti yojanā. Yasmā sāmaṇerabhūmiyaṁ ṭhitena parivasitabbaṁ, na gihibhūtena, tasmā aparivasitvāyeva pabbajjaṁ labhati. Ākaṅkhati pabbajjaṁ, ākaṅkhati upasampadanti ettha pana pabbajjā-ggahaṇaṁ vacanasiliṭṭhatāvaseneva ‘‘dirattatirattaṁ sahaseyya’’nti (pāci. 50) ettha dirattaggahaṇaṁ viya. Gāmappavesanādīnīti ādi-saddena vesiyāvidhavāthullakumāripaṇḍakabhikkhunigocaratā, sabrahmacārīnaṁ uccāvacesu kiṁkaraṇīyesu dakkhānalasāditā, uddesaparipucchādīsu tibbachandatā, yassa titthāyatanato idhāgato, tassa avaṇṇe, ratanattayassa ca vaṇṇe anattamanatā, tadubhayaṁ yathākkamaṁ vaṇṇe ca avaṇṇe ca attamanatāti imesaṁ saṅgaho veditabbo, tenāha ‘‘aṭṭha vattāni pūrentenā’’ti. Ghaṁsitvā koṭṭetvāti ajjhāsayassa vīmaṁsanavasena suvaṇṇaṁ viya ghaṁsitvā koṭṭetvā.",
  "tika-s0101t8:52": "Gaṇamajjhe nisīditvāti upasampadākammassa gaṇappahonakānaṁ bhikkhūnaṁ majjhe saṅghatthero viya tassa anuggahatthaṁ nisīditvā. Vūpakaṭṭhoti vivitto. Tādisassa sīlavisodhane appamādo avuttasiddhoti āha ‘‘kammaṭṭhāne satiṁ avijahanto’’ti. Pesitacittoti nibbānaṁ pati pesitacitto taṁninno tappoṇo tappabbhāro. Jātikulaputtāpi ācārasampannā eva arahattādhigamāya pabbajjāpekkhā hontīti tepi tehi ekasaṅgahe karonto āha ‘‘kulaputtāti ācārakulaputtā’’ti, tenāha ‘‘sammadevāti hetunāva kāraṇenevā’’ti. ‘‘Otiṇṇomhi jātiyā’’tiādinā nayena hi saṁvegapubbikaṁ yathānusiṭṭhaṁ pabbajjaṁ sandhāya idha ‘‘sammadevā’’ti vuttaṁ. Hetunāti ñāyena. Pāpuṇitvāti patvā adhigantvā. Sampādetvāti asekkhā sīlasamādhipaññā nipphādetvā, paripūretvā vāti attho.",
  "tika-s0101t8:53": "Niṭṭhāpetunti nigamanavasena pariyosāpetuṁ. ‘‘Brahmacariyapariyosānaṁ…pe… vihāsī’’ti iminā eva hi arahattanikūṭena desanā pariyosāpitā. Taṁ pana nigamento ‘‘aññataro kho panā…pe… ahosī’’ti vuttaṁ dhammasaṅgāhakehi. Yaṁ panettha atthato na vibhattaṁ, taṁ suviññeyyameva.",
  "tika-s0101t8:54": "Mahāsīhanādasuttavaṇṇanāya līnatthappakāsanā."
}