{
  "tika-abh08t47:0": "23. Tevīsatimo paricchedo",
  "tika-abh08t47:1": "Kilesappahānakathāvaṇṇanā",
  "tika-abh08t47:2": "1375. Idāni imissāyeva catutthañāṇāya ñāṇadassanavisuddhiyā ānubhāvavijānanatthaṁ yena ye dhammā pahātabbā, tesaṁ pahānañca abhisamayakāle pariññādikiccāni ca dassetuṁ ‘‘etesu yena ye dhammā’’tiādi āraddhaṁ . Ye dhammāti ye saṁkilesadhammā. Saṁyojanādīsu khandhehi khandhānaṁ, phalena kammassa, dukkhena vā sattānaṁ saṁyojanaṭṭhena bandhanaṭṭhena saṁyojanāni. Sampayuttadhammānaṁ vibādhanaṭṭhena, upatāpanaṭṭhena, saṁkiliṭṭhatāya ca kilesā. Abhinivesādivasena micchāviparītaṁ pavattanato micchāsabhāvāti micchattā. Loke dhammā, lokapariyāpannā dhammā, lokappavattiyaṁ sati anuparamadhammattā vāti lokadhammā. Maccherassa bhāvo, kammaṁ vāti macchariyaṁ. Viparītaṭṭhena vipallāsā. Nāmakāyassa ca rūpakāyassa ca ganthanato ganthā. Ariyehi agantabbā, ayuttā gatīti vā agati. Āsavantīti āsavā, ābhavaggato sabbamokāsalokaṁ, āgotrabhuto sabbe dhamme byāpetvā pavattantīti attho, āsavanti saṁsāradukkhanti vā āsavā, cakkhādīhi vā saṁvarāsaṁvaradvārehi sattasantāne āsavanti vaṇato yūsāni sandanti viyāti āsavā, āsavanti vā etehi cittāni visayesūti āsavā. Saṁsāramahāsāgarappattihananato oghā viyāti oghā. Heṭṭhā vuttanayena yojanato yogā. Nivārenti lokiyalokuttaraguṇavisesādhigamanti nīvaraṇāni. Aniccādidhammasabhāvaṁ atikkamma parato asabhāvato āmasantīti parāmāsā. Maṇḍūkaṁ pannago viya ārammaṇaṁ bhusaṁ ādiyantīti upādānāni. Appahīnabhāvena sattasantāne anusenti mūsikavisaṁ viya anurūpakāraṇaṁ labhitvā uppajjantīti anusayā. Cittassa malīnabhāvakaraṇaṭṭhena malā. Akusalakammāni ca tāni duggatīnaṁ pathā cāti akusalakammapathā. Idha pana kammapathabhāvaṁ appattānaṁ taṁsabhāvato gahaṇaṁ daṭṭhabbaṁ. Cittaṁ uppajjati etthāti cittuppādo, cetasikarāsi, akusalo ca so cittuppādo cāti akusalacittuppādo.",
  "tika-abh08t47:3": "Kāmabhavato uparikoṭṭhāsabhāvato tatiyamaggappattiyā uddhaṁ bhajitabbato, sevitabbato cāti uddhambhāgā, rūpārūpabhavā, tesaṁ hitāni tatthuppajjanakhandhādiyojanatoti uddhambhāgiyāni, tāniyeva saṁyojanānīti uddhambhāgiyasaṁyojanāni. Rūpārūpabhavato heṭṭhimakoṭṭhāsabhāvato tatthuppādakilesānaṁ appahīnabhāvena tatiyamaggappattiyā heṭṭhā bhajitabbato vā adhobhāgā, kāmabhavā, tesaṁ hitāni saṁyojanānīti adhobhāgiyasaṁyojanānīti.",
  "tika-abh08t47:4": "Imesu pana dasasu rūpabhavasaṁyojanaṁ, arūpabhavasaṁyojanaṁ, kāmabhavasaṁyojanañca atthato lobhova, sakkāyadiṭṭhisīlabbataparāmāsāpi diṭṭhiyeva, tasmā dhammato satta saṁyojanāni.",
  "tika-abh08t47:5": "Micchāsaṅkappo micchāvāyāmo micchāsamādhīti tathā pavattānaṁ vitakkavīriyasamādhīnamadhivacanaṁ. Micchāvācādayo tayo tathā pavattā cetanā. Micchāsati pana cittuppādo. Micchāñāṇaṁ tathā pavatto moho. Micchāvimutti lokathūpikādīsu mokkhoti pavattamicchāgāho.",
  "tika-abh08t47:6": "Kāraṇūpacārenāti lābhahetuko lābho, alābhahetuko alābhotiādinā kāriyassa kāraṇavasena upacaraṇena. Lokadhammaggahaṇanti lokadhammaggahaṇena gahaṇaṁ.",
  "tika-abh08t47:7": "Āvāse macchariyaṁ, āvāsahetukaṁ vā macchariyanti āvāsamacchariyaṁ. Evaṁ kulamacchariyādīnipi. Tattha āvāsoti vihārādi. Kulanti upaṭṭhākakulaṁ, ñātikulañca. Lābhoti paccayalābhoyeva. Vaṇṇoti sarīravaṇṇo ca guṇavaṇṇo ca. Dhammoti āgamo, adhigamo ca.",
  "tika-abh08t47:8": "‘‘Tayo’’ti vatthuṁ abhinditvā vuttaṁ, bhinditvā ca pana vuccamāne dvādasa honti.",
  "tika-abh08t47:9": "Abhisajjanūpanayhanavasena pavattanato abhijjhābyāpādānaṁ kāyaganthatā daṭṭhabbā. ‘‘Idameva saccaṁ moghamañña’’nti evaṁ avatthumhi pavatto abhiniveso idaṁsaccābhiniveso. Sīlabbataparāmāsaidaṁsaccābhinivesakāyaganthā cettha atthato diṭṭhiyeva, tasmā dhammato tayo kāyaganthā.",
  "tika-abh08t47:10": "‘‘Chandadosamohabhayānī’’ti agatikāraṇattā vuttaṁ, chandādīhi pana akattabbakaraṇaṁ, kattabbākaraṇañca agati nāma.",
  "tika-abh08t47:11": "Āsavesu kāmarāgabhavarāgā atthato lobhoti dhammato tayo āsavā.",
  "tika-abh08t47:12": "Tesamevāti kāmarāgādīnameva. Te hi ogho viya attani patite apāyasamuddaṁ pāpenti, saṁsāradukkhato ca sīsaṁ ukkhipituṁ na denti, khandhādīni ca khandhādīhi yojenti.",
  "tika-abh08t47:13": "Kāmupādānādīnīti kāmupādānadiṭṭhupādānasīlabbatupādānaattavādupādānāni. Diṭṭhupādānādīni cettha tathā pavattā diṭṭhiyeva, kāmupādānaṁ lobhoti dhammato dve upādānāni.",
  "tika-abh08t47:14": "Sattānusayāti ettha yadi appahīnaṭṭhena sattasantāne anusentīti anusayā. Kasmā satteva vuttā, nanu aññesampi kilesānaṁ appahīnabhāvo vijjatīti? Na mayaṁ appahīnamattena anusayaṁ vadāma, kintu appahīnabhāvena thāmagatakilesā anusayāti, thāmagamanañca nesaṁ aññehi asādhāraṇo sabhāvo daṭṭhabbo. Tathā hi dhammasabhāvavedinā tathāgatena imeyeva anusayā vuttā, kāmarāgoyeva anusayo kāmarāgānusayo. Evaṁ sesesupi. Apare pana ‘‘kāmarāgassa anusayo’’tiādinibbacanaṁ vatvā kāmarāgādīnaṁ bījabhūtā attabhāvassa kilesasambhūtā kilesuppādanasatti anusayāti vaṇṇenti, tesaṁ matapaṭikkhepo idha papañcāvahattā anāhaṭo.",
  "tika-abh08t47:15": "Pāṇassa atipāto pāṇātipāto, pāṇoti vohārato satto, paramatthato jīvitindriyaṁ. Tasmiṁ pāṇe pāṇasaññino jīvitindriyupacchedakappayogasamuṭṭhāpikā vadhakacetanā pāṇātipāto. Parabhaṇḍe tathāsaññino tadādāyakappayogasamuṭṭhāpikā theyyacetanā adinnādānaṁ. Asaddhammakāmatāya kāyadvārappavattā agantabbaṭṭhānavītikkamacetanā kāmesumicchācāro. Abhūtaṁ vatthuṁ bhūtato paraṁ viññāpetukāmassa tathā viññāpanappayogasamuṭṭhāpikā cetanā musāvādo. So pana parassa atthabhedakarova kammapatho, itaro kammameva. Saṁkiliṭṭhacittassa parabhedanakāmatāya, attapiyakamyatāya vā parabhedakappayogasamuṭṭhāpikā cetanā pisuṇavācā. Sāpi dvīsu bhinnesuyeva kammapatho. Paramammacchedakappayogasamuṭṭhāpikā ekantapharusacetanā pharusavācā. Anatthaviññāpanappayogasamuṭṭhāpikā saṁkiliṭṭhacetanā samphappalāpo nāma. So pana parehi gahiteyeva kammapatho hoti. ‘‘Aho vatedaṁ mama hotū’’ti evaṁ parabhaṇḍābhijjhāyanalakkhaṇā abhijjhā. ‘‘Aho vatāyaṁ satto vinasseyyā’’ti evaṁ manopadosalakkhaṇo byāpādo. ‘‘Natthi dinna’’ntiādinā nayena viparītadassanalakkhaṇā micchādiṭṭhi. Ettha ca natthikaahetukaakiriyadiṭṭhīhiyeva kammapathabhedo.",
  "tika-abh08t47:16": "Imesu ca pāṇātipātādi tividhaṁ kāyakammameva. Taṁ kāyavacīdvāresuyeva uppajjati, na manodvāre. Tathā musāvādādi catubbidhaṁ vacīkammameva. Abhijjhādikaṁ pana tividhaṁ manokammameva. Taṁ tīsupi dvāresu pavattati. Dvārantaresupi pavattamānassa sakasakanāmāpariccāgo vuttoyeva. Dhammato cettha ādito satta cetanāsabhāvā, itare tayo cetanāsampayuttāti daṭṭhabbā. Mahāsāvajjaappasāvajjappayogādibhedo pana tattha tattha vuttanayena veditabbo.",
  "tika-abh08t47:17": "Etānīti imāni maggañāṇāni. Yathāsambhavanti taṁtaṁmaggānurūpaṁ.",
  "tika-abh08t47:18": "Apāyaṁ gacchanti etehīti apāyagamanīyā. Sesāti na apāyagamanīyā. Oḷārikāti tatiyamaggena pahātabbāvatthaṁ upādāya oḷārikā. Tenāha ‘‘sukhumā tatiyamaggañāṇavajjhā’’ti. Sukhumā kāmarāgapaṭighāti sambandho. Catutthamaggañāṇavajjhā evāti avadhāraṇena paṭhamamaggādivajjhataṁ nivatteti. Na hi rūparāgādīnaṁ apāyagāminiyāvatthāpi atthi, yato te paṭhamañāṇavajjhāpi siyunti.",
  "tika-abh08t47:19": "Yattha yattha pana eva-saddena avadhāraṇaṁ akatvā yaṁ yaṁ dutiyañāṇavajjhanti vā tatiyañāṇavajjhanti vā catutthañāṇavajjhanti vā vakkhati, tattha tattha so so purimañāṇehi hatāpāyagamanīyādibhāvova hutvā upariñāṇavajjho hotīti veditabbo. Tena lobha…pe… catutthañāṇavajjhānīti ettha lobhādayo heṭṭhimamaggavajjhāpi honteva.",
  "tika-abh08t47:20": "Yaseti parivāre.",
  "tika-abh08t47:21": "Dukkhe sukhanti saññācittavipallāsāti sambandho.",
  "tika-abh08t47:22": "Agatiyopaṭhamamaggañāṇavajjhāti kiñcāpi chandādayo taṇhādisabhāvā uparimaggavajjhā, tathāpi tammūlakassa akattabbakaraṇassa, kattabbākaraṇassa ca apāyagamanīyatāya paṭhamamaggañāṇavajjhā.",
  "tika-abh08t47:23": "Katākatakusalākusalavisayaṁ yaṁ vippaṭisārabhūtaṁ kukkuccaṁ, taṁ idha tatiyañāṇavajjhaṁ vuttaṁ. Yaṁ pana ‘‘kukkuccapakatatāya āpattiṁ āpajjatī’’ti vuttaṁ kukkuccaṁ, taṁ sandhāya ‘‘kukkuccavicikicchā sotāpattimaggena pahīyantī’’ti (dha. sa. aṭṭha. 1176) dhammasaṅgaṇīaṭṭhakathāyaṁ vuttaṁ, tasmā dvinnaṁ vacanānaṁ ayaṁ adhippāyo veditabbo. Aññesupi edisesu ṭhānesu adhippāyova pariyesitabbo, na virodhato paccetabbaṁ. Oḷārikānavasesappahānaṁ vā sandhāya kukkuccassa paṭhamatatiyañāṇavajjhatā vuttā. Yaṁ pana arahato uppajjamānaṁ ‘‘bhagavatā paṭikkhittaṁ anuvasitvā anuvasitvā āvasathapiṇḍaṁ bhuñjitunti kukkuccāyanto na paṭiggahesī’’ti (pāci. 204) āgataṁ kukkuccaṁ, na taṁ nīvaraṇaṁ. Na hi nīvaraṇaṁ arahato uppajjati, nīvaraṇapatirūpakaṁ pana kappatīti vīmaṁsanabhūtaṁ vinayakukkuccaṁ nāma, taṁ tathāpavattacittuppādova.",
  "tika-abh08t47:24": "Kāmarāgapaṭighānusayā anusahagatā tatiyañāṇavajjhā, oḷārikānaṁ pana dutiyañāṇavajjhatā heṭṭhā vuttanayāva.",
  "tika-abh08t47:25": "Akusalacittuppāda-ggahaṇena cettha makkhapalāsamāyāsāṭheyyathambhasārambhādīnaṁ saṅgaho katoti daṭṭhabbaṁ.",
  "tika-abh08t47:26": "1376.Tena tenāti tena tena ghātakena saddhiṁ. Kiṁ panetāni ete dhamme ghātentāni atītānāgate ghātenti, udāhu paccuppanneti. Kiṁ panettha, yadi tāva atītānāgate, aphalo vāyāmo āpajjati. Kasmā? Pahātabbānaṁ tadā natthitāya. Atha paccuppanne, tathāpi aphalo vāyāmena saddhiṁ pahātabbānaṁ atthitāya. Athāpi kathañci pahānaṁ siyā, saṁkilesikā maggabhāvanā āpajjati pahātabbappahāyakānaṁ sahāvaṭṭhānato? Saccametaṁ, ye pana maggena asamugghāṭitattā kāraṇalābhe sati avassaṁ uppajjanārahā kilesā, te attano uppattiyā anuppattidhammataṁ āpādentāni etāni te anāgate ghātenti nāma.",
  "tika-abh08t47:27": "1377-82.Pariññādīnikiccānīti pariññāpahānasacchikiriyābhāvanāvasena cattāri kiccāni. Vuttānīti ‘‘dukkhaṁ pariññeyya’’ntiādinā (saṁ. ni. 5.1099), ‘‘yo, bhikkhave, dukkhaṁ passatī’’tiādinā (saṁ. ni. 5.1100) ca vuttāni. Saccābhisamayeti catunnaṁ ariyasaccānaṁ paṭivijjhanakkhaṇe.",
  "tika-abh08t47:28": "Yathāsabhāvatoti aviparītasabhāvena. ‘‘Jānitabbānī’’ti vatvā kathaṁ panetaṁ jānitabbaṁ, kathaṁ nāma ekekassa ñāṇassa ekakkhaṇe cattāri kiccāni sambhavanti. Na hi tādisaṁ kiñci loke diṭṭhaṁ atthi, na ca vacanaṁ labbhatīti codanaṁ manasi nidhāya tesaṁ jānanavidhiṁ upamāvasena tāva dassetuṁ ‘‘padīpo hī’’tiādi vuttaṁ. Vidaṁsetīti dasseti. Pariyādiyatīti khepeti.",
  "tika-abh08t47:29": "1383-4.Pariññābhisamayenāti anavasesato paricchijja jānanasaṅkhātena paṭivijjhanena. Abhisametīti asammohavasena paṭivijjhati. Pahānābhisamayenevāti samucchedappahānasaṅkhātena paṭivijjhanena asammohatova abhisameti. Bhāvanāvidhināti sahajātādipaccayatāvasena bhāvanābhisamayavidhinā. Maggañāṇañhi sammāsaṅkappādivasena maggapubbabhāgabhāvanāsambhūtena ariyamaggabhāvanāsaṅkhātena paṭivijjhanena abhisametīti aṭṭhaṅgikaṁ maggaṁ asammohato paṭivijjhati. Tañhi sampayuttadhammesu sammohaṁ viddhaṁsentaṁ attanipi sammohaṁ viddhaṁsetiyeva. Nirodhanti nibbānaṁ. Sacchikarotīti paccakkhakaraṇavasena paṭivijjhati. ‘‘Nirodhaṁ sacchikarotī’’ti nirodhasaccamekaṁ ārammaṇapaṭivedhena cattāripi saccāni asammohapaṭivedhena maggañāṇaṁ paṭivijjhati.",
  "tika-abh08t47:30": "Evaṁ yuttivasena vibhāvitaṁ ekapaṭivedhaṁ āgamenapi sādhetuṁ ‘‘vuttampi ceta’’ntiādi vuttaṁ. Maggasamaṅgissa ñāṇanti hi ‘‘yo nu kho, āvuso, dukkhaṁ passati, dukkhasamudayampi so passati, dukkhanirodhampi, dukkhanirodhagāminipaṭipadampi so passatī’’ti (saṁ. ni. 5.1100) ekasaccadassanasamaṅgino aññasaccadassanasamaṅgibhāvavicāraṇāyaṁ tamatthaṁ sādhetuṁ āyasmatā gavampatittherena vuttaṁ. Aññathā kamābhisamaye sati purimadiṭṭhassa puna adassanato samudayādipassato dukkhādidassanaṁ puna avattabbaṁ siyā. Idāni panettha upamāsaṁsandanaṁ karonto āha ‘‘padīpo’’tiādi. Nissayābhāvahetutāya dukkhapariññāya vaṭṭijjhāpanasadisatā, paṭipakkhaviddhaṁsanatāya samudayappahānassa andhakāravināsanasadisatā, ñāṇālokaparibrūhanatāya maggabhāvanāya ālokavidaṁsanasadisatā, tena tena maggena yathā yathā nirodhassa sacchikiriyā, tathā tathā kilesasnehapariyādānaṁ hotīti nirodhasacchikiriyāya snehapariyādānasadisatā kāraṇūpacārena vuttā.",
  "tika-abh08t47:31": "1385-6. Aparāyapi upamāya tamatthaṁ dassento āha ‘‘uggacchanto’’tiādi. Obhāsetīti pakāseti. Paṭihaññatīti paṭippassambheti. Etthāpi yathā sūriyo rūpagatāni obhāseti, evaṁ maggañāṇaṁ dukkhaṁ parijānāti. Yathā andhakāraṁ vināseti, evaṁ samudayaṁ pajahati. Yathā ālokaṁ dasseti, evaṁ sahajātādipaccayatāya maggaṁ bhāveti . Yathā sītaṁ paṭippassambheti, evaṁ sabbakilesadarathapariḷāhapaṭippassaddhibhūtaṁ nirodhaṁ sacchikarotīti upamāsaṁsandanaṁ daṭṭhabbaṁ.",
  "tika-abh08t47:32": "1388.Appetīti pappoti. Dukkhapariññāya sakkāyatīrasamatikkamabhāvato orimatīrappajahanasadisatā, maggabhāvanāya sattatiṁsabodhipakkhiyadhammavahanatāya bhaṇḍavahanasadisatā, ettāvatā paññābhāvanāya nānākilesaviddhaṁsanavasappavatto ānisaṁso dassito hotīti.",
  "tika-abh08t47:33": "Ariyaphalasamāpattinirodhasamāpattiyopi panassā ānisaṁsāti daṭṭhabbaṁ. Tā pana saṅkhepato evaṁ daṭṭhabbā – ‘‘ariyaphalasamāpattī’’ti hi catunnampi phalaṭṭhānaṁ attano attano ariyaphalassa diṭṭhadhammasukhavihāratthaṁ nirodhe appanā. Cattāropi hi ariyapuggalā sakaṁ sakaṁ phalasamāpattiṁ samāpajjanti. Keci pana ‘‘anāgāmiarahantova samāpajjanti samādhismiṁ paripūrakāritāyā’’ti vadanti, taṁ akāraṇaṁ attanā paṭiladdhasamāpattisamāpajjane samādhismiṁ paripūrakāritāya kātabbābhāvato. Sabbaso asamucchinnakilesassa hi puthujjanassāpi attanā paṭiladdhalokiyasamāpattisamāpajjanaṁ labbhati, kimaṅgaṁ pana samucchinnekaccakilesānaṁ ariyānaṁ. Uparimā pana heṭṭhimaṁ pubbe paṭiladdhampi na samāpajjanti puggalantarabhāvaṁ upagatattā. Samugghāṭitakammakilesanirodhanena hi puthujjanehi viya sotāpannassa, sotāpannādīhi sakadāgāmiādīnaṁ puggalantarabhāvūpagamanaṁ atthi, anantaraphalattā ca lokuttarakusalānaṁ heṭṭhimato uparimo bhavantaragato viya hotīti tassa tassa ariyassa taṁ taṁ phalaṁ bhavaṅgasadisaṁ hoti, tasmā puggalantarabhāvūpagamanena paṭippassaddhattā natthi uparimassa heṭṭhimaphalasamāpattiyā samāpajjanaṁ, heṭṭhimo pana uparimaṁ na samāpajjati anadhigatattāti cattāropi puggalā sakasakaphalameva samāpajjanti. Taṁ pana samāpajjitukāmena ariyasāvakena rahogatena paṭisallīnena udayabbayādivasena saṅkhārā vipassitabbā. Tassa pavattānupubbavipassanassa saṅkhārārammaṇagotrabhuñāṇānantaraṁ phalasamāpattivasena nirodhe cittaṁ appeti. Phalasamāpattininnacittatāya cettha sekhassa phalameva uppajjati, na maggo. Añño eva hi vipassanācāro ariyamaggāvaho, añño phalasamāpattiāvaho.",
  "tika-abh08t47:34": "Tathā hi ariyamaggavīthiyaṁ anulomañāṇāni anibbiddhapubbānaṁ thūlathūlalobhakkhandhādīnaṁ sātisayaṁ padālanena lokiyañāṇesu ukkaṁsapāramippattāni maggānukūlāni hutvā uppajjanti, phalasamāpattivīthiyaṁ pana tāni tena tena maggena tesaṁ tesaṁ kilesānaṁ samucchinnattā kilesavikkhambhane nirussukkāni kevalaṁ ariyānaṁ phalasamāpattisukhasamaṅgibhāvassa parikammappattāni hutvā uppajjantīti na tesaṁ kutoci vuṭṭhānasambhavo. Yato nesaṁ pacchimo saṅkhāranimittato vuṭṭhahitvā maggassa anantarapaccayo bhaveyya, teneva ca phalasamāpattiyā anantarapaccayabhūtaṁ ñāṇaṁ saṅkhārārammaṇameva hoti, na nibbānārammaṇanti veditabbaṁ. Pubbābhisaṅkhāravasena cassā pabandhavasena pavattiparicchinnakālāpagame bhavaṅgavasena tato vuṭṭhānañca veditabbaṁ.",
  "tika-abh08t47:35": "Nirodhasamāpatti pana tatiyacatutthaphalaṭṭhānaṁ anupubbanirodhavasena cittacetasikānaṁ dhammānaṁ appavatti. Anāgāmiarahantoyeva hi kāmacchandādisamucchindanena samādhismiṁ paripūrakāritāya samathaphalasamannāgatattā nirodhaṁ samāpajjanti. Tathā hetaṁ samathavipassanānaṁ yuganandhabhāvappavattanavasena dvīhi balehi samannāgatasseva sambhavati, tasmā taṁ samāpajjitukāmena anāgāminā, khīṇāsavena vā aṭṭhasamāpattilābhinā rahogatena paṭisallīnena paṭhamajjhānaṁ samāpajjitvā vuṭṭhāya tattha saṅkhārā aniccato dukkhato anattato vipassitabbā, tato dutiyaṁ tatiyaṁ catutthaṁ ākāsānañcāyatanaṁ viññāṇañcāyatanaṁ samāpajjitvā vuṭṭhāya tatheva tattha saṅkhārā sammasitabbā, atha ākiñcaññāyatanaṁ samāpajjitvā vuṭṭhāya nānābaddhāvikopanaṁ saṅghapaṭimānanaṁ satthupakkosanaṁ addhānaparicchedoti catubbidhaṁ pubbakiccaṁ kātabbaṁ.",
  "tika-abh08t47:36": "Tattha sarīrato visaṁyuttā mañcapīṭhādayo sattāhabbhantare yathā na nassanti, tathā adhiṭṭhānaṁ nānābaddhāvikopanaṁ. Sarīrasaṁyutte visuṁ adhiṭṭhānakiccaṁ natthi. Saṅgho pana ñattikammādīsu kiñcideva kammaṁ kattukāmo ‘‘yāva maṁ na pakkosati, tāvadeva vuṭṭhahissāmī’’ti pubbābhogakaraṇaṁ saṅghapaṭimānanaṁ. Satthā ca ‘‘sikkhāpadapaññāpanādīsu yāva maṁ na pakkosati, tāvadeva vuṭṭhahissāmī’’ti pubbābhogakaraṇaṁ satthupakkosanaṁ. Sattāhabbhantare attano āyusaṅkhārassa pavattanasamatthatāvalokanaṁ addhānaparicchedo. Evaṁ katapubbakiccena nevasaññānāsaññāyatanaṁ samāpajjitabbaṁ. Athekaṁ vā dve vā cittavāre atikkamitvā acittako hoti, nirodhaṁ phusati, tato yathāparicchedaṁ tatiyacatutthaphalānaṁ aññatarena nirodhā vuṭṭhahissatīti. Evamayaṁ duvidhā samāpatti lokuttarapaññāya ānisaṁso.",
  "tika-abh08t47:37": "1392-4. Sadevakalokato uttiṇṇena, uttaritarena vāti lokuttarena sammāsambuddhena. Paññāya bhāvananti sambandho. Hitabhāvananti idhalokaparalokahitavibhāvanaṁ imaṁ paññābhāvanaṁ. Sukhasaṁhitanti siniddhacchāyudakavantatādinā sukhasahitaṁ. Hitanti yogakammassa hitaṁ . Uttamanti uggatatamaṁ, accuggataṁ balavantampīti adhippāyo. Aviggahakampadanti viggahañca kampañca na detīti aviggahakampadanti attho.",
  "tika-abh08t47:38": "Iti abhidhammatthavikāsiniyā nāma",
  "tika-abh08t47:39": "Abhidhammāvatārasaṁvaṇṇanāya",
  "tika-abh08t47:40": "Kilesappahānakathāvaṇṇanā niṭṭhitā."
}