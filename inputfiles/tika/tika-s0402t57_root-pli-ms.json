{
  "tika-s0402t57:0": "(25) 5. Āpattibhayavaggo",
  "tika-s0402t57:1": "1. Saṅghabhedakasuttavaṇṇanā",
  "tika-s0402t57:2": "243. Pañcamassa paṭhame vivādādhikaraṇādīsūti vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇanti imesu catūsu. Tattha dhammoti vā adhammoti vā aṭṭhārasahi vatthūhi vivadantānaṁ bhikkhūnaṁ yo vivādo, idaṁ vivādādhikaraṇaṁ nāma. Sīlavipattiyā vā ācāradiṭṭhiājīvavipattiyā vā anuvadantānaṁ yo anuvādo upavadanā ceva codanā ca, idaṁ anuvādādhikaraṇaṁ nāma. Mātikāya āgatā pañca, vibhaṅge dveti sattapi āpattikkhandhā, idaṁ āpattādhikaraṇaṁ nāma. Saṅghassa apalokanādīnaṁ catunnaṁ kammānaṁ karaṇaṁ, idaṁ kiccādhikaraṇaṁ nāma. Sesamettha uttānameva.",
  "tika-s0402t57:3": "Saṅghabhedakasuttavaṇṇanā niṭṭhitā.",
  "tika-s0402t57:4": "2-3. Āpattibhayasuttādivaṇṇanā",
  "tika-s0402t57:5": "244-5. Dutiye bhassati niratthakabhāvena khipīyatīti bhasmaṁ, chārikā. Tassa puṭaṁ bhaṇḍikā bhasmapuṭaṁ. Tenāha ‘‘bhasmapuṭanti chārikābhaṇḍika’’nti. Tatiyaṁ uttānatthameva.",
  "tika-s0402t57:6": "Āpattibhayasuttādivaṇṇanā niṭṭhitā.",
  "tika-s0402t57:7": "4-7. Seyyāsuttādivaṇṇanā",
  "tika-s0402t57:8": "246-9. Catutthe petāti peccabhāvaṁ gatā. Te pana yasmā idha katakālakiriyā kālena katajīvitucchedā honti, tasmā vuttaṁ ‘‘kālakatā vuccantī’’ti, matāti attho. Atha vā peccabhavaṁ gatā, petūpapattivasena nibbattiṁ upagatāti attho. Tenāha ‘‘atha vā petavisaye nibbattā petā nāmā’’ti. Ekena passena sayituṁ na sakkonti dukkhuppattito.",
  "tika-s0402t57:9": "Tejussadattāti iminā sīhassa abhīrukabhāvaṁ dasseti. Bhīrukā sesamigā attano āsayaṁ pavisitvā santāsapubbakaṁ yathā tathā sayanti, sīho pana abhīruko sabhāvato satokārī bhikkhu viya satiṁ upaṭṭhapetvāva sayati. Tenāha ‘‘dve purimapāde’’tiādi. Dakkhiṇe purimapāde vāmassa purimapādassa ṭhapanavasena dve purimapāde ekasmiṁ ṭhāne ṭhapetvā. Pacchimapāde vuttanayeneva idhāpi ekasmiṁ ṭhāne ṭhapanaṁ veditabbaṁ, ṭhitokāsasallakkhaṇaṁ abhīrukavaseneva. Sīsaṁ pana ukkhipitvātiādinā vuttasīhakiriyā anutrastappabujjhanā viya abhīrubhāvasiddhadhammatāvasenevāti veditabbā. Sīhavijambhanaṁ ativelaṁ ekākāre ṭhapitānaṁ sarīrāvayavānaṁ gamanādikiriyāsu yogyabhāvāpādanatthaṁ. Tikkhattuṁ sīhanādanadanaṁ appesakkhamigarājehi parittāsapariharaṇatthaṁ.",
  "tika-s0402t57:10": "Ayaṁvuccati, bhikkhave, tathāgataseyyāti iminā catutthajjhānaseyyā tathāgataseyyā nāmāti dasseti. Seti abyāvaṭabhāvena pavattati etthāti seyyā, catutthajjhānameva seyyā catutthajjhānaseyyā. Kiṁ pana taṁ catutthajjhānanti? Ānāpānacatutthajjhānaṁ. Tattha hi ṭhatvā vipassanaṁ vaḍḍhetvā bhagavā anukkamena aggamaggaṁ adhigantvā tathāgato jātoti. Tayidaṁ padaṭṭhānaṁ nāma na seyyā, tathāpi yasmā ‘‘catutthajjhānasamanantarā bhagavā parinibbāyī’’ti mahāparinibbāne (dī. ni. 2.219) āgataṁ, tasmā lokiyacatutthajjhānasamāpatti eva tathāgataseyyāti keci. Evaṁ sati parinibbānakālikāva tathāgataseyyā āpajjati, na ca bhagavā lokiyacatutthajjhānasamāpajjanabahulo vihāsi. Aggaphalavasena pavattaṁ panettha catutthajjhānaṁ veditabbaṁ. Tattha yathā sattānaṁ niddūpagamalakkhaṇā seyyā bhavaṅgacittavasena hoti, sā pana nesaṁ paṭhamajātisamanvayā yebhuyyavuttikā, evaṁ bhagavato ariyajātisamanvayaṁ yebhuyyavuttikaṁ aggaphalabhūtaṁ catutthajjhānaṁ tathāgataseyyāti veditabbaṁ. Pañcamādīni uttānatthāni.",
  "tika-s0402t57:11": "Seyyāsuttādivaṇṇanā niṭṭhitā.",
  "tika-s0402t57:12": "8. Paṭhamavohārasuttavaṇṇanā",
  "tika-s0402t57:13": "250-253. Aṭṭhame anariyānanti asādhūnaṁ nihīnānaṁ. Vohārāti saṁvohārā abhilāpā vā, ‘‘diṭṭhaṁ mayā’’ti evaṁvāditā. Ettha ca taṁtaṁsamuṭṭhāpakacetanāvasena attho veditabbo. Navamādīsu natthi vattabbaṁ.",
  "tika-s0402t57:14": "Paṭhamavohārasuttavaṇṇanā niṭṭhitā.",
  "tika-s0402t57:15": "Āpattibhayavaggavaṇṇanā niṭṭhitā.",
  "tika-s0402t57:16": "Pañcamapaṇṇāsakaṁ niṭṭhitaṁ."
}