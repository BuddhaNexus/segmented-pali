{
  "tika-s0404t6:0": "(7) 2. Bhūmicālavaggo",
  "tika-s0404t6:1": "1-5. Icchāsuttādivaṇṇanā",
  "tika-s0404t6:2": "61-65. Sattamassa paṭhamādīni suviññeyyāni. Pañcame (dī.ni.ṭī. 2.173) abhibhavatīti abhibhu, parikammaṁ, ñāṇaṁ vā. Abhibhu āyatanaṁ etassāti abhibhāyatanaṁ, jhānaṁ. Abhibhavitabbaṁ vā ārammaṇasaṅkhātaṁ āyatanaṁ etassāti abhibhāyatanaṁ. Atha vā ārammaṇābhibhavanato abhitu ca taṁ āyatanañca yogino sukhavisesānaṁ adhiṭṭhānabhāvato manāyatanadhammāyatanabhāvato cātipi sasampayuttajjhānaṁ abhibhāyatanaṁ. Tenāha ‘‘abhibhavanakāraṇānī’’tiādi. Tāni hīti abhibhāyatanasaññitāni jhānāni. ‘‘Puggalassa ñāṇuttariyatāyā’’ti idaṁ ubhayatthāpi yojetabbaṁ. Kathaṁ? Paṭipakkhabhāvena paccanīkadhamme abhibhavanti puggalassa ñāṇuttariyatāya ārammaṇāni abhibhavanti. Ñāṇabaleneva hi ārammaṇābhibhavanaṁ viya paṭipakkhābhibhavopīti.",
  "tika-s0404t6:3": "Parikammavasenaajjhattaṁ rūpasaññī, na appanāvasena. Na hi paṭibhāganimittārammaṇā appanā ajjhattavisayā sambhavati. Taṁ pana ajjhattaparikammavasena laddhaṁ kasiṇanimittaṁ avisuddhameva hoti, na bahiddhāparikammavasena laddhaṁ viya visuddhaṁ.",
  "tika-s0404t6:4": "Parittānīti yathāladdhāni suppasarāvamattāni. Tenāha ‘‘avaḍḍhitānī’’ti. Parittavasenevāti vaṇṇavasena ābhoge vijjamānepi parittavaseneva idaṁ abhibhāyatanaṁ vuttaṁ. Parittatā hettha abhibhavanassa kāraṇaṁ. Vaṇṇābhoge satipi asatipi abhibhāyatanabhāvanā nāma tikkhapaññasseva sambhavati, na itarassāti āha ‘‘ñāṇuttariko puggalo’’ti. Abhibhavitvā samāpajjatīti ettha abhibhavanaṁ samāpajjanañca upacārajjhānādhigamasamanantarameva appanājhānuppādananti āha ‘‘saha nimittuppādenevettha appanaṁ pāpetī’’ti. Saha nimittuppādenāti ca appanāparivāsābhāvassa lakkhaṇavacanametaṁ. Yo ‘‘khippābhiñño’’ti vuccati, tatopi ñāṇuttarasseva abhibhāyatanabhāvanā. Etthāti etasmiṁ nimitte. Appanaṁ pāpetīti bhāvanaṁ appanaṁ neti.",
  "tika-s0404t6:5": "Ettha ca keci ‘‘uppanne upacārajjhāne taṁ ārabbha ye heṭṭhimantena dve tayo javanavārā pavattanti, te upacārajjhānapakkhikā eva, tadanantarañca bhavaṅgaparivāsena upacārāsevanāya ca vinā appanā hoti, saha nimittuppādeneva appanaṁ pāpetī’’ti vadanti, taṁ tesaṁ matimattaṁ. Na hi pārivāsikakammena appanāvāro icchito, nāpi mahaggatappamāṇajjhānesu viya upacārajjhāne ekantato paccavekkhaṇā icchitabbā, tasmā upacārajjhānādhigamato paraṁ katipayabhavaṅgacittāvasāne appanaṁ pāpuṇanto ‘‘saha nimittuppādenevettha appanaṁ pāpetī’’ti vutto. ‘‘Saha nimittuppādenā’’ti ca adhippāyikamidaṁ vacanaṁ, na nītatthaṁ. Adhippāyo vuttanayeneva veditabbo.",
  "tika-s0404t6:6": "Na antosamāpattiyaṁ tadā tathārūpassa ābhogassa asambhavato, samāpattito vuṭṭhitassa ābhogo pubbabhāgabhāvanāya vasena jhānakkhaṇe pavattaṁ abhibhavanākāraṁ gahetvā pavattoti daṭṭhabbaṁ. Abhidhammaṭṭhakathāyaṁ (dha. sa. aṭṭha. 204) pana ‘‘iminā panassa pubbabhogo kathito’’ti vuttaṁ. Antosamāpattiyaṁ tathā ābhogābhāve kasmā ‘‘jhānasaññāyapī’’ti vuttanti āha ‘‘abhibhavana…pe… atthī’’ti.",
  "tika-s0404t6:7": "Vaḍḍhitappamāṇānīti vipulappamāṇānīti attho, na ekaṅguladvaṅgulādivasena vaḍḍhiṁ pāpitānīti tathāvaḍḍhanassevettha asambhavato. Tenāha ‘‘mahantānī’’ti. Bhattavaḍḍhitakanti bhuñjanabhājane vaḍḍhitvā dinnaṁ bhattaṁ, ekāsane purisena bhuñjitabbabhattato upaḍḍhabhattanti attho.",
  "tika-s0404t6:8": "Rūpe saññā rūpasaññā, sā assa atthīti rūpasaññī, na rūpasaññī arūpasaññī. Saññāsīsena jhānaṁ vadati. Rūpasaññāya anuppādanamevettha alābhitā. Bahiddhāva uppannanti bahiddhāvatthusmiṁyeva uppannaṁ. Abhidhamme (dha. sa. 204-209) pana ‘‘ajjhattaṁ arūpasaññī bahiddhā rūpāni passati parittāni suvaṇṇadubbaṇṇāni, appamāṇāni suvaṇṇadubbaṇṇānī’’ti evaṁ catunnaṁ abhibhāyatanānaṁ āgatattā abhidhammaṭṭhakathāyaṁ ‘‘kasmā pana yathā suttante ajjhattaṁ rūpasaññī eko bahiddhā rūpāni passati parittānītiādi vuttaṁ, evaṁ avatvā idha catūsupi abhibhāyatanesu ajjhattaṁ arūpasaññitāva vuttā’’ti codanaṁ katvā ‘‘ajjhattarūpānaṁ anabhibhavanīyato’’ti kāraṇaṁ vatvā ‘‘tattha vā idha vā bahiddhā rūpāneva abhibhavitabbāni, tasmā tāni niyamatova vattabbānīti tatrāpi idhāpi vuttāni, ‘ajjhattaṁ rūpasaññī’ti idaṁ pana satthu desanāvilāsamattamevā’’ti vuttaṁ.",
  "tika-s0404t6:9": "Ettha ca vaṇṇābhogarahitāni sahitāni ca sabbāni ‘‘parittāni suvaṇṇadubbaṇṇānī’’ti vuttāni, tathā ‘‘appamāṇāni suvaṇṇadubbaṇṇānī’’ti. Atthi hi so pariyāyo ‘‘parittāni abhibhuyya, tāni ce kadāci vaṇṇavasena ābhujitāni honti suvaṇṇadubbaṇṇāni abhibhuyyā’’ti. Pariyāyakathā hi suttantadesanāti. Abhidhamme pana nippariyāyadesanattā vaṇṇābhogarahitāni visuṁ vuttāni, tathā sahitāni. Atthi hi ubhayattha abhibhavanavisesoti, tathā idha pariyāyadesanattā vimokkhānampi abhibhavanapariyāyo atthīti ‘‘ajjhattaṁ rūpasaññī’’tiādinā paṭhamadutiyaabhibhāyatanesu paṭhamavimokkho, tatiyacatutthaabhibhāyatanesu dutiyavimokkho, vaṇṇābhibhāyatanesu tatiyavimokkho ca abhibhavanappavattito saṅgahito. Abhidhamme (dha. sa. 204-209, 247-249) pana nippariyāyadesanattā vimokkhābhibhāyatanāni asaṅkarato dassetuṁ vimokkhe vajjetvā abhibhāyatanāni kathitāni. Sabbāni ca vimokkhakiccāni jhānāni vimokkhadesanāyaṁ vuttāni. Tadetaṁ ‘‘ajjhattaṁ rūpasaññī’’ti āgatassa abhibhāyatanadvayassa abhidhamme abhibhāyatanesu avacanato ‘‘rūpī rūpāni passatī’’tiādīnañca sabbavimokkhakiccasādhāraṇavacanabhāvato vavatthānaṁ katanti viññāyati. ‘‘Ajjhattarūpānaṁ anabhibhavanīyato’’ti idaṁ abhidhamme katthacipi ‘‘ajjhattaṁ rūpāni passatī’’ti avatvā sabbattha yaṁ vuttaṁ ‘‘bahiddhā rūpāni passatī’’ti, tassa kāraṇavacanaṁ. Tena yaṁ aññahetukaṁ, taṁ tena hetunā vuttaṁ. Yaṁ pana desanāvilāsahetukaṁ ajjhattaṁ arūpasaññitāya eva abhidhamme vacanaṁ, na tassa aññaṁ kāraṇaṁ maggitabbanti dasseti.",
  "tika-s0404t6:10": "Ajjhattarūpānaṁ anabhibhavanīyatā ca tesaṁ bahiddhārūpānaṁ viya avibhūtattā desanāvilāso ca yathāvuttavavatthānavasena veditabbo veneyyajjhāsayavasena vijjamānapariyāyakathābhāvato. ‘‘Suvaṇṇadubbaṇṇānī’’ti eteneva siddhattā na nīlādiabhibhāyatanāni vattabbānīti ce? Taṁ na. Nīlādīsu katādhikārānaṁ nīlādibhāvasseva abhibhavanakāraṇattā. Na hi tesaṁ parisuddhāparisuddhavaṇṇānaṁ parittatā vā appamāṇatā vā abhibhavanakāraṇaṁ, atha kho nīlādibhāvo evāti. Etesu ca parittādikasiṇarūpesu yaṁ yaṁ caritassa imāni abhibhāyatanāni ijjhanti, taṁ dassetuṁ ‘‘imesu panā’’tiādi vuttaṁ. Sabbasaṅgāhikavasenāti nīlavaṇṇanīlanidassananīlanibhāsānaṁ sādhāraṇavasena. Vaṇṇavasenāti sabhāvavaṇṇavasena. Nidassanavasenāti passitabbatāvasena cakkhuviññāṇādiviññāṇavīthiyā gahetabbatāvasena. Obhāsavasenāti sappabhāsatāya avabhāsanavasena.",
  "tika-s0404t6:11": "Icchāsuttādivaṇṇanā niṭṭhitā.",
  "tika-s0404t6:12": "6. Vimokkhasuttavaṇṇanā",
  "tika-s0404t6:13": "66. Chaṭṭhe (dī. ni. ṭī. 2.129) kenaṭṭhenāti kena sabhāvena. Sabhāvo hi ñāṇena yāthāvato araṇīyato ñātabbato ‘‘attho’’ti vuccati, so eva ttha-kārassa ṭṭha-kāraṁ katvā ‘‘aṭṭho’’ti vutto. Adhimuccanaṭṭhenāti adhikaṁ savisesaṁ muccanaṭṭhena. Etena satipi sabbassapi rūpāvacarajjhānassa vikkhambhanavasena paṭipakkhato vimuttabhāve yena bhāvanāvisesena taṁ jhānaṁ sātisayaṁ paṭipakkhato vimuccitvā pavattati, so bhāvanāviseso dīpito. Bhavati hi samānajātiyuttopi bhāvanāvisesena pavattiākāraviseso. Yathā taṁ saddhāvimuttato diṭṭhippattassa, tathā paccanīkadhammehi suṭṭhu vimuttatāya eva aniggahitabhāvena nirāsaṅkatāya abhirativasena suṭṭhu adhimuccanaṭṭhenapi vimokkho. Tenāha ‘‘ārammaṇe cā’’tiādi. Ayaṁ panatthoti ayaṁ adhimuccanaṭṭho pacchime vimokkhe nirodhe natthi. Kevalo vimuttaṭṭho eva tattha labbhati, taṁ sayameva parato vakkhati.",
  "tika-s0404t6:14": "Rūpīti yenāyaṁ sasantatipariyāpannena rūpena samannāgato, taṁ yassa jhānassa hetubhāvena visiṭṭharūpaṁ hoti, yena visiṭṭhena rūpena ‘‘rūpī’’ti vucceyya rūpīsaddassa atisayatthadīpanato, tadeva sasantatipariyāpannarūpassa vasena paṭiladdhajjhānaṁ idha paramatthato rūpibhāvasādhakanti daṭṭhabbaṁ. Tenāha ‘‘ajjhatta’’ntiādi. Rūpajjhānaṁ rūpaṁ uttarapadalopena. Rūpānīti panettha purimapadalopo daṭṭhabbo. Tena vuttaṁ ‘‘nīlakasiṇādīni rūpānī’’ti. Rūpe kasiṇarūpe saññā rūpasaññā , sā etassa atthīti rūpasaññī, saññāsīsena jhānaṁ vadati. Tappaṭipakkhena arūpasaññī. Tenāha ‘‘ajjhattaṁ na rūpasaññī’’tiādi.",
  "tika-s0404t6:15": "Anto appanāyaṁ ‘‘subha’’nti ābhogo natthīti iminā pubbābhogavasena tathā adhimutti siyāti dasseti. Evañhettha tathāvattabbatāpatticodanā anavaṭṭhānā hoti. Yasmā suvisuddhesu nīlādīsu vaṇṇakasiṇesu tattha katādhikārānaṁ abhirativasena suṭṭhu adhimuccanaṭṭho sambhavati, tasmā aṭṭhakathāyaṁ tathā tatiyo vimokkho saṁvaṇṇito. Yasmā pana mettādivasena pavattamānā bhāvanā satte appaṭikūlato dahanti, te subhato adhimuccitvā pavattati, tasmā paṭisambhidāmagge (paṭi. ma. 1.212-213) brahmavihārabhāvanā ‘‘subhavimokkho’’ti vuttā. Tayidaṁ ubhayampi tena tena pariyāyena vuttattā na virujjhatīti daṭṭhabbaṁ.",
  "tika-s0404t6:16": "Sabbasoti anavasesato. Na hi catunnaṁ arūpakkhandhānaṁ ekadesopi tattha avasissati. Vissaṭṭhattāti yathāparicchinnakāle nirodhitattā. Uttamo vimokkho nāma ariyeheva samāpajjitabbato ariyaphalapariyosānattā diṭṭheva dhamme nibbānappattibhāvato ca.",
  "tika-s0404t6:17": "Vimokkhasuttavaṇṇanā niṭṭhitā.",
  "tika-s0404t6:18": "7. Anariyavohārasuttavaṇṇanā",
  "tika-s0404t6:19": "67. Sattame anariyānaṁ lāmakānaṁ vohāro anariyavohāro. Diṭṭhavāditāti diṭṭhaṁ mayāti evaṁ vāditā. Evaṁ sesesupi. Ettha ca taṁtaṁsamuṭṭhāpakacetanāvasena attho veditabbo. Tenāha ‘‘yāhi cetanāhī’’tiādi.",
  "tika-s0404t6:20": "Anariyavohārasuttavaṇṇanā niṭṭhitā.",
  "tika-s0404t6:21": "9. Parisāsuttavaṇṇanā",
  "tika-s0404t6:22": "69. Navame (dī. ni. ṭī. 2.172) samāgantabbato, samāgacchatīti vā samāgamo, parisā. Bimbisārappamukho samāgamo bimbisārasamāgamo. Sesadvayepi eseva nayo. Bimbisāra…pe… samāgamasadisaṁ khattiyaparisanti yojanā. Aññesu cakkavāḷesupi labbhateva satthu khattiyaparisādiupasaṅkamanaṁ. Ādito tehi saddhiṁ satthu bhāsanaṁ ālāpo, kathanappaṭikathanaṁ sallāpo. Dhammūpasaṁhitā pucchāpaṭipucchā dhammasākacchā. Saṇṭhānaṁ paṭicca kathitaṁ saṇṭhānapariyāyattā vaṇṇa-saddassa ‘‘mahantaṁ hatthirājavaṇṇaṁ abhinimminitvā’’tiādīsu (saṁ. ni. 1.138) viya. Tesanti padaṁ ubhayapadāpekkhaṁ ‘‘tesampi lakkhaṇasaṇṭhānaṁ viya satthu sarīrasaṇṭhānaṁ tesaṁ kevalaṁ paññāyati evā’’ti. Nāpi āmuttamaṇikuṇḍalo bhagavā hotīti yojanā. Chinnassarāti dvidhā bhinnassarā. Gaggarassarāti jajjaritassarā. Bhāsantaranti tesaṁ sattānaṁ bhāsāto aññaṁ bhāsaṁ. Vīmaṁsāti cintanā. Kimatthaṁ…pe… desetīti idaṁ nanu attānaṁ jānāpetvā dhamme kathite tesaṁ sātisayo pasādo hotīti iminā adhippāyena vuttaṁ? Yesaṁ attānaṁ ajānāpetvāva dhamme kathite pasādo hoti, na jānāpetvā, tādise sandhāya satthā tathā karoti. Tattha payojanamāha ‘‘vāsanatthāyā’’ti. Evaṁ sutopīti evaṁ aviññātadesako aviññātāgamanopi suto dhammo attano dhammasudhammatāyeva anāgate paccayo hoti suṇantassa.",
  "tika-s0404t6:23": "Parisāsuttavaṇṇanā niṭṭhitā.",
  "tika-s0404t6:24": "10. Bhūmicālasuttavaṇṇanā",
  "tika-s0404t6:25": "70. Dasame (dī. ni. ṭī. 2.167; saṁ. ni. ṭī. 2.5.822) udenayakkhassa cetiyaṭṭhāneti udenassa nāma yakkhassa āyatanabhāvena iṭṭhakāhi kate mahājanassa cittīkataṭṭhāne. Katavihāroti bhagavantaṁ uddissa katavihāro. Vuccatīti purimavohārena ‘‘udenaṁ cetiya’’nti vuccati. Gotamakādīsupīti ‘‘gotamakaṁ cetiya’’ntiādīsupi. Eseva nayoti cetiyaṭṭhāne katavihārabhāvaṁ atidisati. Tathā hi sattambanti kikissa rañño dhītaro satta kumāriyo saṁvegajātā gehato nikkhamitvā tattha padhānaṁ padahiṁsu, taṁ ṭhānaṁ ‘‘sattambaṁ cetiya’’nti vadanti. Bahuputtakanti ca bahupāroho eko nigrodharukkho, tasmiṁ adhivatthaṁ devataṁ bahū manussā putte patthenti, tadupādāya taṁ ṭhānaṁ ‘‘bahuputtakaṁ cetiya’’nti paññāyittha. Sārandadassa nāma yakkhassa vasitaṭṭhānaṁ, cāpālassa nāma yakkhassa vasitaṭṭhānaṁ, iti sabbānevetāni buddhuppādato pubbadevatā pariggahetvā cetiyavohārena voharitāni, bhagavato vihāre katepi tatheva sañjānanti. Ramaṇīyāti ettha vesāliyā tāva bhūmibhāgasampattiyā sulabhapiṇḍatāya ramaṇīyabhāvo veditabbo. Vihārānaṁ pana nagarato nātidūratāya naccāsannatāya gamanāgamanasampattiyā anākiṇṇavihāraṭṭhānatāya chāyudakasampattiyā pavivekapatirūpatāya ca ramaṇīyatā daṭṭhabbā.",
  "tika-s0404t6:26": "Vaḍḍhitāti bhāvanāpāripūrivasena paribrūhitā. Punappunaṁ katāti bhāvanāya bahulīkaraṇena aparāparaṁ pavattitā. Yuttayānaṁ viya katāti yathā yuttamājaññayānaṁ chekena sārathinā adhiṭṭhitaṁ yathāruci pavattati, evaṁ yathāruci pavattirahataṁ gamitā. Patiṭṭhānaṭṭhenāti adhiṭṭhānaṭṭhena. Vatthu viya katāti sabbaso upakkilesavisodhanena iddhivisayatāya patiṭṭhānabhāvato suvisodhitaparissayavatthu viya katā. Adhiṭṭhitāti paṭipakkhadūrībhāvato subhāvitabhāvena taṁtaṁadhiṭṭhānayogyatāya ṭhapitā. Samantato citāti sabbabhāgena bhāvanupacayaṁ gamitā. Tenāha ‘‘suvaḍḍhitā’’ti. Suṭṭhu samāraddhāti iddhibhāvanāya sikhāppattiyā sammadeva saṁsevitā.",
  "tika-s0404t6:27": "Aniyamenāti ‘‘yassa kassacī’’ti aniyamavacanena. Niyametvāti ‘‘tathāgatassā’’ti sarūpadassanena niyametvā. Āyuppamāṇanti (dī. ni. ṭī. 1.40; dī. ni. abhi. ṭī. 1.40) paramāyuppamāṇaṁ vadati. Kiṁ panettha paramāyu nāma, kathaṁ vā taṁ paricchinnappamāṇanti? Vuccate – yo tesaṁ tesaṁ sattānaṁ tasmiṁ tasmiṁ bhavavisese purimasiddhabhavapatthanūpanissayavasena sarīrāvayavavaṇṇasaṇṭhānappamāṇādivisesā viya taṁtaṁgatinikāyādīsu yebhuyyena niyataparicchedo gabbhaseyyakakāmāvacaradevarūpāvacarasattānaṁ sukkasoṇitautubhojanādiutuādipaccuppannapaccayūpatthambhito vipākappabandhassa ṭhitikālaniyamo. So yathāsakaṁ khaṇamattāvaṭṭhāyīnampi attano sahajātānaṁ rūpārūpadhammānaṁ ṭhapanākāravuttitāya pavattanakāni rūpārūpajīvitindriyāni yasmā na kevalaṁ tesaṁ khaṇaṭhitiyā eva kāraṇabhāvena anupālakāni, atha kho yāva bhavaṅgupacchedā anupabandhassa avicchedahetubhāvenapi, tasmā āyuhetukattā kāraṇūpacārena āyu, ukkaṁsaparicchedavasena paramāyūti ca vuccati. Taṁ pana devānaṁ nerayikānaṁ uttarakurukānañca niyataparicchedaṁ. Uttarakurukānaṁ pana ekantaniyataparicchedameva, avasiṭṭhamanussapetatiracchānānaṁ pana ciraṭṭhitisaṁvattanikakammabahule kāle taṁkammasahitasantānajanitasukkasoṇitapaccayānaṁ taṁmūlakānañca candasūriyasamavisamaparivattanādijanitautuāhārādisamavisamapaccayānañca vasena cirācirakālato aniyataparicchedaṁ, tassa ca yathā purimasiddhabhavapatthanāvasena taṁtaṁgatinikāyādīsu vaṇṇasaṇṭhānādivisesaniyamo siddho dassanānussavādīhi, tathā ādito gahaṇasiddhiyā. Evaṁ tāsu tāsu upapattīsu nibbattasattānaṁ yebhuyyena samappamāṇaṭṭhitikālaṁ dassanānussavehi labhitvā taṁparamataṁ ajjhosāya pavattitabhavapatthanāvasena ādito paricchedaniyamo veditabbo. Yasmā pana kammaṁ tāsu tāsu upapattīsu yathā taṁtaṁupapattiniyatavaṇṇādinibbattane samatthaṁ, evaṁ niyatāyuparicchedāsu upapattīsu paricchedātikkamena vipākanibbattane samatthaṁ na hoti, tasmā vuttaṁ ‘‘tasmiṁ tasmiṁ kāle yaṁ manussānaṁ āyuppamāṇaṁ, taṁ paripuṇṇaṁ karonto tiṭṭheyyā’’ti.",
  "tika-s0404t6:28": "Mahāsīvatthero pana ‘‘mahābodhisattānaṁ carimabhave paṭisandhidāyino kammassa asaṅkhyeyyāyukatāsaṁvattanasamatthataṁ hadaye ṭhapetvā buddhānañca āyusaṅkhārassa parissayavikkhambhanasamatthatā pāḷiyaṁ āgatā evāti imaṁ bhaddakappameva tiṭṭheyyā’’ti avoca. Khaṇḍiccādīhi abhibhuyyatīti etena yathā iddhibalena jarāya na paṭighāto, evaṁ tena maraṇassapi na paṭighātoti atthato āpannamevāti. ‘‘Kva saro khitto, kva ca nipatito’’ti aññathā vuṭṭhitenapi theravādena aṭṭhakathāvacanameva samatthitanti daṭṭhabbaṁ. Tenāha ‘‘yo pana vuccati…pe… niyāmita’’nti.",
  "tika-s0404t6:29": "Oḷārike nimitteti thūle saññuppādane. Thūlasaññuppādanañhetaṁ ‘‘tiṭṭhatu bhagavā kappa’’nti sakalaṁ kappaṁ avaṭṭhānayācanāya, yadidaṁ ‘‘yassa kassaci, ānanda, cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvibhāvanaṁ. Obhāseti pākaṭavacane. Pākaṭavacanañhetaṁ, yadidaṁ pariyāyaṁ muñcitvā ujukameva attano adhippāyavibhāvanaṁ. Pariyuṭṭhitacittoti yathā kiñci atthānatthaṁ sallakkhetuṁ na sakkā, evaṁ abhibhūtacitto. So pana abhibhavo mahatā udakoghena appakassa udakassa ajjhottharaṇaṁ viya ahosīti vuttaṁ ‘‘ajjhotthaṭacitto’’ti. Aññoti therato, ariyehi vā aññopi yo koci puthujjano. Puthujjanaggahaṇañcettha yathā sabbena sabbaṁ appahīnavipallāso mārena pariyuṭṭhitacitto kiñci atthānatthaṁ sallakkhetuṁ na sakkoti, evaṁ thero bhagavatā katanimittobhāsaṁ sabbaso na sallakkhesīti dassanatthaṁ. Tenāha ‘‘māro hī’’tiādi.",
  "tika-s0404t6:30": "Cattārovipallāsāti asubhe ‘‘subha’’nti saññāvipallāso, cittavipallāso, dukkhe ‘‘sukha’’nti saññāvipallāso, cittavipallāsoti ime cattāro vipallāsā. Tenāti yadipi itare aṭṭha vipallāsā pahīnā, tathāpi yathāvuttānaṁ catunnaṁ vipallāsānaṁ appahīnabhāvena. Assāti therassa. Maddatīti phusanamattena maddanto viya hoti, aññathā tena maddite sattānaṁ maraṇameva siyā. Kiṁ sakkhissati, na sakkhissatīti adhippāyo. Kasmā na sakkhissati, nanu esa aggasāvakassa kucchiṁ paviṭṭhoti? Saccaṁ paviṭṭho, tañca kho attano ānubhāvadassanatthaṁ, na vibādhanādhippāyena. Vibādhanādhippāyena pana idha ‘‘kiṁ sakkhissatī’’ti vuttaṁ hadayamaddanassa adhikatattā. Nimittobhāsanti ettha ‘‘tiṭṭhatu bhagavā kappa’’nti sakalakappaṁ avaṭṭhānayācanāya ‘‘yassa kassaci, ānanda, cattāro iddhipādā bhāvitā’’tiādinā aññāpadesena attano caturiddhipādabhāvanānubhāvena kappaṁ avaṭṭhānasamatthatāvasena saññuppādanaṁ nimittaṁ. Tathā pana pariyāyaṁ muñcitvā ujukameva attano adhippāyavibhāvanaṁ obhāso. Jānantoyevāti mārena pariyuṭṭhitabhāvaṁ jānantoyeva. Attano aparādhahetuto sattānaṁ soko tanuko hoti, na balavāti āha ‘‘dosāropanena sokatanukaraṇattha’’nti. Kiṁ pana thero mārena pariyuṭṭhitacittakāle pavattiṁ pacchā jānātīti? Na jānāti sabhāvena, buddhānubhāvena pana jānāti.",
  "tika-s0404t6:31": "Gaccha tvaṁ, ānandāti yasmā divāvihāratthāya idhāgato, tasmā, ānanda, gaccha tvaṁ yathārucitaṭṭhānaṁ divāvihārāya. Tenāha ‘‘yassadāni kālaṁ maññasī’’ti. Anatthe niyojento guṇamāraṇena māreti, virāgavibandhanena vā jātinimittatāya tattha tattha jātaṁ mārento viya hotīti ‘‘māretīti māro’’ti vuttaṁ. Ati viya pāpatāya pāpimā. Kaṇhadhammehi samannāgato kaṇho. Virāgādiguṇānaṁ antakaraṇato antako. Sattānaṁ anatthāvahaṁ paṭipattiṁ na muñcatīti namuci. Attano mārapāsena pamatte bandhati, pamattā vā bandhū etassāti pamattabandhu. Sattamasattāhato paraṁ satta ahāni sandhāyāha ‘‘aṭṭhame sattāhe’’ti na pana pallaṅkasattāhādi viya niyatakiccassa aṭṭhamasattāhassa nāma labbhanato. Sattamasattāhassa hi parato ajapālanigrodhamūle mahābrahmuno sakkassa ca devarañño paṭiññātadhammadesanaṁ bhagavantaṁ ñatvā ‘‘idāni satte dhammadesanāya mama visayaṁ samatikkamāpessatī’’ti sañjātadomanasso hutvā ṭhito cintesi – ‘‘handa dānāhaṁ naṁ upāyena parinibbāpessāmi, evamassa manoratho aññathattaṁ gamissati, mama ca manoratho ijjhissatī’’ti. Evaṁ pana cintetvā bhagavantaṁ upasaṅkamitvā ekamantaṁ ṭhito ‘‘parinibbātu dāni, bhante, bhagavā’’tiādinā parinibbānaṁ yāci. Taṁ sandhāya vuttaṁ ‘‘aṭṭhame sattāhe’’tiādi. Tattha ajjāti āyusaṅkhārossajjanadivasaṁ sandhāyāha. Bhagavā cassa atibandhanādhippāyaṁ jānantopi taṁ anāvikatvā parinibbānassa akālabhāvameva pakāsento yācanaṁ paṭikkhipi. Tenāha ‘‘na tāvāha’’ntiādi.",
  "tika-s0404t6:32": "Maggavasena byattāti saccasampaṭivedhaveyyattiyena byattā. Tatheva vinītāti maggavaseneva kilesānaṁ samucchedavinayena vinītā. Tathā visāradāti ariyamaggādhigameneva satthusāsane vesārajjappattiyā visāradā, sārajjakarānaṁ diṭṭhivicikicchādipāpadhammānaṁ vigamena visāradabhāvaṁ pattāti attho. Yassa sutassa vasena vaṭṭadukkhato nissaraṇaṁ sambhavati, taṁ idha ukkaṭṭhaniddesena sutanti adhippetanti āha ‘‘tepiṭakavasenā’’ti. Tiṇṇaṁ piṭakānaṁ samūho tepiṭakaṁ, tīṇi vā piṭakāni tipiṭakaṁ, tipiṭakameva tepiṭakaṁ, tassa vasena. Tamevāti yaṁ taṁ tepiṭakaṁ sotabbabhāvena ‘‘suta’’nti vuttaṁ, tameva. Dhammanti pariyattidhammaṁ. Dhārentīti suvaṇṇabhājane pakkhittasīhavasaṁ viya avinassantaṁ katvā suppaguṇasuppavattibhāvena dhārenti hadaye ṭhapenti. Iti pariyattidhammavasena bahussutadhammadharabhāvaṁ dassetvā idāni paṭivedhadhammavasenapi taṁ dassetuṁ ‘‘atha vā’’tiādi vuttaṁ. Ariyadhammassāti maggaphaladhammassa, navavidhassapi vā lokuttaradhammassa. Anudhammabhūtanti adhigamāya anurūpadhammabhūtaṁ. Anucchavikappaṭipadanti ca tameva vipassanādhammamāha, chabbidhā visuddhiyo vā. Anudhammanti tassā yathāvuttappaṭipadāya anurūpaṁ abhisallekhitaṁ appichatādidhammaṁ. Caraṇasīlāti samādāya vattanasīlā. Anumaggaphaladhammo etissāti vā anudhammā, vuṭṭhānagāminī vipassanā. Tassā caraṇasīlā. Attano ācariyavādanti attano ācariyassa sammāsambuddhassa vādaṁ. Sadevakassa lokassa ācārasikkhāpanena ācariyo, bhagavā, tassa vādo, catusaccadesanā.",
  "tika-s0404t6:33": "Ācikkhissantīti ādito kathessanti, attanā uggahitaniyāmena pare uggaṇhāpessantīti attho. Desessantīti vācessanti, pāḷiṁ sammā pabodhessantīti attho. Paññapessantīti pajānāpessanti, saṅkāsessantīti attho. Paṭṭhapessantīti pakārehi ṭhapessanti, pakāsessantīti attho. Vivarissantīti vivaṭaṁ karissanti. Vibhajissantīti vibhattaṁ karissanti. Uttānīkarissantīti anuttānaṁ gambhīraṁ uttānaṁ pākaṭaṁ karissanti. Sahadhammenāti ettha dhamma-saddo kāraṇapariyāyo ‘‘hetumhi ñāṇaṁ dhammapaṭisambhidā’’tiādīsu (vibha. 720) viyāti āha ‘‘sahetukena sakāraṇena vacanenā’’ti. Sappāṭihāriyanti sanissaraṇaṁ. Yathā paravādaṁ bhañjitvā sakavādo patiṭṭhahati, evaṁ hetudāharaṇehi yathādhigatamatthaṁ sampādetvā dhammaṁ kathessanti. Tenāha ‘‘niyyānikaṁ katvā dhammaṁ desessantī’’ti, navavidhaṁ lokuttaradhammaṁ pabodhessantīti attho. Ettha ca ‘‘paññapessantī’’tiādīhi chahi padehi cha atthapadāni dassitāni, ādito pana dvīhi padehi cha byañjanapadāni. Ettāvatā tepiṭakaṁ buddhavacanaṁ saṁvaṇṇanānayena saṅgahetvā dassitaṁ hoti. Vuttañhetaṁ nettiyaṁ (netti. saṅgahavāro) ‘‘dvādasa padāni suttaṁ, taṁ sabbaṁ byañjanañca attho cā’’ti.",
  "tika-s0404t6:34": "Sikkhāttayasaṅgahitanti adhisīlasikkhādisikkhāttayasaṅgahaṁ. Sakalaṁ sāsanabrahmacariyanti anavasesaṁ satthusāsanabhūtaṁ seṭṭhacariyaṁ. Samiddhanti sammadeva vaḍḍhitaṁ. Jhānassādavasenāti tehi tehi bhikkhūhi samadhigatajjhānasukhavasena. Vuddhippattanti uḷārapaṇītabhāvūpagamena sabbaso parivuddhimupagataṁ. Sabbapāliphullaṁ viya abhiññāsampattivasena abhiññāsampadāhi sāsanābhivuddhiyā matthakappattito. Patiṭṭhitavasenāti patiṭṭhānavasena, patiṭṭhappattiyāti attho. Paṭivedhavasena bahuno janassa hitanti bāhujaññaṁ. Tenāha ‘‘mahājanābhisamayavasenā’’ti. Puthu puthulaṁ bhūtaṁ jātaṁ, puthu vā puthuttaṁ pattanti puthubhūtaṁ. Tenāha ‘‘sabbā…pe... patta’’nti. Suṭṭhu pakāsitanti suṭṭhu sammadeva ādikalyāṇādibhāvena paveditaṁ.",
  "tika-s0404t6:35": "Satiṁ sūpaṭṭhitaṁ katvāti ayaṁ kāyādivibhāgo attabhāvasaññito dukkhabhāro mayā ettakaṁ kālaṁ vahito, idāni pana na vahitabbo, etassa avahanatthañhi cirataraṁ kālaṁ ariyamaggasambhāro sambhato, svāyaṁ ariyamaggo paṭividdho. Yato ime kāyādayo asubhādito sabhāvādito sammadeva pariññātāti catubbidhampi sammāsatiṁ yatātathaṁ visaye suṭṭhu upaṭṭhitaṁ katvā. Ñāṇena paricchinditvāti imassa attabhāvasaññitassa dukkhabhārassa vahane payojanabhūtaṁ attahitaṁ tāva bodhimūle eva parisamāpitaṁ, parahitaṁ pana buddhaveneyyavinayaṁ parisamāpitabbaṁ, taṁ idāni māsattayeneva parisamāpanaṁ pāpuṇissati, ahampi visākhāpuṇṇamāyaṁ parinibbāyissāmīti evaṁ buddhañāṇena paricchinditvā sabbabhāgena nicchayaṁ katvā. Āyusaṅkhāraṁ vissajjīti āyuno jīvitassa abhisaṅkhārakaṁ phalasamāpattidhammaṁ na samāpajjissāmīti vissajji. Taṁvissajjaneneva tena abhisaṅkhariyamānaṁ jīvitasaṅkhāraṁ ‘‘na pavattessāmī’’ti vissajji. Tenāha ‘‘tatthā’’tiādi.",
  "tika-s0404t6:36": "Ṭhānamahantatāyapi pavattiākāramahantatāyapi mahanto pathavīkampo. Tattha ṭhānamahantatāya bhūmicālassa mahantattaṁ dassetuṁ ‘‘tadā kira…pe… kampitthā’’ti vuttaṁ. Sā pana jābhikkhettabhūtā dasasahassī lokadhātu eva, na yā kāci. Yā mahābhinīhāramahābhijātiādīsupi kampittha, tadāpi tattikāya eva kampane kiṁ kāraṇaṁ? Jātikkhettabhāvena tasseva ādito pariggahassa katattā, pariggahakaraṇaṁ cassa dhammatāvasena veditabbaṁ. Tathā hi purimabuddhānampi tāvattakameva jātikkhettaṁ ahosi. Tathā hi vuttaṁ ‘‘dasasahassī lokadhātu, nissaddā hoti nirākulā…pe… mahāsamuddo ābhujati, dasasahassī pakampatī’’ti (bu. vaṁ. 2.84-91) ca ādi. Udakapariyantaṁ katvā chappakārapavedhanena avītarāge bhiṁsetīti bhiṁsano, so eva bhiṁsanakoti āha ‘‘bhayajanako’’ti. Devabheriyoti devadundubhisaddassa pariyāyavacanamattaṁ. Na cettha kāci bherī ‘‘dundubhī’’ti adhippetā, atha kho uppātabhāvena labbhamāno ākāsagato nigghosasaddo. Tenāha ‘‘devo’’tiādi. Devoti megho. Tassa hi gajjabhāvena ākāsassa vassābhāvena sukkhagajjitasaññite sadde niccharante devadundubhisamaññā. Tenāha ‘‘devo sukkhagajjitaṁ gajjī’’ti.",
  "tika-s0404t6:37": "Pītivegavissaṭṭhanti ‘‘evaṁ cirataraṁ kālaṁ vahito ayaṁ attabhāvasaññito dukkhabhāro, idāni na cirasseva nikkhipissāmī’’ti sañjātasomanasso bhagavā sabhāveneva pītivegavissaṭṭhaṁ udānaṁ udānesi. Evaṁ pana udānentena ayampi attho sādhito hotīti dassanatthaṁ aṭṭhakathāyaṁ ‘‘kasmā’’tiādi vuttaṁ.",
  "tika-s0404t6:38": "Tulīyatīti tulanti tula-saddo kammasādhanoti dassetuṁ ‘‘tulita’’ntiādi vuttaṁ. Appānubhāvatāya paricchinnaṁ. Tathā hi taṁ parito khaṇḍitabhāvena ‘‘paritta’’nti vuccati. Paṭipakkhavikkhambhanato dīghasantānatāya vipulaphalatāya ca na tulaṁ na paricchinnaṁ. Yehi kāraṇehi pubbe avisesato mahaggataṁ ‘‘atula’’nti vuttaṁ, tāni kāraṇāni rūpāvacarato arūpassa sātisayāni vijjantīti arūpāvacaraṁ ‘‘atula’’nti vuttaṁ itarañca ‘‘tula’’nti. Appavipākanti tīsupi kammesu yaṁ tanuvipākaṁ hīnaṁ, taṁ tulaṁ. Bahuvipākanti yaṁ mahāvipākaṁ paṇītaṁ, taṁ atulaṁ. Yaṁ panettha majjhimaṁ, taṁ hīnaṁ ukkaṭṭhanti dvidhā bhinditvā dvīsupi bhāgesu pakkhipitabbaṁ. Hīnattikavaṇṇanāyaṁ (dha. sa. aṭṭha. 14) vuttanayena vā appabahuvipākataṁ niddhāretvā tassa vasena tulātulabhāvo veditabbo. Sambhavati etasmāti sambhavoti āha ‘‘sambhavahetubhūta’’nti. Niyakajjhattaratoti sasantānadhammesu vipassanāvasena gocarāsevanāya ca nirato. Savipākampi samānaṁ pavattivipākamattadāyikammaṁ savipākaṭṭhena sambhavaṁ, na ca taṁ kāmādibhavābhisaṅkhārakanti tato visesanatthaṁ ‘‘sambhava’’nti vatvā ‘‘bhavasaṅkhāra’’nti vuttaṁ. Ossajīti ariyamaggena avassaji. Kavacaṁ viya attabhāvaṁ pariyonandhitvā ṭhitaṁ attani sambhūtattā attasambhavaṁ kilesañca abhindīti kilesabhedasahabhāvikammossajjanaṁ dassento tadubhayassa kāraṇamavoca ‘‘ajjhattarato samāhito’’ti.",
  "tika-s0404t6:39": "Paṭhamavikappe avasajjanameva vuttaṁ, ettha avasajjanākāroti taṁ dassento ‘‘atha vā’’tiādimāha. Tattha tīrentoti ‘‘uppādo bhayaṁ, anuppādo khema’’ntiādinā (paṭi. ma. 1.10) vīmaṁsanto. ‘‘Tulento tīrento’’tiādinā saṅkhepato vuttamatthaṁ vitthārato dassetuṁ ‘‘pañcakkhandhā’’tiādiṁ vatvā bhavasaṅkhārassa avasajjanākāraṁ sarūpato dasseti. Evantiādinā pana udānagāthāvaṇṇanāyaṁ ādito vuttamatthaṁ nigamavasena dasseti.",
  "tika-s0404t6:40": "Yanti (dī. ni. ṭī. 2.171) karaṇe, adhikaraṇe vā paccattavacananti āha ‘‘yena samayena, yasmiṁ vā samaye’’ti. Ukkhepakavātāti udakasandhārakavātaṁ upacchinditvā ṭhitaṭṭhānato khepakavātā. Saṭṭhi…pe… bahalanti idaṁ tassa vātassa ubbedhappamāṇameva gahetvā vuttaṁ , āyāmavitthārato pana dasasahassacakkavāḷappamāṇaṁ koṭisatasahassacakkavāḷappamāṇampi udakasandhārakavātaṁ upacchindatiyeva. Ākāseti pubbe vātena patiṭṭhitākāse. Puna vātoti ukkhepakavāte tathā katvā vigate udakasandhārakavāto puna ābandhitvā gaṇhāti. Yathā taṁ udakaṁ na bhassati, evaṁ upatthambhentaṁ ābandhanavitānavasena bandhitvā gaṇhāti. Tato udakaṁ uggacchatīti tato ābandhitvā gahaṇato tena vātena uṭṭhāpitaṁ udakaṁ uggacchati upari gacchati. Hotiyevāti antarantarā hotiyeva. Bahubhāvenāti mahāpathaviyā mahantabhāvena. Sakalā hi mahāpathavī tadā oggacchati ca uggacchati ca, tasmā kampanaṁ na paññāyati.",
  "tika-s0404t6:41": "Ijjhanassāti icchitatthasijjhanassa anubhavitabbassa issariyasampattiādikassa. Parittāti paṭiladdhamattā nātisubhāvitā. Tathā ca bhāvanā balavatī na hotīti āha ‘‘dubbalā’’ti. Saññāsīsena hi bhāvanā vuttā. Appamāṇāti paguṇā subhāvitā. Sā hi thirā daḷhatarā hotīti āha ‘‘balavā’’ti. ‘‘Parittā pathavīsaññā, appamāṇā āposaññā’’ti desanāmattametaṁ, āposaññāya pana subhāvitāya pathavīkampo sukheneva ijjhatīti ayamettha adhippāyo veditabbo. Saṁvejento vā dibbasampattiyā pamattaṁ sakkaṁ devarājānaṁ, vīmaṁsanto vā tāvadeva samadhigataṁ attano iddhibalaṁ. So kirāyasmā (dī. ni. aṭṭha. 2.171) khuragge arahattaṁ patvā cintesi – ‘‘atthi nu kho koci bhikkhu yena pabbajitadivaseyeva arahattaṁ patvā vejayanto pāsādo kampitapubbo’’ti. Tato ‘‘natthi kocī’’ti ñatvā ‘‘ahaṁ kampessāmī’’ti abhiññābalena vejayantamatthake ṭhatvā pādena paharitvā kampetuṁ nāsakkhi. Atha naṁ sakkassa nāṭakitthiyo āhaṁsu – ‘‘putta saṅgharakkhita, tvaṁ pūtigandheneva sīsena vejayantaṁ kampetuṁ icchasi, suppatiṭṭhito, tāta, pāsādo, kathaṁ kampetuṁ sakkhissasī’’ti.",
  "tika-s0404t6:42": "Sāmaṇero ‘‘imā devatā mayā saddhiṁ keḷiṁ karonti, ahaṁ kho pana ācariyaṁ nālatthaṁ, kahaṁ nu kho me ācariyo sāmuddikamahānāgatthero’’ti āvajjetvā ‘‘mahāsamudde udakaleṇaṁ māpetvā divāvihāraṁ nisinno’’ti ñatvā tattha gantvā theraṁ vanditvā aṭṭhāsi. Tato naṁ thero, ‘‘tāta saṅgharakkhita, asikkhitvāva yuddhaṁ paviṭṭhosī’’ti vatvā ‘‘nāsakkhi, tāta, vejayantaṁ kampetu’’nti pucchi. Ācariyaṁ, bhante, nālatthanti. Atha naṁ thero, ‘‘tāta, tumhādise akampente añño ko kampessati, diṭṭhapubbaṁ te, tāta, udakapiṭṭhe gomayakhaṇḍaṁ pilavantaṁ, tāta, kapallapūvaṁ paccantaṁ antantena paricchinnanti iminā opammena jānāhī’’ti āha. So ‘‘vaṭṭissati, bhante, ettakenā’’ti vatvā ‘‘pāsādena patiṭṭhitokāsaṁ udakaṁ hotū’’ti adhiṭṭhāya vejayantābhimukho agamāsi. Devadhītaro taṁ disvā ‘‘ekavāraṁ lajjitvā gato, punapi sāmaṇero eti, punapi etī’’ti vadiṁsu. Sakko devarājā ‘‘mā mayhaṁ puttena saddhiṁ kathayittha, idāni tena ācariyo laddho khaṇena pāsādaṁ kampessatī’’ti āha. Sāmaṇeropi pādaṅguṭṭhena pāsādathūpikaṁ pahari, pāsādo catūhi disāhi oṇamati. Devatā ‘‘patiṭṭhātuṁ dehi, tāta, pāsādassa, patiṭṭhātuṁ dehi, tāta, pāsādassā’’ti viraviṁsu. Sāmaṇero pāsādaṁ yathāṭhāne ṭhapetvā pāsādamatthake ṭhatvā udānaṁ udānesi –",
  "tika-s0404t6:43": "‘‘Ajjevāhaṁ pabbajito, ajja pattāsavakkhayaṁ;",
  "tika-s0404t6:44": "Ajja kampemi pāsādaṁ, aho buddhassuḷāratā.",
  "tika-s0404t6:45": "‘‘Ajjevāhaṁ pabbajito, ajja pattāsavakkhayaṁ;",
  "tika-s0404t6:46": "Ajja kampemi pāsādaṁ, aho dhammassuḷāratā.",
  "tika-s0404t6:47": "‘‘Ajjevāhaṁ pabbajito, ajja pattāsavakkhayaṁ;",
  "tika-s0404t6:48": "Ajja kampemi pāsādaṁ, aho saṅghassuḷāratā’’ti.",
  "tika-s0404t6:49": "‘‘Dhammatā esā, bhikkhave, yadā bodhisatto tusitakāyā cavitvā mātukucchiṁ okkamatī’’ti (dī. ni. 2.18) vatvā ‘‘ayañca dasasahassī lokadhātu saṅkampi sampakampi sampavedhī’’ti (dī. ni. 2.18), tathā ‘‘dhammatā esā, bhikkhave, yadā bodhisatto mātukucchimhā nikkhamatī’’ti (dī. ni. 2.32) vatvā ‘‘ayañca dasasahassī lokadhātu saṅkampi sampakampi sampavedhī’’ti (dī. ni. 2.32) ca mahāsattassa gabbhokkantiyaṁ abhijātiñca dhammatāvasena mahāpadāne pathavīkampassa vuttattā itaresupi catūsu ṭhānesu pathavīkampo dhammatāvasenevāti atthato vuttametanti daṭṭhabbaṁ.",
  "tika-s0404t6:50": "Idāni nesaṁ pathavīkampānaṁ kāraṇato pavattiākārato ca vibhāgaṁ dassetuṁ ‘‘iti imesū’’tiādi vuttaṁ. Dhātukopenāti ukkhepakavātasaṅkhātāya vāyodhātuyā pakopena. Iddhānubhāvenāti ñāṇiddhiyā, kammavipākajiddhiyā vā sabhāvena, tejenāti attho. Puññatejenāti puññānubhāvena, mahābodhisattassa puññabalenāti attho. Ñāṇatejenāti anaññasādhāraṇena paṭivedhañāṇānubhāvena. Sādhukāradānavasenāti yathā anaññasādhāraṇappaṭivedhañāṇānubhāvena abhihatā mahāpathavī abhisambodhiyaṁ kampittha, evaṁ anaññasādhāraṇena desanāñāṇānubhāvena abhihatā mahāpathavī kampittha, taṁ panassā sādhukāradānaṁ viya hotīti ‘‘sādhukāradānavasenā’’ti vuttaṁ.",
  "tika-s0404t6:51": "Yena pana bhagavā asītianubyañjanappaṭimaṇḍitadvattiṁsamahāpurisalakkhaṇavicitrarūpakāyo sabbākāraparisuddhasīlakkhandhādiguṇaratanasamiddhidhammakāyo puññamahattathāmamahattaiddhimahattayasamahattapaññāmahattānaṁ paramukkaṁsagato asamo asamasamo appaṭipuggalo arahaṁ sammāsambuddho attano attabhāvasaññitaṁ khandhapañcakaṁ kappaṁ vā kappāvasesaṁ vā ṭhapetuṁ samatthopi saṅkhatadhammaparijigucchanākārappavattena ñāṇavisesena tiṇāyapi amaññamāno āyusaṅkhārossajjanavidhinā nirapekkho ossajji. Tadanubhāvābhihatā mahāpathavī āyusaṅkharossajjane akampittha. Taṁ panassā kāruññasabhāvasaṇṭhitā viya hotīti vuttaṁ ‘‘kāruññabhāvenā’’ti.",
  "tika-s0404t6:52": "Yasmā bhagavā parinibbānasamaye catuvīsatikoṭisatasahassasaṅkhā samāpattiyo samāpajji, antarantarā phalasamāpattisamāpajjanena tassa pubbabhāge sātisayaṁ tikkhaṁ sūraṁ vipassanāñāṇañca pavattesi. ‘‘Yadatthañca mayā evaṁ sucirakālaṁ anaññasādhāraṇo paramukkaṁsagato ñāṇasambhāro sambhato, anuttaro ca vimokkho samadhigato, tassa vata me sikhāppattaphalabhūtā accantaniṭṭhā anupādisesaparinibbānadhātu ajja samijjhatī’’ti bhiyyo ativiya somanassappattassa bhagavato pītivipphārādiguṇavipulatarānubhāvo parehi asādhāraṇañāṇātisayo udapādi, yassa samāpattibalasamupabrūhitassa ñāṇātisayassa ānubhāvaṁ sandhāya idaṁ vuttaṁ ‘‘dveme piṇḍapātā samasamaphalā samasamavipākā’’tiādi (udā. 75), tasmā tassānubhāvena samabhihatā mahāpathavī akampittha, taṁ panassā tassaṁ velāyaṁ ārodanākārappatti viya hotīti ‘‘aṭṭhamo ārodanenā’’ti vuttaṁ.",
  "tika-s0404t6:53": "Idāni saṅkhepato vuttamatthaṁ vivaranto ‘‘mātukucchiṁ okkamante’’tiādimāha. Ayaṁ panatthoti ‘‘sādhukāradānavasenā’’tiādinā vutta attho. Pathavīdevatāya vasenāti ettha samuddadevatā viya mahāpathaviyā adhidevatā kira nāma atthi, tādise kāraṇe sati tassā cittavasena ayaṁ mahāpathavī saṅkampati sampakampati sampavedhati. Yathā vātavalāhakadevatānaṁ cittavasena vātā vāyanti, sītuṇhaabbhavassavalāhakadevatānaṁ cittavasena sītādayo bhavanti, tathā hi visākhapuṇṇamāyaṁ abhisambodhiatthaṁ bodhirukkhamūle nisinnassa lokanāthassa antarāyakaraṇatthaṁ upaṭṭhitaṁ mārabalaṁ vidhamituṁ –",
  "tika-s0404t6:54": "‘‘Acetanāyaṁ pathavī, aviññāya sukhaṁ dukhaṁ;",
  "tika-s0404t6:55": "Sāpi dānabalā mayhaṁ, sattakkhattuṁ pakampathā’’ti. (cariyā. 1.124) –",
  "tika-s0404t6:56": "Vacanasamanantaraṁ mahāpathavī bhijjitvā saparisaṁ māraṁ parivattesi. Etanti sādhukāradānādi. Yadipi natthi acetanattā, dhammatāvasena pana vuttanayena siyāti sakkā vattuṁ. Dhammatā pana atthato dhammabhāvo, so puññadhammassa vā ñāṇadhammassa vā ānubhāvasabhāvoti. Tayidaṁ sabbaṁ vicāritameva. Evañca katvā –",
  "tika-s0404t6:57": "‘‘Ime dhamme sammasato, sabhāvasarasalakkhaṇe;",
  "tika-s0404t6:58": "Dhammatejena vasudhā, dasasahassī pakampathā’’ti. (bu. vaṁ. 2.166) –",
  "tika-s0404t6:59": "Ādivacanañca samatthitaṁ hoti.",
  "tika-s0404t6:60": "Ayaṁ pana (dī. ni. aṭṭha. 1.149) mahāpathavī aparesupi aṭṭhasu ṭhānesu akampittha mahābhinikkhamane bodhimaṇḍūpasaṅkamane paṁsukūlaggahaṇe paṁsukūladhovane kāḷakārāmasutte gotamakasutte vessantarajātake brahmajāleti. Tattha mahābhinikkhamanabodhimaṇḍūpasaṅkamanesu vīriyabalena akampittha. Paṁsukūlaggahaṇe ‘‘dvisahassadīpaparivāre nāma cattāro mahādīpe pahāya pabbajitvā susānaṁ gantvā paṁsukūlaṁ gaṇhantena dukkaraṁ bhagavatā kata’’nti acchariyavegābhihatā akampittha. Paṁsukūladhovanavessantarajātakesu akālakampanena akampittha. Kāḷakārāmagotamakasuttesu (a. ni. 4.24; 3.126) ‘‘ahaṁ sakkhī bhagavā’’ti sakkhibhāvena akampittha. Brahmajāle (dī. ni. 1.147) pana dvāsaṭṭhiyā diṭṭhigatesu vijaṭetvā niggumbaṁ katvā desiyamānesu sādhukāradānavasena akampitthāti veditabbā.",
  "tika-s0404t6:61": "Na kevalañca etesuyeva ṭhānesu pathavī akampittha, atha kho tīsu saṅgahesupi mahāmahindattherassa imaṁ dīpaṁ āgantvā jotivane nisīditvā dhammaṁ desitadivasepi akampittha. Kalyāṇiyamahāvihāre ca piṇḍapātiyattherassa cetiyaṅgaṇaṁ sammajjitvā tattheva nisīditvā buddhārammaṇaṁ pītiṁ gahetvā imaṁ suttantaṁ āraddhassa suttapariyosāne udakapariyantaṁ katvā akampittha. Lohapāsādassa pācīnaambalaṭṭhikaṭṭhānaṁ nāma ahosi, tattha nisīditvā dīghabhāṇakattherā brahmajālasuttaṁ ārabhiṁsu. Tesaṁ sajjhāyapariyosānepi udakapariyantameva katvā pathavī akampittha.",
  "tika-s0404t6:62": "Yadi evaṁ ‘‘aṭṭhime, ānanda, hetū aṭṭha paccayā mahato bhūmicālassa pātubhāvāyā’’ti kasmā aṭṭheva hetū vuttāti? Niyamahetubhāvato. Imeyeva hi aṭṭha hetū niyamanti, nāññe. Te hi kadāci sambhavantīti aniyamabhāvato na gaṇitā. Vuttañhetaṁ nāgasenattherena milindapañhe (mi. pa. 4.1.4) –",
  "tika-s0404t6:63": "‘‘Aṭṭhime, bhikkhave, hetū aṭṭha paccayā mahato bhūmicālassa pātubhāvāyāti. Yaṁ vessantarena raññā mahādāne dīyamāne sattakkhattuṁ mahāpathavī kampitā, tañca pana akālikaṁ kadācuppattikaṁ aṭṭhahi hetūhi vippamuttaṁ, tasmā agaṇitaṁ aṭṭhahi hetūhi.",
  "tika-s0404t6:64": "‘‘Yathā, mahārāja, loke tayoyeva meghā gaṇīyanti vassiko, hemantiko, pāvusakoti. Yadi te muñcitvā añño megho pavassati, na so megho gaṇīyati sammatehi meghehi, akālameghotveva saṅkhaṁ gacchati, evameva kho, mahārāja, vessantarena raññā mahādāne dīyamāne yaṁ sattakkhattuṁ mahāpathavī kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ, na taṁ gaṇīyati aṭṭhahi hetūhi.",
  "tika-s0404t6:65": "‘‘Yathā vā pana, mahārāja, himavantā pabbatā pañca nadisatāni sandanti, tesaṁ, mahārāja, pañcannaṁ nadisatānaṁ daseva nadiyo nadigaṇanāya gaṇīyanti. Seyyathidaṁ – gaṅgā, yamunā, aciravatī, sarabhū, mahī, sindhu, sarassatī, vetravatī, vītaṁsā, candabhāgāti. Avasesā nadiyo nadigaṇanāya agaṇitā. Kiṁkāraṇā? Na tā nadiyo dhuvasalilā, evameva kho, mahārāja, vessantarena raññā mahādāne dīyamāne yaṁ sattakkhattuṁ mahāpathavī kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ, na taṁ gaṇīyati aṭṭhahi hetūhi.",
  "tika-s0404t6:66": "‘‘Yathā vā pana, mahārāja, rañño satampi dvisatampi tisatampi amaccā honti, tesaṁ chayeva janā amaccagaṇanāya gaṇīyanti. Seyyathidaṁ – senāpati, purohito, akkhadasso, bhaṇḍāgāriko, chattaggāhako, khaggaggāhako, eteyeva amaccagaṇanāya gaṇīyanti. Kiṁkāraṇā? Yuttattā rājaguṇehi. Avasesā agaṇitā, sabbe amaccātveva saṅkhaṁ gacchanti, evameva kho, mahārāja, vessantarena raññā mahādāne dīyamāne yaṁ sattakkhattuṁ mahāpathavī kampitā, akālikaṁ etaṁ kadācuppattikaṁ aṭṭhahi hetūhi vippamuttaṁ, na taṁ gaṇīyati aṭṭhahi hetūhī’’ti.",
  "tika-s0404t6:67": "Bhūmicālasuttavaṇṇanā niṭṭhitā.",
  "tika-s0404t6:68": "Cāpālavaggavaṇṇanā niṭṭhitā."
}