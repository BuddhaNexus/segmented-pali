{
  "tika-s0402t7:0": "(8) 3. Sanimittavaggavaṇṇanā",
  "tika-s0402t7:1": "78-79. Tatiyassa paṭhame nimīyati ettha phalaṁ avasesapaccayehi pakkhipīyati viyāti nimittaṁ, kāraṇanti āha ‘‘sanimittāti sakāraṇā’’ti. Dutiyādīsūti dutiyasuttādīsu. Eseva nayoti iminā nidānādipadānampi kāraṇapariyāyameva dīpeti. Nidadāti phalanti nidānaṁ, hinoti phalaṁ patiṭṭhāti etenāti hetu, saṅkharoti phalanti saṅkhāro, paṭicca etasmā phalaṁ etīti paccayo, ruppati niruppati phalaṁ etthāti rūpanti evaṁ nidānādipadānampi hetupariyāyatā veditabbā.",
  "tika-s0402t7:2": "84. Sattame paccayabhūtāyāti sahajātādipaccayabhūtāya.",
  "tika-s0402t7:3": "87. Dasame samecca sambhuyya paccayehi katoti saṅkhato, saṅkhato dhammo ārammaṇaṁ etesanti saṅkhatārammaṇā. Maggakkhaṇe na honti nāma pahīyantīti katvā. Nāhesunti ettha ‘‘vuccantī’’ti ajjhāharitabbaṁ. Yāva arahattā desanā desitā taṁtaṁsuttapariyosāne ‘‘na hontī’’ti vuttattā.",
  "tika-s0402t7:4": "Sanimittavaggavaṇṇanā niṭṭhitā."
}