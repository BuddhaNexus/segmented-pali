{
  "tika-abh07t13:0": "5. Vīthimuttaparicchedavaṇṇanā",
  "tika-abh07t13:1": "1. Ettāvatā vīthisaṅgahaṁ dassetvā idāni vīthimuttasaṅgahaṁ dassetumārabhanto āha ‘‘vīthicittavaseneva’’ntyādi. Evaṁ yathāvuttanayena vīthicittavasena pavattiyaṁ paṭisandhito aparabhāge cutipariyosānaṁ pavattisaṅgaho nāma saṅgaho udīrito, idāni tadanantaraṁ sandhiyaṁ paṭisandhikāle, tadāsannatāya taṁgahaṇeneva gahitacutikāle ca pavattisaṅgaho vuccatīti yojanā.",
  "tika-abh07t13:2": "Bhūmicatukkavaṇṇanā",
  "tika-abh07t13:3": "3. Puññasammatā ayā yebhuyyena apagatoti apāyo, soyeva bhūmi bhavanti ettha sattāti apāyabhūmi. Anekavidhasampattiadhiṭṭhānatāya sobhanā gantabbato upapajjitabbato gatīti sugati, kāmataṇhāsahacaritā sugati kāmasugati, sāyeva bhūmīti kāmasugatibhūmi. Evaṁ sesesupi.",
  "tika-abh07t13:4": "4. Ayato sukhato niggatoti nirayo. Tiro añcitāti tiracchānā, tesaṁ yoni tiracchānayoni. Yavanti tāya sattā amissitāpi samānajātitāya missitā viya hontīti yoni. Sā pana atthato khandhānaṁ pavattiviseso. Pakaṭṭhena sukhato itā gatāti petā, nijjhāmataṇhikādibhedānaṁ petānaṁ visayo pettivisayo. Ettha pana tiracchānayonipettivisayaggahaṇena khandhānaṁyeva gahaṇaṁ tesaṁ tādisassa paricchinnokāsassa abhāvato. Yattha vā te araññapabbatapādādike nibaddhavāsaṁ vasanti, tādisassa ṭhānassa vasena okāsopi gahetabbo. Na suranti issariyakīḷādīhi na dibbantīti asurā, petāsurā. Itare pana na surā surappaṭipakkhāti asurā, idha ca petāsurānameva gahaṇaṁ itaresaṁ tāvatiṁsesu gahaṇassa icchitattā. Tathā hi vuttaṁ ācariyena –",
  "tika-abh07t13:5": "‘‘Tāvatiṁsesu devesu, vepacittāsurā gatā’’ti; (Nāma. pari. 438);",
  "tika-abh07t13:6": "5. Satisūrabhāvabrahmacariyayogyatādiguṇehi ukkaṭṭhamanatāya mano ussannaṁ etesanti manussā. Tathā hi paramasatinepakkādippattā buddhādayopi manussabhūtāyeva. Jambudīpavāsino cettha nippariyāyato manussā. Tehi pana samānarūpāditāya saddhiṁ parittadīpavāsīhi itaramahādīpavāsinopi ‘‘manussā’’ti vuccanti. Lokiyā pana ‘‘manuno ādikhattiyassa apaccaṁ puttāti manussā’’ti vadanti. Manussānaṁ nivāsabhūtā bhūmi idha manussā. Evaṁ sesesupi.",
  "tika-abh07t13:7": "Catūsu mahārājesu bhatti etesaṁ, catunnaṁ vā mahārājānaṁ nivāsaṭṭhānabhūte cātumahārāje bhavāti cātumahārājikā. Māghena māṇavena saddhiṁ tettiṁsa sahapuññakārino ettha nibbattāti taṁsahacaritaṭṭhānaṁ tettiṁsaṁ, tadeva tāvatiṁsaṁ, taṁnivāso etesanti tāvatiṁsāti vadanti. Yasmā pana ‘‘sahassaṁ cātumahārājikānaṁ sahassaṁ tāvatiṁsāna’’nti (a. ni. 3.81) vacanato sesacakkavāḷesupi chakāmāvacaradevalokā atthi, tasmā nāmamattameva etaṁ tassa devalokassāti gahetabbaṁ. Dukkhato yātā apayātāti yāmā. Attano sirisampattiyā tusaṁ pītiṁ itā gatāti tusitā. Nimmāne rati etesanti nimmānaratino. Paranimmitesu bhogesu attano vasaṁ vattentīti paranimmitavasavattino.",
  "tika-abh07t13:8": "7. Mahābrahmānaṁ paricārikattā tesaṁ parisati bhavāti brahmapārisajjā. Tesaṁ purohitaṭṭhāne ṭhitattā brahmapurohitā. Tehi tehi jhānādīhi guṇavisesehi brūhitā parivuddhāti brahmāno, vaṇṇavantatāya ceva dīghāyukatādīhi ca brahmapārisajjādīhi mahantā brahmānoti mahābrahmāno. Tayopete paṇītaratanapabhāvabhāsitasamānatalavāsino.",
  "tika-abh07t13:9": "8. Uparimehi parittā ābhā etesanti parittābhā. Appamāṇā ābhā etesanti appamāṇābhā. Valāhakato vijju viya ito cito ca ābhā sarati nissarati etesaṁ sappītikajjhānanibbattakkhandhasantānattāti ābhassarā. Daṇḍadīpikāya vā acci viya etesaṁ sarīrato ābhā chijjitvā chijjitvā patantī viya sarati nissaratīti ābhassarā. Yathāvuttāya vā pabhāya ābhāsanasīlāti ābhassarā. Etepi tayo paṇītaratanapabhāvabhāsitekatalavāsino.",
  "tika-abh07t13:10": "9. Subhāti ekagghanā acalā sarīrābhā vuccati, sā uparibrahmehi parittā etesanti parittasubhā. Appamāṇā subhā etesanti appamāṇasubhā. Pabhāsamudayasaṅkhātehi subhehi kiṇṇā ākiṇṇāti subhakiṇhā. ‘‘Subhākiṇṇā’’ti ca vattabbe ā-saddassa rassattaṁ, antimaṇa-kārassa ca ha-kāraṁ katvā ‘‘subhakiṇhā’’ti vuttaṁ. Etepi paṇītaratanapabhāvabhāsitekatalavāsino.",
  "tika-abh07t13:11": "10. Jhānappabhāvanibbattaṁ vipulaṁ phalametesanti vehapphalā. Saññāvirāgabhāvanānibbattarūpasantatimattattā natthi saññā, taṁmukhena vuttāvasesā arūpakkhandhā ca etesanti asaññā. Teyeva sattāti asaññasattā. Etepi paṇītaratanapabhāvabhāsitekatalavāsino. Suddhānaṁ anāgāmiarahantānameva āvāsāti suddhāvāsā. Anunayapaṭighābhāvato vā suddho āvāso etesanti suddhāvāsā, tesaṁ nivāsabhūmipi suddhāvāsā.",
  "tika-abh07t13:12": "11. Imesu pana paṭhamatalavāsino appakena kālena attano ṭhānaṁ na vijahantīti avihā. Dutiyatalavāsino na kenaci tappantīti atappā. Tatiyatalavāsino paramasundararūpattā sukhena dissantīti sudassā. Catutthatalavāsino suparisuddhadassanattā sukhena passantīti sudassino. Pañcamatalavāsino pana ukkaṭṭhasampattikattā natthi etesaṁ kaniṭṭhabhāvoti akaniṭṭhā.",
  "tika-abh07t13:13": "12. Ākāsānañcāyatane pavattā paṭhamāruppavipākabhūtacatukkhandhā eva, tehi paricchinnaokāso vā ākāsānañcāyatanabhūmi. Evaṁ sesesupi.",
  "tika-abh07t13:14": "13. Puthujjanā, sotāpannā ca sakadāgāmino cāpi puggalā suddhāvāsesu sabbathā na labbhantīti sambandho. Puthujjanādīnañca paṭikkhepena anāgāmiarahantānameva tattha lābho vutto hoti.",
  "tika-abh07t13:15": "14.Sesaṭṭhānesūti suddhāvāsaapāyaasaññivajjitesu sesaṭṭhānesu ariyā, anariyāpi ca labbhanti.",
  "tika-abh07t13:16": "Bhūmicatukkavaṇṇanā niṭṭhitā.",
  "tika-abh07t13:17": "Paṭisandhicatukkavaṇṇanā",
  "tika-abh07t13:18": "16.Okkantikkhaṇeti paṭisandhikkhaṇe.",
  "tika-abh07t13:19": "17. Jātiyā andho jaccandho. Kiñcāpi jātikkhaṇe aṇḍajajalābujā sabbepi acakkhukāva . Tathāpi cakkhādiuppajjanārahakālepi cakkhuppattivibandhakakammappaṭibāhitasāmatthiyena dinnapaṭisandhinā, itarenapi vā kammena anuppādetabbacakkhuko satto jaccandho nāma. Apare pana ‘‘jaccandhoti pasūtiyaṁyeva andho, mātukucchiyaṁ andho hutvā nikkhantoti attho, tena duhetukatihetukānaṁ mātukucchiyaṁ cakkhussa avipajjanaṁ siddha’’nti vadanti. Jaccandhādīnanti ettha ādiggahaṇena jaccabadhirajaccamūgajaccajaḷajaccummattakapaṇḍakaubhatobyañjanakanapuṁsakamammādīnaṁ saṅgaho. Apare pana ‘‘ekacce ahetukapaṭisandhikā avikalindriyā hutvā thokaṁ vicāraṇapakatikā honti, tādisānampi ādisaddena saṅgaho’’ti vadanti. Bhummadeve sitā nissitā taggatikattāti bhummassitā. Sukhasamussayato vinipātāti vinipātikā.",
  "tika-abh07t13:20": "18.Sabbatthāpi kāmasugatiyanti devamanussavasena sattavidhāyapi kāmasugatiyaṁ.",
  "tika-abh07t13:21": "21.Tesūti yathāvuttapaṭisandhiyuttesu puggalesu, apāyādīsu vā. Āyuppamāṇagaṇanāya niyamo natthi kesañci cirāyukattā, kesañci ciratarāyukattā ca. Tathācāhu –",
  "tika-abh07t13:22": "‘‘Āpāyikamanussāyu-",
  "tika-abh07t13:23": "Paricchedo na vijjati;",
  "tika-abh07t13:24": "Tathā hi kālo mandhātā,",
  "tika-abh07t13:25": "Yakkhā keci cirāyuno’’ti. –",
  "tika-abh07t13:26": "Apāyesu hi kammameva pamāṇaṁ, tattha nibbattānaṁ yāva kammaṁ nakhīyati. Tāva cavanābhāvato, tathā bhummadevānaṁ. Tesupi hi nibbattā keci sattāhādikālaṁ tiṭṭhanti, keci kappamattampi, tathā manussānampi kadāci tesampi asaṅkhyeyyāyukattā kadāci dasavassāyukattā. ‘‘Yo ciraṁ jīvati, so vassasataṁ jīvati, appaṁ vā bhiyyo (dī. ni. 2.7; saṁ. ni. 1.145; a. ni. 7.74), dutiyaṁ vassasataṁ na pāpuṇātī’’ti idaṁ pana ajjatanakālike sandhāya vuttaṁ.",
  "tika-abh07t13:27": "22.Dibbāni pañcavassasatānīti manussānaṁ paññāsa vassāni ekadinaṁ, tadanurūpato māsasaṁvacchare paricchinditvā dibbappamāṇāni pañcavassasatāni āyuppamāṇaṁ hoti. Vuttampi cetaṁ –",
  "tika-abh07t13:28": "‘‘Yāni paññāsa vassāni, manussānaṁ dino tahiṁ;",
  "tika-abh07t13:29": "Tiṁsarattidivo māso, māsā dvādasa saṁvaccharaṁ;",
  "tika-abh07t13:30": "Tena saṁvaccharenāyu, dibbaṁ pañcasataṁ mata’’nti.",
  "tika-abh07t13:31": "Manussagaṇanāyāti manussānaṁ saṁvaccharagaṇanāya. Tato catugguṇanti cātumahārājikānaṁ paññāsamānussakavassaparimitaṁ divasaṁ, dibbāni ca pañcavassasatāni diguṇaṁ katvā dibbavassasahassāni tāvatiṁsānaṁ sambhavatīti evaṁ divasasaṁvaccharadiguṇavasena catugguṇaṁ, taṁ pana dibbagaṇanāya vassasahassaṁ, manussagaṇanāya saṭṭhivassasatasahassādhikatikoṭippamāṇaṁ hoti. Tato catugguṇaṁ yāmānanti tāvatiṁsānamāyuppamāṇato vuttanayena catugguṇaṁ, dibbagaṇanāya dvisahassaṁ, manussagaṇanāya cattālīsavassasatasahassādhikā cuddasa vassakoṭiyo honti. Tato catugguṇaṁ tusitānanti dibbāni cattāri vassasahassāni, manussagaṇanāya saṭṭhivassasatasahassādhikā sattapaññāsa vassakoṭiyo. Tato catugguṇaṁ nimmānaratīnanti dibbāni aṭṭhavassasahassāni, manussagaṇanāya dve vassakoṭisatāni cattālīsavassasatasahassādhikā tiṁsa vassakoṭiyo ca. Tato catugguṇaṁ paranimmitavasavattīnanti dibbāni soḷasa vassasahassāni.",
  "tika-abh07t13:32": "23. Manussagaṇanaṁ pana sayameva dassento āha ‘‘navasatañcā’’tyādi. Vassānaṁ sambandhi navasataṁ ekavīsa koṭiyo, tathā saṭṭhi ca vassasatasahassāni vasavattīsu āyuppamāṇanti sambandho.",
  "tika-abh07t13:33": "25.Dutiyajjhānabhūmiyanti catukkanayavasena vuttaṁ. Tato paraṁ pavattiyaṁ, cavanakāle ca tathārūpameva bhavaṅgacutivasena pavattitvā nirujjhatīti yojanā.",
  "tika-abh07t13:34": "29.Tesūti tāhi gahitapaṭisandhikesu brahmesu. Kappassāti asaṅkhyeyyakappassa. Na hi brahmapārisajjādīnaṁ tiṇṇaṁ mahākappavasena āyuparicchedo sambhavati ekakappepi tesaṁ avināsābhāvena paripuṇṇakappe asambhavato. Tathā hesa (visuddhi. 2.409) loko sattavāresu agginā vinassati, aṭṭhame vāre udakena, puna sattavāresu agginā, aṭṭhame vāre udakenāti evaṁ aṭṭhasu aṭṭhakesu paripuṇṇesu pacchime vāre vātena vinassati. Tattha paṭhamajjhānatalaṁ upādāya agginā, dutiyatatiyajjhānatalaṁ upādāya udakena, catutthajjhānatalaṁ upādāya vātena vinassati. Vuttampi cetaṁ –",
  "tika-abh07t13:35": "‘‘Satta sattagginā vārā, aṭṭhame aṭṭhame dakā;",
  "tika-abh07t13:36": "Catusaṭṭhi yadā puṇṇā, eko vāyuvaro siyā.",
  "tika-abh07t13:37": "‘‘Agginābhassarā heṭṭhā, āpena subhakiṇhato;",
  "tika-abh07t13:38": "Vehapphalato vātena, evaṁ loko vinassatī’’ti. –",
  "tika-abh07t13:39": "Tasmā tiṇṇampi paṭhamajjhānatalānaṁ ekakappepi avināsābhāvato sakalakappe tesaṁ sambhavo natthīti asaṅkhyeyyakappavasena tesaṁ āyuparicchedo daṭṭhabbo. Dutiyajjhānāditalato paṭṭhāya pana paripuṇṇassa mahākappassa vasena, na asaṅkhyeyyakappavasena. Asaṅkhyeyyakappoti ca yojanāyāmavitthārato setasāsaparāsito vassasatavassasataccayena ekekabījassa haraṇena sāsaparāsino parikkhayepi akkhayasabhāvassa mahākappassa catutthabhāgo. So pana sattharogadubbhikkhānaṁ aññatarasaṁvaṭṭena bahūsu vināsamupagatesu avasiṭṭhasattasantānappavattakusalakammānubhāvena dasavassato paṭṭhāya anukkamena asaṅkhyeyyāyukappamāṇesu sattesu puna asaddhammasamādānavasena kamena parihāyitvā dasavassāyukesu jātesu rogādīnaṁ aññatarasaṁvaṭṭena sattānaṁ vināsappattiyāva ‘‘ayameko antarakappo’’ti evaṁ paricchinnassa antarakappassa vasena catusaṭṭhiantarakappappamāṇo hoti, ‘‘vīsatiantarakappappamāṇo’’ti ca vadanti.",
  "tika-abh07t13:40": "45. Ākāsānañcāyatanaṁ upagacchantīti ākāsānañcāyatanūpagā.",
  "tika-abh07t13:41": "49.Ekamevāti bhūmito, jātito, sampayuttadhammato, saṅkhārato ca samānameva. Ekajātiyanti ekasmiṁ bhave.",
  "tika-abh07t13:42": "Paṭisandhicatukkavaṇṇanā niṭṭhitā.",
  "tika-abh07t13:43": "Kammacatukkavaṇṇanā",
  "tika-abh07t13:44": "50. Idāni kammacatukkaṁ catūhākārehi dassetuṁ ‘‘janaka’’ntyādi āraddhaṁ, janayatīti janakaṁ. Upatthambhetīti upatthambhakaṁ. Upagantvā pīḷetīti upapīḷakaṁ. Upagantvā ghātetīti upaghātakaṁ.",
  "tika-abh07t13:45": "Tattha paṭisandhipavattīsu vipākakaṭattārūpānaṁ nibbattakā kusalākusalacetanā janakaṁ nāma. Sayaṁ vipākaṁ nibbattetuṁ asakkontampi kammantarassa cirataravipākanibbattane paccayabhūtaṁ, vipākasseva vā sukhadukkhabhūtassa vicchedapaccayānuppattiyā, upabrūhanapaccayuppattiyā ca janakasāmatthiyānurūpaṁ ciratarappavattipaccayabhūtaṁ kusalākusalakammaṁ upatthambhakaṁ nāma. Kammantarajanitavipākassa byādhidhātusamatādinimittavibādhanena ciratarappavattivinibandhakaṁ yaṁ kiñci kammaṁ upapīḷakaṁ nāma. Dubbalassa pana kammassa janakasāmatthiyaṁ upahacca vicchedakapaccayuppādanena tassa vipākaṁ paṭibāhitvā sayaṁ vipākanibbattakakammaṁ upaghātakaṁ nāma.",
  "tika-abh07t13:46": "Janakopaghātakānañhi ayaṁ viseso – janakaṁ kammantarassa vipākaṁ anupacchinditvāva vipākaṁ janeti, upaghātakaṁ upacchedanapubbakanti idaṁ tāva aṭṭhakathāsu (visuddhi. 2.687; a. ni. aṭṭha. 2.3.34) sanniṭṭhānaṁ. Apare pana ācariyā ‘‘upapīḷakakammaṁ bahvābādhatādipaccayopasaṁhārena kammantarassa vipākaṁ antarantarā vibādhati. Upaghātakaṁ pana taṁ sabbaso upacchinditvā aññassa okāsaṁ deti, na pana sayaṁ vipākanibbattakaṁ. Evañhi janakato imassa viseso supākaṭo’’ti vadanti. Kiccavasenāti jananaupatthambhanaupapīḷanaupacchedanakiccavasena.",
  "tika-abh07t13:47": "51.Garukanti mahāsāvajjaṁ, mahānubhāvañca aññena kammena paṭibāhituṁ asakkuṇeyyakammaṁ. Āsannanti maraṇakāle anussaritaṁ, tadā katañca. Āciṇṇanti abhiṇhaso kataṁ , ekavāraṁ katvāpi vā abhiṇhaso samāsevitaṁ. Kaṭattākammanti garukādibhāvaṁ asampattaṁ katamattatoyeva kammanti vattabbakammaṁ.",
  "tika-abh07t13:48": "Tattha kusalaṁ vā hotu akusalaṁ vā, garukāgarukesu yaṁ garukaṁ akusalapakkhe mātughātakādikammaṁ , kusalapakkhe mahaggatakammaṁ vā, tadeva paṭhamaṁ vipaccati satipi āsannādikamme parittaṁ udakaṁ ottharitvā gacchanto mahogho viya. Tathā hi taṁ ‘‘garuka’’nti vuccati. Tasmiṁ asati dūrāsannesu yaṁ āsannaṁ maraṇakāle anussaritaṁ, tadeva paṭhamaṁ vipaccati, āsannakāle kate vattabbameva natthi. Tasmimpi asati āciṇṇānāciṇṇesu ca yaṁ āciṇṇaṁ susīlyaṁ vā, dussīlyaṁ vā, tadeva paṭhamaṁ vipaccati. Kaṭattākammaṁ pana laddhāsevanaṁ purimānaṁ abhāvena paṭisandhiṁ ākaḍḍhatīti garukaṁ sabbapaṭhamaṁ vipaccati. Garuke asati āsannaṁ, tasmimpi asati āciṇṇaṁ, tasmimpi asati kaṭattākammaṁ. Tenāha ‘‘pākadānapariyāyenā’’ti, vipākadānānukkamenātyattho. Abhidhammāvatārādīsu pana āsannato āciṇṇaṁ paṭhamaṁ vipaccantaṁ katvā vuttaṁ. Yathā pana gogaṇaparipuṇṇassa vajassa dvāre vivaṭe aparabhāge dammagavabalavagavesu santesupi yo vajadvārassa āsanno hoti, antamaso dubbalajaraggavopi, soyeva paṭhamataraṁ nikkhamati, evaṁ garukato aññesu kusalākusalesu santesupi maraṇakālassa āsannattā āsannameva paṭhamaṁ vipākaṁ detīti idha taṁ paṭhamaṁ vuttaṁ.",
  "tika-abh07t13:49": "52. Diṭṭhadhammo paccakkhabhūto paccuppanno attabhāvo, tattha veditabbaṁ vipākānubhavanavasenāti diṭṭhadhammavedanīyaṁ. Diṭṭhadhammato anantaraṁ upapajjitvā veditabbaṁ upapajjavedanīyaṁ. Apare apare diṭṭhadhammato aññasmiṁ yattha katthaci attabhāve veditabbaṁ kammaṁ aparāpariyavedanīyaṁ. Ahosi eva kammaṁ , na tassa vipāko ahosi, atthi, bhavissati cāti evaṁ vattabbakammaṁ ahosikammaṁ.",
  "tika-abh07t13:50": "Tattha paṭipakkhehi anabhibhūtatāya, paccayavisesena paṭiladdhavisesatāya ca balavabhāvappattā tādisassa pubbābhisaṅkhārassa vasena sātisayā hutvā tasmiṁyeva attabhāve phaladāyinī paṭhamajavanacetanā diṭṭhadhammavedanīyaṁ nāma. Sā hi vuttappakārena balavajanasantāne guṇavisesayuttesu upakārānupakāravasappavattiyā, āsevanālābhena appavipākatāya ca itaradvayaṁ viya pavattasantānuparamāpekkhaṁ, okāsalābhāpekkhañca kammaṁ na hotīti idheva pupphamattaṁ viya pavattivipākamattaṁ ahetukaphalaṁ deti. Atthasādhikā pana sattamajavanacetanā sanniṭṭhāpakacetanābhūtā vuttanayena paṭiladdhavisesā anantarattabhāve vipākadāyinī upapajjavedanīyaṁ nāma. Sā ca paṭisandhiṁ datvāva pavattivipākaṁ deti. Paṭisandhiyā pana adinnāya pavattivipākaṁ detīti natthi. Cuti anantarañhi upapajjavedanīyassa okāso. Paṭisandhiyā pana dinnāya jātisatepi pavattivipākaṁ detīti ācariyā. Yathāvuttakaāraṇavirahato diṭṭhadhammavedanīyādibhāvaṁ asampattā ādipariyosānacetanānaṁ majjhe pavattā pañca cetanā vipākadānasabhāvassa anupacchinnattā yadā kadāci okāsalābhe sati paṭisandhipavattīsu vipākaṁ abhinipphādentī aparāpariyavedaniyaṁ nāma. Sakasakakālātītaṁ pana purimakammadvayaṁ, tatiyampi ca saṁsārappavattiyā vocchinnāya ahosikammaṁ nāma.",
  "tika-abh07t13:51": "Pākakālavasenāti paccuppanne, tadanantare, yadā kadācīti evaṁ purimānaṁ tiṇṇaṁ yathāparicchinnakālavasena, itarassa taṁkālābhāvavasena ca. Ahosikammassa hi kālātikkamatova taṁ vohāro.",
  "tika-abh07t13:52": "53.Pākaṭhānavasenāti paṭisandhiyā vipaccanabhūmivasena.",
  "tika-abh07t13:53": "54. Idāni akusalādikammānaṁ kāyakammadvārādivasena pavattiṁ, taṁniddesamukhena ca tesaṁ pāṇātipātādivasena dasavidhādibhedañca dassetuṁ ‘‘tattha akusala’’ntyādi āraddhaṁ. Kāyadvāre pavattaṁ kammaṁ kāyakammaṁ. Evaṁ vacīkammādīni.",
  "tika-abh07t13:54": "55. Pāṇassa saṇikaṁ patituṁ adatvā atīva pātanaṁ pāṇātipāto. Kāyavācāhi adinnassa ādānaṁ adinnādānaṁ. Methunavītikkamasaṅkhātesu kāmesu micchā caraṇaṁ kāmesu micchācāro.",
  "tika-abh07t13:55": "Tattha pāṇoti vohārato satto, paramatthato jīvitindriyaṁ. Tasmiṁ pāṇe pāṇasaññino jīvitindriyupacchedakappayogasamuṭṭhāpikā vadhakacetanā pāṇātipāto. Parabhaṇḍe tathāsaññino tadādāyakappayogasamuṭṭhāpikā theyyacetanā adinnādānaṁ. Asaddhammasevanavasena kāyadvārappavattā agantabbaṭṭhānavītikkamacetanā kāmesumicchācāro nāma. Surāpānampi ettheva saṅgayhatīti vadanti rasasaṅkhātesu kāmesu micchācārabhāvato. Kāyaviññattisaṅkhāte kāyadvāreti kāyena adhippāyaviññāpanato, sayañca kāyena viññeyyattā kāyaviññattisaṅkhāte abhikkamādijanakacittajavāyodhātvādhikakalāpassa vikārabhūte santhambhanādīnaṁ sahakārīkāraṇabhūte copanakāyabhāvato, kammānaṁ pavattimukhabhāvato ca kāyadvārasaṅkhāte kammadvāre.",
  "tika-abh07t13:56": "Kiñcāpi hi taṁtaṁkammasahagatacittuppādeneva sā viññatti janīyati. Tathāpi tassā tathā pavattamānāya taṁsamuṭṭhāpakakammassa kāyakammādivohāro hotīti sā tasseva pavattimukhabhāvena vattuṁ labbhati. ‘‘Kāyadvāre vuttito’’ti ettakeyeva vutte ‘‘yadi evaṁ kammadvāravavatthānaṁ na siyā. Kāyadvāre hi pavattaṁ ‘kāyakamma’nti vuccati, kāyakammassa ca pavattimukhabhūtaṁ ‘kāyadvāra’nti. Pāṇātipātādikaṁ pana vācāya āṇāpentassa kāyakammaṁ vacīdvārepi pavattatīti dvārena kammavavatthānaṁ na siyā, tathā musāvādādiṁ kāyavikārena karontassa vacīkammaṁ kāyadvārepi pavattatīti kammena dvāravavatthānampi na siyā’’ti ayaṁ codanā paccupaṭṭheyyāti bāhullavuttiyā vavatthānaṁ dassetuṁ ‘‘bāhullavuttito’’ti vuttaṁ. Kāyakammañhi kāyadvāreyeva bahulaṁ pavattati, appaṁ vacīdvāre, tasmā kāyadvāreyeva bahulaṁ pavattanato kāyakammabhāvo siddho vanacarakādīnaṁ vanacarakādibhāvo viya. Tathā kāyakammameva yebhuyyena kāyadvāre pavattati, na itarāni, tasmā kāyakammassa yebhuyyena ettheva pavattanato kāyakammadvārabhāvo siddho brāhmaṇagāmādīnaṁ brāhmaṇagāmādibhāvo viyāti natthi kammadvāravavatthāne koci vibandhoti ayametthādhippāyo.",
  "tika-abh07t13:57": "56. Musāti abhūtaṁ vatthu, taṁ tacchato vadanti etenāti musāvādo. Pisati sāmaggiṁ sañcuṇṇeti vikkhipati, piyabhāvaṁ suññaṁ karotīti vā pisuṇā. Attānampi parampi pharusaṁ karoti, kakaco viya kharasamphassāti vā pharusā. Saṁ sukhaṁ, hitañca phalati visarati vināsetīti samphaṁ, attano, paresañca anupakāraṁ yaṁ kiñci, taṁ palapati etenāti samphappalāpo.",
  "tika-abh07t13:58": "Tattha abhūtaṁ vatthuṁ bhūtato paraṁ viññāpetukāmassa tathā viññāpanappayogasamuṭṭhāpikā cetanā musāvādo. So parassa atthabhedakarova kammapatho hoti, itaro kammameva. Paresaṁ bhedakāmatāya, attappiyakāmatāya vā parabhedakaravacīpayogasamuṭṭhāpikā saṁkiliṭṭhacetanā pisuṇavācā, sāpi dvīsu bhinnesuyeva kammapatho. Parassa mammacchedakaravacīpayogasamuṭṭhāpikā ekantapharusacetanā pharusavācā. Na hi cittasaṇhatāya sati pharusavācā nāma hoti. Sītāharaṇādianatthaviññāpanappayogasamuṭṭhāpikā saṁkiliṭṭhacetanā samphappalāpo, so pana parehi tasmiṁ anatthe gahiteyeva kammapatho. Vacīviññattisaṅkhāte vacīdvāreti vācāya adhippāyaṁ viññāpeti, sayañca vācāya viññāyatīti vacīviññattisaṅkhāte vacībhedakarappayogasamuṭṭhāpakacittasamuṭṭhānapathavīdhātvādhikakalāpassa vikārabhūte copanavācābhāvato, kammānaṁ pavattimukhabhāvato ca vacīdvārasaṅkhāte kammadvāre. Bāhullavuttitoti idaṁ vuttanayameva.",
  "tika-abh07t13:59": "57. Parasampattiṁ abhimukhaṁ jhāyati lobhavasena cintetīti abhijjhā. Byāpajjati hitasukhaṁ etenāti byāpādo. Micchā viparītato passatīti micchādiṭṭhi.",
  "tika-abh07t13:60": "Tattha ‘‘aho vata idaṁ mama siyā’’ti evaṁ parabhaṇḍābhijjhāyanaṁ abhijjhā, sā parabhaṇḍassa attano nāmaneneva kammapatho hoti. ‘‘Aho vatāyaṁ satto vinasseyyā’’ti evaṁ manopadoso byāpādo. ‘‘Natthi dinna’’ntyādinā nayena viparītadassanaṁ micchādiṭṭhi. Ettha pana natthikaahetukaakiriyadiṭṭhīhiyeva kammapathabhedo. Imesaṁ pana aṅgādivavatthānavasena papañco tattha tattha (dī. ni. aṭṭha. 1.8; dha. sa. aṭṭha. 1 akusalakammapathakathā; pārā. aṭṭha. 2.172) āgatanayena daṭṭhabbo. Aññatrāpi viññattiyāti kāyavacīviññattiṁ vināpi, taṁ asamuṭṭhāpetvāpītyattho. Viññattisamuṭṭhāpakacittasampayuttā cettha abhijjhādayo cetanāpakkhikāva honti.",
  "tika-abh07t13:61": "58.Dosamūlenajāyantīti sahajātādipaccayena dosasaṅkhātamūlena, dosamūlakacittena vā jāyanti, na lobhamūlādīhi. Hasamānāpi hi rājāno dosacitteneva pāṇavadhaṁ āṇāpenti, tathā pharusavācābyāpādesupi yathārahaṁ daṭṭhabbaṁ. Micchādassanassa abhinivisitabbavatthūsu lobhapubbaṅgamameva abhinivisanato āha ‘‘micchādiṭṭhi ca lobhamūlenā’’ti. Sesāni cattāripi dvīhi mūlehi sambhavantīti yo tāva abhimataṁ vatthuṁ, anabhimataṁ vā attabandhuparittāṇādippayojanaṁ sandhāya harati, tassa adinnādānaṁ lobhamūlena hoti. Veraniyyātanatthaṁ harantassa dosamūlena. Nītipāṭhakappamāṇato duṭṭhaniggahaṇatthaṁ parasantakaṁ harantānaṁ rājūnaṁ, brāhmaṇānañca ‘‘sabbamidaṁ brāhmaṇānaṁ rājūhi dinnaṁ, tesaṁ pana sabbadubbalabhāvena aññe paribhuñjanti, attasantakameva brāhmaṇā paribhuñjantī’’tyādīni vatvā sakasaññāya evaṁ yaṁ kiñci harantānaṁ, kammaphalasambandhāpavādīnañca mohamūlena. Evaṁ musāvādādīsupi yathārahaṁ yojetabbaṁ.",
  "tika-abh07t13:62": "63. Chasu ārammaṇesu tividhakammavasena uppajjamānampetaṁ tividhaniyamena uppajjatīti āha ‘‘tathā dānasīlabhāvanāvasenā’’ti. Dasadhā niddisiyamānānaṁ hi dvinnaṁ, puna dvinnaṁ, tiṇṇañca yathākkamaṁ dānādīsu tīsveva saṅgaho. Kāraṇaṁ panettha parato vakkhāma. Chaḷārammaṇesu pana tividhakammadvāresu ca nesaṁ pavattiyojanā aṭṭhakathādīsu (dha. sa. aṭṭha. 156-159) āgatanayena gahetabbā.",
  "tika-abh07t13:63": "65. Dīyati etenāti dānaṁ, pariccāgacetanā. Evaṁ sesesupi. Sīlatīti sīlaṁ, kāyavacīkammāni samādahati, sammā ṭhapetītyattho, sīlayati vā upadhāretīti sīlaṁ, upadhāraṇaṁ panettha kusalānaṁ adhiṭṭhānabhāvo. Tathā hi vuttaṁ ‘‘sīle patiṭṭhāyā’’tyādi (saṁ. ni. 1.23, 192). Bhāveti kusale dhamme āsevati vaḍḍheti etāyāti bhāvanā. Apacāyati pūjāvasena sāmīciṁ karoti etenāti apacāyanaṁ. Taṁtaṁkiccakaraṇe byāvaṭassa bhāvo veyyāvaccaṁ. Attano santāne nibbattā patti dīyati etenāti pattidānaṁ. Pattiṁ anumodati etāyāti pattānumodanā. Dhammaṁ suṇanti etenāti dhammassavanaṁ. Dhammaṁ desenti etāyāti dhammadesanā. Diṭṭhiyā ujukaraṇaṁ diṭṭhijukammaṁ.",
  "tika-abh07t13:64": "Tattha sānusayasantānavato paresaṁ pūjānuggahakāmatāya attano vijjamānavatthupariccajanavasappavattacetanā dānaṁ nāma, dānavatthupariyesanavasena, dinnassa somanassacittena anussaraṇavasena ca pavattā pubbapacchābhāgacetanā ettheva samodhānaṁ gacchanti. Evaṁ sesesupi yathārahaṁ daṭṭhabbaṁ. Niccasīlādivasena pañca, aṭṭha, dasa vā sīlāni samādiyantassa, paripūrentassa, asamādiyitvāpi sampattakāyavacīduccaritato viramantassa, pabbajantassa, upasampadamāḷake saṁvaraṁ samādiyantassa, catupārisuddhisīlaṁ paripūrentassa ca pavattacetanā sīlaṁ nāma. Cattālīsāya kammaṭṭhānesu, khandhādīsu ca bhūmīsu parikammasammasanavasappavattā appanaṁ appattā gotrabhupariyosānacetanā bhāvanā nāma, niravajjavijjādipariyāpuṇanacetanāpi ettheva samodhānaṁ gacchati.",
  "tika-abh07t13:65": "Vayasā, guṇehi ca jeṭṭhānaṁ cīvarādīsu paccāsārahitena asaṁkiliṭṭhajjhāsayena paccuṭṭhānaāsanābhinīhārādividhinā bahumānakaraṇacetanā apacāyanaṁ nāma. Tesameva, gilānānañca yathāvuttajjhāsayena taṁtaṁkiccakaraṇacetanā veyyāvaccaṁ nāma. Attano santāne nibbattassa puññassa parehi sādhāraṇabhāvaṁ paccāsīsanacetanā pattidānaṁ nāma. Parehi dinnassa, adinnassapi vā puññassa maccheramalavinissaṭena cittena abbhānumodanacetanā pattānumodanā nāma . Evamimaṁ dhammaṁ sutvā tattha vuttanayena paṭipajjanto ‘‘lokiyalokuttaraguṇavisesassa bhāgī bhavissāmi, bahussuto vā hutvā paresaṁ dhammadesanādīhi anuggaṇhissāmī’’ti evaṁ attano, paresaṁ vā hitapharaṇavasappavattena asaṁkiliṭṭhajjhāsayena hitūpadesasavanacetanā dhammassavanaṁ nāma, niravajjavijjādisavanacetanāpi ettheva saṅgayhati. Lābhasakkārādinirapekkhatāya yoniso manasi karoto hitūpadesacetanā dhammadesanā nāma, niravajjavijjādiupadisanacetanāpi ettheva saṅgahaṁ gacchati. ‘‘Atthi dinna’’ntyādinayappavattasammādassanavasena diṭṭhiyā ujukaraṇaṁ diṭṭhijukammaṁ nāma.",
  "tika-abh07t13:66": "Yadi evaṁ ñāṇavippayuttacittuppādassa diṭṭhijukammapuññakiriyabhāvo na labbhatīti? No na labbhati purimapacchimacetanānampi taṁtaṁpuññakiriyāsveva saṅgaṇhanato. Kiñcāpi hi ujukaraṇavelāyaṁ ñāṇasampayuttameva cittaṁ hoti, purimapacchābhāge pana ñāṇavippayuttampi sambhavatīti tassapi diṭṭhijukammabhāvo upapajjatīti alamatippapañcena.",
  "tika-abh07t13:67": "Imesu pana dasasu pattidānānumodanā dāne saṅgahaṁ gacchanti taṁsabhāvattā. Dānampi hi issāmaccherānaṁ paṭipakkhaṁ, etepi. Tasmā samānappaṭipakkhatāya ekalakkhaṇattā te dānamayapuññakiriyavatthumhi saṅgayhanti. Apacāyanaveyyāvaccāsīlamayapuññeva saṅgayhanti cārittasīlabhāvato. Desanāsavanadiṭṭhijukā pana kusaladhammāsevanabhāvato bhāvanāmaye saṅgahaṁ gacchantīti (dī. ni. ṭī. 3.305) ācariyadhammapālattherena vuttaṁ. Apare pana ‘‘desento, suṇanto ca desanānusārena ñāṇaṁ pesetvā lakkhaṇāni paṭivijjha paṭivijjha deseti, suṇāti ca, tāni ca desanāsavanāni paṭivedhamevāharantīti desanāsavanābhāvanāmaye saṅgahaṁ gacchantī’’ti vadanti. Dhammadānasabhāvato desanā dānamaye saṅgahaṁ gacchatītipi sakkā vattuṁ. Tathā hi vuttaṁ ‘‘sabbadānaṁ dhammadānaṁ jinātī’’ti (dha. pa. 354). Tathā diṭṭhijukammaṁ sabbatthāpi sabbesaṁ niyamanalakkhaṇattā. Dānādīsu hi yaṁ kiñci ‘‘atthi dinna’’ntyādinayappavattāya sammādiṭṭhiyā visodhitaṁ mahapphalaṁ hoti mahānisaṁsaṁ, evañca katvā dīghanikāyaṭṭhakathāyaṁ (dī. ni. aṭṭha. 3.305; dha. sa. aṭṭha. 156-159 puññākiriyavatthādikathā) ‘‘diṭṭhijukammaṁ sabbesaṁ niyamalakkhaṇa’’nti vuttaṁ. Evaṁ dānasīlabhāvanāvasena tīsu itaresaṁ saṅgaṇhanato saṅkhepato tividhameva puññakiriyavatthu hotīti daṭṭhabbaṁ, tathā ceva ācariyena heṭṭhā dassitaṁ.",
  "tika-abh07t13:68": "67.Manokammameva viññattisamuṭṭhāpakattābhāvena kāyadvārādīsu appavattanato. Tañca rūpāvacarakusalaṁ bhāvanāmayaṁ dānādivasena appavattanato. Appanāppattaṁ pubbabhāgappavattānaṁ kāmāvacarabhāvato. Jhānaṅgabhedenāti paṭipadādibhedato anekavidhattepi aṅgātikkamavasena nibbattajjhānaṅgabhedato pañcavidhaṁ hoti.",
  "tika-abh07t13:69": "68.Ārammaṇabhedenāti kasiṇugghāṭimākāsaṁ, ākāsavisayaṁ mano, tadabhāvo, tadālambaṁ viññāṇanti catubbidhanti imesaṁ catunnaṁ ārammaṇānaṁ bhedena.",
  "tika-abh07t13:70": "69.Etthāti imesu pākaṭṭhānavasena catubbidhesu kammesu. Uddhaccarahitanti uddhaccasahagatacetanārahitaṁ ekādasavidhaṁ akusalakammaṁ. Kiṁ panettha kāraṇaṁ adhimokkhavirahena sabbadubbalampi vicikicchāsahagataṁ paṭisandhiṁ ākaḍḍhati, adhimokkhasampayogena tato balavantampi uddhaccasahagataṁ nākaḍḍhatīti ? Paṭisandhidānasabhāvābhāvato. Balavaṁ ākaḍḍhati, dubbalaṁ nākaḍḍhatīti hi ayaṁ vicāraṇā paṭisandhidānasabhāvesuyeva. Yassa pana paṭisandhidānasabhāvoyeva natthi, na tassa balavabhāvo paṭisandhiākaḍḍhane kāraṇaṁ.",
  "tika-abh07t13:71": "Kathaṁ panetaṁ viññātabbaṁ uddhaccasahagatassa paṭisandhidānasabhāvo natthīti? Dassanenapahātabbesu anāgatattā. Tividhā hi akusalā dassanena pahātabbā, bhāvanāya pahātabbā, siyā dassanena pahātabbā, siyā bhāvanāya pahātabbāti. Tattha diṭṭhisahagatavicikicchāsahagatacittuppādā dassanena pahātabbā nāma paṭhamaṁ nibbānadassanavasena ‘‘dassana’’nti laddhanāmena sotāpattimaggena pahātabbattā. Uddhaccasahagatacittuppādo bhāvanāya pahātabbo nāma aggamaggena pahātabbattā. Uparimaggattayañhi paṭhamamaggena diṭṭhanibbāne bhāvanāvasena pavattanato ‘‘bhāvanā’’ti vuccati. Diṭṭhivippayuttadomanassasahagatacittuppādā pana siyā dassanena pahātabbā, siyā bhāvanāya pahātabbā tesaṁ apāyanibbattakāvatthāya paṭhamamaggena, sesabahalābahalāvatthāya uparimaggehi pahīyamānattā. Tattha siyā dassanena pahātabbampi dassanena pahātabbasāmaññena idha ‘‘dassanena pahātabba’’nti voharanti.",
  "tika-abh07t13:72": "Yadi ca uddhaccasahagataṁ paṭisandhiṁ dadeyya, tadā akusalapaṭisandhiyā sugatiyaṁ asambhavato apāyesveva dadeyya. Apāyagamanīyañca avassaṁ dassanena pahātabbaṁ siyā. Itarathā apāyagamanīyassa appahīnattā sekkhānaṁ apāyuppatti āpajjati, na ca panetaṁ yuttaṁ ‘‘catūhapāyehi ca vippamutto (khu. pā. 6.11; su. ni. 234), avinipātadhammo’’ti (pārā. 21; saṁ. ni. 5.998) ādivacanehi saha virujjhanato. Sati ca panetassa dassanena pahātabbabhāve ‘‘siyā dassanena pahātabbā’’ti imassa vibhaṅge vattabbaṁ siyā, na ca panetaṁ vuttanti . Atha siyā ‘‘apāyagāminiyo rāgo doso moho tadekaṭṭhā ca kilesā’’ti evaṁ dassanena pahātabbesu vuttattā uddhaccasahagatacetanāya tattha saṅgaho sakkā vattunti. Taṁ na, tassa ekantato bhāvanāya pahātabbabhāvena vuttattā. Vuttañhetaṁ – ‘‘katame dhammā bhāvanāya pahātabbā? Uddhaccasahagato cittuppādo’’ti (dha. sa. 1406), tasmā dassanena pahātabbesu avacanaṁ imassa paṭisandhidānābhāvaṁ sādheti. Nanu ca paṭisambhidāvibhaṅge –",
  "tika-abh07t13:73": "‘‘Yasmiṁ samaye akusalaṁ cittaṁ uppannaṁ hoti upekkhāsahagataṁ uddhaccasampayuttaṁ rūpārammaṇaṁ vā…pe… dhammārammaṇaṁ vā, yaṁ yaṁ vā panārabbha tasmiṁ samaye phasso hoti…pe… avikkhepo hoti, ime dhammā akusalā. Imesu dhammesu ñāṇaṁ dhammapaṭisambhidā, tesaṁ vipāke ñāṇaṁ atthapaṭisambhidā’’ti (vibha. 730-731) –",
  "tika-abh07t13:74": "Evaṁ uddhaccasahagatacittuppādaṁ uddharitvā tassa vipākopi uddhaṭoti kathamassa paṭisandhidānābhāvo sampaṭicchitabboti? Nāyaṁ paṭisandhidānaṁ sandhāya uddhaṭo. Atha kho pavattivipākaṁ sandhāya. Paṭṭhāne pana –",
  "tika-abh07t13:75": "‘‘Sahajātā dassanena pahātabbā cetanā cittasamuṭṭhānānaṁ rūpānaṁ kammapaccayena paccayo, nānākkhaṇikā dassanena pahātabbā cetanā vipākānaṁ khandhānaṁ, kaṭattā ca rūpānaṁ kammapaccayena paccayo’’ti (paṭṭhā. 2.8.89) –",
  "tika-abh07t13:76": "Dassanena pahātabbacetanāya eva sahajātanānākkhaṇikakammapaccayabhāvaṁ uddharitvā ‘‘sahajātā bhāvanāya pahātabbā cetanā cittasamuṭṭhānānaṁ rūpānaṁ kammapaccayena paccayo’’ti (paṭṭhā. 2.8.89) bhāvanāya pahātabbacetanāya sahajātakammapaccayabhāvova uddhaṭo, na pana nānākkhaṇikakammapaccayabhāvo, na ca nānākkhaṇikakammapaccayaṁ vinā paṭisandhiākaḍḍhanaṁ atthi , tasmā natthi tassa sabbathāpi paṭisandhidānanti. Yaṁ paneke vadanti ‘‘uddhaccacetanā ubhayavipākampi na deti paṭṭhāne nānākkhaṇikakammapaccayabhāvassa anuddhaṭattā’’ti, taṁ tesaṁ matimattaṁ paṭisambhidāvibhaṅge uddhaccasahagatānampi pavattivipākassa uddhaṭattā, paṭṭhāne ca paṭisandhivipākabhāvameva sandhāya nānākkhaṇikakammapaccayabhāvassa anuddhaṭattā. Yadi hi pavattivipākaṁ sandhāya nānākkhaṇikakammapaccayabhāvo vucceyya, tadā paṭisandhivipākampissa maññeyyunti labbhamānassapi pavattivipākassa vasena nānākkhaṇikakammapaccayabhāvo na vutto, tasmā na sakkā tassa pavattivipākaṁ nivāretuṁ. Tenāha ‘‘pavattiyaṁ panā’’tyādi. Ācariyabuddhamittādayo pana atthi uddhaccasahagataṁ bhāvanāya pahātabbampi. Atthi na bhāvanāya pahātabbampi, tesu bhāvanāya pahātabbaṁ sekkhasantānappavattaṁ, itaraṁ puthujjanasantānappavattaṁ, phaladānañca puthujjanasantānappavattasseva na itarassāti evaṁ uddhaccasahagataṁ dvidhā vibhajitvā ekassa ubhayavipākadānaṁ, ekassa sabbathāpi vipākābhāvaṁ vaṇṇenti. Yo panettha tesaṁ vinicchayo, yañca tassa nirākaraṇaṁ, yañca sabbathāpi vipākābhāvavādīnaṁ matapaṭikkhepanaṁ idha avuttaṁ, taṁ sabbaṁ paramatthamañjūsādīsu, visesato ca abhidhammatthavikāsiniyā nāma abhidhammāvatārasaṁvaṇṇanāyaṁ vuttanayena veditabbaṁ.",
  "tika-abh07t13:77": "Sabbatthāpi kāmaloketi sugatiduggativasena sabbasmimpi kāmaloke. Yathārahanti dvārārammaṇānurūpaṁ. Apāyesupi yaṁ nāgasupaṇṇādīnaṁ mahāsampattivisayaṁ vipākaviññāṇaṁ, yañca nirayavāsīnaṁ mahāmoggallānattheradassanādīsu uppajjati vipākaviññāṇaṁ , taṁ kusalakammasseva phalaṁ. Na hi akusalassa iṭṭhavipāko sambhavati. Vuttañhetaṁ ‘‘aṭṭhānametaṁ, bhikkhave, anavakāso, yaṁ akusalassa kammassa iṭṭho kanto vipāko saṁvijjatī’’ti (ma. ni. 3.131; a. ni. 1.284-286; vibha. 809), tasmā kusalakammaṁ apāyesupi ahetukavipākāni janeti. Aññabhūmikassa ca kammassa aññabhūmikavipākābhāvato kāmavirāgabhāvanāya kāmataṇhāvisayaviññāṇuppādanāyogato ekantasadisavipākattā ca mahaggatānuttarakusalānaṁ rūpāvacarakammena ahetukavipākuppattiyā abhāvato rūpalokepi yathārahaṁ rūpādivisayāni tāni abhinipphādetīti vuttaṁ ‘‘sabbatthāpi kāmaloke’’tyādi.",
  "tika-abh07t13:78": "71. Evaṁ pana vipaccantaṁ kammaṁ soḷasakadvādasakaaṭṭhakavasena tidhā vipaccatīti dassetuṁ ‘‘tatthāpi’’tyādi vuttaṁ. Tatthāpīti evaṁ vipaccamānepi kusalakamme. Ukkaṭṭhanti kusalaparivāralābhato , pacchā āsevanappavattiyā vā visiṭṭhaṁ. Yañhi kammaṁ attano pavattikāle purimapacchābhāgappavattehi kusalakammehi parivāritaṁ, pacchā vā āsevanalābhena samudāciṇṇaṁ. Taṁ ukkaṭṭhaṁ. Yaṁ pana karaṇakāle akusalakammehi parivāritaṁ, pacchā vā ‘‘dukkaṭametaṁ mayā’’ti vippaṭisāruppādanena paribhāvitaṁ, taṁ omakanti daṭṭhabbaṁ.",
  "tika-abh07t13:79": "Paṭisandhinti ekameva paṭisandhiṁ. Na hi ekena kammena anekāsu jātīsu paṭisandhi hoti, pavattivipāko pana jātisatepi jātisahassepi hoti. Yathāha ‘‘tiracchānagate dānaṁ datvā sataguṇā dakkhiṇā pāṭikaṅkhitabbā’’ti (ma. ni. 3.379). Yasmā panettha ñāṇaṁ jaccandhādivipattinimittassa mohassa, sabbākusalasseva vā paṭipakkhaṁ, tasmā taṁsampayuttaṁ kammaṁ jaccandhādivipattipaccayaṁ na hotīti tihetukaṁ atidubbalampi samānaṁ duhetukapaṭisandhimeva ākaḍḍhati, nāhetukaṁ. Duhetukañca kammaṁ ñāṇasampayogābhāvato ñāṇaphaluppādane asamatthaṁ, yathā taṁ alobhasampayogābhāvato alobhaphaluppādane asamatthaṁ akusalakammanti taṁ atiukkaṭṭhampi samānaṁ duhetukameva paṭisandhiṁ ākaḍḍhati, na tihetukanti vuttaṁ ‘‘tihetukamomakaṁ duhetukamukkaṭṭhañcā’’tyādi.",
  "tika-abh07t13:80": "Ettha siyā – yathā paṭisambhidāmagge ‘‘gatisampattiyā ñāṇasampayutte aṭṭhannaṁ hetūnaṁ paccayā upapatti hotī’’ti (paṭi. ma. 1.231) kusalassa kammassa javanakkhaṇe tiṇṇaṁ, nikantikkhaṇe dvinnaṁ, paṭisandhikkhaṇe tiṇṇañca hetūnaṁ vasena aṭṭhannaṁ hetūnaṁ paccayā ñāṇasampayuttūpapatti, tathā ‘‘gatisampattiyā ñāṇavippayutte channaṁ hetūnaṁ paccayā upapatti hotī’’ti (paṭi. ma. 1.233) javanakkhaṇe dvinnaṁ, nikantikkhaṇe dvinnaṁ, paṭisandhikkhaṇe dvinnañca hetūnaṁ vasena channaṁ hetūnaṁ paccayā ñāṇavippayuttūpapatti vuttā, evaṁ ‘‘gatisampattiyā ñāṇavippayutte sattannaṁ hetūnaṁ paccayā upapatti hotī’’ti tihetukakammena duhetukapaṭisandhiyā avuttattā natthi tihetukassa duhetukapaṭisandhiākaḍḍhananti? Nayidamevaṁ duhetukomakakammena ahetukapaṭisandhiyā viya tihetukomakakammena sāmatthiyānurūpato duhetukapaṭisandhiyāva dātabbattā, kammasarikkhakavipākadassatthaṁ pana mahātherena sāvaseso pāṭho kato. Itarathā ‘‘catunnaṁ hetūnaṁ paccayā’’ti vacanābhāvato duhetukakammena ahetukūpapattiyāpiabhāvo āpajjati, tasmā yathā sugatiyaṁ jaccandhabadhirādivipattiyā ahetukūpapattiṁ vajjetvā gatisampattiyā sahetukūpapattidassanatthaṁ duhetukūpapatti eva uddhaṭā, na ahetukūpapatti, evaṁ kammasarikkhakavipākadassanatthaṁ tihetukakammena tihetukūpapatti eva uddhaṭā, na duhetukūpapatti, na pana alabbhanatoti daṭṭhabbaṁ.",
  "tika-abh07t13:81": "74. Evaṁ ekāya cetanāya soḷasa vipākāni ettheva dvādasakamaggo ahetukaṭṭhakampīti pavattassa tipiṭakacūḷanāgattheravādassa vasena vipākappavattiṁ dassetvā idāni ekāya cetanāya dvādasa vipākāni ettheva dasakamaggo ahetukaṭṭhakampīti āgatassa moravāpīvāsīmahādhammarakkhitattheravādassapi vasena dassetuṁ asaṅkhāraṁ sasaṅkhāravipākānī’’tyādi vuttaṁ. Yathā mukhe calite ādāsatale mukhanimittaṁ calati, evaṁ asaṅkhārakusalassa asaṅkhāravipākova hoti, na sasaṅkhāroti evaṁ āgamanatova saṅkhārabhedoti ayametthādhippāyo. Yasmā pana vipākassa saṅkhārabhedo paccayavasena icchito, na kammavasena, tasmā esa kecivādo kato.",
  "tika-abh07t13:82": "Tesanti tesaṁ evaṁvādīnaṁ. Yathākkamanti tihetukukkaṭṭhādīnaṁ anukkamena. Dvādasa vipākānīti tihetukukkaṭṭhaasaṅkhārikasasaṅkhārikakammassa vasena yathākkamaṁ sasaṅkhārikacatukkavajjitāni, asaṅkhārikacatukkavajjitāni ca dvādasa vipākāni, tathā tihetukomakassa, duhetukukkaṭṭhassa ca kammassa vasena duhetukasasaṅkhāradvayavajjitāni, duhetukāsaṅkhāradvayavajjitāni ca dasa vipākāni, duhetukomakassa vasena duhetukadvayavajjitāni ca aṭṭha vipākāni yathāvuttassa ‘‘tihetukamukkaṭṭha’’ntyādinā vuttanayassa anusārena anussaraṇena yathāsambhavaṁ tassa tassa sambhavānurūpato uddise.",
  "tika-abh07t13:83": "75. Parito attaṁ khaṇḍitaṁ viya appānubhāvanti parittaṁ. Pakaṭṭhabhāvaṁ nītanti paṇītaṁ, ubhinnaṁ majjhe bhavaṁ majjhimaṁ. Tattha ‘‘paṭiladdhamattaṁ anāsevitaṁ paritta’’nti avisesatova aṭṭhakathāyaṁ vuttaṁ, tathā ‘‘nātisubhāvitaṁ aparipuṇṇavasībhāvaṁ majjhimaṁ. Ativiya subhāvitaṁ pana sabbaso paripuṇṇavasībhāvaṁ paṇīta’’nti. Ācariyena panettha parittampi īsakaṁ laddhāsevanamevādhippetanti dissati. Tathā hānena nāmarūpaparicchede –",
  "tika-abh07t13:84": "‘‘Samānāsevane laddhe, vijjamāne mahabbale;",
  "tika-abh07t13:85": "Aladdhā tādisaṁ hetuṁ, abhiññā na vipaccatī’’ti. (nāma. pari. 474);",
  "tika-abh07t13:86": "Samānabhūmikatova āsevanalābhena balavabhāvato mahaggatadhammānaṁ vipākadānaṁ vatvā tadabhāvato abhiññāya avipaccanaṁ vuttaṁ. Hīnehi chandacittavīriyavīmaṁsāhi nibbattitaṁ vā parittaṁ. Majjhimehi chandādīhi majjhimaṁ. Paṇītehi paṇītanti alamatippapañcena.",
  "tika-abh07t13:87": "84.Pañcamajjhānaṁ bhāvetvāti abhiññābhāvaṁ asampattaṁ pañcamajjhānaṁ tividhampi bhāvetvā. Abhiññābhāvappattassa pana avipākabhāvo ‘‘aladdhā tādisa’’ntyādinā (nāma. pari. 474) ācariyena sādhito. Mūlaṭīkākārādayo pana aññathāpi taṁ sādhenti. Taṁ pana saṅkhepato, tattha tattha vitthārato ca abhidhammatthavikāsiniyaṁ vuttanayena daṭṭhabbaṁ. Saññāvirāgaṁ bhāvetvāti ‘‘saññā rogo, saññā gaṇḍo’’tyādinā, ‘‘dhī cittaṁ dhibbataṁ citta’’ntyādinā vā nayena arūpappavattiyā ādīnavadassanena tadabhāve ca paṇītabhāvasanniṭṭhānena vāyokasiṇe kesañci matena paricchinnākāsakasiṇe vā bhāvanābalena tena paṭilabhitabbabhāve arūpassa anibbattisabhāvāpādanavasena arūpavirāgabhāvanaṁ bhāvetvā aññasattesu uppajjanti kammakiriyavādino titthiyā evātyadhippāyo . Te pana yena iriyāpathena idha maranti. Teneva tattha nibbattantīti daṭṭhabbaṁ.",
  "tika-abh07t13:88": "86.Anāgāmino pana suddhāvāsesu uppajjantīti anāgāminoyeva ariyā puthujjanādikāle, pacchāpi vā pañcamajjhānaṁ tividhampi bhāvetvā saddhādiindriyavemattatānukkamena pañcasu suddhāvāsesu uppajjanti.",
  "tika-abh07t13:89": "87. Yathākkamaṁ bhāvetvā yathākkamaṁ āruppesu uppajjantīti yojanā yathākkamanti ca paṭhamāruppādianukkamena. Sabbampi cetaṁ tassa tasseva jhānassa āveṇikabhūmivasena vuttaṁ. Nikantiyā pana sati puthujjanādayo yathāladdhajjhānassa bhūmibhūtesu suddhāvāsavajjitesu yattha katthaci nibbattanti, tathā kāmabhavepi kāmāvacarakammabalena. ‘Ijjhati, bhikkhave, sīlavato cetopaṇidhi visuddhattā’ti (a. ni. 8.35) hi vuttaṁ. Anāgāmino pana kāmarāgassa sabbaso pahīnattā kāmabhavesu nikantiṁ na uppādentīti kāmalokavajjite yathāladdhajjhānabhūmibhūte yattha katthaci nibbattanti. Suddhāvāsesu hi anāgāminoyeva nibbattantīti niyamo atthi. Te pana aññattha na nibbattantīti niyamo natthi. Evañca katvā vuttaṁ ācariyena –",
  "tika-abh07t13:90": "‘‘Suddhāvāsesvanāgāmi-puggalāvopapajjare;",
  "tika-abh07t13:91": "Kāmadhātumhi jāyanti, anāgāmivivajjitā’’ti. (parama. vi. 205);",
  "tika-abh07t13:92": "Sukkhavipassakāpi panete maraṇakāle ekanteneva samāpattiṁ nibbattenti samādhimhi paripūrakārībhāvatoti daṭṭhabbaṁ. ‘‘Itthiyopi pana ariyā vā anariyā vā aṭṭhasamāpattilābhiniyo brahmapārisajjesuyeva nibbattantī’’ti aṭṭhakathāyaṁ (vibha. aṭṭha. 809; a. ni. aṭṭha. 1.1.279 ādayo; ma. ni. aṭṭha. 3.130) vuttaṁ. Apicettha vehapphalaakaniṭṭhacatutthāruppabhavānaṁ seṭṭhabhavabhāvato tattha nibbattā ariyā aññattha nuppajjanti, tathā avasesesu uparūpari brahmalokesu nibbattā heṭṭhimaheṭṭhimesu. Vuttañhetaṁ ācariyena –",
  "tika-abh07t13:93": "‘‘Vehapphale akaniṭṭhe, bhavagge ca patiṭṭhitā;",
  "tika-abh07t13:94": "Na punāññattha jāyanti, sabbe ariyapuggalā;",
  "tika-abh07t13:95": "Brahmalokagatā heṭṭhā, ariyā nopapajjare’’ti. (nāma. pari. 452-453);",
  "tika-abh07t13:96": "Kammacatukkavaṇṇanā niṭṭhitā.",
  "tika-abh07t13:97": "Cutipaṭisandhikkamavaṇṇanā",
  "tika-abh07t13:98": "89.‘‘Āyukkhayenā’’tyādīsu satipi kammānubhāve taṁtaṁgatīsu yathāparicchinnassa āyuno parikkhayena maraṇaṁ āyukkhayamaraṇaṁ. Satipi tattha tattha paricchinnāyusese gatikālādipaccayasāmaggiyañca taṁtaṁbhavasādhakassa kammuno pariniṭṭhitavipākattā maraṇaṁ kammakkhayamaraṇaṁ. Āyukammānaṁ samakameva parikkhīṇattā maraṇaṁ ubhayakkhayamaraṇaṁ. Satipi tasmiṁ duvime purimabhavasiddhassa kassaci upacchedakakammuno balena satthaharaṇādīhi upakkamehi upacchijjamānasantānānaṁ, guṇamahantesu vā katena kenaci upakkamena āyūhitaupacchedakakammunā paṭibāhitasāmatthiyassa kammassa taṁtaṁattabhāvappavattane asamatthabhāvato dusimārakalāburājādīnaṁ viya taṅkhaṇeyeva ṭhānācāvanavasena pavattamaraṇaṁ upacchedakamaraṇaṁ nāma. Idaṁ pana nerayikānaṁ uttarakuruvāsīnaṁ kesañci devānañca na hoti. Tenāhu –",
  "tika-abh07t13:99": "‘‘Upakkamena vā kesañcupacchedakakammunā’’ti. (sa. sa. 62);",
  "tika-abh07t13:100": "Maraṇassa uppatti pavatti maraṇuppatti.",
  "tika-abh07t13:101": "90.Maraṇakāleti maraṇāsannakāle. Yathārahanti taṁtaṁgatīsu uppajjanakasattānurūpaṁ, katthaci pana anuppajjamānassa khīṇāsavassa yathopaṭṭhitaṁ nāmarūpadhammādikameva cutipariyosānānaṁ gocarabhāvaṁ gacchati, na kammakammanimittādayo. Upaladdhapubbanti cetiyadassanādivasena pubbe upaladdhaṁ. Upakaraṇabhūtanti pupphādivasena upakaraṇabhūtaṁ. Upalabhitabbanti anubhavitabbaṁ. Upabhogabhūtanti accharāvimānakapparukkhanirayaggiādikaṁ upabhuñjitabbaṁ. Accharāvimānakapparukkhamātukucchiādigataṁ hi rūpāyatanaṁ sugatinimittaṁ. Nirayagginirayapālādigataṁ duggatinimittaṁ. Gatiyā nimittaṁ gatinimittaṁ.",
  "tika-abh07t13:102": "Kammabalenāti paṭisandhinibbattakassa kusalākusalakammassa ānubhāvena. Channaṁ dvārānanti vakkhamānanayena yathāsambhavaṁ channaṁ upapattidvārānaṁ, yadi kusalakammaṁ vipaccati, tadā parisuddhaṁ kusalacittaṁ pavattati, atha akusalakammaṁ, tadā upakkiliṭṭhaṁ akusalacittanti āha ‘‘vipaccamānaka…pe… kiliṭṭhaṁ vā’’ti. Tenāha bhagavā ‘‘nimittassādagadhitaṁ vā, bhikkhave, viññāṇaṁ tiṭṭhamānaṁ tiṭṭhati, anubyañjanassādagadhitaṁ vā, tasmiṁ ce samaye kālaṁ karoti, ṭhānametaṁ vijjati, yaṁ dvinnaṁ gatīnaṁ aññataraṁ gatiṁ upapajjeyya nirayaṁ vā tiracchānayoniṁ vā’’ti (saṁ. ni. 4.235). Tatthoṇataṁ vāti tasmiṁ upapajjitabbabhave oṇataṁ viya, tatthoṇataṁ evāti vā padacchedo. ‘‘Bāhullenā’’ti ettha adhippāyo ‘‘yebhuyyena bhavantare’’ti ettha vuttanayena daṭṭhabbo. Atha vā ‘‘yathāraha’’nti imināva so sakkā saṅgahetunti ‘‘bāhullenā’’ti iminā sahasā occhijjamānajīvitānaṁ saṇikaṁ marantānaṁ viya na abhikkhaṇamevāti dīpitanti viññāyati. Abhinavakaraṇavasenāti taṅkhaṇe kariyamānaṁ viya attānaṁ abhinavakaraṇavasena.",
  "tika-abh07t13:103": "91.Paccāsannamaraṇassāti ekavīthippamāṇāyukavasena, tato vā kiñci adhikāyukavasena samāsannamaraṇassa. Vīthicittāvasāneti tadārammaṇapariyosānānaṁ, javanapariyosānānaṁ vā vīthicittānaṁ avasāne. Tattha ‘‘kāmabhavato cavitvā tattheva uppajjamānānaṁ tadārammaṇapariyosānāni, sesānaṁ javanapariyosānānī’’ti dhammānusāraṇiyaṁ vuttaṁ. Bhavaṅgakkhayevāti yadi ekajavanavīthito adhikatarāyuseso siyā, tadā bhavaṅgāvasāne vā uppajjitvā nirujjhati. Atha ekacittakkhaṇāyuseso siyā, tadā vīthicittāvasāne, tañca atītakammādivisayameva. ‘‘Tassānantaramevā’’ti iminā antarābhavavādimataṁ paṭikkhipati.",
  "tika-abh07t13:104": "Yathārahanti kammakaraṇakālassa, vipākadānakālassa ca anurūpavasena. Atha vā vipaccamānakakammānurūpaṁ anusayavasena, javanasahajātavasena vā pavattianurūpatotyattho. Nanu ca ‘‘avijjānusayaparikkhittenā’’tyādi vuttaṁ. Javanasahajātānañca kathaṁ anusayabhāvoti? Nāyaṁ doso anusayasadisatāya tāsampi anusayavohārabhāvato. Itarathā akusalakammasahajātānaṁ bhavataṇhāsahajātānaṁ vā cutiāsannajavanasahajātānañca saṅgaho na siyā. Avijjāva appahīnaṭṭhena anusayanato pavattanato anusayo, tena parikkhittena parivāritena. Taṇhānusayova mūlaṁ padhānaṁ sahakārīkāraṇabhūtaṁ imassāti taṇhānusayamūlako. Saṅkhārenāti kusalākusalakammena kammasahajātaphassādidhammasamudāyena cutiāsannajavanasahajātena vā, tena janiyamānaṁ. Avijjāya hi paṭicchannādīnavavisaye taṇhā nāmeti, khipanakasaṅkhārasammatā yathāvuttasaṅkhārā khipanti, yathāhu –",
  "tika-abh07t13:105": "‘‘Avijjātaṇhāsaṅkhāra-sahajehi apāyinaṁ;",
  "tika-abh07t13:106": "Visayādīnavacchādinamanakkhipakehi tu.",
  "tika-abh07t13:107": "‘‘Appahīnehi sesānaṁ, chādanaṁ namanampi ca;",
  "tika-abh07t13:108": "Khipakā pana saṅkhārā, kusalāva bhavantihā’’ti. (sa. sa. 164-165);",
  "tika-abh07t13:109": "Sampayuttehi pariggayhamānanti attanā sampayuttehi phassādīhi dhammehi sampayuttapaccayādinā parivāretvā gayhamānaṁ, sahajātānamadhiṭṭhānabhāvena pubbaṅgamabhūtanti attanā sahajātānaṁ patiṭṭhānabhāvena padhānabhūtaṁ. ‘‘Manopubbaṅgamā dhammā’’ti (dha. pa. 1-2) hi vuttaṁ. Bhavantarapaṭisandhānavasenāti purimabhavantarassa, pacchimabhavantarassa ca aññamaññaṁ ekābaddhaṁ viya paṭisandahanavasena uppajjamānameva patiṭṭhāti, na ito gantvātyadhippāyo. Na hi purimabhavapariyāpanno koci dhammo bhavantaraṁ saṅkamati, nāpi purimabhavapariyāpannahetūhi vinā uppajjati paṭighosapadīpamuddā viyāti alamatippapañcena.",
  "tika-abh07t13:110": "92. Mandaṁ hutvā pavattāni mandappavattāni. Paccuppannārammaṇesu āpāthagatesu manodvāre gatinimittavasena, pañcadvāre kammanimittavasenātyadhippāyo. Paṭisandhibhavaṅgānampi paccuppannārammaṇatā labbhatīti manodvāre tāva paṭisandhiyā catunnaṁ bhavaṅgānañca, pañcadvāre pana paṭisandhiyāva paccuppannārammaṇabhāvo labbhati. Tathā hi kassaci manodvāre āpāthamāgataṁ paccuppannaṁ gatinimittaṁ ārabbha uppannāya tadārammaṇapariyosānāya cittavīthiyā anantaraṁ cuticitte uppanne tadanantaraṁ pañcacittakkhaṇāyuke ārammaṇe pavattāya paṭisandhiyā catunnaṁ bhavaṅgānaṁ, pañcadvāre ca ñātakādīhi upaṭṭhāpitesu deyyadhammesu vaṇṇādike ārabbha yathārahaṁ pavattāya cittavīthiyā cuticittassa ca anantaraṁ ekacittakkhaṇāyuke ārammaṇe pavattāya paṭisandhiyā paccuppannārammaṇe pavatti upalabbhatīti ayamettha saṅkhepo, vitthāro pana visuddhimagge(visuddhi. 2.620 ādayo) vibhaṅgaṭṭhakathāyaṁ (vibha. aṭṭha. 227) vā saṅkhārapaccayāviññāṇapadavaṇṇanāyaṁ vuttanayena daṭṭhabbo. Chadvāraggahitanti kammanimittaṁ chadvāraggahitaṁ, gatinimittaṁ chaṭṭhadvāraggahitanti yathāsambhavaṁ yojetabbaṁ. Apare pana avisesato vaṇṇenti. Saccasaṅkhepepi tenevādhippāyena idaṁ vuttaṁ –",
  "tika-abh07t13:111": "‘‘Pañcadvāre siyā sandhi, vinā kammaṁ dvigocare’’ti; (Sa. sa. 173);",
  "tika-abh07t13:112": "Aṭṭhakathāyaṁ (visuddhi. 2.624-625; vibha. aṭṭha. 227) pana ‘‘gatinimittaṁ manodvāre āpāthamāgacchatī’’ti vuttattā, tadārammaṇāya ca pañcadvārikapaṭisandhiyā adassitattā, mūlaṭīkādīsu ca ‘‘kammabalena upaṭṭhāpitaṁ vaṇṇāyatanaṁ supinaṁ passantassa viya dibbacakkhussa viya ca manodvāreyeva gocarabhāvaṁ gacchatī’’ti (visuddhi. mahā. 2.623) niyametvā vuttattā tesaṁ vacanaṁ na sampaṭicchanti ācariyā. ‘‘Paccuppannañcā’’ti ettha gatinimittaṁ tāva paccuppannārammaṇaṁ yujjati, kammanimittaṁ pana paṭisandhijanakakammasseva nimittabhūtaṁ adhippetanti kathaṁ tassa cutiāsannajavanehi gahitassa paccuppannabhāvo sambhavati. Na hi tadeva ārammaṇupaṭṭhāpakaṁ, tadeva paṭisandhijanakaṁ bhaveyya upacitabhāvābhāvato anassāditattā ca. ‘‘Katattā upacitattā’’ti (dha. sa. 431) hi vacanato punappunaṁ laddhāsevanameva kammaṁ paṭisandhiṁ ākaḍḍhati. Paṭisambhidāmagge (paṭi. ma. 1.232) ca nikantikkhaṇe dvinnaṁ hetūnaṁ paccayāpi sahetukapaṭisandhiyā vuttattākatūpacitampi kammaṁ taṇhāya assāditameva vipākaṁ abhinipphādeti, tadā ca paṭisandhiyā samānavīthiyaṁ viya pavattamānāni cutiāsannajavanāni kathaṁ punappunaṁ laddhāsevanāni siyuṁ, kathañca tāni tadā kaṇhāya parāmaṭṭhāni. Apica paccuppannaṁ kammanimittaṁ cutiāsannappavattānaṁ pañcadvārikajavanānaṁ ārammaṇaṁ hoti. ‘‘Pañcadvārikakammañca paṭisandhinimittakaṁ na hoti paridubbalabhāvato’’ti aṭṭhakathāyaṁ (visuddhi. 2.620; vibha. aṭṭha. 227) vuttanti saccametaṁ. Ñātakādīhi upaṭṭhāpitesu pana pupphādīsu sannihitesveva maraṇasambhavato tattha vaṇṇādikaṁ ārabbha cutiāsannavīthito purimabhāgappavattānaṁ paṭisandhijananasamatthānaṁ manodvārikajavanānaṁ ārammaṇabhūtena saha samānattā tadekasantatipatitaṁ cutiāsannajavanaggahitampi paccuppannaṁ vaṇṇādikaṁ kammanimittabhāvena vuttaṁ. Evañca katvā vuttaṁ ānandācariyena ‘‘pañcadvāre ca āpāthamāgacchantaṁ paccuppannaṁ kammanimittaṁ āsannakatakammārammaṇasantatiyaṁ uppannaṁ, taṁsadisañca daṭṭhabba’’nti (vibha. mūlaṭī. 227; visuddhi. mahā. 2.623).",
  "tika-abh07t13:113": "94.Yathārahanti dutiyacatutthapaṭhamatatiyānaṁ paṭisandhīnaṁ anurūpato.",
  "tika-abh07t13:114": "98. Āruppacutiyā paraṁ heṭṭhimāruppavajjitā āruppapaṭisandhiyo honti uparūpariarūpīnaṁ heṭṭhimaheṭṭhimakammassa anāyūhanato, upacārajjhānassa pana balavabhāvato tassa vipākabhūtā kāmatihetukā paṭisandhiyo honti. Rūpāvacaracutiyā paraṁ ahetukarahitā upacārajjhānānubhāveneva duhetukatihetukapaṭisandhiyo siyuṁ, kāmatihetumhā cutito paraṁ sabbā eva kāmarūpārūpabhavapariyāpannā yathārahaṁ ahetukādipaṭisandhiyo siyuṁ. Itaro duhetukāhetukacutito paraṁ kāmesveva bhavesu tihetukādipaṭisandhiyo siyuṁ.",
  "tika-abh07t13:115": "Cutipaṭisandhikkamavaṇṇanā niṭṭhitā.",
  "tika-abh07t13:116": "99. Paṭisandhiyā nirodhassa anantarato paṭisandhinirodhānantarato. Tadeva cittanti taṁsadisatāya tabbohārappavattattā tadeva cittaṁ yathā ‘‘tāniyeva osadhānī’’ti. Asati vīthicittuppādeti antarantarā vīthicittānaṁ uppāde asati, cuticittaṁ hutvā nirujjhati tadeva cittanti sambandho.",
  "tika-abh07t13:117": "101.Parivattantā pavattanti yāva vaṭṭamūlasamucchedātyadhippāyo.",
  "tika-abh07t13:118": "102. Yathā iha bhavepaṭisandhi ceva bhavaṅgañca vīthiyo ca cuti ca, tathā puna bhavantare paṭisandhibhavaṅganti evamādikā ayaṁ cittasantati parivattatīti yojanā. Keci pana imasmiṁ paricchede vīthimuttasaṅgahasseva dassitattā paṭisandhibhavaṅgacutīnameva idha gahaṇaṁ yuttantyādhippāyena ‘‘paṭisandhibhavaṅgavīthiyo’’ti imassa paṭisandhibhavaṅgappavāhāti atthaṁ vadanti, taṁ tesaṁ matimattaṁ pavattisaṅgahadassanāvasāne tattha saṅgahitānaṁ sabbesameva nigamanassa adhippetattā. Evañhi sati ‘‘paṭisaṅkhāya panetamaddhuva’’nti ettha sabbesameva eta-saddena parāmasanaṁ suṭṭhu upapannaṁ hoti. Etaṁ yathāvuttaṁ vaṭṭapavattaṁ addhuvaṁ aniccaṁ palokadhammaṁ paṭisaṅkhāya paccavekkhitvā budhā paṇḍitā cirāya cirakālaṁ subbatā hutvā accutaṁ dhuvaṁ acavanadhammaṁ padaṁ nibbānaṁ adhigantvā maggaphalañāṇena sacchikatvā tatoyeva suṭṭhu samucchinnasinehabandhanā samaṁ nirupadhisesanibbānadhātuṁ essanti pāpuṇissanti.",
  "tika-abh07t13:119": "Iti abhidhammatthavibhāviniyā nāma abhidhammatthasaṅgahavaṇṇanāya",
  "tika-abh07t13:120": "Vīthimuttaparicchedavaṇṇanā niṭṭhitā."
}