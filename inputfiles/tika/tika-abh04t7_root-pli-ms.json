{
  "tika-abh04t7:0": "4. Aṭṭhakathākaṇḍaṁ",
  "tika-abh04t7:1": "Tikaatthuddhāravaṇṇanā",
  "tika-abh04t7:2": "1384.Nayagamananti nīyati, neti, nīyanti vā etenāti nayo, gammati etenāti gamanaṁ, nayova, nayassa vā gamanaṁ nayagamanaṁ. Gati eva vā gamanaṁ. Paṭhamena ādi-saddena abhidhammabhājanīyādisaṅgahāsaṅgahādiekakādisuddhikasacchi kaṭṭhādimūlamūlādikā pañcapakaraṇikā nayagati saṅgayhati. Anulomādīti pana paccanīyaanulomapaccanīyapaccanīyānulomapakārā ekamūlādippakārā ca. Ettha atthesu nicchitesūti etasmiṁ aṭṭhakathākaṇḍe cittuppādavasena bhūmantaravisesayogato sabbesaṁ mātikāpadānaṁ atthesu saṅkhepato vavatthāpitesu.",
  "tika-abh04t7:3": "Pañhuddhārantiādīsu ‘‘siyā kusalaṁ dhammaṁ paṭicca kusalo dhammo uppajjeyya hetupaccayā’’tiādinā (paṭṭhā. 1.1.25) kusalapadaṁ ādiṁ katvā kusalākusalābyākatantā tisso kusalādikā, kusalābyākataakusalābyākatakusalākusalantā tisso, kusalākusalābyākatantā ekāti kusalādikā satta pucchā, tathā akusalādikā, abyākatādikā, kusalābyākatādikā, akusalābyākatādikā, kusalākusalādikā, kusalākusalābyākatādikāti sattannaṁ sattakānaṁ vasena dhammānulome kusalattikaṁ nissāya hetupaccaye ekūnapaññāsa pucchā, tathā sesapaccayesu sesatikesu dhammapaccanīyādīsu ca. Taṁ sandhāya ‘‘ekūnapaññāsāya ekūnapaññāsāyā’’ti vuttaṁ. ‘‘Siyā hetuṁ dhammaṁ paṭicca hetudhammo uppajjeyya hetupaccayā’’tiādinā (paṭṭhā. 3.1.1) ‘‘hetuṁ paṭicca hetu, hetuṁ paṭicca nahetu, hetuṁ paṭicca hetu ca nahetu ca. Nahetuṁ paṭicca nahetu, nahetuṁ paṭicca hetu, nahetuṁ paṭicca hetu ca nahetu ca. Hetuñca nahetuñca paṭicca hetu, hetuñca nahetuñca paṭicca nahetu, hetuñca nahetuñca paṭicca hetu ca nahetu cā’’ti ekekasmiṁ duke hetupaccayādīsu ekamekasmiṁ paccaye nava nava pucchā honti. Tā sandhāya ‘‘navasu navasu pañhesū’’ti vuttaṁ.",
  "tika-abh04t7:4": "Labbhamānassāti kusalattike tāva paṭiccavāre hetupaccaye ‘‘kusalaṁ dhammaṁ paṭicca kusalo dhammo uppajjati hetupaccayā, kusalaṁ ekaṁ khandhaṁ paṭicca tayo khandhā’’tiādinā (paṭṭhā. 1.1.53) kusalena kusalaṁ, kusalena abyākataṁ, kusalena kusalābyākataṁ, akusalena akusalaṁ, akusalena abyākataṁ, akusalena akusalābyākataṁ, abyākatena abyākataṁ, kusalābyākatena abyākataṁ, akusalābyākatena abyākatanti navannaṁ navannaṁ pañhānaṁ atthato sambhavantassa pañhassa vissajjanavasena uddharaṇaṁ, tathā sesapaccayavārattikādīsu. Tesuyevāti yathāvuttesu eva pañhesu atthasambhavato yathāvibhattānaṁ pañhavissajjanānaṁ ‘‘hetuyā navā’’tiādinā gaṇanāṭhapanaṁ. Pasaṭe dhammeti yathā heṭṭhā kaṇḍadvaye ‘‘yasmiṁ samaye kāmāvacaraṁ kusalaṁ citta’’ntiādinā (dha. sa. 1) vippakiṇṇe muttapupphe viya phassādayo dhamme. Avisiṭṭhaniddeso sāmaññaniddeso. Viññātadhammassa puggalassāti adhippāyo.",
  "tika-abh04t7:5": "Yadi cittuppādarūpakaṇḍesu catubhūmicittuppādādivasena viññātadhammassa atthuddhāradesanā āraddhā, evaṁ sante idha kasmā kusalattikaniddeso vuttoti āha ‘‘yadipi kusalattikavitthāro’’tiādi. Dhammavisesanabhāvatoti ‘‘dhammā’’ti padassa padhānabhāvaṁ dasseti. Ato hi tadabhidheyyā pucchitabbā jātā. Viññātāhīti bhūmīnaṁ visesanalakkhaṇayogamāha. Ettha padhānanti kiñcāpi uddese kusalapadena dhammā visesitabbā, ‘‘catūsu bhūmīsu kusala’’nti imasmiṁ pana niddese bhūmīhi visesitabbattā kusalapadaṁ padhānanti visesanabhāvena vacanicchāya abhāvato satipi visesitabbadhammānaṁ kāmāvacarādiphassādibhede tadanapekkhaṁ anavajjasukhavipākatāsaṅkhātaṁ attano kusalākārameva gahetvā pavattamānattā ‘‘ekattameva upādāya pavattatī’’ti vuttaṁ. Sabbepi hi kusalā dhammā anavajjasukhavipākatāya ekasabhāvāyevāti.",
  "tika-abh04t7:6": "1385.Yathāyogaṁ yojetabbanti catūhi bhūmīhi ādhārabhūtāhi visesetvā samayaphassādibhedaṁ anāmasitvā vipākabhāvena ekattaṁ netvā ‘‘catūsu bhūmīsu vipāko’’ti vuttanti yojetabbaṁ. Esa nayo ‘‘tīsu bhūmīsu kiriyābyākata’’ntiādīsupi.",
  "tika-abh04t7:7": "Uppajjatietthāti uppādo, cetasikā. Te hi cittassa sabbathāpi nissayādipaccayabhāvato ettha ca uppattiyā ādhārabhāvena apekkhitā. Yathā ca cetasikā cittassa, evaṁ cittampi cetasikānaṁ nissayādipaccayabhāvato ādhārabhāvena vattabbataṁ arahatīti yathāvuttaṁ uppādasaddābhidheyyataṁ na vinivattati. Idaṁ vuttaṁ hoti – ‘‘cittuppādo’’ti ettha uppādassa visesanabhāvena pavattamānampi cittaṁ attani yathāvuttauppādaatthasambhavato apariccattavisesitabbabhāvameva hutvā tassa visesanabhāvaṁ paṭipajjatīti. Yadāha ‘‘avayavena samudāyopalakkhaṇavasena attho sambhavatī’’ti. Cittasamānagatikassa idha cittaggahaṇena gahetabbatāya ‘‘dvepañcaviññāṇānī’’ti nidassanena vakkhamānattā ‘‘citta…pe… gahaṇaṁ kata’’nti vuttaṁ. Tattha aññassāti rūpassa.",
  "tika-abh04t7:8": "1420.Pañcadvāre vattabbameva natthi ekantaparittārammaṇattā pañcadvārikacittānaṁ. Iṭṭhāniṭṭhārammaṇānubhavananti vipākassa pakappetvā ārammaṇaggahaṇābhāvamāha. Tato kammānurūpaṁ pavattamāno vipāko parittakammavipākatāya parittārammaṇeyeva pavattitumarahati, na mahaggatappamāṇārammaṇeti adhippāyo. Samādhippadhānassapi kassaci kammassa appanāappattassa ekantena sadisavipākatāabhāvato ‘‘appanāppattassā’’ti kammaṁ visesitaṁ. Vaṇṇalakkhaṇādiṁ aggahetvā lokasaññānurodheneva gahite pathavādike parikammasaññāya samuppāditattā paṭibhāganimittasaṅkhātaṁ saññāvasaṁ ārammaṇaṁ assāti saññāvasārammaṇaṁ. Tādisenevāti samādhippadhānatāya appanāppattīhi viya saññāvasārammaṇatāya ca nibbiseseneva. Sopīti pi-saddo sampiṇḍanattho. Tenetaṁ dasseti ‘‘attano kammassa samānabhūmikadhammārammaṇatāya viya tassa ārammaṇārammaṇatāyapi vipāko kammānurūpoyeva nāma hotī’’ti.",
  "tika-abh04t7:9": "Yadi evaṁ kasmā mahaggatappamāṇārammaṇassa parittakammassa vipāko tadārammaṇārammaṇo na hotīti? Appanāppattakammavipākassa viya tassa kammārammaṇārammaṇatāya niyamābhāvato kammānurūpatāya ca anekarūpattā. Yathā attano kammasadisassa mahaggatajavanassa parittārammaṇassapi tadārammaṇaṁ nānubandhakaṁ paricayābhāvato, evaṁ attano kammassa nimittabhūtepi tassa sahakārīkāraṇāhi apariyādinne mahaggatappamāṇe ārammaṇe paricayābhāvato parittavipāko na pavattati, kammanimittārammaṇo pana jāyamāno paritteneva tena hotīti āha ‘‘paṭisandhiādibhūto’’tiādi. Yasmā panātiādinā pāḷiyāva yathāvuttamatthaṁ nicchinoti. Nānākkhaṇikakammapaccayo hi ettha adhippeto paccayapaccayuppannānaṁ bhinnārammaṇatāya vuttattā. Na cātiādinā parittavipākā eva idha paccayuppannabhāvena vuttāti dasseti. Idhāti imasmiṁ atthuddhārakaṇḍe.",
  "tika-abh04t7:10": "Sativepullappattānaṁ sativirahitassa kāyakammassa sambhavaṁ dassetuṁ ‘‘vāsanāvasenā’’ti vuttaṁ. Avītarāgānaṁ aparittepi katthaci ārammaṇe siyā cetaso uppilāvitattanti ‘‘kilesavirahe’’ti visesetvā vuttaṁ. Ādarākaraṇavasenevāti ādarākaraṇamattavasenevāti visesanivattiattho eva-saddo tameva nivattetabbaṁ visesaṁ dasseti, nāññathā. Kosajjādīti ādi-saddena dosādayo saṅgaṇhāti. Ādarākaraṇaṁ nirussukkatā evāti ādaraṁ karontā nirussukkabhāveneva na honti, na pana ādaraṁ na karontiyevāti daṭṭhabbaṁ. Ekacce pana ‘‘akammaññasarīratāya aññavihitatāya ca khīṇāsavānaṁ asakkaccadānādipavatti na anādaravasenā’’ti vadanti.",
  "tika-abh04t7:11": "1421.Atipaguṇānanti subhāvitānaṁ suṭṭhutaraṁ vasippattānaṁ. Evaṁ paguṇajjhānesupi pavatti hoti tattha vicāraṇussāhassa mandabhāvatoti adhippāyo. Pubbe dassitanti ‘‘tīṇi lakkhaṇānīti ahanti vā’’tiādinā pubbe dassitaṁ. ‘‘Avijjamāno aparamatthabhāvato, vijjamāno ca lokasaṅketasiddhiyā sammutisaccabhāvato attho arīyati cittena gammati ñāyatī’’ti ācariyā vadanti. Yato tabbisayā cittuppādā navattabbaṁ ārammaṇaṁ etesanti navattabbārammaṇāti aññapadatthasamāsavasena vuccanti. Ayaṁ pana vādo hevatthikavādo viya hotīti tassa accantaṁ avijjamānataṁ maññanto ito ca aññathā avijjamānapaññattiṁ dassetuṁ ‘‘sammutisacce panā’’tiādimāha. Kathaṁ pana tassa accantamavijjamānatte tabbisayānaṁ dhammānaṁ pavatti navattabbārammaṇabhāvo cāti āha ‘‘avijjamānampī’’tiādi. Parittādiārammaṇāti na vattabbāti vuttāti parittādayo viya tassa visuṁ vavatthitabhāvaṁ nisedheti.",
  "tika-abh04t7:12": "Vikkhipanaṁ nānārammaṇesu cittassa pavattanaṁ. Anavaṭṭhānaṁ ekasmiṁyeva pavattituṁ appadānaṁ. Dutiyādimaggapurecārikaṁ phalasamāpattipurecārikañca kāmāvacarañāṇaṁ nibbānārammaṇatāya lokuttaracittassa āvajjanaṭṭhāniyatāya ca paṭhamamaggapurecārikañāṇena samānanti katvā vuttaṁ ‘‘gotrabhuvodāne gotrabhūti gahetvā’’ti.",
  "tika-abh04t7:13": "Sabbatthapādakanti nipphādetabbe, payojane vā bhummaṁ ‘‘cetaso avūpasame’’tiādīsu viya. Tena sabbesu vipassanādīsu nipphādetabbesūti attho. Tenevāha ‘‘sabbesū’’tiādi. Atītaṁsañāṇassa kāmāvacarattā iddhividhādīsu tassa aggahaṇaṁ daṭṭhabbaṁ. Tassa pana atītasattadivasato heṭṭhā yāva paccuppannapaṭisandhi, tāva visayoti vadanti. Atītasattadivasesupi khandhapaṭibaddhānaṁ tassa visayabhāvo yutto viya dissati.",
  "tika-abh04t7:14": "Pādakajjhānacittaṁ parikammehi gahetvāti pādakajjhānaṁ samāpajjitvā vuṭṭhāya ‘‘idaṁ cittaṁ viya ayaṁ kāyo sīghagamano hotū’’ti pubbabhāgaparikammehi rūpakāyassa viya pādakajjhānacittassapi gahetabbataṁ sandhāya vuttaṁ. Idaṁ pana adhiṭṭhānaṁ evaṁ pavattatīti veditabbaṁ. Adhippetaṭṭhānapāpuṇanatthaṁ gantukāmataṁ purakkhatvā pādakajjhānaṁ samāpajjitvā vuṭṭhāya ‘‘idaṁ cittaṁ viya ayaṁ kāyo sīghagamano hotū’’ti karajakāyārammaṇaṁ parikammaṁ katvā bhavaṅgaṁ otaritvā vuṭṭhāya pādakajjhānaṁ samāpajjitvā puna bhavaṅge otiṇṇe manodvārāvajjanaṁ rūpakāyaṁ ārammaṇaṁ katvā uppajjati anulomāni ca. Tato adhiṭṭhānacittampi tamevārammaṇaṁ katvā uppajjati. Tassānubhāvena yathādhippetaṭṭhānaṁ gatoyeva hoti. Evaṁ adissamānena kāyena gacchanto panāyaṁ kiṁ tassa adhiṭṭhānacittassa uppādakkhaṇe gacchati, udāhu ṭhitikkhaṇe bhaṅgakkhaṇe vāti? Tīsu khaṇesu gacchatīti icchanti. Citteti pādakajjhānacitte. Samodahatīti cittānugatikaṁ cittaṁ viya sīghagamanaṁ karotīti attho. Yathā hi cittaṁ icchitakkhaṇe atidūrepi visayaṁ ārabbha pavattati, evaṁ rūpakāyassapi lahuparivattibhāvāpādanaṁ cittavasena kāyapariṇāmanaṁ. Na cettha rūpadhammānaṁ dandhaparivattibhāvato ekacittakkhaṇena desantaruppatti na yujjatīti vattabbā adhiṭṭhānacittena rūpakāyassa lahuparivattibhāvassa āpāditattā. Tenevāha ‘‘cittavasena kāyaṁ adhiṭṭhahitvā sukhasaññañca lahusaññañca okkamitvā adissamānena kāyena brahmalokaṁ gacchatī’’ti (visuddhi. 2.397). Acinteyyo hi iddhimantānaṁ iddhivisayoti.",
  "tika-abh04t7:15": "Cittasantānaṁrūpakāye samodahitanti yattakehi cittehi dissamānena kāyena yathādhippetaṭṭhānappatti, tattakānaṁ cittānaṁ pabandhassa dandhagamanakaraṇato imassa adhiṭṭhānassa karajakāye āropitaṁ tadanuguṇanti attho. Idampi adhiṭṭhānapādakajjhānaṁ samāpajjitvā vuṭṭhāya ‘‘ayaṁ kāyo viya idaṁ cittaṁ dandhagamanaṁ hotū’’ti samāpajjitvā vuṭṭhitajjhānacittārammaṇaṁ parikammaṁ katvā bhavaṅgaṁ otaritvā bhavaṅgato vuṭṭhāya pādakajjhānaṁ samāpajjitvā puna bhavaṅge otiṇṇe manodvārāvajjanaṁ pādakajjhānaṁ ārammaṇaṁ katvā uppajjati anulomāni ca. Tato adhiṭṭhānacittampi tamevārammaṇaṁ katvā uppajjati. Tassānubhāvena antarā pañcaviññāṇādīsu uppannesupi apatanto icchitaṭṭhānaṁ gacchati. Evaṁ gacchanto ca sace icchati, pathavīkasiṇavasena ākāse maggaṁ nimminitvā padasā gacchati. Sace icchati, vāyokasiṇavasena vāyuṁ adhiṭṭhahitvā tūlapicu viya vāyunā gacchati. Apica gantukāmatāva ettha pamāṇaṁ. Sati hi gantukāmatāya evaṁ katādhiṭṭhāno adhiṭṭhānavegakkhittoveso issāsapakkhitto saro viya dissamāno gacchatīti. Tattha ākāse maggaṁ nimminitvā gacchanto vināpi abhiññāñāṇena pakatipathaviyaṁ viya gacchati. Teneva ‘‘padasā gacchatī’’ti vuttaṁ. Vāyuṁ adhiṭṭhahitvā gacchanto abhiññāñāṇasamuṭṭhitavāyodhātuparamparāya gacchati. Ubhayatthāpi antarā vanarāmaṇīyakādīni pekkhamāno āpāthagate sadde ca suṇamāno gacchatīti vadanti. Keci pana ‘‘adissamānena kāyena ekacittakkhaṇeneva icchitaṭṭhānagamane dissamānena kāyena padasā vāyunā ca gamane abhiññācittasamuṭṭhitakāyaviññattivipphārena gamana’’nti vadanti. Apare ‘‘abhiññācittassa viññattinibbattanakiccaṁ natthī’’ti vadanti.",
  "tika-abh04t7:16": "Adhiṭṭhānadvayanti cittakāyavasena kāyacittapariṇāmanabhūtaṁ rūpakāyapādakajjhānacittārammaṇaṁ ubhayaṁ adhiṭṭhānaṁ. Taṁsampayuttāyāti yathāvuttaadhiṭṭhānadvayasampayuttāya. Sukhasaññālahusaññābhāvatoti sukhasaññālahusaññāsabbhāvato, tabbhāvaṁ āpajjanatoti attho. Sukhasaññāti cettha upekkhāsampayuttā saññā. Upekkhā hi ‘‘santaṁ sukha’’nti vuttā. Sāyeva ca saññā nīvaraṇehi ceva vitakkādīhi paccanīkehi ca vimuttattā ‘‘lahusaññā’’tipi veditabbā. Tāhi samokkantāhi rūpakāyopi tūlapicu viya sallahuko hoti. So evaṁ vātakkhittatūlapicunā viya sallahukena ekacittakkhaṇena adissamānena ca kāyena yathāruci gacchatīti.",
  "tika-abh04t7:17": "‘‘Mutto vatamhi tāya anatthasaṁhitāya dukkarakārikāya, sādhu vatamhi sammāsambodhiṁ sambujjha’’nti (saṁ. ni. 1.137) pavattaṁ bhagavato cetoparivitakkamaññāya māro ‘‘amuttabhāvamassa karissāmī’’ti,",
  "tika-abh04t7:18": "‘‘Tapokammā apakkamma, yaṁ na sujjhanti māṇavā;",
  "tika-abh04t7:19": "Asuddho maññasi suddho, suddhimaggā aparaddho’’ti. (saṁ. ni. 1.137) –",
  "tika-abh04t7:20": "Āhāti evamādiṁ sandhāya ‘‘mārādīnampi bhagavato cittajānanaṁ vutta’’nti vuttaṁ. Nibbānapaccavekkhaṇañca pubbenivāsānussatiñāṇena nibbānā…pe… ñātesu pavattatīti sambandho. Nibbānā…pe… ñātesūti idaṁ abhiññāñāṇassa parato pavattamānaṁ paccavekkhaṇaṁ abhiññāñāṇassa visaye viya abhiññāñāṇavisayavisayepi kadāci pavattituṁ arahatīti katvā vuttaṁ. Appamāṇārammaṇatanti appamāṇakhandhārammaṇatanti attho. Tasmāti yasmā pubbenivāsānussatiñāṇassa nibbānārammaṇabhāvadīpako koci pāṭho natthi, tasmā. Paccavekkhaṇakicce vuccamāneti ruḷhiṁ aggahetvā maggādīnaṁ atītānaṁ pati pati avekkhanaṁ anussaraṇaṁ paccavekkhaṇanti pubbenivāsānussatiñāṇassa kiccaṁyeva paccavekkhaṇanti vuccamāneti attho. Anuññātāti dissatīti ‘‘maggaphalanibbānapaccavekkhaṇato’’ti idameva sandhāya vuttaṁ. Ayañhettha attho – pubbenivāsānussatiñāṇena nibbānārammaṇe khandhe disvā ‘‘ime dhammā kiṁ nu kho ārabbha pavattā’’ti āvajjentassa pubbenivāsānussatiñāṇaṁ nibbānārammaṇe pavattatīti. Anāgataṁsañāṇepi eseva nayo.",
  "tika-abh04t7:21": "Yadi evaṁ kasmā parittattike ‘‘appamāṇo dhammo mahaggatassa dhammassa ārammaṇapaccayena paccayo’’ti (paṭṭhā. 2.12.58) ettha ‘‘appamāṇā khandhā cetopariyañāṇassa pubbenivāsaanāgataṁsañāṇassa ārammaṇapaccayena paccayo’’ti ajjhattattike ca ‘‘bahiddhādhammo bahiddhādhammassa, bahiddhādhammo ajjhattassa dhammassa ārammaṇapaccayena paccayo’’ti etesaṁ vibhaṅgesu ‘‘bahiddhā khandhā iddhividhañāṇassa cetopariyapubbenivāsayathākammūpagaanāgataṁsaāvajjanāya ārammaṇapaccayena paccayo’’ti (paṭṭhā. 2.20.29) ettakameva vuttaṁ, na vuttaṁ nibbānanti. Cetopariyaiddhividhādiñāṇehi saha vuttattāti ce, evampi visuṁ vibhajitabbaṁ siyā. Na hi visuṁ vibhajanārahaṁ saha vibhajatīti? Na, avacanassa aññakāraṇattā. Yāni hi puthujjanānaṁ pubbenivāsaanāgataṁsañāṇāni, tesaṁ avisayo eva nibbānaṁ. Ariyānaṁ pana maggaphalapaccavekkhaṇehi sacchikatanibbānānaṁ imehi ñāṇehi paccakkhakaraṇe payojanaṁ natthīti sādhāraṇena iddhividhañāṇādīnaṁ gahitattā nibbānaṁ na vuttanti daṭṭhabbaṁ . Nibbattakkhandhajānanamāha, na nibbattakakkhandhajānanaṁ. Yathākammūpagañāṇakiccañhi tanti. Attho sambhavatīti idaṁ anāgataṁsañāṇassapi anibbānārammaṇataṁ sandhāya vuttaṁ.",
  "tika-abh04t7:22": "1429. Maggārammaṇattike yasmā cittuppādakaṇḍe bodhitesu cittuppādesu ekantato maggārammaṇāyeva keci natthi, maggārammaṇāyeva pana kadāci maggādhipatino honti, tasmā ‘‘katame dhammā maggārammaṇā’’ti ekameva pucchaṁ katvā tayopi koṭṭhāsā labbhamānavasena vibhattā. Iminā nayena paratopi evarūpesu ṭhānesu attho veditabbo. ‘‘Cittuppādā’’ti, ‘‘maggārammaṇā’’ti ca vuttadhammānaṁyeva maggahetukattābhāvaṁ sādhetuṁ ‘‘asahajātattā’’ti idaṁ hetuvacananti ‘‘asampayuttattāti attho’’ti vuttaṁ. Tenevāha ‘‘na hi arūpadhammāna’’ntiādi. ‘‘Aññadhammārammaṇakāle evā’’ti avadhāraṇassa aggahitattā garuṁ akatvā maggārammaṇakālepi maggādhipatibhāvena na vattabbāti ayampi attho aṭṭhakathāyaṁ pariggahitoyevāti daṭṭhabbaṁ. ‘‘Garuṁ katvā paccavekkhaṇakāle’’ti hi vuttattā garuṁ akatvā paccavekkhaṇakālepi atthi eva. Tadā ca maggādhipatibhāvena na vattabbā te dhammāti bhiyyopi siddhovāyamattho.",
  "tika-abh04t7:23": "1434.Atītārammaṇāvāti uddhaṭaṁ, ‘‘atītārammaṇā’’ti pana aṭṭhakathāpāṭho bahūsu potthakesu dissati. Tasmāti yasmā paṭiccasamuppādavibhaṅgavaṇṇanāyaṁ (vibha. a. 227) ‘‘maraṇasamaye ñātakā ‘ayaṁ, tāta, tavatthāya buddhapūjā karīyati, cittaṁ pasādehī’ti vatvā’’tiādinā pañcadvāre rūpādiārammaṇūpasaṁharaṇaṁ tattha tadārammaṇapariyosānānaṁ cuddasannaṁ cittānaṁ pavattiñca vatvā tasmiṁyeva ekacittakkhaṇaṭṭhitike ārammaṇe paṭisandhicittaṁ uppajjatīti paccuppannārammaṇabhāvaṁ paṭisandhiyā vakkhati, tasmāti attho. Dve bhavaṅgāni āvajjanaṁ maraṇassāsannabhāvena mandībhūtavegattā pañca javanāni dve tadārammaṇāni cuticittanti ekādasa cittakkhaṇā atītāti āha ‘‘pañcacittakkhaṇāvasiṭṭhāyuke’’ti. Itaratthāti aññatadārammaṇāya cutiyā. Idāni tameva ‘‘itaratthā’’ti saṅkhepato vuttamatthaṁ vitthārato dassetuṁ ‘‘yadā hī’’tiādimāha. Cutiyā tadārammaṇarahitattā paṭisandhiyā ca paccuppannārammaṇattā ‘‘rūpā…pe… jjantassā’’ti udāhaṭaṁ. Cha bhavaṅgāni paccuppannārammaṇāni honti, nava cittakkhaṇā atītāti sattacittakkhaṇāvasiṭṭhāyuke gatinimitte paṭisandhiyā pavattattāti daṭṭhabbaṁ.",
  "tika-abh04t7:24": "Vijjamānamevakāyaṁ ārammaṇaṁ karotīti etena sukhalahusaññokkamanena paccuppannasseva bhūtupādāyarūpasaṅghātassa lahuparivattibhāvāpādanaṁ, na bhāvinoti dasseti.",
  "tika-abh04t7:25": "Etthantareti apākaṭakālato paṭṭhāya yāva pākaṭakālo, etasmiṁ antare. Yasmā pana kassaci kiñci sīghaṁ pākaṭaṁ hoti, kassaci dandhaṁ, tasmā ‘‘ekadvesantativārā’’ti aniyametvā vuttaṁ. ‘‘Vacanasiliṭṭhatāvasena vutta’’nti eke, keci pana ‘‘etthantare pavattā rūpadhammā arūpadhammā ca paccuppannāti gahite eko santativāro hoti, taṁ pana dvidhā vibhajitvā apākaṭakālaṁ ādiṁ katvā yebhuyyena pākaṭakālato orabhāvo eko koṭṭhāso yebhuyyena pākaṭakālaṁ ādiṁ katvā yāva supākaṭakālo ekoti ete dve santativārā. Iminā nayena sesasantativārabhedāpi veditabbā. Tattha kālavasena sabbesaṁ samānabhāvaṁ aggahetvā dhammānaṁ sadisappavattivasena santatiparicchedo dīpitabbo’’ti vadanti. Kiñci kiñci kālaṁ sadisaṁ pavattamānāpi hi utucittādisamuṭṭhānā rūpadhammā santativārāti vuccanti. Yadāha ‘‘atiparittā’’tiādinā, arūpasantatipi cettha yathāvuttarūpasantatiparicchinnā saṅgahitāyevāti daṭṭhabbaṁ. Paccuppannesu dhammesu saṁhīratīti taṇhādiṭṭhīhi ākaḍḍhanīyaṭṭhānabhāvena vuttaṁ. ‘‘Yo cāvuso, mano ye ca dhammā’’ti visayivisayabhūtā ekabhavabhūtā ca ekasantatipariyāpannā dhammā vibhāgaṁ akatvā gayhamānā addhāpaccuppannaṁ hoti, sati pana vibhāgakaraṇe khaṇasantatipaccuppannatā labbhatīti āha ‘‘addhāpaccuppannaṁ hontaṁ etaṁ ubhayaṁ hotī’’ti.",
  "tika-abh04t7:26": "Tassāti mahājanassa. Atītādivibhāgaṁ akatvāti āvajjanādīnaṁ samānākārappavattiyā upāyaṁ dasseti. Siddhaṁ hotīti khaṇapaccuppannārammaṇattepi parikammacetopariyañāṇānaṁ ayaṁ pāḷi suṭṭhu nītā hotīti attho. Atītattiko ca evaṁ abhinno hotīti evaṁ khaṇapaccuppanneyeva dhamme idha paccuppannoti gayhamāne aññapadasaṅgahitasseva anantarapaccayabhāvaṁ pakāsento atītattiko ca paṭṭhāne abhedato sammā atthassa uddhaṭattā avināsito hoti. Atha vā atītattikoti paṭṭhāne atītattikapāḷi, imāya atītattikapāḷiyā yathāvuttakāraṇatoyeva abhinno avisiṭṭho aññadatthu saṁsandati sametīti attho.",
  "tika-abh04t7:27": "Yathāsambhavanti āvajjanāya anāgatārammaṇatā, javanānaṁ paccuppannātītārammaṇatā anāgatapaccuppannātītārammaṇatāti yojetabbaṁ. Nānārammaṇatā na siyā addhāvasena paccuppannārammaṇattāti adhippāyo. Ayañca attho ekissā javanavīthiyā ekasmiṁyeva citte pavattiyaṁ āvajjanādīnaṁ anāgatādiārammaṇatā sambhavatīti sambhavadassanavasena vuttoti yathādhippetassa abhiññācittassa khaṇapaccuppanne pavattiṁ yojetvā dassetuṁ ‘‘tenā’’tiādimāha. Tīṇīti ‘‘atītārammaṇo dhammo atītārammaṇassa dhammassa āsevanapaccayena paccayo, anāgatārammaṇo dhammo anāgatārammaṇassa dhammassa, paccuppannārammaṇo dhammo paccuppannārammaṇassa dhammassa āsevanapaccayena paccayo’’ti (paṭṭhā. 2.19.34) padantarasaṅgahitadhammānapekkhā dhammā tīṇi pañhavissajjanānīti attho. Anāsevanaṁ natthīti āsevanalābhe sati yathādhammasāsane avacanassa kāraṇaṁ natthīti avacanena tattha itaresaṁ pañhānaṁ paṭisedho viññāyatīti adhippāyo.",
  "tika-abh04t7:28": "Etassa vādassāti ‘‘āvajjanajavanānaṁ anāgatapaccuppannārammaṇattepi cetopariyañāṇaṁ siddha’’nti vādassa. Nissayabhāvoti atthasambhavato yathāvuttanayassa jotakabhāvo. Yanti cittaṁ. Tassāti āvajjanajavanānaṁ khaṇapaccuppannaniruddhārammaṇatāvacanassa. Ettha ca kālavisesaṁ āmasati, anāgatāyeva ca āvajjanā pavattatīti nayidaṁ yujjamānakaṁ. Atha ‘‘yaṁ imassa cittaṁ bhavissati, taṁ jānāmī’’ti ābhogaṁ karoti, evaṁ sati parikammābhiññācittānampi anāgatārammaṇattamevāti sabbattha āvajjanajavanānaṁ anāgatapaccuppannārammaṇatā na sijjhatīti āha ‘‘pavatti…pe… vuttattā’’ti. Dosāpattiyāti dosāpajjanena, dosāpattito vā. Rāsiekadesāvajjanapaṭivedheti yathārutavaseneva purimavādipakkhamāha, sampattasampattāvajjanajānaneti attanā niddhāritapakkhaṁ. Purimavādino nānujāneyyunti addhāsantatipaccuppannapadatthatā abhidhammamātikāyaṁ āgatapaccuppannapadassa natthīti adhippāye ṭhatvā nānujāneyyuṁ. Ettha ca satipi sabhāvabhede ākārabhedābhāvato ekattanayavasena āvajjanaparikammābhiññācittānaṁ nānārammaṇatādoso natthīti khaṇapaccuppannārammaṇatā cetopariyañāṇassa purimavādīnaṁ adhippāyavibhāvanamukhena dassitā. Aṭṭhakathāyaṁ pana ‘‘sabhāvabhede sati nānārammaṇatādosābhāvo natthi evāti ekasmiṁ eva citte addhāsantativasena paccuppannārammaṇatā vibhāvitā’’ti dvīsupi vādesu yaṁ yuttaṁ, taṁ vicāretvā gahetabbaṁ.",
  "tika-abh04t7:29": "Tenevāti yasmā atītattike uppannattike ca cetopariyañāṇassa vattamānadhammārammaṇabhāvajotano pāṭho na dissati, teneva kāraṇena. Dvīsu ñāṇesūti pubbenivāsacetopariyañāṇesu . Kammamukhena gayhantīti satipi ārammaṇabhāve cattāro khandhā yathākammūpagañāṇena kammadvārena kusalākusalā icceva gayhanti, na pana vibhāgasoti dasseti. Lobhādisampayogavisesena duccaritabhāvo, alobhādisampayogavisesena ca sucaritabhāvo lakkhīyatīti duccaritasucaritāni vibhāventaṁ lobhādayopi vibhāvetiyeva nāma hotīti āha ‘‘duccarita…pe… bhāvanaṁ hotī’’ti.",
  "tika-abh04t7:30": "1435. Asabhāvadhammassa ‘‘aha’’ntiādipaññattiyā ajjhattadhammupādānatāya siyā koci ajjhattapariyāyo, na pana sabhāvadhammassa asattasantāneva tassāti vuttaṁ ‘‘sabhāva…pe… ahonta’’nti. Tathā hi ‘‘attano khandhādīni paccavekkhantassā’’ti ettha ‘‘ajjhattārammaṇā’’ti padassa atthavivaraṇavasena ‘‘ajjhattaṁ gayhamānaṁ ahanti paññattiṁ ādi-saddena gaṇhātī’’ti vakkhati. Yadi evaṁ tassa ajjhattattikepi ajjhattabhāvo vattabbo siyā? Na, bahiddhābhāvassa viya ajjhattabhāvassapi ajjhattattike nippariyāyavasena adhippetattāti. Yadāha ‘‘asabhā…pe… na vutta’’nti. Ākiñcaññāyatanādīti ādi-saddena sāvajjanāni tassa purecārikaupacāracittāni tassa ārammaṇena pavattanakapaccavekkhaṇaassādanādicittāni ca saṅgaṇhāti.",
  "tika-abh04t7:31": "Ākiñcaññāyatanaṁ taṁ-saddena ākaḍḍhitvā vadati, na pana taṁ sabbanti vuttaṁ, yañca tassa purecārikanti attho. Lesavacananti ekadesasāruppena samānārammaṇabhāvena ekadesasseva vacanaṁ. Lissati silissati ekadesena allīyatīti hi leso. Yesanti kāmāvacarakusalākusalamahākiriyāvajjanacittānaṁ kusalakiriyābhedassa rūpāvacaracatutthassa ca. Evaṁ upekkhāsahagataniddesādīsūti yesaṁ adukkhamasukhāya vedanāya sampayuttatā vuttā, tesu ekameva upekkhāsahagataniddesaṁ vatvā itaraṁ na vattabbaṁ siyāti attho. Ādi-saddena hetusampayuttakāmāvacarādiniddese saṅgaṇhāti. Tatthāpi hi parittasahetukādibhāvena vuttesu dhammesu ekameva vatvā itaraṁ na vattabbaṁ siyāti. Abhāvanāniṭṭhappavattiyāti abhāvanāniṭṭhappavattiyā abhāvanākārassa ukkaṁsappavattiyāti attho, abhāvassa vā ukkaṁsappavattiyā. Navattabbaṁ jātaṁ ajjhattārammaṇādibhāvenāti adhippāyo. Tānīti ākiñcaññāyatanena samānārammaṇāni āvajjanādīni. Yadi evaṁ ‘‘abhāvanāsāmaññe’’ti kasmā vuttaṁ. Na hi ākiñcaññāyatanārammaṇassa paccavekkhaṇaassādanādivasena pavattacittānaṁ abhāvanākārena pavatti atthīti? Na, abhāvetabbatāya adhippetattā. Na bhāvīyatīti hi abhāvanaṁ, na na bhāvetīti.",
  "tika-abh04t7:32": "Gahaṇavisesanimmitānītiādīsu ayamadhippāyo – yadipi bhāvanāñāṇanimmitākāramattesu sabhāvato avijjamānesu visayesu yebhuyyena mahaggatā dhammā pavattanti, bahiddhākāraggahaṇavasena pana kasiṇādīnaṁ bahiddhābhāvoti tadārammaṇadhammā bahiddhārammaṇāti vuttaṁ. Kasiṇānañhi santānaṁ muñcitvā upaṭṭhānaṁ visesato vaḍḍhitakasiṇavasena viññāyati, paṭhamāruppaviññāṇābhāvassa pana na bahiddhākāro, nāpi ajjhattākāroti ubhayākāravidhure tasmiṁ anaññasādhāraṇena pavattiyākārena pavattamānaṁ ākiñcaññāyatanameva navattabbārammaṇaṁ vuttaṁ, na itare itarākārappavattitoti. Kāmāvacarakusalānanti nidassanamattaṁ daṭṭhabbaṁ.",
  "tika-abh04t7:33": "Ākiñcaññāyatanavipākaṁ nevasaññānāsaññāyatanassa vipākādikassāti atthavasena vibhatti pariṇāmetabbā. Abhinīhārāsambhavatoti samāpatticittassa abhinīharaṇāsambhavato. Kusalameva vipākassa ārammaṇanti katvā ‘‘vipākassā’’tiādi vuttaṁ.",
  "tika-abh04t7:34": "Asabhāvadhammattepi bahiddhākārena gahaṇīyabhāvato kasiṇānaṁ bahiddhābhāvo viya ekantato idha ajjhattadhammupādānatāya ahanti paññattiyā siyā ajjhattabhāvoti vuttaṁ ‘‘ajjhatta’’ntiādi. ‘‘Khandhādīti ādi-saddena dhātuāyatanādi saṅgayhatī’’ti ca vadanti. Esa nayoti ‘‘arūpakkhandhe khandhāti gahetvā’’tiādikaṁ vaṇṇanānītiṁ āha. Paresaṁ khandhādiggahaṇeti paresaṁ khandhādīti imassa padassa kathane uccāraṇe. Sabbaṁ upādāpaññattiṁ āha ādisaddenāti sambandho.",
  "tika-abh04t7:35": "Tikaatthuddhāravaṇṇanā niṭṭhitā.",
  "tika-abh04t7:36": "Dukaatthuddhāravaṇṇanā",
  "tika-abh04t7:37": "1473.Aññathāti vuttappakārassa dassane. Vuttappakārassa dassanato eva hi aṭṭhakathāyaṁ sasaṅkhārikānaṁ thinamiddhavirahe asaṅkhārikasadisī yojanā na dassitā. Bhavarāgādīsūti bhavarāgamūlikādīsu yojanāsu.",
  "tika-abh04t7:38": "1511.Dveti uddhaccāvijjānīvaraṇāni. Tīṇīti kāmacchandabyāpādavicikicchāsu ekekena uddhaccāvijjānīvaraṇāni. Dve vā tīṇi vāti pāḷiyaṁ vā-saddassa luttaniddiṭṭhataṁ āha. Atha vā nipātasaddasannidhānepi nāmapadādīhi eva samuccayādiattho vuccati, na nipātapadehi tesaṁ avācakattāti antarenapi nipātapadaṁ ayamattho labbhati. Tathā vacanicchāya sambhavo eva hettha pamāṇanti pāḷiyaṁ ‘‘dve tīṇī’’ti vuttaṁ. Yatthasahuppattītiādinā ‘‘dve tīṇī’’ti lakkhaṇavacananti sabbasādhāraṇamatthamāha. Tathā hi ‘‘evañca katvā kilesagocchake cā’’ti vuttaṁ. Tassāyamadhippāyo – kilesadvayasahitasseva cittuppādassa abhāvepi pāḷiyaṁ dviggahaṇaṁ kataṁ, kilesānañca sambhavantānaṁ sabbesaṁ sarūpena gahaṇaṁ na katanti dve tayoti lakkhaṇakaraṇanti viññāyatīti.",
  "tika-abh04t7:39": "Yadi sabbākusale uppajjanakassapi uddhaccassa eko eva cittuppādo visayabhāvena vuccati, avijjānīvaraṇassapi tathā vattabbanti adhippāyena ‘‘kasmā vutta’’ntiādinā codeti. Itaro uddhaccanīvaraṇasseva tathā vattabbataṁ avijjānīvaraṇassa tathā vattabbatābhāvañca dassetuṁ ‘‘suttante’’tiādimāha. Tattha suttante vuttesu pañcasu nīvaraṇesūti uddhaccasahagate uddhaccassa avijjānīvaraṇena nīvaraṇasahitataṁ āsaṅkitvā vuttaṁ. Nanu ca suttantepi ‘‘avijjānīvaraṇānaṁ sattāna’’ntiādīsu (saṁ. ni. 2.124) avijjā ‘‘nīvaraṇa’’nti vuttāti? Saccametaṁ, jhānaṅgānaṁ paṭipakkhabhāvena pana suttante bahulaṁ kāmacchandādayo pañceva nīvaraṇāni vuttānīti yebhuyyavuttivasena etaṁ vuttanti daṭṭhabbaṁ.",
  "tika-abh04t7:40": "Keci pana ‘‘yathā nikkhepakaṇḍe kusalapaṭipakkhabhūtāni dubbalānipi nīvaraṇāni paṭṭhāne viya dassitāni. Tathā hi paṭṭhāne (paṭṭhā. 3.8.1) ‘nīvaraṇaṁ dhammaṁ paṭicca nīvaraṇo dhammo uppajjati na purejātapaccayā. Arūpe kāmacchandanīvaraṇaṁ paṭicca thinamiddhanīvaraṇaṁ uddhaccanīvaraṇa’ntiādi vuttaṁ, na evaṁ aṭṭhakathākaṇḍe. Aṭṭhakathākaṇḍe pana jhānapaṭipakkhabhūtāniyeva nīvaraṇāni niddiṭṭhānīti ‘uddhaccanīvaraṇaṁ uddhaccasahagate cittuppāde uppajjatī’ti vuttaṁ. Aṭṭhakathāyaṁ pana uddhaccanīvaraṇassa kāmacchandādīhi ekato uppattidassanaṁ nikkhepakaṇḍānusārena kataṁ ekato uppattiyā pabhedadassanatthaṁ. Tattha hi pāḷiyaṁyeva tāni vitthārato vuttānī’’ti vadanti. Ayañca vādo ‘‘uddhaccanīvaraṇaṁ uddhaccasahagate cittuppāde uppajjatī’’ti idameva vacanaṁ ñāpakanti katvā vutto. Aññathā avijjānīvaraṇaṁ viya vattabbaṁ siyā. Na ti ito aññaṁ pariyuṭṭhānapaṭṭhāyīniyeva nīvaraṇāni atthuddhārakaṇḍe adhippetānīti imassa atthassa sādhakaṁ vacanaṁ atthi, idaṁ vacanaṁ dvetīṇivacanassa sāmaññena sabbanīvaraṇasaṅgāhakattā yathāvuttavacanassa visayavisesappakāsanasaṅkhātena payojanantarena vuttabhāvassa dassitattā ca ñāpakaṁ na bhavatīti dissati, tasmā vicāretvā gahetabbaṁ.",
  "tika-abh04t7:41": "Aggahetvāti yathārutavaseneva atthaṁ aggahetvā yathā nikkhepakaṇḍapaṭṭhānādīhi na imissā pāḷiyā virodho hoti, evaṁ adhippāyo gavesitabboti yathāvuttamevatthaṁ nigameti.",
  "tika-abh04t7:42": "1577.Tesanti lobhādito aññesaṁ. Dassitāti kathaṁ dassitā? Māno tāva lobhamohauddhaccaahirikānottappehi, lobhamohathinauddhaccaahirikānottappehi, tathā diṭṭhi, vicikicchā mohauddhaccaahirikānottappehi, thinaṁ lobhamohadiṭṭhiuddhaccaahirikānottappehi, lobhamohamānauddhaccaahirikānottappehi, lobhamohauddhaccaahirikānottappehi, dosamohauddhaccaahirikānottappehi, uddhaccaṁ lobhamohadiṭṭhiahirikānottappehi, lobhamohadiṭṭhithinaahirikānottappehi, lobhamohamānaahirikānottappehi, lobhamohamānathinaahirikānottappehi, lobhamohathinaahirikānottappehi, lobhamohaahirikānottappehi, dosamohaahirikānottappehi, dosamohathinaahirikānottappehi, mohavicikicchāahirikānottappehi, mohaahirikānottappehi ekato uppajjati.",
  "tika-abh04t7:43": "Yathā ca uddhaccaṁ, evaṁ ahirikānottappāni ca yojetvā veditabbāni. Kathaṁ? Ahirikaṁ lobhamohadiṭṭhiuddhaccānottappehi, lobhamohadiṭṭhithinauddhaccānottappehi, lobhamohamānauddhaccānottappehi, lobhamohamānathinauddhaccānottappehi, lobhamohathinauddhaccānottappehi, lobhamohauddhaccānottappehi, dosamohauddhaccānottappehi, dosamohathinauddhaccānottappehi, mohavicikicchāuddhaccānottappehi , mohauddhaccānottappehi ca ekato uppajjati. Anottappaṁ lobhamohadiṭṭhiuddhaccāhirikehi, lobhamohadiṭṭhithinauddhaccāhirikehi, lobhamohamānauddhaccāhirikehi, lobhamohamānathinauddhaccāhirikehi, lobhamohathinauddhaccāhirikehi, lobhamohauddhaccāhirikehi, dosamohauddhaccāhirikehi, dosamohathinauddhaccāhirikehi, mohavicikicchāuddhaccāhirikehi , mohauddhaccāhirikehi ca ekato uppajjatīti evamettha mānādīnampi ekato uppatti veditabbā. Sesaṁ uttānatthameva.",
  "tika-abh04t7:44": "Aṭṭhakathākaṇḍavaṇṇanā niṭṭhitā.",
  "tika-abh04t7:45": "Iti dhammasaṅgaṇīmūlaṭīkāya līnatthapadavaṇṇanā",
  "tika-abh04t7:46": "Dhammasaṅgaṇī-anuṭīkā samattā."
}