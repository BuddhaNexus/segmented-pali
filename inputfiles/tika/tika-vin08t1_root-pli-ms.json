{
  "tika-vin08t1:0": "1. Divāseyyavinicchayakathā",
  "tika-vin08t1:1": "1. Evaṁ pāḷimuttavinicchayakathānaṁ mātikaṁ ṭhapetvā idāni yathāṭhapitamātikānukkamena niddisanto ‘‘tattha divāseyyāti divānipajjana’’ntiādimāha. Tattha tatthāti tesu mātikāpadesu samabhiniviṭṭhassa ‘‘divāseyyā’’ti padassa ‘‘divānipajjana’’nti attho daṭṭhabboti yojanā. Tattha divā-saddo ahavācako ākāranto nipāto. Vuttañhi abhidhānappadīpikāyaṁ ‘‘ānukūlyetu saddhañca, nattaṁ doso divā tvahe’’ti. Sayanaṁ seyyā, karajakāyagatarūpānaṁ uddhaṁ anuggantvā dīghavasena vitthārato pavattanasaṅkhāto iriyāpathaviseso. Divākālasmiṁ seyyā divāseyyā. Aruṇuggamanato paṭṭhāya yāva sūriyatthaṅgamanā, etasmiṁ kāle sayanairiyāpathakaraṇanti. Tenāha ‘‘divānipajjananti attho’’ti.",
  "tika-vin08t1:2": "Tatrāti tasmiṁ divāsayane ayaṁ vakkhamāno vinicchayo veditabboti yojanā. ‘‘Anujānāmi…pe… vacanato’’ti (pārā. 77) ayaṁ paṭhamapārājikasikkhāpadassa vinītavatthūsu āgato bhagavatā āhaccabhāsito ñāpakapāṭho. Tattha divā paṭisallīyantenāti divā nipajjantena. Dvāraṁ saṁvaritvā paṭisallīyitunti dvāraṁ pidahitvā nipajjituṁ. ‘‘Divā…pe… nipajjitabbanti ñāpyaṁ. Nanu pāḷiyaṁ ‘‘ayaṁ nāma āpattī’’ti na vuttā, atha kathamettha āpatti viññāyatīti codanaṁ sandhāyāha ‘‘ettha ca kiñcāpī’’tiādi. Tattha etthāti etasmiṁ divānipajjane. Ca-saddo vākyārambhajotako, kiñcāpi-saddo nipātasamudāyo, yadipītyattho. Pāḷiyaṁ ayaṁ nāma āpattīti kiñcāpi na vuttā, pana tathāpi asaṁvaritvā nipajjantassa aṭṭhakathāyaṁ (pārā. aṭṭha. 1.77) dukkaṭaṁ yasmā vuttaṁ, tasmā ettha āpatti viññāyatīti yojanā. Evaṁ santepi asati bhagavato vacane kathaṁ aṭṭhakathāyaṁ vuttaṁ siyāti āha ‘‘vivaritvā…pe… anuññātattā’’ti. Etena bhagavato anujānanampi taṁ akarontassa āpattikāraṇaṁ hotīti dasseti.",
  "tika-vin08t1:3": "Tattha ‘‘uppanne vatthumhīti itthiyā kataajjhācāravatthusmi’’nti vimativinodaniyaṁ (vi. vi. ṭī. 1.77) vuttaṁ, sāratthadīpaniyaṁ (sārattha. ṭī. 2.77) pana ‘‘methunavatthusmiṁ uppanne’’ti vuttaṁ, porāṇaṭīkāyampi tameva gahetvā ‘‘uppanne methunavatthusmi’’nti vuttaṁ, tadetaṁ vicāretabbaṁ methunalakkhaṇassa abhāvā. Nanu sikkhāpadapaññāpanaṁ nāma buddhavisayo, atha kasmā aṭṭhakathāyaṁ dukkaṭaṁ vuttanti āha ‘‘bhagavato’’tiādi. Na kevalaṁ upālittherādīhi eva aṭṭhakathā ṭhapitā, atha kho pāḷito ca atthato ca buddhena bhagavatā vutto. Na hi bhagavatā abyākataṁ tantipadaṁ nāma atthi, sabbesaṁyeva attho kathito, tasmā sambuddheneva tiṇṇaṁ piṭakānaṁ atthavaṇṇanakkamopi bhāsitoti daṭṭhabbaṁ. Tattha tattha hi bhagavatā pavattitā pakiṇṇakadesanāyeva aṭṭhakathāti.",
  "tika-vin08t1:4": "Kiṁ panettha etaṁ divā dvāraṁ asaṁvaritvā nipajjantassa dukkaṭāpattiāpajjanaṁ aṭṭhakathāyaṁ vuttattā eva siddhaṁ, udāhu aññenapīti āha ‘‘atthāpattī’’tiādi. Etaṁ dukkaṭāpattiāpajjanaṁ na kevalaṁ aṭṭhakathāyaṁ vuttattā eva siddhaṁ, atha kho ‘‘atthāpatti divā āpajjati, no ratti’’nti (pari. 323) iminā parivārapāṭhenapi siddhaṁ hotīti yojanā. Katarasmiṁ pana vatthusmiṁ idaṁ sikkhāpadaṁ vuttanti? ‘‘Tena kho pana samayena aññataro bhikkhu vesāliyaṁ mahāvane kūṭāgārasālāyaṁ divā vihāragato dvāraṁ vivaritvā nipanno ahosi. Tassa aṅgamaṅgāni vātupatthaddhāni ahesuṁ. Tena kho pana samayena sambahulā itthiyo gandhañca mālañca ādāya vihāraṁ āgamiṁsu vihārapekkhikāyo. Atha kho tā itthiyo taṁ bhikkhuṁ passitvā aṅgajāte abhinisīditvā yāvadatthaṁ katvā ‘purisusabho vatāya’nti vatvā gandhañca mālañca āropetvā pakkamiṁsu. Bhikkhū kilinnaṁ passitvā bhagavato etamatthaṁ ārocesuṁ. Pañcahi, bhikkhave, ākārehi aṅgajātaṁ kammaniyaṁ hoti rāgena, vaccena, passāvena, vātena, uccāliṅgapāṇakadaṭṭhena. Imehi kho, bhikkhave, pañcahākārehi aṅgajātaṁ kammaniyaṁ hoti. Aṭṭhānametaṁ, bhikkhave, anavakāso, yaṁ tassa bhikkhuno rāgena aṅgajātaṁ kammaniyaṁ assa, arahaṁ so, bhikkhave, bhikkhu, anāpatti bhikkhave tassa bhikkhuno. Anujānāmi bhikkhave divā paṭisallīyantena dvāraṁ saṁvaritvā paṭisallīyitu’’nti (pārā. 77) etasmiṁ vatthusmiṁ idaṁ vuttanti daṭṭhabbaṁ.",
  "tika-vin08t1:5": "2. Idāni dvāravisesaṁ dassetuṁ ‘‘kīdisa’’ntiādimāha. Tattha parivattakadvāramevāti saṁvaraṇavivaraṇavasena ito cito ca parivattanayoggadvārameva. Rukkhasūcikaṇṭakadvāranti rukkhasūcidvāraṁ kaṇṭakadvārañca. ‘‘Rukkhasūcidvārakaṇṭakadvāra’’micceva vā pāṭho. Yaṁ ubhosu passesu rukkhatthambhe nikhanitvā tattha vijjhitvā majjhe dve tisso rukkhasūciyo pavesetvā karonti, taṁ rukkhasūcidvāraṁ nāma. Pavesananikkhamanakāle apanetvā thakanayoggaṁ ekāya, bahūhi vā kaṇṭakasākhāhi kataṁ kaṇṭakadvāraṁ nāma. Gāmadvārassa pidhānatthaṁ padarena vā kaṇṭakasākhādīhi vā katassa kavāṭassa udukkhalapāsakarahitatāya ekena saṁvarituṁ vivarituñca asakkuṇeyyassa heṭṭhā ekaṁ cakkaṁ yojenti, yena parivattamānakakavāṭaṁ sukhathakanakaṁ hoti, taṁ sandhāya vuttaṁ ‘‘cakkalakayuttadvāra’’nti. Cakkameva hi lātabbatthena saṁvaraṇavivaraṇatthāya gahetabbatthena cakkalakaṁ, tena yuttakavāṭampi cakkalakaṁ nāma, tena yuttadvāraṁ cakkalakayuttadvāraṁ.",
  "tika-vin08t1:6": "Mahādvāresu pana dve tīṇi cakkalakāni yojetīti āha ‘‘phalakesū’’tiādi. Kiṭikāsūti veḷupesikādīhi kaṇṭakasākhādīhi ca katathakanakesu. Saṁsaraṇakiṭikadvāranti cakkalakayantena saṁsaraṇakiṭikāyuttamahādvāraṁ. Gopphetvāti āvuṇitvā, rajjūhi ganthetvā vā. Ekaṁ dussasāṇidvāramevāti ettha kilañjasāṇidvārampi saṅgahaṁ gacchati. Vajirabuddhiṭīkāyaṁ (vajira. ṭī. pārājika 76-77) pana ‘‘dussadvāraṁ sāṇidvārañca dussasāṇidvāraṁ. Dussasāṇi kilañjasāṇītiādinā vuttaṁ sabbampi dussasāṇiyameva saṅgahetvā vuttaṁ, ekasadisattā ekanti vutta’’nti vuttaṁ.",
  "tika-vin08t1:7": "3. Evaṁ dvāravisesaṁ dassetvā idāni yattakena dvāraṁ saṁvutaṁ hoti, taṁ pamāṇaṁ dassetuṁ ‘‘kittakena’’tyādimāha. Tattha sūcīti majjhe chiddaṁ katvā pavesitā. Ghaṭikāti upari yojitā. Idāni yattha dvāraṁ saṁvaritvā nipajjituṁ na sakkā hoti, tattha kātabbavidhiṁ dassetuṁ ‘‘sace bahūnaṁ vaḷañjanaṭṭhānaṁ hotī’’tiādi vuttaṁ. Bahūnaṁ avaḷañjanaṭṭhānepi ekaṁ āpucchitvā nipajjituṁ vaṭṭatiyeva. Atha bhikkhū…pe… nisinnā hontīti idaṁ tattha bhikkhūnaṁ sannihitabhāvadassanatthaṁ vuttaṁ, na sesairiyāpathasamaṅgitānivattanatthaṁ, tasmā nipannepi ābhogaṁ kātuṁ vaṭṭati. Nipajjitvā niddāyante pana ābhogaṁ kātuṁ na vaṭṭati. Asantapakkhe ṭhitattā raho nisajjāya viya dvārasaṁvaraṇaṁ nāma mātugāmānaṁ pavesanivāraṇatthaṁ anuññātanti āha ‘‘kevalaṁ bhikkhuniṁ vā’’tiādi.",
  "tika-vin08t1:8": "Ettha ca taṁ yuttaṁ, evaṁ sabbatthapi yo yo theravādo vā aṭṭhakathāvādo vā pacchā vuccati, so sova pamāṇanti gahetabbanti idaṁ aṭṭhakathāvacanato atirekaṁ ācariyassa vacanaṁ. Ito pubbāparavacanaṁ aṭṭhakathāvacanameva. Tattha taṁ yuttanti ‘‘kurundaṭṭhakathāyaṁ pana…pe… na vattatī’’ti yaṁ vacanaṁ aṭṭhakathācariyehi vuttaṁ, taṁ vacanaṁ yuttanti attho. Evaṁ…pe… gahetabbanti yathā cettha kurundiyaṁ vuttavacanaṁ yuttaṁ, evaṁ sabbatthapi vinicchaye yo yo theravādo vā aṭṭhakathāvādo vā pacchā vuccati, so sova pamāṇanti gahetabbaṁ, pure vutto theravādo vā aṭṭhakathāvādo vā pamāṇanti na gahetabbanti adhippāyo. Idaṁ vacanaṁ aṭṭhāne vuttaṁ viya dissati. Kathaṁ? Yaṁ tāva vuttaṁ, taṁ yuttanti. Taṁ imasmiṁ āpucchanaābhogakaraṇavinicchaye aññassa ayuttassa aṭṭhakathāvādassa vā theravādassa vā abhāvā vattuṁ na sakkā. Na hi pubbavākye ‘‘bhikkhū evā’’ti avadhāraṇaṁ kataṁ, atha kho āsannavasena vā paṭṭhānavasena vā ‘‘bhikkhū cīvarakammaṁ’’iccādikaṁyeva vuttaṁ. Yampi vuttaṁ ‘‘evaṁ sabbatthapī’’tyādi, tampi anokāsaṁ. Imasmiṁ vinicchaye aññassa aṭṭhakathāvādassa vā ācariyavādassa vā avacanato pure pacchābhāvo ca na dissati, ayaṁ ‘‘pamāṇa’’nti gahetabbo, ayaṁ ‘‘na gahetabbo’’ti vattabbabhāvo ca.",
  "tika-vin08t1:9": "Upari pana ‘‘ko muccati, ko na muccatī’’ti imassa pañhassa vissajjane mahāpaccarivādo ca kurundivādo ca mahāaṭṭhakathāvādo cāti tayo aṭṭhakathāvādā āgatā, eko mahāpadumattheravādo, tasmā tattheva yuttāyuttabhāvo ca pamāṇāpamāṇabhāvo ca gahetabbāgahetabbabhāvo ca dissati, tasmā tasmiṁyeva ṭhāne vattabbaṁ siyā, suvimalavipulapaññāveyyattiyasamannāgatena pana ācariyāsabhena avattabbaṭṭhāne vuttaṁ na siyā, tasmā upari aṭṭhakathāvādasaṁsandanāvasāne mahāpadumattherena vuttanti imassa vacanassa pacchato vuttaṁ siyā, taṁ pacchā lekhakehi parivattetvā likhitaṁ bhaveyya, pārājikakaṇḍaṭṭhakathāyañca idaṁ vacanaṁ vuttaṁ. Ṭīkāyañca imasmiṁ ṭhāne na vuttaṁ, upariyeva vuttaṁ, ‘‘yo ca yakkhagahitako, yo ca bandhitvā nipajjāpito’’ti imassa aṭṭhakathāvādassa pacchimattā soyeva pamāṇato gahetabbo. Tathā ca vakkhati ‘‘sabbattha yo yo aṭṭhakathāvādo vā theravādo vā pacchā vuccati, so soyeva pamāṇato daṭṭhabbo’’ti, tasmā idamettha vicāretvā gahetabbaṁ.",
  "tika-vin08t1:10": "4. Idāni dvāraṁ saṁvaraṇassa antarāye sati asaṁvaritvāpi nipajjituṁ vaṭṭatīti dassetuṁ ‘‘atha dvārassa’’tyādimāha. Nisseṇiṁ āropetvāti uparimatalaṁ āropetvā visaṅkharitvā bhūmiyaṁ pātetvā, chaḍḍetvā vā nipajjituṁ vaṭṭati. Idaṁ ekābaddhatāya vuttaṁ. Dvepi dvārāni jaggitabbānīti ettha sace ekasmiṁ dvāre kavāṭaṁ vā natthi, heṭṭhā vuttanayena saṁvarituṁ vā na sakkā , itaraṁ dvāraṁ asaṁvaritvā nipajjituṁ vaṭṭati. Dvārapālassāti dvārakoṭṭhake mahādvāre, nisseṇimūle vā ṭhatvā dvārajagganakassa. Pacchimānaṁ bhāroti ekābaddhavasena āgacchante sandhāya vuttaṁ. Asaṁvutadvāre antogabbhe vāti yojetabbaṁ. Bahi vāti gabbhato bahi. Nipajjanakālepi…pe… vaṭṭatiyevāti ettha dvārajagganakassa tadadhīnattā tadā tassa tattha sannihitāsannihitabhāvaṁ anupadhāretvāpi ābhogaṁ kātuṁ vaṭṭatiyevāti vadanti.",
  "tika-vin08t1:11": "Yena kenaci parikkhitteti ettha parikkhepassa ubbedhato pamāṇaṁ sahaseyyappahonake vuttasadisameva. Vuttañhi samantapāsādikāyaṁ (pāci. aṭṭha. 51) ‘‘yañhi senāsanaṁ upari pañcahi chadanehi aññena vā kenaci sabbameva paṭicchannaṁ, ayaṁ sabbacchannā nāma seyyā…pe… yaṁ pana senāsanaṁ bhūmito paṭṭhāya yāva chadanaṁ āhacca pākārena vā aññena vā kenaci antamaso vatthenapi parikkhittaṁ, ayaṁ sabbaparicchannā nāma seyyā. Chadanaṁ anāhacca sabbantimena pariyāyena diyaḍḍhahatthubbedhena pākārādinā parikkhittāpi sabbaparicchannāyevāti kurundaṭṭhakathāyaṁ vutta’’nti. ‘‘Diyaḍḍhahatthubbedho vaḍḍhakihatthena gahetabbo’’ti sāratthadīpaniyaṁ (sārattha. ṭī. pācittiya 3.51) vimativinodaniyañca (vi. vi. ṭī. pācittiya 2.50-51) vuttaṁ. Mahāpariveṇanti mahantaṁ aṅgaṇaṁ. Tena bahujanasañcaraṇaṭṭhānaṁ dasseti. Tenāha ‘‘mahābodhī’’tiādi.",
  "tika-vin08t1:12": "Aruṇe uggate vuṭṭhāti, anāpatti anāpattikhettabhūtāya rattiyā suddhacittena nipannattā. Pabujjhitvā puna supati, āpattīti aruṇe uggate pabujjhitvā aruṇuggamanaṁ ñatvā vā añatvā vā anuṭṭhahitvā sayitasantānena supati, uṭṭhahitvā kattabbassa dvārasaṁvaraṇādino akatattā akiriyasamuṭṭhānā āpatti hoti anāpattikhette katanipajjanakiriyāya anaṅgattā. Ayañhi āpatti īdise ṭhāne akiriyā, divā dvāraṁ asaṁvaritvā nipajjanakkhaṇe kiriyākiriyā ca acittakā cāti veditabbā. Purāruṇā pabujjhitvāpi yāva aruṇuggamanā sayantassapi purimanayena āpattiyeva.",
  "tika-vin08t1:13": "Aruṇe uggate vuṭṭhahissāmīti…pe… āpattiyevāti ettha kadā assa āpattīti? Vuccate – na tāva rattiyaṁ, ‘‘divā āpajjati, no ratti’’nti (pari. 323) vuttattā anādariyadukkaṭā na muccatīti vuttadukkaṭaṁ pana divāsayanadukkaṭameva na hoti anādariyadukkaṭattā eva. ‘‘Aruṇuggamane pana acittakaṁ akiriyasamuṭṭhānaṁ āpattiṁ āpajjatīti veditabba’’nti vimativinodaniyaṁ (vi. vi. ṭī. 1.77) vuttaṁ, sāratthadīpaniyampi (sārattha. ṭī. pārājika 2.77) ‘‘yathāparicchedameva vuṭṭhātīti aruṇe uggateyeva uṭṭhahati. Tassa āpattīti asuddhacitteneva nipannattā niddāyantassapi aruṇe uggate divāpaṭisallānamūlikā āpatti. ‘Evaṁ nipajjanto anādariyadukkaṭāpi na muccatī’ti vuttattā asuddhacittena nipajjanto aruṇuggamanato puretaraṁ uṭṭhahantopi anuṭṭhahantopi nipajjanakāleyeva anādariyadukkaṭaṁ āpajjati, divāpaṭisallānamūlikaṁ pana dukkaṭaṁ aruṇeyeva āpajjatī’’ti vuttaṁ, tasmā evaṁ nipajjantassa dve dukkaṭāni āpajjantīti veditabbaṁ.",
  "tika-vin08t1:14": "Sace dvāraṁ saṁvaritvā aruṇe uggate uṭṭhahissāmīti nipajjati, dvāre ca aññehi aruṇuggamanakāle vivaṭepi tassa anāpattiyeva dvārapidahanassa rattidivābhāgesu visesābhāvā. Āpattiāpajjanasseva kālaviseso icchitabbo, na tapparihārassāti gahetabbaṁ. ‘‘Dvāraṁ saṁvaritvā rattiṁ nipajjatī’’ti (pārā. aṭṭha. 1.77) hi vuttaṁ. Divā saṁvaritvā nipannassa kenaci vivaṭepi dvāre anāpattiyeva, attanāpi anuṭṭhahitvāva sati paccaye vivaṭepi anāpattīti vadanti, idampi vimativinodaniyameva (vi. vi. ṭī. 1.77) vuttaṁ.",
  "tika-vin08t1:15": "Yathāparicchedameva vuṭṭhātīti aruṇe uggateyeva vuṭṭhāti, āpattiyevāti mūlāpattiṁ sandhāya vuttaṁ. Anādariyaāpatti pana purāruṇā uṭṭhitassapi tassa hoteva ‘‘dukkaṭā na muccatī’’ti vuttattā. Dukkaṭā na muccatīti ca purāruṇā uṭṭhahitvā mūlāpattiyā muttopi anādariyadukkaṭā na muccatīti adhippāyo.",
  "tika-vin08t1:16": "5.Niddāvasena nipajjatīti niddābhibhūtatāya ekapassena nipajjati. ‘‘Niddāvasena nipajjatī’’ti vohāravasena vuttaṁ, pādānaṁ pana bhūmito amocitattā ayaṁ nipanno nāma hotīti teneva anāpatti vuttā. Apassāya supantassāti kaṭiṭṭhito uddhaṁ piṭṭhikaṇṭake appamattakaṁ padesaṁ bhūmiṁ aphusāpetvā supantassa. Kaṭiṭṭhiṁ pana bhūmiṁ phusāpentassa sayanaṁ nāma na hoti. Piṭṭhipasāraṇalakkhaṇā hi seyyā dīghā, vandanādīsupi tiriyaṁ piṭṭhikaṇṭakānaṁ pasāritattā nipajjanamevāti āpatti pariharitabbāva. Vandanāpi hi pādamūle nipajjatītiādīsu nipajjanameva vuttā. Sahasā vuṭṭhātīti pakkhalitā patito viya sahasā vuṭṭhāti, tassapi anāpatti patanakkhaṇe avisayattā, visaye jāte sahasā vuṭṭhitattā ca. Yassa pana visaññitāya pacchāpi avisayo eva, tassa anāpattiyeva patanakkhaṇe viya. Tattheva sayati, na vuṭṭhātīti iminā visayepi akaraṇaṁ dasseti, teneva tassa āpattīti vuttaṁ.",
  "tika-vin08t1:17": "Idāni aṭṭhakathāvādasaṁsandanaṁ kātuṁ ‘‘ko muccati, ko na muccatī’’tiādimāha. Tattha mahāpaccariyantiādīsu paccarīti uḷumpaṁ vuccati, tasmiṁ nisīditvā katattā tameva nāmaṁ jātaṁ. Kurundivallivihāro nāma atthi, tattha katattā kurundīti nāmaṁ jātaṁ. Mahāaṭṭhakathā nāma saṅgītittayamāruḷhā tepiṭakassa buddhavacanassa aṭṭhakathā. Yā mahāmahindattherena tambapaṇṇidīpaṁ ābhatā, tambapaṇṇiyehi therehi pacchā sīhaḷabhāsāya abhisaṅkhatā ca hoti. Ekabhaṅgenāti ekapassabhañjanena pāde bhūmito amocetvā ekapassena sarīraṁ bhañjitvā nipannoti vuttaṁ hoti. Mahāaṭṭhakathāyaṁ pana mahāpadumattherena vuttanti sambandho. Tena mahāaṭṭhakathāya likhitamahāpadumattheravāde ‘‘aya’’nti dasseti. ‘‘Mucchitvā patitattā avisayattā āpatti na dissatī’’ti therena vuttaṁ. Ācariyā pana yathā yakkhagahitako bandhitvā nipajjāpito ca paravaso hoti, evaṁ aparavasattā mucchitvā patito kañcikālaṁ jānitvā nipajjatīti anāpattiṁ na vadanti, visaññite pana sati anāpattiyeva.",
  "tika-vin08t1:18": "Dve janātiādi mahāaṭṭhakathāyameva vacanaṁ, tadeva pacchā vuttattā pamāṇaṁ. Yakkhagahitaggahaṇeneva cettha visaññibhūtopi saṅgahito, ekabhaṅgena nipanno pana anipannattā āpattito muccatiyevāti gahetabbaṁ. Sāratthadīpaniyañca (sārattha. ṭī. 2.77) ‘‘yo ca yakkhagahitako, yo ca bandhitvā nipajjāpito’’ti imassa aṭṭhakathāvādassa pacchimattā soyeva pamāṇato gahetabbo, tathā ca vakkhati ‘‘sabbattha yo yo aṭṭhakathāvādo vā pacchā vuccati, so soyeva pamāṇato gahetabbo’’ti. Imasmiṁ ṭhāne imassa aṭṭhakathāpāṭhassa ānītattā imasmiṁ vinayasaṅgahappakaraṇepi imasmiṁyeva ṭhāne so pāṭho vattabboti no khanti. Ettha ca ‘‘rattiṁ dvāraṁ vivaritvā nipanno aruṇe uggate uṭṭhāti, anāpattī’’tiādivacanato aruṇuggamane saṁsayavinodanatthaṁ aruṇakathā vattabbā. Tatridaṁ vuccati –",
  "tika-vin08t1:19": "‘‘Ko esa aruṇo nāma;",
  "tika-vin08t1:20": "Kena so aruṇo bhave;",
  "tika-vin08t1:21": "Kīdiso tassa vaṇṇā tu;",
  "tika-vin08t1:22": "Saṇṭhānaṁ kīdisaṁ bhave.",
  "tika-vin08t1:23": "‘‘Kismiṁ kāle ca dese ca, aruṇo samugacchati;",
  "tika-vin08t1:24": "Kiṁ paccakkhasiddho eso, udāhu anumānato’’ti.",
  "tika-vin08t1:25": "Tattha ko esa aruṇo nāmāti ettha esa aruṇo nāma sūriyassa pabhāviseso. Vuttañhetaṁ abhidhānappadīpikāyaṁ –",
  "tika-vin08t1:26": "‘‘Sūrassodayato pubbuṭṭhitaraṁsi siyāruṇo’’ti;",
  "tika-vin08t1:27": "Taṭṭīkāyañca ‘‘sūrassa udayato pubbe uṭṭhitaraṁsi aruṇo nāma siyā’’ti. Vimativinodanīnāmikāyaṁ vinayaṭīkāyañca (vi. vi. ṭī. 1.463) ‘‘aruṇoti cettha sūriyuggamanassa purecaro vaḍḍhanaghanaratto pabhāvisesoti daṭṭhabbo’’ti vuttaṁ, tasmā sūriyappabhāyeva aruṇo nāma, na aññoti daṭṭhabbaṁ. Kena so aruṇo bhaveti ettha aruṇo vaṇṇo assāti aruṇo, kiñcirattavaṇṇasamannāgatoti attho. Atha vā arati gacchati rattavaṇṇabhāvena pavattatīti aruṇo. Vuttañhetaṁ abhidhānappadīpikāṭīkāyaṁ ‘‘aruṇavaṇṇatāya arati gacchatīti aruṇo’’ti. Kīdiso tassa vaṇṇoti ettha abyattarattavaṇṇo tassa vaṇṇo bhave. Vuttañhi abhidhānappadīpikāyaṁ ‘‘aruṇo kiñcirattothā’’ti. Taṭṭīkāyañca ‘‘kiñciratto abyattarattavaṇṇo aruṇo nāma yathā macchassa akkhī’’ti. Vimativinodaniyañca (vi. vi. ṭī. 1.463) ‘‘vaḍḍhanaghanaratto pabhāviseso’’ti, tasmā sūriyassa rattappabhāyeva aruṇo nāma, na setappabhādayoti daṭṭhabbaṁ. Yadi evaṁ pātimokkhaṭṭhapanakkhandhakavaṇṇanāya vimativinodaniyaṁ (vi. vi. ṭī. cūḷavagga 2.383) ‘‘pāḷiyaṁ pana nandimukhiyāti odātadisāmukhatāya tuṭṭhamukhiyā’’ti vuttaṁ, taṁ kathaṁ yujjeyyāti, no na yujjeyya. Tattha hi aruṇuggatakāle aruṇobhāsena odātadisāmukhabhāvo vutto, na aruṇobhāsassa odātabhāvo. Vuttañhetaṁ udānaṭṭhakathāyaṁ (udā. aṭṭha. 23) ‘‘nandimukhiyāti aruṇassa uggatattā eva aruṇobhāya sūriyālokūpajīvino satte nandāpanamukhiyā rattiyā jātāya vibhāyamānāyāti attho’’ti.",
  "tika-vin08t1:28": "Jātakaṭṭhakathāyañca –",
  "tika-vin08t1:29": "‘‘Jighaññarattiṁ aruṇasmimuhate;",
  "tika-vin08t1:30": "Yā dissati uttamarūpavaṇṇinī;",
  "tika-vin08t1:31": "Tathūpamā maṁ paṭibhāsi devate;",
  "tika-vin08t1:32": "Ācikkha me taṁ katamāsi accharā’’ti. (jā. aṭṭha. 5.21.254);",
  "tika-vin08t1:33": "Imassa gāthāya atthavaṇṇanāyaṁ ‘‘tattha jighaññarattinti pacchimarattiṁ, rattipariyosāneti attho. Uhateti aruṇe uggate. Yāti yā puratthimā disā rattavaṇṇatāya uttamarūpadharā hutvā dissatī’’ti. Evaṁ aruṇuggatasamaye puratthimadisāya rattavaṇṇatā vuttā, tasmā tasmiṁ samaye aruṇassa uṭṭhitattā puratthimāya disāya rattabhāgo sūriyālokassa patthaṭattā sesadisānaṁ odātabhāvo viññāyati.",
  "tika-vin08t1:34": "Saṇṭhānaṁkīdisaṁ bhaveti ettha aruṇassa pāṭekkaṁ saṇṭhānaṁ nāma natthi rasmimattattā. Yattakaṁ padesaṁ pharati, tattakaṁ tassa saṇṭhānanti daṭṭhabbaṁ. Atha vā puratthimadisāsaṇṭhānaṁ. Vuttañhi jātakaṭṭhakathāyaṁ (jā. aṭṭha. 5.21.255) ‘‘puratthimadisā rattavaṇṇatāya uttamarūpadharā hutvā dissatī’’ti.",
  "tika-vin08t1:35": "Kismiṁ kāle ca dese ca, aruṇo samugacchatīti ettha esa aruṇo sūriyuggamanassa pure kāle puratthimadisāyaṁ uggacchati. Vuttañhetaṁ udānaṭṭhakathāyaṁ (udā. aṭṭha. 23) ‘‘uddhaste aruṇeti uggate aruṇe, aruṇo nāma puratthimadisāyaṁ sūriyodayato puretarameva uṭṭhitobhāso’’ti. Abhidhānappadīpikāyañca ‘‘sūrassodayato pubbuṭṭhitaraṁsī’’ti.",
  "tika-vin08t1:36": "Kiṁ paccakkhasiddho eso, udāhu anumānatoti ettha ayaṁ aruṇo nāma paccakkhasiddho eva , na anumānasiddho. Kasmā viññāyatīti ce? Cakkhuviññāṇagocaravaṇṇāyatanabhāvato. Akkhassa patīti paccakkhaṁ, cakkhurūpānaṁ abhimukhabhāvena āpāthagatattā cakkhuviññāṇaṁ hoti. Vuttañhetaṁ bhagavatā ‘‘cakkhuñca paṭicca rūpe ca uppajjati cakkhuviññāṇa’’nti (ma. ni. 1.204, 400; 3.421, 425, 426; saṁ. ni. 2.43, 44, 45, saṁ. ni. 4.60; kathā. 465, 467), tasmā ayaṁ aruṇavaṇṇo cakkhunā disvā jānitabbato paccakkhasiddhoyeva hoti, na evaṁ sati evaṁ bhaveyyāti anumānena punappunaṁ cintanena siddhoti. Imaṁ pañhavissajjanaṁ sādhukaṁ manasi karitvā paṇḍitehi rattobhāsoyeva aruṇoti paccetabbo sallakkhetabboti.",
  "tika-vin08t1:37": "Kasmā pana imasmiṁ ṭhāne aruṇakathā vuttāti? Imissā aruṇakathāya mahāvisayabhāvato. Kathaṁ? Uposathikā upāsakā ca upāsikāyo ca aruṇuggamanaṁ tathato ajānantā anuggateyeva aruṇe uggatasaññāya khādanīyaṁ vā khādanti, bhojanīyaṁ vā bhuñjanti, mālāgandhādīni vā dhārenti, tato tesaṁ sīlaṁ bhijjati. Sāmaṇerā tatheva vikālabhojanaṁ bhuñjitvā sīlavināsaṁ pāpuṇanti. Nissayapaṭipannakā bhikkhū ācariyupajjhāyehi vinā bahisīme carantā nissayappassambhanaṁ pāpuṇanti, antovasse bhikkhū upacārasīmato bahigacchantā vassacchedaṁ, tecīvarikā bhikkhū abaddhasīmāyaṁ cīvarena vippavasantā nissaggiyapācittiyaṁ, tathā sattabbhantarasīmāyaṁ, sahaseyyappahonakaṭṭhāne anupasampannamātugāmehi saha sayantā pācittiyaṁ, tathā yāvakālikaṁ bhuñjantā bhikkhū, pārivāsikādayo vattaṁ nikkhipantā ratticchedaṁ. Evamādianekādīnavasambhavato lajjipesalānaṁ bhikkhūnaṁ tathato aruṇuggamanassa jānanatthaṁ vuttāti daṭṭhabbā.",
  "tika-vin08t1:38": "Keci pana bhikkhū aḍḍharattisamaye ghaṭisuññattā aḍḍharattikālaṁ atikkamma aññadivaso hoti, tasmā tasmiṁ kāle aruṇaṁ uṭṭhitaṁ nāma hotīti maññamānā aḍḍharattiṁ atikkamma khādanīyabhojanīyādīni bhuñjanti, te pana buddhasamayaṁ ajānantā vedasamayameva manasi karontā evaṁ karonti, tasmā tesaṁ taṁkaraṇaṁ pamāṇaṁ na hoti. Bahavo pana bhikkhū aruṇassa paccakkhabhāvaṁ ajānantā anumānavasena cintituñca asakkontā anussavavaseneva paravacanaṁ saddahantā amhākaṁ ācariyā aruṇuggamanavelāyaṁ uṭṭhāya gacchantā sūriyuggamanavelāyaṁ dvisahassadaṇḍappamāṇaṁ ṭhānaṁ pāpuṇanti, tisahassadaṇḍappamāṇaṁ ṭhānaṁ pāpuṇantīti ca vadanti. Imamhā vihārā asukaṁ nāma vihāraṁ asukaṁ nāma cetiyaṁ asukaṁ nāma gāmaṁ pāpuṇantītiādīni ca vadantīti evaṁ anussavavacanaṁ vadanti, tampi appamāṇaṁ. Kasmā? Addhānaṁ nāma balavantassa javasampannassa ca rassaṁ hoti, dubbalassa santassa ca dīghaṁ hoti. Vuttañhi bhagavatā –",
  "tika-vin08t1:39": "‘‘Dīghā jāgarato ratti, dīghaṁ santassa yojanaṁ;",
  "tika-vin08t1:40": "Dīgho bālāna saṁsāro, saddhammaṁ avijānata’’nti. (dha. pa. 60);",
  "tika-vin08t1:41": "Tasmā addhānaṁ nāma sabbesaṁ ekasadisaṁ na hotīti aruṇuggamanassa lakkhaṇaṁ bhavituṁ na sakkā, na ca te āyasmanto piṭakattayato kiñci sādhakabhūtaṁ vacanaṁ āharanti, asakkhikaṁ aḍḍaṁ karonti viya yathājjhāsayameva vadantīti pamāṇaṁ na hoti.",
  "tika-vin08t1:42": "Aññe pana –",
  "tika-vin08t1:43": "‘‘Atītarattiyā yāmo;",
  "tika-vin08t1:44": "Pacchimoḍḍhamamussa vā;",
  "tika-vin08t1:45": "Bhāviniyādippahāro;",
  "tika-vin08t1:46": "Tadaḍḍhaṁ vājjatehya hoti –",
  "tika-vin08t1:47": "Kaccāyanasārappakaraṇāgataṁ gāthaṁ vatvā atītarattiyā pacchimo yāmo ajja pariyāpanno, tasmā pacchimayāmassa ādito paṭṭhāya aruṇaṁ uggacchatī’’ti vadanti. Ayaṁ vādo sakāraṇasaññāpakattā purimehi balavā hoti, evaṁ santepi ayuttoyeva. Kasmā? Ayañhi gāthā bāhirasaddasatthe jaṅgadāsappakaraṇe vuttanayena ajja bhavā ajjatanīti vuttaajjavohārassa pavattanakālaṁ dassetuṁ vuttā, na piṭakattaye vuttassa aruṇuggamanassa kālaṁ dassetuṁ, tasmā aññasādhyassa aññasādhakena sādhitattā ayuttoyeva.",
  "tika-vin08t1:48": "Apare pana ‘‘pahāro yāmasaññito’’ti abhidhānappadīpikāyaṁ vuttattā pahārayāmasaddānaṁ ekatthattā tattheva ‘‘tiyāmā saṁvarī bhave’’ti vuttattā rattiyā ca tiyāmabhāvato pāḷiyañca (udā. 45; cūḷava. 383) ‘‘abhikkantā , bhante, ratti, nikkhanto pacchimo yāmo, uddhasto aruṇo’’ti āgatattā idāni rattiyā catūsu pahāresu tatiyappahārassa avasāne aruṇo uggato, tasmā avasesaekappahāramatto kālo divasabhāgaṁ bhajatīti vadeyyuṁ, ayaṁ vādo tatiyavādatopi balavataro. Kasmā? Ñāpakañāpyānaṁ anurūpabhāvato. Tathā hi ‘‘pahāro yāmasaññito’’ti ayaṁ ñāpako pahārayāmānaṁ ekatthabhāvassa anurūpo, ‘‘tiyāmā saṁvarībhave’’ti ayaṁ rattiyā tiyāmabhāvassa, ‘‘pāḷiyañcā’’tiādi tatiyappahārassa avasāne aruṇuggamanassa, tathāpi ayuttoyeva hoti. Kasmā? ‘‘Avasesaekappahāramatto kālo divasabhāgaṁ bhajatī’’ti vacanassa viruddhattā. Majjhimadese hi dasaghaṭikāpamāṇassa kālassa ekappahārattā sabbā ratti tiyāmāva hoti, na catuyāmā, idāni pana paccantavisayesu sattaṭṭhaghaṭikāmattassa kālassa ekappahārakatattā catuppahārā bhavati, tasmā majjhimadesavohāraṁ gahetvā abhidhānappadīpikāyañca ‘‘tiyāmā saṁvarī bhave’’ti vuttaṁ, pāḷiyañca (udā. 45; cūḷava. 383) ‘‘nikkhanto pacchimo yāmo, uddhasto aruṇo’’ti, tasmā rattipariyosāneyeva aruṇo uggatoti daṭṭhabbo. Tathā hi vuttaṁ vimativinodaniyaṁ (vi. vi. ṭī. mahāvagga 2.201) ‘‘tathā pārivāsikādīnampi aruṇaṁ anuṭṭhāpetvā vattaṁ nikkhipantānaṁ ratticchedo vutto, uggate aruṇe nikkhipitabbanti hi vutta’’nti.",
  "tika-vin08t1:49": "Sahaseyyasikkhāpadepi (pāci. 52-54) ‘‘anupasampannehi saha nivutthabhāvaparimocanatthaṁ purāruṇā nikkhamitvā’’tiādi vuttaṁ. Evaṁ cīvaravippavāsādīsu ca sabbattha rattipariyosāne āgamanavasena aruṇuggamanaṁ dassitaṁ, na atītāruṇavasenāti. Jātakaṭṭhakathāyampi (jā. aṭṭha. 5.21.255) ‘‘rattipariyosāneti attho’’ti. Na kevalaṁ majjhimadesesu rattiyāyeva tippahārabhāvo hoti , atha kho divasassapi. Tathā hi vuttaṁ aṭṭhasāliniyaṁ (dha. sa. aṭṭha. nidānakathā) ‘‘sammāsambuddhassa abhidhammadesanāpariyosānañca tesaṁ bhikkhūnaṁ sattappakaraṇauggahaṇañca ekappahāreneva hotī’’ti, mūlaṭīkāyañca (dha. sa. mūlaṭī. nidānakathāvaṇṇanā) ‘‘ekappahārenāti ettha pahāroti divasassa tatiyabhāgo vuccatī’’ti, tasmā eko rattidivo chappahāro hotīti viññāyati. Evaṁ majjhimadesavohārena tiyāmasaṅkhātassa tippahārassa avasāne sabbarattipariyosāne uṭṭhitaṁ aruṇaṁ paccantadesavohārena tippahārassa avasāneti gahetvā ekappahārāvasesakāle aruṇo uggatoti vuttattā ayampi vādo ayuttoyeva hotīti daṭṭhabbo.",
  "tika-vin08t1:50": "Bahavo pana paṇḍitā ‘‘khuddasikkhānissaye vuttaṁ –",
  "tika-vin08t1:51": "‘Setaruṇañca paṭhamaṁ, dutiyaṁ nandiyāvaṭṭaṁ;",
  "tika-vin08t1:52": "Tatiyaṁ tambavaṇṇañca, catutthaṁ gadrabhaṁ mukha’nti. –",
  "tika-vin08t1:53": "Imaṁ gāthaṁ nissāya ekarattiyaṁ aruṇo catukkhattuṁ uṭṭhahati, tattha paṭhamaṁ setavaṇṇaṁ hoti, dutiyaṁ nandiyāvaṭṭapupphavaṇṇaṁ hoti, tatiyaṁ tambavaṇṇaṁ hoti, catutthaṁ gadrabhamukhavaṇṇaṁ hotī’’ti vatvā rattobhāsato puretaraṁ atītarattikāleyeva vattanikkhipanādikammaṁ karonti. Tesaṁ taṁ karaṇaṁ anisammakāritaṁ āpajjati. Ayañhi gāthā neva pāḷiyaṁ dissati, na aṭṭhakathāyaṁ, na ṭīkāsu, kevalaṁ nissaye eva, nissayesu ca ekasmiṁyeva khuddasikkhānissaye dissati, na aññanissayesu, tatthāpi neva pubbāparasambandho dissati, na hetuphalādibhāvo, na ca liṅganiyamoti na nissayakārācariyena ṭhapitā bhaveyya, atha kho pacchā aññehi lekhakehi vā attano icchānurūpaṁ likhitā bhaveyya, tasmā ayaṁ gāthā kuto ābhatā pāḷito vā aṭṭhakathāto vā ṭīkāto vā vinayato vā suttantato vā abhidhammato vāti pabhavaṁ apariyesitvā nissaye diṭṭhamattameva sārato gahetvā pāḷiyaṭṭhakathāṭīkāsu vuttavacanaṁ anisāmetvā katattā anisammakāritaṁ āpajjati.",
  "tika-vin08t1:54": "Tatrāyaṁ pāḷi ‘‘tena kho pana samayena buddho bhagavā sītāsu hemantikāsu rattīsu antaraṭṭhakāsu himapātasamaye rattiṁ ajjhokāse ekacīvaro nisīdi, na bhagavantaṁ sītaṁ ahosi. Nikkhante paṭhame yāme sītaṁ bhagavantaṁ ahosi, dutiyaṁ bhagavā cīvaraṁ pārupi, na bhagavantaṁ sītaṁ ahosi. Nikkhante majjhime yāme sītaṁ bhagavantaṁ ahosi, tatiyaṁ bhagavā cīvaraṁ pārupi, na bhagavantaṁ sītaṁ ahosi. Nikkhante pacchime yāme uddhaste aruṇe nandimukhiyā rattiyā sītaṁ bhagavantaṁ ahosi, catutthaṁ bhagavā cīvaraṁ pārupi, na bhagavantaṁ sītaṁ ahosī’’ti. Ayaṁ mahāvagge (mahāva. 346) cīvarakkhandhakāgatā vinayapāḷi. Pāḷiyaṁ nandimukhiyāti tuṭṭhimukhiyā, pasannadisāmukhāyāti attho. Ayaṁ taṁsaṁvaṇṇanāya vimativinodanīpāṭho (vi. vi. ṭī. mahāvagga 2.346).",
  "tika-vin08t1:55": "‘‘Tena kho pana samayena buddho bhagavā sāvatthiyaṁ viharati pubbārāme migāramātupāsāde . Tena kho pana samayena bhagavā tadahuposathe bhikkhusaṅghaparivuto nisinno hoti. Atha kho āyasmā ānando abhikkantāya rattiyā nikkhante paṭhame yāme uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca – abhikkantā, bhante ratti, nikkhanto paṭhamo yāmo, ciranisinno bhikkhusaṅgho, uddisatu, bhante, bhagavā bhikkhūnaṁ pātimokkhanti. Evaṁ vutte bhagavā tuṇhī ahosi. Dutiyampi kho āyasmā ānando abhikkantāya rattiyā nikkhante majjhime yāme uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca – abhikkantā, bhante, ratti, nikkhanto majjhimo yāmo, ciranisinno bhikkhusaṅgho, uddisatu, bhante, bhagavā bhikkhūnaṁ pātimokkhanti. Dutiyampi bhagavā tuṇhī ahosi. Tatiyampi kho āyasmā ānando abhikkantāya rattiyā nikkhante pacchime yāme uddhaste aruṇe nandimukhiyā rattiyā uṭṭhāyāsanā ekaṁsaṁ uttarāsaṅgaṁ karitvā yena bhagavā tenañjaliṁ paṇāmetvā bhagavantaṁ etadavoca – abhikkantā, bhante, ratti, nikkhanto pacchimo yāmo, uddhastaṁ aruṇaṁ, nandimukhī ratti, ciranisinno bhikkhusaṅgho, uddisatu bhante bhagavā bhikkhūnaṁ pātimokkhanti. Aparisuddhā, ānanda, parisā’’ti (cūḷava. 383). Ayaṁ cūḷavagge pātimokkhaṭṭhapanakkhandhakāgatā aparāpi vinayapāḷi.",
  "tika-vin08t1:56": "Nandimukhiyā rattiyāti aruṇuṭṭhitakāle pītimukhā viya ratti khāyati. Tenāha ‘‘nandimukhiyā’’ti (cūḷava. aṭṭha. 383) ayaṁ taṁsaṁvaṇṇanābhūtasamantapāsādikaṭṭhakathāpāṭho. Abhikkantāti parikkhīṇā. Uddhaste aruṇeti uggate aruṇasīse. Nandimukhiyāti tuṭṭhimukhiyā. Ayaṁ taṁsaṁvaṇṇanābhūtasāratthadīpanīpāṭho (sārattha. ṭī. cūḷavagga 3.383). Pāḷiyaṁ nandimukhiyāti odātadisāmukhitāya tuṭṭhamukhiyā. Ayaṁ taṁsaṁvaṇṇanāya (vi. vi. ṭī. cūḷavagga 2.283) vimativinodanīpāṭho.",
  "tika-vin08t1:57": "‘‘Tatiyampi kho āyasmā ānando abhikkantāyarattiyā nikkhante pacchime yāme uddhaste aruṇe nandimukhiyā rattiyā uṭṭhāyāsanā ekaṁsaṁ cīvaraṁ katvā yena bhagavā tenañjaliṁ paṇāmetvā bhagavantaṁ etadavoca – abhikkantā, bhante, ratti, nikkhanto pacchimo yāmo, uddhasto aruṇo, nandimukhī ratti, ciranisinnā āgantukā bhikkhū, paṭisammodatu, bhante, bhagavā āgantuke bhikkhū’’ti. Ayaṁ udānāgatā suttantapāḷi (udā. 45). Uddhastearuṇeti uggate aruṇe. Aruṇo nāma puratthimadisāyaṁ sūriyodayato puretarameva uṭṭhitobhāso. Nandimukhiyā rattiyāti aruṇassa uggatattā eva aruṇobhāya sūriyālokūpajīvino satte nandāpanamukhiyā rattiyā jātāya, vibhāyamānāyāti attho. Ayaṁ taṁsaṁvaṇṇanābhūtā udānaṭṭhakathā (udā. aṭṭha. 23).",
  "tika-vin08t1:58": "Iti ettakāsu vinayasuttantāgatāsu pāḷiyaṭṭhakathāṭīkāsu ekasmimpiṭhāne aruṇo catukkhattuṁ uggatoti natthi, ekavārameva vutto. Catubbidhavaṇṇasamannāgatotipi natthi, ekavaṇṇo eva vutto. Jātakaṭṭhakathāyampi (jā. aṭṭha. 5.21.255) rattavaṇṇo eva vutto, na setavaṇṇādiko. Nandimukhīti ca satte nandāpanadisāmukhī ratti eva vuttā, na aruṇassa nandiyāvaṭṭapupphasadisavaṇṇatā. Tenāha ‘‘satte nandāpanamukhiyā rattiyā’’ti. Evaṁ abhidhānappadīpikāpakaraṇavacanena viruddhattā pāḷiyaṭṭhakathādīhi asaṁsandanato dubbalasādhakattā ca ayampi vādo ayuttoyevāti daṭṭhabbo, tasmā sammāsambuddhassa āṇaṁ anatikkantena lajjibhikkhunā yadi kenaci appaṭicchanne vivaṭokāse hoti, macchakkhisamānaabyattarattobhāsassa paññāyamānakālato paṭṭhāya vattanikkhipanādikammaṁ kātabbaṁ.",
  "tika-vin08t1:59": "Yadi pana pabbatādinā paṭicchannaṭṭhānaṁ hoti, yattakena kālena vivaṭaṭṭhāne rattobhāso paññāyati, sūriyamaṇḍalassa dissanakālato ekaghaṭikāmattena vā dvighaṭikāmattena vā tattakaṁ kālaṁ sallakkhetvā imasmiṁ kāle aruṇo uggato bhaveyyāti takketvā kātabbaṁ, saṁsayaṁ anicchantena tatopi kañcikālaṁ adhivāsetvā nissaṁsayakāle kattabbaṁ, ayaṁ tattha sāmīci. Ayaṁ pana vādo yathāvuttappakaraṇavacanehi suṭṭhu saṁsandati yathā gaṅgodakena yamunodakaṁ, tasmā paṇḍitehi punappunaṁ pubbāparaṁ āloḷentena manasi kātabbo. Evaṁ manasi karitvā aruṇapaṭisaṁyuttesu ṭhānesu saṁsayo chinditabbo, saṁsayaṁ chinditvā visāradena hutvā taṁ taṁ kammaṁ kātabbanti.",
  "tika-vin08t1:60": "Visuddhatthāya sīlassa, bhikkhūnaṁ piyasīlinaṁ;",
  "tika-vin08t1:61": "Katāruṇakathā esā, na sārambhādikāraṇā.",
  "tika-vin08t1:62": "Tasmā suṭṭhūpadhāretvā, yuttaṁ gaṇhantu sādhavo;",
  "tika-vin08t1:63": "Ayuttañce chaḍḍayantu, mā hontu dummanādayoti.",
  "tika-vin08t1:64": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t1:65": "Divāseyyavinicchayakathālaṅkāro nāma",
  "tika-vin08t1:66": "Paṭhamo paricchedo."
}