{
  "tika-abh02t28:0": "11. Maggaṅgavibhaṅgo",
  "tika-abh02t28:1": "2. Abhidhammabhājanīyavaṇṇanā",
  "tika-abh02t28:2": "490.Abhidhammeti dhammasaṅgahe. So hi nibbattitābhidhammadesanā, na vibhaṅgadesanā viya suttantanayavimissā. Ariyopapadataṁ na karoti vināpi tenassa ariyabhāvasiddhito. Tenāha aṭṭhakathāyaṁ ‘‘yathā hī’’tiādi.",
  "tika-abh02t28:3": "493.‘‘Lokiyakālenā’’ti idaṁ pubbabhāgabhāvanānubhāvena kiccātirekasiddhīti dassanatthaṁ vuttaṁ. Etesanti sammādiṭṭhiādīnaṁ. Appahāne, pahāne ca ādīnavānisaṁsavibhāvanādinā visesappaccayattā sammādiṭṭhiādīni micchāvācādīni pajahāpentīti vuttāni. Micchāvācādito nivatti sammāvācādikiriyāti vuttaṁ ‘‘sammāvācādikiriyā hi viratī’’ti. Sammādiṭṭhiādayo viya na kārāpakabhāvena, taṁsamaṅgīpuggalo viya na kattubhāvena. Lokuttarakkhaṇepīti na kevalaṁ lokiyakkhaṇeyeva, atha kho lokuttarakkhaṇepi.",
  "tika-abh02t28:4": "Khandhopadhiṁ vipaccatīti paṭisandhidāyikaṁ sandhāyāha. Tattha vipaccatīti pavattivipākadāyikaṁ.",
  "tika-abh02t28:5": "Ekekanti ‘‘tattha katamā sammādiṭṭhī’’tiādinā ekekaṁ aṅgaṁ pucchitvā. Tassa tassevāti ekekaaṅgasseva, na aṅgasamudāyassa. Saha pana pucchitvāti ‘‘tattha katamo pañcaṅgiko maggo’’ti pucchitvā. Ekato vissajjanapaṭiniddesattāti yadipi ‘‘tattha katamā sammādiṭṭhi? Yā paññā’’tiādinā (vibha. 495) vissajjanaṁ kataṁ, ‘‘tattha katamo pañcaṅgiko maggo’’ti (vibha. 494) pana ekato katāya pucchāya vissajjanavasena paṭiniddesabhāvato na pāṭiyekkaṁ pucchāvissajjanaṁ nāma hoti. Kasmā panettha pañcaṅgikavāre eva pāṭiyekkaṁ pucchāvissajjanaṁ kataṁ, na aṭṭhaṅgikavāreti codanaṁ sandhāyāha ‘‘tatthā’’tiādi. Ekekamukhāyāti sammādiṭṭhiādimukhāya. Tena vuttaṁ ‘‘ariyaṁ vo, bhikkhave, sammādiṭṭhiṁ desessāmi saupanisaṁ saparikkhāra’’ntiādi (saṁ. ni. 5.28). Pubbasuddhiyā sijjhanti. Tathā hi vuttaṁ ‘‘pubbeva kho panassa kāyakammaṁ vacīkammaṁ ājīvo suparisuddho hotī’’ti (ma. ni. 3.431), tasmā sammāvācādimukhā bhāvanā natthīti adhippāyo. Tenāha ‘‘na maggassa upacārenā’’ti.",
  "tika-abh02t28:6": "Abhidhammabhājanīyavaṇṇanā niṭṭhitā.",
  "tika-abh02t28:7": "Maggaṅgavibhaṅgavaṇṇanā niṭṭhitā."
}