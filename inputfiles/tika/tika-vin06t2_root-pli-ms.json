{
  "tika-vin06t2:0": "Pācittiyavaṇṇanā",
  "tika-vin06t2:1": "5. Pācittiyakaṇḍo",
  "tika-vin06t2:2": "1. Musāvādavaggo",
  "tika-vin06t2:3": "1. Musāvādasikkhāpadavaṇṇanā",
  "tika-vin06t2:4": "1.Vādakkhittoti ettha avisesena vādajappavitaṇḍasaṅkhāto tividhopi kathāmaggo ‘‘vādo’’ icceva vuttoti veditabbo. Tesu ‘‘titthiyehi saddhi’’nti vacanato ṭhapetvā vādaṁ ‘‘sesā’’ti vadanti. Chalajātiniggahaṭṭhānakusalatāya kadāci katthaci avajānitvā paṭijānāti, tathā pubbe kiñci vacanaṁ paṭijānitvā pacchā avajānāti. Evaṁ vā aññathā vā aññenaññaṁ paṭicarati. Evaṁ pavatto sampajānamusā bhāsaṁ paṭissuṇitvā asaccāyanto saṅketaṁ katvā visaṁvādento evaṁ so vādakkhitto samāno pācittiyavatthuñca paripūrento vicaratīti evamadhippāyo veditabbo. Attano vādeti ettha ‘‘sabbe dhammā anattā’’ti (dha. pa. 279; cūḷani. ajitamāṇavapucchāniddesa 7; netti. 5; mahāni. 27) paṭhamamāraddhe attano vāde. ‘‘Yaṁ dukkhaṁ tadanattā’’ti (saṁ. ni. 3.15) no samayo. ‘‘Sabbe dhammā’’ti vutte nibbānampi saṅgahaṁ gacchati. ‘‘Nibbānaṁ paramaṁ sukha’’nti (dha. pa. 203-204; ma. ni. 2.215) vuttattā pana taṁ na dukkhaṁ. No ṭhānametaṁ vijjati. Ayaṁ paravādī ‘‘yaṁ dukkhaṁ tadanattā’’ti suttaṁ dassetvā siddhantaṁ sambhametvā ‘‘virodhi viruddho’’ti vuttaṁ dosaṁ āropessatīti tasmiṁ paṭhamavāde kañci dosaṁ sallakkhento āropite vā dose anāropite vā ‘‘nāyaṁ mama vādo’’ti taṁ avajānitvā ‘‘nibbānantveva sassata’’nti, ‘‘anattā iti nicchayā’’ti ca suttaṁ disvā tassa paṭhamavādassa niddosataṁ sallakkhetvā ‘‘mameva ayaṁ vādo’’ti tameva pacchā paṭijānāti. Evaṁ tattha yathāvuttamānisaṁsaṁ sallakkhento taṁ paṭijānitvā yadi anattā sabbe dhammā, dhammā eva na te bhavanti. Sabhāvaṁ dhārentīti hi ‘‘dhammā’’ti vuccanti.",
  "tika-vin06t2:5": "Ayañca atta-saddo sabhāvavācīti evaṁ āropite vā dose anāropite vā dosoti sallakkhetvā ‘‘nāyaṁ mama vādo’’ti tameva paṭhamavādaṁ pacchā avajānāti. Atha so paravādī sapakkhaṁ paṭisedhe paṭijānanattāpanayanaṁ . Paṭijānāti patyāssa iti vacanato ‘‘paṭiññā aññā so nāma te niggaho’’ti vutto. Sabhāvātirittaṁ atthaṁ paṭisedhādhippāyato sabhāvato atirittaṁ bālaparikappitamattānaṁ sandhāya ‘‘anattā sabbe dhammā’’ti me paṭiññātakathā, sā ca tadavatthāyevāti na me taṁ paṭiññātattāpanayanaṁ atthi, ‘‘nāyaṁ mama vādo’’ti avajānanaṁ pana sabhāvasaṅkhātaṁ attānaṁ sandhāya ‘‘anattā sabbe dhammā’’ti na vadāmīti adhippāyena katanti iminā aññena kāraṇena taṁ pubbe paṭiññātattāpanayanaṁ kāraṇaṁ paṭicchādeti. ‘‘Anattā sabbeva dhammā’’ti na vattabbaṁ ‘‘atta-saddassa sabhāvavācittā’’ti idaṁ kāraṇaṁ paṭicca tena pubbe paṭiññātattāpanayanaṁ kataṁ. Tamaññakāraṇaṁ pacchā dassitena aññena kāraṇena paṭicchādetīti adhippāyo.",
  "tika-vin06t2:6": "Yasmā na kevalaṁ yathādassitanayena so atthameva avajānāti, paṭijānāti ca, kintu vacanampi, tasmā aṭṭhakathāyaṁ (pāci. aṭṭha. 1) ‘‘jānitabbato’’ti paṭhamaṁ kāraṇaṁ vatvā paravādinā ‘‘yadi jānitabbato aniccaṁ, nibbānaṁ te aniccaṁ siyā’’ti vutte ‘‘na mayā ‘jānitabbato’ti kāraṇaṁ vuttaṁ, ‘jātidhammato’ti mayā vuttaṁ, taṁ tayā badhiratāya aññena sallakkhitantiādīni vadatīti adhippāyo. ‘Jānitabbato’ti vatvā puna ‘jātidhammato’tiādīni vadatī’’ti vuttaṁ. ‘‘Avajānitvā puna paṭijānanto taṁ avajānanaṁ iminā paṭicchādeti nāmā’’ti likhitaṁ.",
  "tika-vin06t2:7": "2.Jānitvā jānantassa cāti jānitvā vā jānantassa vāti atthadvayaṁ dīpetīti.",
  "tika-vin06t2:8": "3. Apica micchāvācāpariyāpannāti catubbidhamicchāvācāpariyāpannā. Sīhaḷādināmabhedagatāti keci, tasmā evaṁ vadato vacanaṁ, taṁsamuṭṭhāpikā cetanāti ubhayaṁ vuttanti mātikāyaṁ ubhinnaṁ saṅgahitattā. Vibhaṅge taṁ vacanaṁ yasmā vinā viññattiyā natthi, tasmā ‘‘vācasikā viññattī’’ti viññatti ca dassitā. ‘‘Evaṁ vadato vacana’’nti lokavohārena vatvā paramatthato dassento ‘‘taṁsamuṭṭhāpikā vā cetanāti vutta’’nti ca vadati. Oḷārikenevāti cetanāsamuṭṭhānavācānaṁ sukhumattā visayavaseneva katāti.",
  "tika-vin06t2:9": "9.Diṭṭhassahotīti diṭṭho assa, anena vā upacārajjhānavasena na mayā abyāvaṭo mato, ‘‘na mayā pavanto paṭo diṭṭho’’tiādiṁ bhaṇantassa ca paramatthasuññataṁ upādāya eva ‘‘itthiṁ na passāmi, na ca purisa’’nti bhaṇantassa ca na musāvādo.",
  "tika-vin06t2:10": "11.Āpattiṁ āpajjatiyevāti ettha ‘‘dubbhāsitāpattī’’ti vadanti. Kasmā? ‘‘Keḷiṁ kurumāno’’ti vuttattā. ‘‘Vācā girā…pe… vācasikā viññattī’’ti ujukaṁ sandhāya, kāyo na ujuko.",
  "tika-vin06t2:11": "Musāvādasikkhāpadavaṇṇanā niṭṭhitā.",
  "tika-vin06t2:12": "2. Omasavādasikkhāpadavaṇṇanā",
  "tika-vin06t2:13": "13.‘‘Puna are patteti puna taṁ ṭhānaṁ parivaṭṭetvā āgate aññasmiṁ are’’ti likhitaṁ. Patiṭṭhitārappadesanti bhūmiṁ. Puna areti puna tasmiṁyeva are bhūmiṁ patteti atthoti keci, taṁ na sundaraṁ viya. Jāpitoti parājito, ‘‘parājito’’ti vā pāṭho. Pāpesīti abhibhavasi. Manāpaṁ bhāsamānassa brāhmaṇassa garuṁ bhāraṁ. Udabbahīti ākaḍḍhīti attho, anādaratthe vā sāmivacanaṁ. Dhanañca naṁ alābhesīti yathā so dhanaṁ alabhi, tathā akāsīti adhippāyo.",
  "tika-vin06t2:14": "15.Pubbeti nidāne. Avakaṇṇakanti chinnakaṇṇakanāmaṁ. Javakaṇṇakanti vaṅkakaṇṇakanāmaṁ. Dhaniṭṭhakaṁ dhanavaḍḍhakanāmaṁ, sirivaḍḍhakanāmaṁ kulavaḍḍhakasseva nāmaṁ. Tacchakakammanti khaṇanakammakārā koṭṭhakā, pāsāṇakammakārāti keci. ‘‘Muddāti pabbagaṇanā. Gaṇanāti mahāgaṇanā’’ti porāṇagaṇṭhipade vuttaṁ. ‘‘Madhumehaṁ omeha’’nti likhitaṁ. Thūlakāyassa maṁsūpacayoti eke. Yabha methune. Vītarāgatādīhi akkosantopi kileseheva kira akkosati nāma, tathā ‘‘sotāpanno’’ti akkosanto āpattiyā akkosati nāmāti eke. Liṅgāyattattā accodātādipi liṅgameva jātaṁ.",
  "tika-vin06t2:15": "16. Sabbattha vadetīti uddeso. Bhaṇatīti vitthāro. Vadetīti vā iminā paraviññāpanaṁ dīpeti.",
  "tika-vin06t2:16": "26. Aññāpadesavāresu pana ‘‘evaṁ vadetī’’ti vuttaṁ. Kasmā? Pubbe dassitauddesakkamanidassanatthaṁ. Pubbepi ‘‘hīnena hīnaṁ, hīnena ukkaṭṭhaṁ, ukkaṭṭhena hīnaṁ, ukkaṭṭhena ukkaṭṭha’’nti jātyādīsu ekekasmiṁ catudhā catudhā dassitauddesakkamassa nidassanaṁ ‘‘eva’’nti iminā karoti. ‘‘Hīnena hīnaṁ vadetī’’ti vuttaṭṭhāneyeva hi ‘‘evaṁ vadetī’’ti vutte so ākāro nidassito hotīti adhippāyo. Aññathā aññāpadesena so ākāro na sambhavatīti āpajjati. Na sambhavati evāti ce? Na, visesakāraṇābhāvā, tattha anāpattippasaṅgato, aniyamaniddesena aniyamatthasambhavato ca. ‘‘Santi idhekacce caṇḍālā’’tiādinā hi aniyamaniddesena caṇḍālaṁ vā acaṇḍālaṁ vā sandhāya bhaṇantassa āpattīti aniyamattho sambhavatīti adhippāyo. Yadi evaṁ ettakameva vattabbaṁ tāvatā pubbe dassitauddesakkamanidassanasiddhitoti? Na, ‘‘vadetī’’ti iminā ayojite ‘‘eva’’nti pade imaṁ nāma ākāraṁ dassetīti anavabodhato. Aññāpadesanayepi paraviññāpaneyeva dukkaṭapācittiyaṁ viyāti niyamanapayojanaṁ vā ‘‘vadetī’’ti padanti veditabbaṁ. Atha vā attano samīpe ṭhatvā aññaṁ bhikkhuṁ āṇāpento hīnena hīnaṁ vadeti bhaṇati, āpatti pācittiyassa. Sace sayaṁ hīno hīnena hīnaṁ caṇḍālaṁ…pe… pukkusaṁ ‘‘pukkuso’’ti bhaṇati āpatti vācāya vācāya pācittiyassa, esa nayo aññāpadesavāresupīti yojanā veditabbā. Ayamattho duṭṭhadosesu pariyesitabbo. Aññathā ‘‘vadeti bhaṇatī’’ti etesaṁ aññataraṁ ubhayattha anaññāpadesavāraaññāpadesavāresu, visesena vā aññāpadesavāresu niratthakaṁ āpajjati vināyeva tena vacanasiliṭṭhatāsambhavato. Attato pāḷiyaṁ avuttattā panettha ‘‘sāṇattika’’nti vuttanti veditabbaṁ. Tatrāyaṁ padasandhi vadetīti vada itīti. Asammukhā vadantassa dukkaṭaṁ ‘‘sammukhā pana sattahipi āpattikkhandhehi vadantassa dukkaṭa’’nti andhakaṭṭhakathāyaṁ vuttattā. Davakamyatā nāma keḷi, taṁ dassetuṁ ‘‘hasādhippāyatā’’ti vuttaṁ. ‘‘Asammukhāpi davakamyatāya vadantassa dubbhāsitamevā’’ti ācariyā vadanti. Pāpagarahitāya kujjhitvāpi vadantassa dukkaṭaṁ, asammukhā anāpattīti.",
  "tika-vin06t2:17": "Omasavādasikkhāpadavaṇṇanā niṭṭhitā.",
  "tika-vin06t2:18": "3. Pesuññasikkhāpadavaṇṇanā",
  "tika-vin06t2:19": "36-7. ‘‘Imassa sutvā amussā’’ti pāṭho. ‘‘Imesaṁ sutvā’’ti na sundaraṁ. Bhedāyapīti bhedāya. Tiṇṇampi bhikkhubhāvatoyeva nipajjanato ‘‘bhikkhūnaṁ pesuññe’’ti bahuvacanaṁ kataṁ.",
  "tika-vin06t2:20": "38-9. ‘‘Itthannāmo āyasmā caṇḍālo…pe… pukkusoti bhaṇatī’’ti vatvā pesuññaṁ upasaṁharatīti yojanā. Aññathā ‘‘pukkusoti bhaṇatī’’ti vattabbatā āpajjati. Ettha anupasampannavāro labbhamānopi na uddhaṭo omasavāde dassitanayattā, saṅkhepato ante dassetukāmatāya vā. Tathā hi ante tīṇi dukkaṭāni dassitāni. Tāni pana dassento bhagavā yasmā ‘‘upasampannassa sutvā upasampannassa pesuññaṁ upasaṁharatī’’ti vuttānaṁ dvinnaṁ padānaṁ aññataravipallāsavasena vā ubhayavipallāsavasena vā pācittiyanti katvā dvepi tāni ekato vuttānīti dassetukāmo, tasmā sabbapaṭhamaṁyeva ‘‘upasampanno upasampannassa sutvā upasampannassa pesuññaṁ upasaṁharati, āpatti pācittiyassā’’ti āha. ‘‘Dvīsu panetesu yasmā pārājikaṁ ajjhāpannopi upasampanno tādisaṁyeva upasampannaṁ khuṁsetukāmo omasati, tādisassa sutvā tādisassa pesuññaṁ upasaṁharati, āpatti pācittiyassa, tasmā ‘upasampanno’ti idaṁ ādipadaṁ sabbattha vutta’’nti keci vadanti, taṁ na yuttaṁ, anavasesaāpattiṁ āpannassa puna āpattiyā asambhavato, tasmā kevalaṁ mātikāyaṁ bhikkhupadābhāvatoyeva ‘‘bhaṇati upasaṁharatī’’ti padānaṁ kārakaniddesābhāve asambhavato eva taṁ ādipadaṁ vuttanti veditabbaṁ. Idaṁ pāḷilesābhāvato anāṇattikameva. ‘‘Na piyakamyassa, na bhedādhippāyassā’’ti upasaṁharaṇāpekkhaṁ sāmivacanaṁ tuṇhībhūtassa vacanappayojanābhāvato, tena vuttaṁ ‘‘pāpagarahitāya bhaṇantassa anāpattī’’ti.",
  "tika-vin06t2:21": "Pesuññasikkhāpadavaṇṇanā niṭṭhitā.",
  "tika-vin06t2:22": "4. Padasodhammasikkhāpadavaṇṇanā",
  "tika-vin06t2:23": "45-6.Sabbametaṁpadaso dhammo nāmāti ettha dhammo nāma buddhabhāsitoti evaṁ sambandho. Akkharasamūhoti asamattapade. Paccekabuddhabhāsitaṁ buddhabhāsite eva. Anupāsakagahaṭṭhehi bhāsito isibhāsitādisaṅgahaṁ gacchatīti veditabbaṁ. Katthaci potthake ‘‘devatābhāsito’’ti padaṁ natthi, yattha atthi, sā pāḷi. Gāthābandhepi ca esa nayoti ekameva akkharaṁ vatvā ṭhānaṁ labbhati eva. ‘‘Evaṁ me suta’’ntiādisuttaṁ bhaṇāpiyamāno ekāraṁ vatvā tiṭṭhati ce, anvakkharena pācittiyaṁ, aparipuṇṇapadaṁ vatvā ṭhite anubyañjanena. Padesu ekaṁ paṭhamapadaṁ virujjhati ce, anupadena pācittiyaṁ. Aṭṭhakathānissitoti aṭṭhakathānissitavasena ṭhito. Pubbe pakatibhāsāya vuttaṁ aṭṭhakathaṁ sandhāya. Pāḷinissitoti pāḷiyaṁ evāgato. Maggakathādīnipi pakaraṇāni.",
  "tika-vin06t2:24": "48.Upacāranti dvādasahatthaṁ. ‘‘Opātetīti ekato bhaṇati samāgacchatī’’ti likhitaṁ. Kiñcāpi apalāladamanampi sīlupadesopi bhagavato kāle uppanno, atha kho tesu yaṁ yaṁ buddhavacanato āharitvā vuttaṁ, taṁ tadeva āpattivatthu hotīti viññāpanatthaṁ mahāaṭṭhakathāyaṁ ‘‘vadantī’’ti vacanehi sithilaṁ kataṁ. Buddhavacanato āharitvā vuttassa bahulatāya tabbahulanayena tesu āpatti vuttā, tasmā mahāpaccariyaṁ tassādhippāyo pakāsitoti attho. ‘‘Sabbesameva vacananti apare’’ti vuttaṁ. Sace ācariyo ṭhito nisinnānaṁ pāṭhaṁ deti, ‘‘na ṭhito nisinnassa dhammaṁ desessāmī’’ti vuttāpattiṁ nāpajjatīti eke. Tesampi pāṭhadānaṁ dhammadesanato na aññanti taṁ na yuttaṁ, chattapāṇikādīnaṁ pāṭhadānena anāpattippasaṅgato, āpattibhāvo ca siddho. Vuttañhetaṁ –",
  "tika-vin06t2:25": "‘‘Ubho atthaṁ na jānanti, ubho dhammaṁ na passare;",
  "tika-vin06t2:26": "Yo cāyaṁ mantaṁ vāceti, yo cādhammenadhīyatī’’ti. (pāci. 647);",
  "tika-vin06t2:27": "Ettha adhīyatīti attho, tasmā pāṭhadānampi dhammadesanāva. Sekhiyaṭṭhakathāyaṁ (pāci. aṭṭha. 634) ‘‘dhammaparicchedo panettha padasodhamme vuttanayena veditabbo’’ti vuttaṁ , tasmā ayameva dhammo sabbattha dhammapaṭisaṁyuttasikkhāpadesu veditabbo. Yadi evaṁ saṅkhārabhāsādivasena cittadhammaṁ desentassa sekhiyavasena anāpatti siyā, tato chapakajātakavirodho. Tattha mantānaṁ bāhiraganthattāti ce? Na, tadadhippāyājānanato. Ayañhi tattha adhippāyo ‘‘bāhirakaganthasaṅkhātampi mantaṁ ucce āsane nisinnassa vācetuṁ me bhikkhave amanāpaṁ, pageva dhammaṁ desetu’’nti. ‘‘Tadāpi me, bhikkhave, amanāpaṁ nīce āsane nisīditvā ucce āsane nisinnassa mantaṁ vācetuṁ, kimaṅgaṁ pana etarahi…pe… dhammaṁ desetu’’nti (pāci. 647) hi ayaṁ pāḷi yathāvuttameva adhippāyaṁ dīpeti, na aññaṁ. Teneva ‘‘mantaṁ vācetuṁ dhammaṁ desetu’’nti vacanabhedo kato. Aññathā ubhayattha ‘‘dhammaṁ desetu’’micceva vattabbanti.",
  "tika-vin06t2:28": "Mayāsaddhiṁ mā vadātiādimhi pana anugaṇṭhipade evaṁ vutto ‘‘sace bhikkhu sāmaṇerena saddhiṁ vattukāmo, tathā sāmaṇeropi bhikkhunā saddhiṁ vattukāmo sahasā opāteti, ‘yebhuyyena paguṇaṁ ganthaṁ bhaṇantaṁ opātetī’’tiādīsu viya anāpatti, na hi ettāvatā bhikkhu sāmaṇerassa uddisati nāma hoti. Yasmā mahāaṭṭhakathāyaṁ natthi, tasmāpi yuttamevetaṁ. Sace tattha vicāretvā paṭikkhittaṁ siyā āpatti, kiriyākiriyañca nāpajjati. Kasmā? Yasmā cittena ekato vattukāmo, atha kho naṁ ‘ekato mā vadā’ti paṭikkhipitvāpi ekato vadanto āpajjati. Avattukāmassa sahasā virajjhitvā ekato vadantassa anāpatti, tena vuttaṁ ‘mayā saddhiṁ mā vadāti vutto yadi vadati, anāpattī’ti. Tathāpi ācariyānaṁ matimanuvattantena evarūpesu ṭhānesu yathāvuttanayeneva paṭipajjitabbaṁ. Kasmā? Yasmā mahāaṭṭhakathāyaṁ natthi, natthibhāvatoyeva āpatti. Sace tattha anāpattiavacanaṁ na sambhavati ayamaṭṭhānattā’’ti.",
  "tika-vin06t2:29": "Tatrāyaṁ vicāraṇā – ‘‘mayā saddhiṁ mā vadā’’ti vutto yadi vadati, bhikkhuno anāpattīti yuttametaṁ bhikkhuno vattukāmatāyābhāvato, bhāvepi sajjhāyakaraṇādīsu tīsu anāpattito ca. Atha sāmaṇerena byattatāya ‘‘mayā saddhiṁ mā vadā’’ti vutto bhikkhu abyattatāya vadati, āpatti eva vattukāmatāsabbhāvato. Sahasā ce vadati, anāpatti tadabhāvato. Sace bhikkhu evaṁ ‘‘mayā saddhiṁ mā vadā’’ti vatvā tena saddhiṁ sayaṁ vadati, āpatti eva. Na hi etaṁ sikkhāpadaṁ kiriyākiriyaṁ. Yadi etaṁ sikkhāpadaṁ kiriyākiriyaṁ bhaveyya, yuttaṁ. Tattha anāpattīti adhippāyo. Mahāpaccariyaṁ imināva adhippāyena ‘‘mayā saddhiṁ mā vadā’’ti vuttaṁ siyā. Na hi sāmaṇerassa kiriyā idha pamāṇanti, imasmiṁ pana adhippāye vutte atiyuttaṁvāti attho. Akkharattho byañjanattho. Kiñcāpi ‘‘yañca padaṁ yañca anupadaṁ yañca anvakkharaṁ yañca anubyañjanaṁ, sabbametaṁ padasodhammo nāmā’’ti vuttaṁ, tathāpi ‘‘padena vāceti, pade pade āpatti pācittiyassa, akkharāya vāceti, akkharakkharāya āpatti pācittiyassā’’ti idameva dvayaṁ yojitaṁ, taṁ kasmāti ce? Padena anupadaanubyañjanānaṁ saṅgahitattā. Vuttañhetaṁ ‘‘anupadanti dutiyapādo. Anubyañjananti purimabyañjanena sadisaṁ pacchābyañjana’’nti (pāci. aṭṭha. 45), tasmā anupadekadesamattameva anubyañjananti siddhaṁ. ‘‘Akkharānubyañjanasamūho pada’’nti ca vuttattā padamattameva vattabbaṁ tena anupadādittayaggahaṇatoti ce? Na vattabbaṁ vacanavisesato. Padena vācento hi pade vā anupade vā anubyañjane vā āpattiṁ āpajjati. Na akkharena. Akkharena vācento pana padādīsu aññatarasmiṁ āpajjati. Na hi ‘‘varo varaññū varado varāharo’’tiādimhi paṭhamaṁ va-kāraṁ vācento dutiyādiva-kāre opāteti, paṭhamaṁ ro-kāraṁ vācento dutiyaro-kāre opāteti, paṭhamaṁ ra-kāraṁ vācento dutiyara-kāre opāteti, āpatti pācittiyassāti sambhavati. Anubyañjanānulomato sambhavati evāti ce? Na, ‘‘pade pade āpatti pācittiyassā’’ti iminā viruddhattā. Idañhi vacanaṁ ekasmiṁ pade ekā āpattīti dīpeti. ‘‘Rūpaṁ aniccanti vuccamāno rūti opātetī’’ti vacanato sakalaṁ pādaṁ vācentassa paṭhamaakkharamatte ekato vutte āpattīti siddhanti ce? Na, ‘‘akkharakkharāya āpatti pācittiyassā’’ti iminā viruddhattā, tasmā rūti opātetīti vattuṁ asambhavato rū-kārassa yathāvuttadhammapariyāpannabhāvasiddhito taṁ avatvā kevalaṁ akkharāya vācentassa yathāvuttadhammapariyāpannaakkharabhāvadassanatthaṁ ‘‘rūpaṁ aniccanti vuccamāno’’ti vuttaṁ, vacanasiliṭṭhatāvasena vā anubyañjane vedanāvacanaṁ viyāti veditabbaṁ.",
  "tika-vin06t2:30": "Padasodhammasikkhāpadavaṇṇanā niṭṭhitā.",
  "tika-vin06t2:31": "5. Paṭhamasahaseyyasikkhāpadavaṇṇanā",
  "tika-vin06t2:32": "50. ‘‘Na sahaseyyaṁ kappetabba’’nti bhāvavasena vuttaṁ, kesuci ‘‘na sahaseyyā kappetabbā’’ti pāṭho, na kappetabbā bhikkhunāti paññattanti adhippāyo. ‘‘Apassenaṁ vāti vāyimamañcakameva hotī’’ti likhitaṁ. Yaṁ etesaṁ na kappati, taṁ tesampīti upajjhāyādīnaṁ santikaṁ agantvā sahaseyyaṁ kappeyyāti pāṭhaseso.",
  "tika-vin06t2:33": "52. ‘‘Anupasampanno nāma bhikkhuṁ ṭhapetvā avaseso’ti vuttattā mātugāmo anupasampannoti catuttharattiyaṁ mātugāmo dvepi sahaseyyāpattiyo janetīti apare’’ti vuttaṁ, ‘‘bhikkhuṁ ṭhapetvā…pe… pannoti pārājikavatthubhūto tiracchānapuriso adhippeto’’ti ca, ubhayampi vīmaṁsitabbaṁ. Dutiyasikkhāpade mātugāmo nāmāti manussitthiṁyeva gahetvā yakkhī petī tiracchānagatā pārājikavatthubhūtā na gahitā tesu dukkaṭattā. ‘‘Sace pana attanopi sikkhāpade dukkaṭaṁ bhaveyya, atha kasmā paṭhamasikkhāpade pācittiya’’nti ca vuttaṁ. ‘‘Aparikkhitte pamukhe anāpattī’’ti sīhaḷaṭṭhakathāvacanaṁ, tassatthaṁ dīpetuṁ andhakaṭṭhakathāyaṁ ‘‘bhūmiyaṁ vinā jagatiyā pamukhaṁ sandhāya kathita’’nti vuttaṁ. Puna vasatīti catutthadivase vasati. Bhikkhunipanneti bhikkhumhi nipanne. Sannipatitamaṇḍapaṁ nāma mahāvihāre sannipātaṭṭhānaṁ. ‘‘Tīṇi ca divasāni dukkaṭakhette vasitvā catutthe divase sahaseyyāpattipahonake sayati, pācittiyevā’’ti ekacce vadanti kira, taṁ na yuttaṁ.",
  "tika-vin06t2:34": "Paṭhamasahaseyyasikkhāpadavaṇṇanā niṭṭhitā.",
  "tika-vin06t2:35": "6. Dutiyasahaseyyasikkhāpadavaṇṇanā",
  "tika-vin06t2:36": "55. ‘‘Atha kho te manussā’’ti ca ‘‘te addhikā’’ti ca pāṭho. ‘‘Ekaratta’’ntipi atthi, so na sundaro. Paṇḍake pāḷiyaṁ dukkaṭassa vuttattā ‘‘ubhatobyañjanehi mūlāpattīti dissatī’’ti, ‘‘animittādayo itthiyovā’’ti ca vadanti ubhatobyañjanake vuttaṁ viya. Kiñcāpi matitthī pārājikavatthu hoti, anupādinnapakkhe ṭhitattā pana idha āpattiṁ na karoti. Pārājikāpattiṭṭhānañcettha na oloketabbaṁ.",
  "tika-vin06t2:37": "Dutiyasahaseyyasikkhāpadavaṇṇanā niṭṭhitā.",
  "tika-vin06t2:38": "7. Dhammadesanāsikkhāpadavaṇṇanā",
  "tika-vin06t2:39": "66. ‘‘Viññū paṭibalā’’ti vacanato aviññū itthiyāpi desentassa anāpatti. Idha yakkhīādayo manussitthī viya anoḷārikattā dukkaṭavatthukā jātā. Tiracchānagatamanussaviggahitthiyā paṭibalatāya vuttattā itarāpi dukkaṭavatthuyevāti eke. ‘‘Mātugāmāyā’’ti liṅgavipallāsena vuttaṁ. ‘‘Aṭṭhakathādipāṭhaṁ ṭhapetvā damiḷādinā yathāruci kathetuṁ labhati kirā’’ti likhitaṁ, yathā yakkhīādayo dukkaṭavatthukā jātā, tathā purisaviggahaṁ gahetvā ṭhitena yakkhādinā saddhiṁ ṭhitassa mātugāmassa dhammaṁ desento dukkaṭaṁ anāpajjitvā kasmā pācittiyamāpajjatīti ce? Īsakampi dutiyapakkhaṁ abhajanato. Manussamātugāmopi na dutiyo, pageva yakkhādayoti. Na dutiyāniyate tassa dutiyattāti ce? Na tattha duṭṭhullavācāpekkhā dutiyatā, kintu nisajjāpekkhā, idha ca na nisajjamattaṁ, kintu desanā idhādhippetā. Sā ca nipajjanato oḷārikā, tasmā asamatthanidassanaṁ.",
  "tika-vin06t2:40": "Dhammadesanāsikkhāpadavaṇṇanā niṭṭhitā.",
  "tika-vin06t2:41": "8. Bhūtārocanasikkhāpadavaṇṇanā",
  "tika-vin06t2:42": "67. ‘‘Catutthapārājikavatthu ca idañca ekamevā’’ti vuttaṁ, na yuttaṁ. Kasmā? Tattha ‘‘moghapurisā’’ti vuttattā. Te ariyamissakā na hontīti dvepi ekasadisānīti mama takko. ‘‘Ariyāpi paṭijāniṁsu, tesampi abbhantare vijjamānattā uttarimanussadhammassā’’ti likhitaṁ. ‘‘Sabbepi bhūtaṁ bhagavāti puthujjanaariyānaṁ uttarimanussadhammassa ārocitattā ‘bhūta’nti vuttaṁ, na attano uttarimanussadhammaṁ sandhāyāti apare’’ti vuttaṁ.",
  "tika-vin06t2:43": "77.Pubbe avuttehīti catutthapārājike avuttehīti.",
  "tika-vin06t2:44": "Bhūtārocanasikkhāpadavaṇṇanā niṭṭhitā.",
  "tika-vin06t2:45": "9. Duṭṭhullārocanasikkhāpadavaṇṇanā",
  "tika-vin06t2:46": "78-80. ‘‘Teneva hatthena upakkamitvā asuciṁ mocesī’’ti pāṭho sampatipāṭho sundaro. Apaloketvāva kātabbā. No ce, pāḷiyaṁyeva vuttaṁ siyā. ‘‘Ottappenā’’ti vattabbe ruḷhīvasena paresu ‘‘hirottappenā’’ti vuttaṁ. Mahāaṭṭhakathāyaṁ uttānattā na vuttaṁ, pācittiyāsambhavadassaneneva hi dukkaṭanti siddhaṁ.",
  "tika-vin06t2:47": "83. Tattha ‘‘kamma’’nti vuttaajjhācārepi pariyāpannattā taṁ tassa daṇḍakammavatthu. ‘‘Tattha kammaṁ āpanno’’ti pubbepi likhitaṁ. Mahāaṭṭhakathāyaṁ ‘‘attakāmaṁ āpanno’’ti pāṭho, ‘‘ayameva gahetabbo’’ti vadanti, vīmaṁsitabbaṁ.",
  "tika-vin06t2:48": "Duṭṭhullārocanasikkhāpadavaṇṇanā niṭṭhitā.",
  "tika-vin06t2:49": "10. Pathavīkhaṇanasikkhāpadavaṇṇanā",
  "tika-vin06t2:50": "86.Kaṭasakkharā setamattikā viya mudukā sakkharajāti. ‘‘Akatapabbhāreti avalañjitabbaṭṭhānadassanatthaṁ vutta’’nti likhitaṁ. ‘‘Anovassakaṭṭhānadassanattha’’nti vattabbaṁ. Mūsikukkuranti mūsikāhi uddhaṭapaṁsu. Suddhacittāti kiñcāpi ‘‘evaṁ pavaṭṭite pathavī bhijjissatī’’ti jānanti, no pana ce pathavībhedatthikā, suddhacittā nāma honti. Paṁsuādayo dve koṭṭhāsā āpattikarā. Keci ‘‘sabbacchannādīsu upaḍḍhe dukkaṭassa vuttattā sace dukkaṭaṁ, yutta’’nti vadanti. Tattha yuttaṁ tādisassa vatthuno sambhavā, idha pana jātapathavī ca ajātapathavī cāti dveyeva vatthūni, tasmā dvinnaṁ ekena bhavitabbanti na yuttaṁ. Etthāpi dukkaṭavacanaṁ atthīti ce? Taṁ pana saññāvasena, na vatthuvasenāti na yuttameva.",
  "tika-vin06t2:51": "87.Aggiṁ kātuṁ vaṭṭatīti ettha ettāvatā usumaṁ gaṇhāti, tasmā vaṭṭatīti keci. Evaṁ sati pathaviyā aggimhi kate dūratopi bhūmi uṇhā hoti, tattakaṁ kopetabbaṁ siyā, na ca kappati, tasmā yasmiṁ ṭhāne patati, taṁ so aggi ḍahati, tasmā vaṭṭatīti eke. Aḍahitepi ‘‘adaḍḍhāyapathaviyā aggiṁ ṭhapetuṁ na vaṭṭatī’’ti vuttattā attanā pātanāyeva doso patite upadāheti veditabbaṁ.",
  "tika-vin06t2:52": "Pathavīkhaṇanasikkhāpadavaṇṇanā niṭṭhitā.",
  "tika-vin06t2:53": "Samatto vaṇṇanākkamena musāvādavaggo paṭhamo.",
  "tika-vin06t2:54": "2. Bhūtagāmavaggo",
  "tika-vin06t2:55": "1. Bhūtagāmasikkhāpadavaṇṇanā",
  "tika-vin06t2:56": "89.Pharasuṁ niggahetuṁ asakkontoti dassitabhāvaṁ jānāpeti. Kasmā ayaṁ pharasuṁ uggirīti ce? Manussānantiādi tassa parihāro. ‘‘Ākoṭesi chindīti ca vacanato rukkhadevatānaṁ hatthāni chijjanti, na cātumahārājikādīnaṁ viya acchejjānī’’ti vadanti.",
  "tika-vin06t2:57": "90-92.Bhavanti ahuvuñcāti dvikāliko bhūtasaddo. Yadi bījato nibbattena bījaṁ dassitaṁ, tadeva santakaṁ yadidaṁ. Sova kukkuṭo maṁsimakkhitoti ayameva hi parihāro. Aṭṭhakathāsupi hi ‘‘bīje bījasaññī’’ti likhitaṁ. Yaṁ bījaṁ bhūtagāmo nāma hoti, tasmiṁ bīje bhūtagāmabījeti yojetvā. Amūlakattā kira sampuṇṇabhūtagāmo na hoti, ‘‘samūlapatto eva hi bhūtagāmo nāmā’’ti kāraṇaṁ vadanti. ‘‘Abhūtagāmamūlattāti bhūtagāmato anuppannattā abhūtagāmamūlaṁ, bhūtagāmassa amūlakattā vā. Na hi tato añño bhūtagāmo uppajjatī’’ti dvidhāpi likhitaṁ. Piyaṅgu asanarukkho vaḍḍhanattaco khajjaphalo, ‘‘pītasālo’’tipi vuccati. Amūlakabhūtagāme saṅgahaṁ gacchatīti nāḷikerassevāyaṁ. Ghaṭapiṭṭhijātattā, bījagāmānulomattā ca dukkaṭavatthu. Na vāsetabbaṁ ‘‘durūpaciṇṇattā’’ti likhitaṁ, ‘‘yesaṁ rukkhānaṁ sākhā ruhatīti vacanato yesaṁ na ruhati, tesaṁ sākhāya kappiyakaraṇakiccaṁ natthīti siddha’’nti vuttaṁ. Muddatiṇanti tassa nāmaṁ. ‘‘Muñjatiṇanti pāṭho’’ti likhitaṁ.",
  "tika-vin06t2:58": "Samaṇakappehīti samaṇavohārehi, tasmā vattabbaṁ bhikkhunā ‘‘kappiyaṁ karohī’’ti. Tassa āṇattiyā karontenāpi sāmaṇerādinā ‘‘kappiya’’nti vatvāva aggiparijitaṁ kātabbanti siddhaṁ. Aggiparijitādīni viya kappiyattā abījanibbaṭṭabījānipi ‘‘pañcahi samaṇakappehī’’ti (cūḷava. 250) ettha paviṭṭhāni, yathālābhato vā samaṇakappavacanaṁ gahetabbaṁ. ‘‘Kappiya’nti vattukāmo ‘kappa’nti ce vadati, ‘vaṭṭatī’ti vadantī’’ti vuttaṁ. ‘‘Kappiya’nti vacanaṁ sakasakabhāsāyapi vaṭṭatī’’ti vadanti. ‘‘Kappiyanti vatvā’’ti vuttattā bhikkhunā ‘kappiyaṁ’icceva vattabbaṁ, ‘‘itarena pana yāya kāyaci bhāsāyā’’ti vadanti, vīmaṁsitabbaṁ. ‘‘Ucchuṁ kappiyaṁ karissāmīti dāruṁ vijjhatī’’ti vacanato kappiyaṁ kātabbaṁ sandhāya viraddheti vuttaṁ hoti, ācariyā pana ‘‘kappiyaṁ kāretabbaṁ sandhāya kappiyanti sitthādiṁ kāreti, vaṭṭatī’’ti vadanti, tassa kāraṇaṁ vadantā kātuṁ vaṭṭanabhāveneva virajjhitvā katepi kappiyaṁ jātaṁ. Yadi na vaṭṭeyya, sitthādimhi kate na vaṭṭeyyāti, upaparikkhitabbaṁ. Uṭṭhitasevālaghaṭaṁ ātape nikkhipituṁ vaṭṭati, vikopetukāmatāya sati dukkaṭaṁ yuttaṁ viya. ‘‘Puppharajjubhājanagatikā, tasmā na vaṭṭati. Nāḷe vā baddhapupphakalāpe nāḷasmiṁ katepi vaṭṭati tasmiṁ pupphassa atthitāyā’’ti vadanti. Porāṇagaṇṭhipade ‘‘bījagāmena bhūtagāmo dassito anavasesapariyādānattha’’nti vuttaṁ.",
  "tika-vin06t2:59": "Bhūtagāmasikkhāpadavaṇṇanā niṭṭhitā.",
  "tika-vin06t2:60": "2. Aññavādakasikkhāpadavaṇṇanā",
  "tika-vin06t2:61": "98-9.Aññaṁ vadatīti aññavādakaṁ, ‘‘vacanaṁ kareyyā’’ti likhitaṁ. ‘‘Tuṇhībhūtassetaṁ nāma’’nti pāṭho. Ugghātetukāmoti samohanitukāmo, antarāyaṁ kattukāmoti porāṇā.",
  "tika-vin06t2:62": "100. ‘‘Sudiṭṭho bhante, na paneso kahāpaṇotiādīsu anāropite dukkaṭena musāvādapācittiyaṁ, aropite pācittiyadvayaṁ hotī’’ti vadanti, vīmaṁsitabbaṁ.",
  "tika-vin06t2:63": "102.Adhammena vā vaggena vā na kammārahassa vāti ettha ‘‘mayi vutte maṁ vā aññaṁ vā saṅgho adhammena vā kammaṁ, vaggena vā kammaṁ karissati, na kammārahassa vā me, aññassa vā kammaṁ karissatī’’ti na kathetīti yojetabbaṁ.",
  "tika-vin06t2:64": "Aññavādakasikkhāpadavaṇṇanā niṭṭhitā.",
  "tika-vin06t2:65": "3. Ujjhāpanakasikkhāpadavaṇṇanā",
  "tika-vin06t2:66": "103.‘‘Chandāyā’’ti akkharakkharāyātiādi viya liṅgavipallāsena vuttaṁ, chandatthanti vā attho. Yesaṁ senāsanāni paññapeti, tesaṁ attani chandatthanti adhippāyo.",
  "tika-vin06t2:67": "106.Anupasampannantiādīsu karaṇattho gahetabbo. Aññaṁ anupasampannanti aññena anupasampannena. Tassa vāti anupasampannassa. ‘‘Sammutikāle pañcaṅgavirahādayo asammatā nāmā’’ti, ‘‘upasampannena laddhasammuti sikkhāpaccakkhānena vinassatī’’ti ca vuttaṁ. Saṅghenāti sabbena saṅghena kammavācāya assāvetvā ‘‘taveso bhāro’’ti kevalaṁ āropitabhāro. Kevala-saddo hettha kammavācāya assāvitabhāvamattameva dīpeti. Sayamevāti itaresaṁ bhikkhūnaṁ anumatiyā. Abhūtena khīyanakassa ādikammikassa kathaṁ anāpattīti ce? Iminā sikkhāpadena. Musāvāde āpattiyeva dve pācittiyo vuttā viya dissanti pubbapayoge rukkhādichindanādīsu viya, vicāretabbaṁ.",
  "tika-vin06t2:68": "Ujjhāpanakasikkhāpadavaṇṇanā niṭṭhitā.",
  "tika-vin06t2:69": "4. Paṭhamasenāsanasikkhāpadavaṇṇanā",
  "tika-vin06t2:70": "110. ‘‘Evañcidaṁ bhagavatā bhikkhūnaṁ sikkhāpadaṁ paññattaṁ hotī’’ti vacanato, parivāre ‘‘ekā paññatti, ekā anupaññattī’’ti (pari. 226) vacanato ca idha atthi anupaññattīti siddhaṁ. Kiñcāpi siddhaṁ, ‘‘evañca pana, bhikkhave, imaṁ sikkhāpadaṁ uddiseyyāthā’’tiādinā pana paññattiṭṭhānaṁ na paññāyati, kevalaṁ ‘‘anujānāmi, bhikkhave, aṭṭhamāse…pe… nikkhipitu’’nti ettakameva vuttaṁ, taṁ kasmāti ce? Paṭhamapaññattiyaṁ vuttanayeneva vattabbato avisesattā na vuttaṁ. Yadi evaṁ kā ettha anupaññattīti? Ajjhokāseti. Ayamanupaññatti paññattiyampi atthīti ce? Atthi, taṁ pana okāsamattadīpanaṁ, dutiyaṁ cātuvassikamāsasaṅkhātakāladīpanaṁ. Yasmā ubhayampi ekaṁ kālokāsaṁ ekato katvā ‘‘ajjhokāse’’ti vuttanti dīpento bhagavā ‘‘anujānāmi, bhikkhave…pe… nikkhipitu’’nti āhāti veditabbaṁ. Teneva mātikāṭṭhakathāyaṁ (kaṅkhā. aṭṭha. paṭhamasenāsanasikkhāpadavaṇṇanā) vuttaṁ ‘‘yattha ca yadā ca santharituṁ na vaṭṭati, taṁ sabbamidha ajjhokāsasaṅkhyameva gatanti veditabba’’nti. Hemantakālassa anāpattisamayattā idaṁ sikkhāpadaṁ nidānānapekkhanti siddhaṁ, tathā hi ajjhokāsapadasāmatthiyena ayaṁ viseso – vassānakāle ovassakaṭṭhāne ajjhokāse, maṇḍapādimhi ca na vaṭṭati. Hemantakāle pakatiajjhokāse na vaṭṭati, sabbamidha ovassakepi maṇḍapādimhi vaṭṭati, tañca kho yattha himavassena senāsanaṁ na temeti, gimhakāle pakatiajjhokāsepi vaṭṭati, tañca kho akālameghādassaneyevāti ayaṁ viseso ‘‘aṭṭha māse’’ti ca ‘‘avassikasaṅkete’’ti ca etesaṁ dvinnaṁ padānaṁ sāmatthiyatopi siddho.",
  "tika-vin06t2:71": "Kiñca bhiyyo – aṭṭhakathāyaṁ sandassitavisesova. Cammādinā onaddhako vā navavāyimo vā na sīghaṁ vinassati. Kāyānugatikattāti kāye yattha, tattha gatattā. Saṅghikamañcādimhi kāyaṁ phusāpetvā viharituṁ na vaṭṭatīti dhammasiritthero. ‘‘Saṅghikaṁ pana ‘ajjhokāsaparibhogena paribhuñjatha, bhante, yathāsukha’nti dāyakā denti senāsanaṁ, evarūpe anāpattī’’ti andhakaṭṭhakathāyaṁ vacanato, idha ca paṭikkhepābhāvato vaṭṭati. ‘‘Aññañca evarūpanti apare’’ti vuttaṁ. ‘‘Pādaṭṭhānābhimukhāti nisīdantassa pādapatanaṭṭhānābhimukhā’’ti likhitaṁ. Sammajjantassa pādaṭṭhānābhimukhanti ācariyassa takko.",
  "tika-vin06t2:72": "111.‘‘Pāduddhārenāti bahiupacāre ṭhitattā’’ti likhitaṁ. Gacchanti, dukkaṭaṁ dhammakathikassa viya. Kasmā na pācittiyaṁ? Pacchā āgatehi vuḍḍhatarehi uṭṭhāpetvā gahetabbato. Dhammakathikassa pana anuṭṭhapetabbattā. ‘‘Anāṇattiyā paññattiyampi tassa bhāro’’ti vuttaṁ.",
  "tika-vin06t2:73": "112.Pariharaṇeyevāti ettha gahetvā vicāraṇeti dhammasiritthero. Attano santakakaraṇeti upatissatthero. Bījanīpattakaṁ caturassabījanī.",
  "tika-vin06t2:74": "113. ‘‘Yo bhikkhu vā sāmaṇero vā…pe… lajjī hotī’ti vuttattā alajjiṁ āpucchitvā gantuṁ na vaṭṭatī’’ti vadanti. Pāṭhe ‘‘kenaci palibuddhaṁ hotī’’ti ca aṭṭhakathāyaṁ ‘‘palibuddha’’nti ca senāsanaṁyeva sandhāya vuttaṁ, tasmā tathāpi atthīti gahetabbaṁ. ‘‘Anāpucchaṁ vā’’ti pāṭho.",
  "tika-vin06t2:75": "Paṭhamasenāsanasikkhāpadavaṇṇanā niṭṭhitā.",
  "tika-vin06t2:76": "5. Dutiyasenāsanasikkhāpadavaṇṇanā",
  "tika-vin06t2:77": "116-7.Ettakameva vuttamaṭṭhakathāsu, tathāpi padaṭṭhādayopi labbhanti eva. Anugaṇṭhipade ‘‘aññaṁ attharaṇādi akappiyattā na vutta’’nti vuttaṁ. ‘‘Mañcaṁ vā pīṭhaṁ vā vihāre vā vihārūpacāre vā’ti imināpi saṁsandanatthaṁ ‘kiñcāpi vutto, atha kho’tiādi āraddha’’nti ca vuttaṁ. Upacāramattañcetaṁ ‘‘rukkhamūle’’ti, tattha vattabbaṁ natthi.",
  "tika-vin06t2:78": "118.Anāpucchitvāpi gantuṁ vaṭṭatīti asatiyā gacchatopi anāpatti, āpucchanaṁ pana vattaṁ sañcicca anāpucchato vattabhedadukkaṭattā. Puggalikasenāsane saṅghikaseyyaṁ, saṅghikasenāsane vā puggalikaseyyaṁ attharitvā gacchantassa dukkaṭaṁ yuttaṁ viya. Kasmā? ‘‘Seyyāmattameva nasseyyā’’ti vuttattā. Idha pana ‘‘palibuddhaṁ palibuddho’’ti duvidhampi atthi.",
  "tika-vin06t2:79": "Dutiyasenāsanasikkhāpadavaṇṇanā niṭṭhitā.",
  "tika-vin06t2:80": "6. Anupakhajjasikkhāpadavaṇṇanā",
  "tika-vin06t2:81": "121. Chabbaggiyesuyeva therā bhikkhūti keci. Pāde dhovitvātiādimhi pavisantassa vā pādadhovanapāsāṇato yāva mañcapīṭhaṁ passāvatthāya nikkhamantassa vā yāva passāvaṭṭhānanti yojanā kātabbā. Evaṁ sante ‘‘passāvatthāya nikkhamantassa vā’’ti na vattabbaṁ, ‘‘passāvaṭṭhānato nikkhamantassa vā’’ti vattabbaṁ. Passāvaṭṭhānanti katthaci potthake. Tathā hi mātikāṭṭhakathāyaṁ (kaṅkhā. aṭṭha. anupakhajjasikkhāpadavaṇṇanā) ‘‘pavisantassa pādadhovanapāsāṇato yāva mañcapīṭhaṁ nikkhamantassa mañcapīṭhato yāva passāvaṭṭhānaṁ, tāva upacāro’’ti vuttaṁ, tasmā ‘‘pāde dhovitvā pavisantassa, passāvatthāya nikkhamantassa ca dvāre nikkhittapādadhovanapāsāṇato, passāvaṭṭhānato ca mañcapīṭha’’nti katthaci potthake pāṭho, so apāṭho. Kasmā? Mañcapīṭhānaṁ upacārassa vuttattā. Pavisantassa yāva mañcapīṭhānaṁ upacāro, nikkhamantassa tato paṭṭhāya yāva passāvaṭṭhānaṁ vaccakuṭicaṅkamaṭṭhānanti iminā atthena yathā saṁsandati, tathāvidho pāṭhoti ācariyo.",
  "tika-vin06t2:82": "122.Upacāraṁ ṭhapetvāti idha vuttaupacāraṁ ṭhapetvā. ‘‘Dassanasavanūpacārepi santharantassā’’ti likhitaṁ.",
  "tika-vin06t2:83": "Anupakhajjasikkhāpadavaṇṇanā niṭṭhitā.",
  "tika-vin06t2:84": "7. Nikkaḍḍhanasikkhāpadavaṇṇanā",
  "tika-vin06t2:85": "126-7.Chasattakoṭṭhakāni vāti ettha dvārakoṭṭhakaṁ adhippetaṁ. ‘‘Nikkhamā’’ti vacanaṁ sutvāpi attano ruciyā nikkhamati, anāpatti; idha aggisālādi eva upacāroti.",
  "tika-vin06t2:86": "Nikkaḍḍhanasikkhāpadavaṇṇanā niṭṭhitā.",
  "tika-vin06t2:87": "8. Vehāsakuṭisikkhāpadavaṇṇanā",
  "tika-vin06t2:88": "129. ‘‘Pamāṇamajjhimassa galappamāṇe dinnatulāpi vehāsakuṭiyevā’’ti likhitaṁ, ‘‘na sā idha adhippetā’’ti vuttaṁ.",
  "tika-vin06t2:89": "Vehāsakuṭisikkhāpadavaṇṇanā niṭṭhitā.",
  "tika-vin06t2:90": "9. Mahallakavihārasikkhāpadavaṇṇanā",
  "tika-vin06t2:91": "135.Yāvadvārakosāti dvārasamīpā, yāva bhittīti attho, taṁ suvuttaṁ. Kavāṭavitthārappamāṇoti hatthapāsassādhippetattā, samantā kavāṭavitthārappamāṇaupacārassa gahitattā aparipūraupacārāpi hoti. Ālokaṁ karotīti ālokaṁ sandheti pidhetīti sandhi eva ālokasandhināmakā honti. Vātapānakavāṭalepakamme appaharitaṭṭhānakiccaṁ natthi.",
  "tika-vin06t2:92": "136.Iṭṭhakāti chadanakapālāsilādiiṭṭhakā. Chadanūparīti ettha paṭhamaṁ tāva ekavāraṁ aparisesaṁ chādetvā puna chādanadaṇḍake bandhitvā dutiyavāraṁ tatheva chādetabbaṁ. ‘‘Tatiyavāracatutthavāre sampatte dve magge adhiṭṭhahitvā tatiyamaggaṁ āṇāpetvā pakkamitabba’’nti vuttaṁ, taṁ ‘‘punappunaṁ chādāpetī’’ti iminā yujjati.",
  "tika-vin06t2:93": "Porāṇā pana ‘‘paṭhamavāreyeva tayo magge adhiṭṭhātuṁ vaṭṭati, catutthato paṭṭhāya āpatti pācittiyaṁ, catutthalepato paṭṭhāya āpattī’’ti vadanti. Tattha chadane vuttavidhinidānena sameti, lepe vuttavidhitikacchedena sameti. Tathāpi so na yuttova. Nidāne, aṭṭhakathāyañca siddhalepattā sabbasovāpi acchanne, channevāpi anekaso pariyāyassa tatiyasseva adhiṭṭhānanti no sametīti ācariyo. ‘‘Dve magge’’ti, ‘‘dve chadane’’ti ca ‘‘tatiyavārato paṭṭhāya evaṁ chādāpehī’ti āṇāpetvā pakkamitabba’’nti ca upatissatthero vadati kira.",
  "tika-vin06t2:94": "Mahallakavihārasikkhāpadavaṇṇanā niṭṭhitā.",
  "tika-vin06t2:95": "10. Sappāṇakasikkhāpadavaṇṇanā",
  "tika-vin06t2:96": "140. Sappāṇakasikkhāpadaṁ uttānatthameva.",
  "tika-vin06t2:97": "Samatto vaṇṇanākkamena bhūtagāmavaggo dutiyo.",
  "tika-vin06t2:98": "3. Ovādavaggo",
  "tika-vin06t2:99": "1. Ovādasikkhāpadavaṇṇanā",
  "tika-vin06t2:100": "144.Kathānusārenāti yo bhikkhunovādakatthiko kiṁsīlo kiṁsamācāro katarakulā pabbajitotiādi kathānusārenāti attho. Saggamaggagamanepīti api-saddena mokkhagamanepi. ‘‘Lakkhaṇappaṭivedhapaṭisaṁyutto’’ti aṭṭhagarudhammānusārena vattabbaṁ dhammakathaṁ sandhāya vuttaṁ.",
  "tika-vin06t2:101": "145-147.Nissīmanti vihāre baddhasīmato aññaṁ abaddhasīmaṁ, gāmasīmādinti attho. ‘‘Supinantenapī’’ti na sabbesanti idha bāhullanayena vuttaṁ. Chabbaggiyā hi keci vīsativassāpi atthi atirekavīsativassāpīti iminā imaṁ majjhimabodhikāle paññattanti viññāyati. ‘‘Sīlavā hotī’’ti vatvā tassa catubbidhattā idha adhippetasīlameva dassetuṁ ‘‘pātimokkhasaṁvarasaṁvuto’’tiādi vuttaṁ. Gaṇṭhānugaṇṭhipadesu ‘‘satisaṁvarādayo idha nādhippetā, tena vibhaṅgapāṭhaṁ dasseti aṭṭhakathācariyo’’ti vuttaṁ. Atthatoti pāḷiatthato. Kāraṇatoti kāraṇūpapattito, aṭṭhakathātoti adhippāyo. Atha vā kāraṇatoti dhammato, tena atthato dhammatoti vuttaṁ hoti. Atha vā atthatoti phalato. ‘‘Kāraṇatoti hetuto. Dhammapadampi jātakena sahā’’ti likhitaṁ. Pañhaṁ kathetunti ‘‘pañhaṁ puṭṭho kathetī’’ti ettha bhikkhuniyā puṭṭhena ‘‘na jānāmī’’ti na sakkā kathetuṁ. ‘‘Na kho pana taṁ bhagavanta’’nti pāṭho. ‘‘Na kho paneta’’nti ca likhanti, taṁ na sundaraṁ. ‘‘Kāsāyavatthavasanāyā’’ti vacanato pārājikāyapi na vaṭṭati. Bhikkhuniyā kāyasaṁsaggameva vuttaṁ. Methunena hi bhikkhunīdūsako hoti.",
  "tika-vin06t2:102": "148-9. Bhikkhūnaṁ santike upasampannā nāma parivattaliṅgā, pañcasatā sākiyāniyo vā. ‘‘Dhammadesanāpattimocanatthaṁ panā’’ti vacanato mātugāmaggahaṇena sabbattha bhikkhunīsaṅgahaṁ gacchatīti siddhaṁ. Bhikkhuniggahaṇena pana mātugāmo tiriyaṁ taraṇasikkhāpade (pāci. 187-190) saṅgahito, na aññattha. ‘‘Osāretabbā’’ti pāḷipāṭho, pāḷi osāretabbāti attho . ‘‘Osāretabba’’nti aṭṭhakathāpāḷi. Ekasmiṁ ṭhāne vandite dosābhāvato bahūsu ekāya vandite vaṭṭatīti ce? Bhikkhūhi kattabbaṁ natthi, bhikkhuniyāyeva kattabbaṁ, tasmā na vaṭṭati . ‘‘Yattha katthaci nisinnāyāti antodvādasahatthe nisinnāyā’’ti vadanti. Na nimantitā hutvā gantukāmāti nimantitā hutvā gantukāmā bhikkhū idha nādhippetā, vassaṁ upagantukāmāva adhippetāti attho. Yato panāti bhikkhunīvihārato. Tatthāti bhikkhunīvihāre. Kiñcāpi ‘‘ovādadāyakā bhikkhū’’ti vacanato ovādadāyakeheva sabhikkhuko āvāso hoti, na sabbehīti āpanno, tathāpi asati bhikkhunovādake ovādasaṁvāsānaṁ atthāya yācanatthāya avassaṁ gantabbattā aññehipi bhikkhūhi sabhikkhukopi sabhikkhuko evāti veditabbo. Sā rakkhitabbāti vassacchedāpatti rakkhitabbā. Kasmā? Āpadāsu hītiādi. ‘‘Ayaṁ uposatho cātuddasikoti pucchitabba’’nti vuttaṁ, tampi terasiyaṁyeva, etarahi pana bhikkhuniyo cātuddasiyaṁyeva gantvā ‘‘kadā ayya uposatho’’ti pucchanti. ‘‘Jāyāyo vā jāriyo vā’’ti adhippāyena vuttaṁ kira. ‘‘Gaccheyya ce, āpattī’’ti pāṭho. Dve tissoti dvīhi tīhi. Ekato āgatānaṁ vasena ‘‘tāhī’’ti bahuvacanaṁ vuttanti adhippāyo. ‘‘Ekā bhikkhunī vā bahū bhikkhunī vā bahūhi bhikkhunupassayehi ovādatthāya pesitā’’ti vacanassa vitthāro ‘‘bhikkhunisaṅgho ca ayya bhikkhuniyo cā’’tiādinā vutto. ‘‘Bhikkhunisaṅgho ca ayya bhikkhuniyo cā’tiādi nānāupassayehi pesitāya vacana’’nti ca ‘‘aparipuṇṇasaṅghapuggalanānāvāsadutiyavacanavasena pañcakkhattuṁ upasaṅkamanaṁ vutta’’nti ca likhitaṁ. Yasmiṁ āvāse pātimokkhuddeso na pavattati, tatthāpi yācanaṁ sampaṭicchitvā punadivase yena paṭiggahitaṁ, tena ‘‘natthi koci bhikkhu bhikkhunovādako sammato’’tiādi vattabbaṁ. Atthi ce sammato, niddisitabbo. ‘‘Sayameva ce sammato, aha’nti vattabba’’nti vuttaṁ. Sace sammato vā ovādapaṭiggāhako vā pātimokkhaṁ uddisati, aññena ārocāpetabbanti eke, ‘‘attanāpi ārocetuṁ vaṭṭatī’’ti ca vadanti. Kesuci potthakesu ‘‘ayyānaṁ pavāretī’’ti likhitaṁ, evaṁ sati ‘‘ayyassa pavāremī’’ti vattabbaṁ, potthake natthi.",
  "tika-vin06t2:103": "Ovādasikkhāpadavaṇṇanā niṭṭhitā.",
  "tika-vin06t2:104": "2. Atthaṅgatasikkhāpadavaṇṇanā",
  "tika-vin06t2:105": "153.Munātīti jānāti. Antaradhāyatipīti ettha taduttamaṁ ce atthi, taṁ passāmi, yaṁ vicittaṁ vā, tadatthañca. Taggha kāraṇaṁ. Saha uppādamanantarā kiriyā. Yamā ca te manasā katatra netvāti. Yathā pāto siyā pāto bhavaṁ pātova udakato uggantvā ṭhitaṁ, tathā virocamānaṁ aṅgīrasaṁ buddhaṁ passa, na kevalaṁ padumaṁ viya, virocamānaṁ tapantamādiccamivantalikkheti sambandho. Atha vā aṅgīrasaṁ buddhaṁ padumaṁva virocamānaṁ sūriyaṁva tapantaṁ passa buddhaṁ. Yathā pāto siyā phullamavītagandhaṁ kokanudasaṅkhātaṁ padumaṁ passasi, tathā virocamānaṁ aṅgīrasaṁ buddhaṁ passa. Ubhayeneva hi bhagavato kanti dīpitāti katvā dīpitaguṇasubhaṁ buddhaṁ sakkatvā taṁ kantiṁ pūjeyya. Pūjaneyyatopi vītināmeyya iti lakkhaye. ‘‘Ekato upasampannāyā’’ti pāḷi.",
  "tika-vin06t2:106": "156. ‘‘Ekato upasampannāna’’nti aṭṭhakathāpāṭho. ‘‘Abhabbo tva’’ntiādivacanato anukampāvasena saddhivihārikādiṁ saṅghikā vihārā nikkaḍḍhāpentassa anāpatti viya dissati. Abhabbo hi thero sañcicca taṁ kātuṁ, gavesitabbāva ettha yuttīti keci. Therena sikkhāpadapaññattito pubbe katanti mama takko.",
  "tika-vin06t2:107": "Atthaṅgatasikkhāpadavaṇṇanā niṭṭhitā.",
  "tika-vin06t2:108": "3. Bhikkhunupassayasikkhāpadavaṇṇanā",
  "tika-vin06t2:109": "162. ‘‘Ekarattampi vasantī’’ti (pāci. 161) vacanato yattha rattiyaṁ na vasanti, tattha gantvā ovadituṁ vaṭṭatīti eke. Yadi evaṁ saṅketaṭṭhānaṁ gantvā ovadituṁ vaṭṭatīti siddhaṁ. ‘‘Tato addhayojaneyeva sabhikkhuko āvāso icchitabbo’’ti na vattabbaṁ. Bhikkhunovādako ce addhayojanaṁ gantvā ovaditukāmo hoti, bhikkhunisaṅgho ca addhayojanaṁ gantvā sotukāmo, ‘‘vaṭṭatī’’ti vattabbaṁ siyā, tañca na vuttaṁ, tasmā na vaṭṭati. Heṭṭhimaparicchedena pana ‘‘ekarattampī’’ti vuttaṁ. Tato paṭṭhāya upassayaṁ hoti, na upassayasaṅkhepena katamattenāti vuttaṁ hoti. Yattha vāsūpagatā bhikkhuniyo, so upassayasaṅkhyaṁ gacchati, tattha na gantvā ovādo dātabbo. Ekāvāse divā vaṭṭatīti eke, vicāretvā yuttataraṁ gahetabbaṁ.",
  "tika-vin06t2:110": "Bhikkhunupassayasikkhāpadavaṇṇanā niṭṭhitā.",
  "tika-vin06t2:111": "4. Āmisasikkhāpadavaṇṇanā",
  "tika-vin06t2:112": "164. ‘‘Upasampannaṁ saṅghena asammata’’nti pāḷivacanato, ‘‘sammatena vā saṅghena vā bhāraṁ katvā ṭhapito’’ti aṭṭhakathāvacanato ca aṭṭhahaṅgehi samannāgato sammatena vā vippavasitukāmena ‘‘yāvāhaṁ āgamissāmi, tāva te bhāro hotū’’ti yācitvā ṭhapito, tassābhāvato saṅghena vā tatheva bhāraṁ katvā ṭhapito aṭṭhahi garudhammehi ovadituṁ labhati, pageva aññena dhammenāti siddhaṁ. ‘‘Yo pana bhikkhu asammato bhikkhuniyo ovadeyya, pācittiya’’nti pageva bhāraṁ katvā aṭṭhapitaṁ sandhāya vuttanti veditabbaṁ. Abhayagirivāsīnampi idameva mataṁ, anugaṇṭhipade pana imaṁ nayaṁ paṭikkhipitvā ‘‘natthi kocī’’tiādinā ‘‘etarahi ovādako asammato bhikkhunovādako nāmā’’ti vatvā ‘‘yaṁ pana andhakaṭṭhakathāyaṁ vuttaṁ ‘upasampannaṁ saṅghena kammavācāya asammataṁ, bhikkhusaṅghena pana bhikkhunisaṅghassa anuggahaṁ karotha, bhikkhuniyo ovadatha, bhikkhusaṅghassa ca karotha phāsuvihāranti evaṁ yācitvā ṭhapito bhikkhusaṅghaṁ āpucchitvā, tato so thero bhikkhuniyo ovadati, evarūpaṁ bhikkhusaṅghena asammatanti, tatra vuttanayeneva attho gahetabbo’’ti vuttaṁ. Porāṇagaṇṭhipade pana ‘‘asammato gāmaṁ ovādatthāya āgatānaṁ bhikkhunīnaṁ vacanaṁ sutvā paṭivacanaṁ dento saṅghānumatiyā, na ñatticatutthenā’’ti vuttaṁ, taṁ anugaṇṭhipadamatena sameti, andhakaṭṭhakathāyaṁ vuttavacanaṁ tena sameti, tañca pāḷivacanaṁ, na hi ovādapaṭiggāhako, pātimokkhuddesako vā ‘‘pāsādikena sampādetū’’ti vacanamattena bhikkhunovādako nāma hoti. Hotīti ce, anupasampannopi tattakena vacanena ‘‘bhikkhunovādako hotū’’ti vattabbo. Hotīti ce, yaṁ vuttaṁ gaṇṭhānugaṇṭhipadesu ‘‘asammato nāma asammatabhāvena ‘bahussuto tvaṁ ovadāhī’ti saṅghena bhāraṁ katvā ṭhapito’’ti. Ettha bāhusaccena kiṁ payojanaṁ. Anugaṇṭhipadeyeva ‘‘abhayagirivāsī vadatīti sutvā sammatena vā āṇatto ovadituṁ labhatīti dhammasiritthero pacchā anujānātī’’ti vuttaṁ. Kiṁ bahukāya. ‘‘Pāsādikena sampādetū’’ti ettakamattena bhikkhunovādako hoti. Aṭṭhakathāyaṁ ‘‘bhāraṁ katvā’’ti iminā kiṁ payojanaṁ, tattakampi vattuṁ añño na labhati, tena ca ‘‘anujānāmi, bhikkhave, ṭhapetvā bālaṁ gilānaṁ gamikaṁ avasesehi ovādaṁ gahetu’’nti (cūḷava. 414) ayaṁ pāḷi virujjheyya. Kathaṁ? Tassa hi ‘‘na, bhikkhave, ovādo na paccāharitabbo’’ti (cūḷava. 415) canato sammatāsammatabhāvena natthi kocīti ‘‘pāsādikena sampādetū’’ti vattabbaṁ siyā, vadanto ca idha paṭhamena āpattiyā kāretabbo hotīti. Hotu asammatattā, akatabhārattā ca. Imassa ca bhikkhunovādakatte imassa khīyanena dukkaṭaṁ siyā, sabbametaṁ aniṭṭhaṁ, tasmā aṭṭhakathāyaṁ ‘‘ayamettha bhikkhunovādako nāmā’’ti avuttattā tathā bhāraṁ katvā ṭhapito ovadituṁ labhatiyeva, nāññoti ācariyo.",
  "tika-vin06t2:113": "Āmisasikkhāpadavaṇṇanā niṭṭhitā.",
  "tika-vin06t2:114": "5. Cīvaradānasikkhāpadavaṇṇanā",
  "tika-vin06t2:115": "169.Sādiyissasīti pucchā.",
  "tika-vin06t2:116": "Cīvaradānasikkhāpadavaṇṇanā niṭṭhitā.",
  "tika-vin06t2:117": "6. Cīvarasibbanasikkhāpadavaṇṇanā",
  "tika-vin06t2:118": "176.Vañcetvāti ‘‘tava ñātikāyā’’ti avatvā ‘‘ekissā bhikkhuniyā’’ti ettakameva vatvā, te hi ‘‘ekissā’’ti vacanaṁ sutvā aññātikāya santakasaññino sibbesuṁ. Imasmiṁ sikkhāpade ‘‘cīvaraṁ nāma channaṁ cīvarānaṁ aññataraṁ cīvara’’nti ettakameva pāḷi, tena vuttaṁ ‘‘cīvaranti yaṁ nivāsetuṁ vā pārupituṁ vā’’tiādi. ‘‘Vikappanupagaṁ pacchima’’nti ca likhitaṁ, so pamādalekho.",
  "tika-vin06t2:119": "Cīvarasibbanasikkhāpadavaṇṇanā niṭṭhitā.",
  "tika-vin06t2:120": "7. Saṁvidhānasikkhāpadavaṇṇanā",
  "tika-vin06t2:121": "181. Tā bhikkhuniyo dūsayiṁsūti vipariṇāmo kātabbo.",
  "tika-vin06t2:122": "182-4.Sampadantīti padasā gacchanti. Vuttanayenevāti ‘‘sampatanti etthāti sampāto’’tiādinā. Padagate upacāro na labbhati, accāsannattā missaṁ viya hotīti. Kukkuṭavassitaparicchinno mahāaṭṭhakathāyaṁ. ‘‘Tampi vohārenā’’ti likhitaṁ. ‘‘Yebhuyyena tathā sanniveso hotīti katvā aṭṭhakathāyaṁ vuttaṁ, tasmā na pamādalekho’’ti ca, ‘‘ukkaṭṭhaparicchedena vuttaṁ aṭṭhakathāyaṁ, tato uddhaṁ addhayojanalakkhaṇasampattaṁ nāma hotīti gahetabba’’nti ca vuttaṁ. ‘‘Kappiyabhūmi kirāyaṁ…pe… na vadantī’’ti vuttaṁ. Duddasañhettha kāraṇaṁ. Kataraṁ pana tanti? ‘‘Gacchāmāti saṁvidahati, āpatti dukkaṭassā’’ti vuttaṁ. Tattha ‘‘gacchāmā’’ti vattamānavacanantañca, amagge bhikkhunupassayādimhi na sambhavatiyeva manussānaṁ antaragharādimhi maggasaṅkhepagamanato, uccāsayanādiuppattiṭṭhānattā ca. Na titthiyaseyyāya vā pabbajitāvāsattā. Dvāreti samīpatthe bhummaṁ, tasmā taṁ dassetuṁ puna ‘‘rathikāyā’’ti āha. Sesaaṭṭhakathāyaṁ ‘‘etthantare saṁvidahitepi bhikkhuno dukkaṭa’’nti āgatattā na sameti. ‘‘Gāmantare’’ti vacanato aññagāmassa upacārokkamane eva āpatti. ‘‘Addhayojane’’ti vacanato atikkamaneyeva yuttaṁ.",
  "tika-vin06t2:123": "185.Raṭṭhabhedeti vilope. Porāṇagaṇṭhipade ‘‘tayopi saṅketā kāladivasamaggavasena, tattha pacchimeneva āpattī’’ti vuttaṁ. ‘‘Iminā maggenā’’ti vissajjetvā aññena gacchanti ce, āpattiyevāti attho.",
  "tika-vin06t2:124": "Saṁvidhānasikkhāpadavaṇṇanā niṭṭhitā.",
  "tika-vin06t2:125": "8. Nāvābhiruhanasikkhāpadavaṇṇanā",
  "tika-vin06t2:126": "189. Nadiyā kuto gāmantaranti ce? ‘‘Yassā nadiyā’’tiādimāha. Gāmantaragaṇanāyāti yasmiṁ gāmatitthe āruḷho, taṁ ṭhapetvā aññagāmagaṇanāya. ‘‘Mātugāmopi idha saṅgahaṁ gacchatī’’ti ācariyassa takko, teneva ‘‘ubhayattha ekato upasampannāya dukkaṭaṁ, sikkhamānāya sāmaṇeriyā anāpattī’’ti ca na vuttaṁ. Eseva nayo aññesupi evarūpesu.",
  "tika-vin06t2:127": "191. ‘‘Lokassādamittasanthavavasena keḷipurekkhārā saṁvidahitvā’’ti vuttattā akusalacittaṁ lokavajjanti vattabbanti? Na vattabbaṁ, ‘‘keḷipurekkhārā’’ti vacanaṁ yebhuyyatāya vuttaṁ. Porāṇagaṇṭhipade ca ‘‘tīṇi cittāni tisso vedanā’’ti vuttaṁ, saṁvidahanakāle vā keḷipurekkhāro bhikkhu saṁvidahati, āpatti bhikkhuno gāmantarokkamane, addhayojanātikkame vā. Kusalacitto vā hoti paccavekkhanto, cetiyādīni vā passanto, abyākatacitto vā hoti kilamathavasena niddāyantoti ticittāni gahitānīti veditabbā.",
  "tika-vin06t2:128": "Nāvābhiruhanasikkhāpadavaṇṇanā niṭṭhitā.",
  "tika-vin06t2:129": "9. Paripācitasikkhāpadavaṇṇanā",
  "tika-vin06t2:130": "192.Ceṭaketi dārake. Taruṇapotaketi porāṇā. ‘‘Pāpabhikkhūnaṁ pakkhupacchedāya idaṁ paññattaṁ, tasmā pañca bhojaneyevāpatti vuttā’’ti likhitaṁ.",
  "tika-vin06t2:131": "194-7.Nipphāditanti viññattiyā na hoti, kintu parikathādīhi, tasmā iminā sikkhāpadena anāpatti, taṁ sandhāya ‘‘sabbattha anāpattī’’ti vuttaṁ. ‘‘Kathānusārena tattha pasīditvā denti, idaṁ paripācitaṁ na hoti, vaṭṭantī’’ti paṭhamasikkhāpade vuttattāti dhammasiritthero, upatissatthero pana ‘‘itarampi vaṭṭatiyevā’’ti āha. Porāṇagaṇṭhipade pana ‘‘yasmā devadatto pakatiyā tattha bhikkhuniparipācitaṁ bhuñjati, tasmā imaṁ aṭṭhuppattiṁ nidānaṁ katvā idaṁ sikkhāpadaṁ paññatta’’nti vuttaṁ.",
  "tika-vin06t2:132": "Paripācitasikkhāpadavaṇṇanā niṭṭhitā.",
  "tika-vin06t2:133": "10. Rahonisajjasikkhāpadavaṇṇanā",
  "tika-vin06t2:134": "198. ‘‘Upanandassa catutthasikkhāpadena cā’’ti pāṭho.",
  "tika-vin06t2:135": "Rahonisajjasikkhāpadavaṇṇanā niṭṭhitā.",
  "tika-vin06t2:136": "Samatto vaṇṇanākkamena ovādavaggo tatiyo.",
  "tika-vin06t2:137": "4. Bhojanavaggo",
  "tika-vin06t2:138": "1. Āvasathapiṇḍasikkhāpadavaṇṇanā",
  "tika-vin06t2:139": "203-4.Pūgassāti pūgena. Kukkuccāyantoti nissaraṇenettha bhavitabbaṁ, taṁ mayaṁ na jānāmāti sanniṭṭhānassa karaṇavasena ‘‘kukkuccāyanto’’ti vuccati. Yathā hi āyasmā upāli nayaggāhena ‘‘anāpatti āvuso supinantenā’’ti (pārā. 78) āha, tathā theropi ‘‘anāpatti gilānassā’’ti kasmā na paricchindatīti? Anattādhikārattā vinayapaññattiyā, ‘‘nāyaṁ attano okāso’’ti paṭikkhittattā, sikkhāpadassa aparipuṇṇattā. Paṭhamapārājikasikkhāpade paripuṇṇaṁ katvā paññatteyeva hi so thero ‘‘anāpatti supinantenā’’ti āha ‘‘aññatra supinantā’’ti vuttapadānusārenāti. Yasmā odissa ayāvadattheva dāyakānaṁ pīḷā natthi, tasmā ‘‘anodissa yāvadattho’’ti vuttaṁ.",
  "tika-vin06t2:140": "208. ‘‘Antarāmagge ekadivasa’nti ekaṁyeva sandhāya vutta’’nti ca ‘‘eseva nayoti vuttanayameva dassetuṁ gantvā paccāgacchanto hītiādimāhā’’ti ca ‘‘suddhacitto hutvā pakatigamaneva bhuñjituṁ labhatī’’ti ca ‘‘agilānassa gilānasaññino kāyena samuṭṭhātī’’ti ca likhitaṁ.",
  "tika-vin06t2:141": "Āvasathapiṇḍasikkhāpadavaṇṇanā niṭṭhitā.",
  "tika-vin06t2:142": "2. Gaṇabhojanasikkhāpadavaṇṇanā",
  "tika-vin06t2:143": "209-218.Guḷhapaṭicchannoti apākaṭova. Eko puttenāti ekassekaṁ bhattaṁ ‘‘ahaṁ aññena nimantito’’ti na vuccati. ‘‘Sace ekato gaṇhanti, gaṇabhojanaṁ hotī’’ti (pāci. aṭṭha. 217-218) vuttattā cattāro upāsakā cattāro bhikkhū visuṁ visuṁ nimantetvā hatthapāse ṭhitānaṁ ce denti, gaṇabhojanaṁ hoti evāti eke, taṁ na yuttaṁ viya. ‘‘Viññattito pasavane gaṇassa ekato gahaṇe iminā sikkhāpadena āpatti, visuṁ gahaṇe paṇītabhojanasūpodanaviññattīhī’’ti likhitaṁ. ‘‘Viññattito pasavanaṁ aṭṭhuppattivasena aṭṭhakathāyaṁ anuññātaṁ. Sūpodanādivasena tattha āpatti evā’’ti vuttaṁ, taṁ na yuttaṁ. Kasmā? Parivāre (pari. 168) eva dvinnaṁ ākārānaṁ āgatattā, tasmā aṭṭhakathāyaṁ ‘‘anuññāta’’nti duvuttaṁ. Aṭṭhuppattiyaṁyeva pākaṭanti ‘‘padabhājane na vutta’’nti vattabbaṁ. Ekato gaṇhantīti gahitabhattāpi aññe yāva gaṇhanti, tāva ce tiṭṭhanti, ekato gaṇhantiyeva nāma. ‘‘Gacchati ce, anāpattī’’ti vadanti.",
  "tika-vin06t2:144": "Etthāha – ‘‘paṭiggahaṇameva hettha pamāṇa’’nti vuttaṁ, atha kasmā pāḷiyaṁ ‘‘gaṇabhojanaṁ nāma yattha cattāro…pe… bhuñjanti, etaṁ gaṇabhojanaṁ nāmā’’ti (pāci. 218) vuttanti? Vuccati – yatthāti upayogatthe bhummavacanaṁ. Cattāroti gaṇassa heṭṭhimaparicchedanidassanaṁ. Pañcannaṁ bhojanānanti āpattippahonakabhojananidassanaṁ. Aññatarena bhojanena nimantitāti akappiyanimantananidassanaṁ. Nimantanavaseneva pana gaṇabhojanassa vuttattā ‘‘nimantitā bhuñjantīti vutta’’nti vuttaṁ. ‘‘Aññataraṁ bhojanaṁ viññāpetvā bhuñjantī’’ti pana na vuttaṁ aṭṭhuppattiyaṁyeva pākaṭattā. Yaṁ bhuñjantīti evaṁ sambandho veditabbo. Tattha bhuñjantīti paṭiggāhakaniyamavacanaṁ. Na hi appaṭiggahitakaṁ bhikkhū bhuñjanti. Idaṁ vuttaṁ hoti ‘‘gaṇassa yato paṭiggahitāhārabhojanahetu pācittiya’’nti. Āgantukapaṭṭaṁ moghasuttena sibbitvā ṭhapenti, tattha anuvāte yathā ekatalaṁ hoti, tathā hatthehi ghaṭṭeti. Valetīti āvaṭṭeti. Parivattananti suttaṁ gaṇhantānaṁ sukhaggahaṇatthaṁ suttaparivattanaṁ karoti, paṭṭaṁ sibbantānaṁ sukhasibbanatthaṁ paṭṭaparivattanañca. Navacīvarakārako idhādhippeto, na itaroti. ‘‘Bimbisāraṁ āpucchitvā sambhāre kayiramāneyeva kālā atikkantā, pacchā gaṇabhojanasikkhāpade paññatte bhagavantaṁ upasaṅkamitvā pucchī’’ti vadanti, aññathā aṭṭhakathāya virujjhanato.",
  "tika-vin06t2:145": "220. ‘‘Dve tayo ekatoti yepi akappiyanimantanaṁ sādiyitvā’’tiādivacanena akappiyanimantanapaccayā eva anāpatti, viññattito āpattiyevāti dīpeti. Animantito catuttho yassa tadetaṁ animantitacatutthaṁ. Esa nayo sabbattha. Pavesetvāti nisīdāpetvā. Cīvaradānasamayaladdhakacatukkaṁ cīvarakārasamayaladdhakacatukkanti evamādīni. Tāni cāti yehi bhojanehi visaṅketo natthi, tāni. Mahāthereti upasampanne. Aṭṭhatvāti ṭhitena nimittaṁ dassitaṁ hoti. Tattha tattha gantvāti rathikādīsu bhikkhusamīpe gantvā. Imasmiṁ pana sikkhāpade katthaci potthake ‘‘anujānāmi, bhikkhave, cīvaradānasamaye gaṇabhojanaṁ bhuñjituṁ. Evañcidaṁ bhagavatā bhikkhūna’’nti pāṭho dissati. Katthaci ‘‘bhuñjitu’’nti vatvā ‘‘evañca pana, bhikkhave, imaṁ sikkhāpadaṁ uddiseyyāthā’’ti pāṭho, ayaṁ sobhano.",
  "tika-vin06t2:146": "Gaṇabhojanasikkhāpadavaṇṇanā niṭṭhitā.",
  "tika-vin06t2:147": "3. Paramparabhojanasikkhāpadavaṇṇanā",
  "tika-vin06t2:148": "221.Adhiṭṭhitāti niccappavattā. Badaracuṇṇasakkarādīhi yojitaṁ badarasāḷavaṁ. Kirakammakārenāti kirassa kammakārena.",
  "tika-vin06t2:149": "226.‘‘Vikappetvā gaṇhāhī’’ti etthāhu porāṇattherā ‘‘bhagavato sammukhā avikappetvā gehato nikkhamitvā rathikāya aññatarassa bhikkhuno santike vikappesi, vikappentena pana ‘mayhaṁ bhattapaccāsaṁ itthannāmassa dammī’ti vattabbaṁ, itarena vattabbaṁ ‘tassa santakaṁ paribhuñja vā yathāpaccayaṁ vā karohī’’’ti. Pañcasusahadhammikesūti sammukhā ṭhitassa sahadhammikassa yassa vikappetukāmo, taṁ sahadhammikaṁ adisvā gahaṭṭhassa vā santike, sayameva vā ‘‘pañcasu sahadhammikesu itthannāmassa vikappemī’’ti vatvā bhuñjitabbanti eke, evaṁ sati thero tasmiṁyeva nisinnova tathā vācaṁ nicchāretvā paṭiggaṇhātīti takko dissati. Mahāpaccariyādīsu pana parammukhā vikappanāva vuttā, sā ‘‘tena hānanda, vikappetvā gaṇhāhī’’ti iminā sameti, tathāpi mātikāṭṭhakathāyaṁ (kaṅkhā. aṭṭha. paramparabhojanasikkhāpadavaṇṇanā) ‘‘tasmā yo bhikkhu pañcasu sahadhammikesu aññatarassa ‘mayhaṁ bhattapaccāsaṁ tuyhaṁ dammī’ti vā ‘vikappemī’ti vā evaṁ sammukhā vā ‘itthannāmassa dammī’ti vā ‘vikappemī’ti vā evaṁ parammukhā vā’’ti vacanato sahadhammikassa santike eva vattabbaṁ, na sayamevāti dissati. Yasmā ayaṁ pacchimanayo porāṇagaṇṭhipadenapi sameti, tasmā idha mātikāṭṭhakathānusārena attho veditabbo. Ettha kiñcāpi ‘‘te manussā…pe… bhojanamadaṁsū’’ti vacanato akappiyanimantanaṁ paññāyati, tathāpi therassa kukkuccuppattikāraṇena bhattena so nimantitoti veditabbo. Aññathā parato ‘‘dve tayo nimantane ekato bhuñjatī’’ti vacanena, anāpattivārena ca virujjhati.",
  "tika-vin06t2:150": "229. Etthāyaṁ vicāraṇā – ‘‘añño manusso pattaṁ gaṇhāti, na dātabba’’nti vacanato aparabhāge akappiyanimantanena natthi payojanaṁ, pubbabhāgeyeva akappiyanimantanena payojananti svepi bhante āgaccheyyāthāti ettha kataraṁ akappiyanimantanaṁ, tasmā adhippāyo cettha pamāṇanti. Na, ‘‘piṇḍāya caritvā laddhabhattaṁ bhuñjati, āpattī’’ti vacanatoti. Tattha ‘‘svepi bhante’’ti ettha yathā vacanamattaṁ aggahetvā akappiyanimantanakkamena attho gahito, tathā ‘‘piṇḍāya caritvā’’ti etthāpi antarā akappiyanimantanena laddhabhattaṁ sandhāya vuttanti attho gahetabbo. Piṇḍāya hi carantaṁ disvā ‘‘ettha, bhante, bhattaṁ gaṇhathā’’ti dinnampi akappiyanimantanena laddhaṁ nāma hoti. Vohārena pana ‘‘piṇḍāya caritvā laddhabhatta’’nti vuccati, evaṁsampadamidaṁ daṭṭhabbaṁ. Aññathā mātikāṭṭhakathāyaṁ ‘‘gaṇabhojane vuttanayeneva pañcahi bhojanehi nimantitassa…pe… parassa parassa bhojane’’ti vuttavacanavirodho. Idañhi vacanaṁ yena paṭhamaṁ nimantito, tato paṭhamanimantitaṁ ādāya gato parassa parassa nimantanakadāyakassa bhojaneti atthaparidīpanato nimantanato laddhabhattassa bhojaneyeva āpattīti dīpeti. ‘‘Dve tayo nimantane ekato’’ti vacanenapi sameti, aññathā ‘‘yena nimantito, tassa bhojanato parassa bhojane’’ti ettakaṁ vattabbaṁ siyā, pāḷiyaṁ vā ‘‘nimantanena ekatobhuñjatī’’ti ettakaṁ vattabbaṁ siyā. Dutiyanimantanassa paṭhamabhojane āpattippasaṅganivāraṇatthaṁ ‘‘yena yenā’’tiādi vuttaṁ. Nimantanapaṭipāṭiyā bhuñjatīti pāḷīti ce? Na, ‘‘anāpatti niccabhatte’’tiādipāḷivirodhato.",
  "tika-vin06t2:151": "Gaṇṭhipade pana ‘‘piṇḍāya caritvā laddhabhattaṁ kasmā bhuñjituṁ na labhatīti ce? ‘Paramparabhojanaṁ nāma pañcannaṁ bhojanānaṁ aññatarena bhojanena nimantito, taṁ ṭhapetvā pañcannaṁ bhojanānaṁ aññataraṁ bhojanaṁ bhuñjati, etaṁ paramparabhojanaṁ nāmā’ti vuttattā’’ti likhitaṁ. Yadi evaṁ niccabhattādikampi na vaṭṭatīti āpajjatīti niccabhattādi odissakanti ce? Taṁ na, tadaññassa attano dhanena nipphannassa, saṅghato laddhassa vā pāto pacanakayāgu ce ghanā hoti, tassāpi, ekakuṭikaṁ gāmaṁ upanissāya viharato bhikkhācariyavasena labhitabbaniccabhattassa ca akappiyabhāvappasaṅgato. Tattha bhikkhācariyavasena laddhaṁ na kappati nimantanakānaṁ appasādāvahanatoti ce? Na, ‘‘pañca bhojanāni ṭhapetvā sabbattha anāpattī’’ti vacanavirodhato. Khādanīyampi hi parassa khāditvā bhuttattā nimantanabhojanaṁ abhuñjanto appasādaṁ karoti eva, tasmā appasādāvahaṁ appamāṇaṁ, tasmā niccabhattādi odissakaṁ na sambhavati. Apica heṭṭhā vuttanayena saddhiṁ idha vuttanayena saṁsanditvā yaṁ yaṁ khamati, taṁ taṁ gahetabbanti sabbopi kesañci ācariyānaṁ vinicchayo. Ācariyassa pana vinicchayo ante āvi bhavissati. ‘‘Khīraṁ vā rasaṁ vā pivato amissampīti adhippāyo’’ti vuttaṁ. Gaṇṭhipade ‘‘heṭṭhā odanenāmissetvā upari tiṭṭhatī’’ti likhitaṁ.",
  "tika-vin06t2:152": "Mahāupāsakoti gehasāmiko. Mahāaṭṭhakathāyaṁ ‘‘āpattī’’ti vacanena kurundiyaṁ ‘‘vaṭṭatī’’ti vacanaṁ viruddhaṁ viya dissati. ‘‘Dvinnampi adhippāyo mahāpaccariyaṁ vicārito’’ti likhitaṁ. ‘‘Cārittatoti ‘santaṁ bhikkhuṁ anāpucchā’ti parato vattabbato’’ti vuttaṁ. Vacīkammaṁ avikappanaṁ. Ettha ‘‘mahāupāsako bhikkhū nimanteti…pe… pacchā laddhaṁ bhattaṁ bhuñjantassa āpatti. Piṇḍāya caritvā laddhabhattaṁ bhuñjati, āpattī’’ti aṭṭhakathāyaṁ vacanato, ‘‘kālasseva piṇḍāya caritvā bhuñjimhā’’ti pāḷito, khandhake ‘‘na ca, bhikkhave, aññatra nimantane aññassa bhojjayāgu paribhuñjitabbā, yo paribhuñjeyya, yathādhammo kāretabbo’’ti (mahāva. 283) vacanato ca nimantetvā vā pavedetu animantetvā vā, paṭhamagahitanimantanassa bhikkhuno paṭhamanimantanabhojanato aññaṁ yaṁ kiñci parasantakaṁ bhojanaṁ paramparabhojanāpattiṁ karoti. Attano santakaṁ, saṅghagaṇato laddhaṁ vā agahaṭṭhasantakaṁ vaṭṭati, nimantanato paṭhamaṁ nibaddhattā pana niccabhattādi parasantakampi vaṭṭati. Khandhake ‘‘na ca , bhikkhave…pe… yathādhammo kāretabbo’’ti (mahāva. 283) vacanaṁ parasantakabhojanavuttaniyamanaṁ. Tato hatthakova no takkoti ācariyo.",
  "tika-vin06t2:153": "Paramparabhojanasikkhāpadavaṇṇanā niṭṭhitā.",
  "tika-vin06t2:154": "4. Kāṇamātāsikkhāpadavaṇṇanā",
  "tika-vin06t2:155": "31-3.Paṭiyālokanti pacchimaṁ desaṁ. Pūvagaṇanāyāti atirittapūvagaṇanāyāti attho. Sace ‘‘apātheyyādiatthāya sajjita’’nti saññāya gaṇhāti, acittakattā sikkhāpadassa āpatti eva. Atha uggahitaṁ gaṇhāti, na muccatiyeva. Asaṁvibhāge pana anāpatti akappiyattā. Acittakatā paññattijānanābhāveneva, na vatthujānanābhāvenāti eke. Na, mātikāṭṭhakathāyaṁ ‘‘pātheyyādiatthāya sajjitabhāvajānana’’nti aṅgesu avuttattā. Porāṇagaṇṭhipade panevaṁ vuttaṁ ‘‘ekena vā anekehi vā dvattipattapūresu gahitesu tesaṁ anārocanena vā sayaṁ vā jānitvā yo aññaṁ gaṇhāti, tassa dukkaṭaṁ. Ekato tīsu, catūsu vā paviṭṭhesu ekena ce dvepattapūrā gahitā, dutiye dve gaṇhante paṭhamo ce na nivāreti, paṭhamassa pācittiyaṁ. Nivāreti ce, anāpatti, dutiyasseva dukkaṭa’’nti. Sace sañcicca na vadati, porāṇagaṇṭhipade vuttanayena pācittiyaṁ, mātikāṭṭhakathāvasena (kaṅkhā. aṭṭha. kāṇamātāsikkhāpadavaṇṇanā) dukkaṭaṁ. ‘‘Atirekapaṭiggahaṇa’’nti tattha pañcamaṁ aṅgaṁ vuttaṁ, tasmā appaṭiggahitattā na pācittiyaṁ, kattabbākaraṇato pana dukkaṭaṁ. Aññathā kiriyākiriyaṁ idaṁ āpajjati, anivāraṇaṁ, anārocanaṁ vā chaṭṭhaṅgaṁ vattabbaṁ siyā. Ekanikāyikānaṁ vāti ettha ‘‘āsannavihārabhikkhū, āsannaāsanasālāgatā vā sace visabhāgehi ānītaṁ na paṭiggaṇhanti, ‘ārāmikādīnaṁyeva vā dāpentī’ti jānāti, yattha paribhogaṁ gacchati, tattha dātuṁ vaṭṭatī’’ti vuttaṁ. ‘‘Dvattipattapūrā’ti vacanato pacchiādīsu adhikampi gaṇhato anāpattī’’ti keci vinayadharamānino vadanti, taṁ tesaṁyeva nisīdatu, ācariyā pana ‘‘pacchiādīsupi ukkaṭṭhapattassa pamāṇavasena dvattipattapūrā gahetabbā. Ukkaṭṭhaparicchedakathā hesā’’ti vadanti.",
  "tika-vin06t2:156": "Kāṇamātāsikkhāpadavaṇṇanā niṭṭhitā.",
  "tika-vin06t2:157": "5. Paṭhamapavāraṇasikkhāpadavaṇṇanā",
  "tika-vin06t2:158": "236.Yāvadatthapavāraṇāyapavāritā kiñcāpi ‘‘pavāritā’’icceva adhippetā aṭṭhuppattiyāva, atha kho pacchimāva idhādhippetā.",
  "tika-vin06t2:159": "237.‘‘Alametaṁ sabba’’nti vuttattā atirittaṁ nāma hoti. Bhikkhussa idampi te adhikaṁ, ito aññaṁ na lacchatīti kira attho.",
  "tika-vin06t2:160": "238-9. ‘‘Asanaṁ paññāyatī’’ti eteneva ‘‘bhuttāvī’’ti etassa siddhattā visuṁ atthasiddhi natthi. Yadi atthi, aṅgānaṁ chakkattadassananti. Vuttampi cetantiādi pavāraṇaṅgānaṁ pañcakattadassanaṁ. Varakoti yo koci varako. ‘‘Pavāraṇaṁ pana janetiyevāti visuṁ sitthaṁ vodakaṁ karonti, pavāraṇaṁ na janeti. Yāguṁ vā pivanto paṭhamaṁ udakaṁ pivati, vaṭṭati. Avasiṭṭhaṁ heṭṭhāsitthaṁ pavāraṇaṁ na janetī’’ti likhitaṁ. Upatissatthero ‘‘janetiyevā’’ti vadati, taṁ na icchanti ācariyā. Bhajjitapiṭṭhanti taṇḍulacuṇṇameva. Bhajjitasattuyo piṇḍetvā katamodako sattumodako.",
  "tika-vin06t2:161": "‘‘Yāgusitthamattāneva dve…pe… paṭikkhipati, na pavāretī’’ti vuttattā paracaṅkamacchādayo pakkhipitvā pakkayāguṁ pivanto sace aññaṁ tādisaṁyeva paṭikkhipati, pavāraṇā na hotīti kira dhammasiritthero. Sace aññaṁ paṭikkhipati, na pavāreti. Kasmā? Asanasaṅkhātassa vippakatabhojanassābhāvato. Bhojanasālāyaṁ bhuñjanto ce, attano apāpuṇanakoṭṭhāsaṁ abhihaṭaṁ paṭikkhipati, na pavāreti. Kāmaṁ paṭikkhipati, patte pana ārāmiko ākirati, tato bhuñjituṁ na vaṭṭati. Idañhi buddhappaṭikuṭṭhaanesanāya uppanneyeva saṅgahaṁ gacchati. Yathā hi saṅghato uddhaṭapiṇḍaṁ dussīlo deti, taṁ paṭikkhipati, na pavāreti, evaṁsampadamidaṁ. ‘‘Visabhāgo lajjī ce deti, taṁ tena sambhogaṁ akattukāmatāya paṭikkhipati, pavāretīti apare’’ti vuttaṁ. Parivesanāyāti bhattagge. ‘‘Maṁsena rasaṁ, maṁsañca rasañca maṁsarasanti āpajjanato ‘maṁsarasa’nti vutte paṭikkhepato hoti, maṁsassa rasaṁ maṁsarasanti viggaho nādhippeto’’ti vuttaṁ. Maṁsakarambako nāma…pe… vaṭṭatīti suddhayāgu eva hoti. Appavāraṇamissakakarambakoyeva hoti, tasmā na pavāreti, tena vuttaṁ parato ‘‘idañca karambakena na samānetabba’’ntiādi, tasmā ‘‘taṁ abhiharitvā kañjiyaṁ gaṇhathā’ti vadantaṁ paṭikkhipati, pavāraṇā na hotī’’ti ca ‘‘missakayāguṁ gaṇhathā’ti avuttattā ‘sammissitaṁ visuṁ katvā detī’ti vuttattā’’ti ca vuttaṁ, yasmā yāgumissakanti ettha padadvaye pavāraṇārahassa nāmaggahaṇaṁ natthi, tasmā tatra ce yāgu bahutarā vā hoti samasamā vā, na pavāreti. Kasmā? Tattha abhihārakapaṭikkhepakānaṁ yāgusaññattā. Yāgu ce mandā, bhattaṁ bahutaraṁ, pavāreti. Kasmā? Tesaṁ ubhinnampi tattha bhinnasaññattāti takko ācariyassa. Bhattamissake pavāraṇārahassa nāmassa sabbhāvato sabbadā pavāreti eva. Missake pana vuttanayena kāraṇaṁ vattabbaṁ. Visuṁ katvā detīti yathā bhattasiṭṭhaṁ na patati, tathā gāḷhaṁ hatthena pīḷetvā parissāvetvā deti.",
  "tika-vin06t2:162": "Akappiyakatanti ettha ‘‘kappiyaṁ akārāpitehi kadalipphalādīhi saddhiṁ atirittaṁ kappiyaṁ kārāpetvāpi taṁ kadalipphalādiṁ ṭhapetvā avasesaṁ bhuñjituṁ vaṭṭati. Amissakarasattā puna tāni kappiyaṁ kārāpetvā aññasmiṁ bhājane ṭhapetvā atirittaṁ kāretvā bhuñjituṁ vaṭṭati. Kasmā? Pubbe tesu vinayakammassa anāruḷhattā’’ti vadanti. ‘‘Bhuttāvinā ca pavāritena āsanā vuṭṭhitena kata’’nti vacanato bhuttāvinā appavāritena āsanā vuṭṭhitena kattabbanti siddhaṁ, tasmā ‘‘pātova addhānaṁ gacchantesu dvīsu eko pavārito avuṭṭhito tattha nisīdati, so itarena piṇḍāya caritvā laddhaṁ bhikkhaṁ attanā abhutvāpi ‘alametaṁ sabba’nti kātuṁ labhati evā’’ti vuttaṁ, taṁ sukkapakkhe ‘‘bhuttāvinā kataṁ hotī’’ti imināva siddhaṁ, tasmiṁ pakkhe attano sattaṅgāni na pūrenti, kaṇhapakkhe paṭibhāgena satta vuttānīti veditabbaṁ. Bhuttāvinā appavāritena āsanā vuṭṭhitena, avuṭṭhitena vā kataṁ hoti, vaṭṭati. ‘‘Pavāritena āsanā avuṭṭhitenevā’’ti imaṁ pana atthavikappaṁ dīpetuṁ ‘‘sattaṅgāni vuttānī’’tipi vattuṁ vaṭṭati. So puna kātuṁ na labhati paṭhamaṁ katassa puna teneva kattabbappasaṅgato. Yañca akataṁ, taṁ kattabbanti hi vuttaṁ. Atha sova paṭhamo puna kattukāmo hoti, aññasmiṁ bhājane pubbe akataṁ kātuṁ labhati. Dutiyo paṭhamabhājanepi kātuṁ labhati. ‘‘Yena akataṁ, tena kātabba’’nti hi vuttaṁ. Imamevatthaṁ sandhāya ‘‘yena yaṁ paṭhamaṁ kappiyaṁ kataṁ, tameva so puna kātuṁ na labhati, aññena kātabba’’nti likhitaṁ. Tattha tanti taṁ paṭhamaṁ katanti attho. Pesetvā kāretabbanti ettha anupasampanno ce gato, tatraṭṭhena ekena bhikkhunā paṭiggāhetvā aparena kāretabbanti tattha ekova evameva kātuṁ na labhatīti. ‘‘Yaṁ kiñci gilānaṁ uddissā’tiādivacanato vihārādīsu gilānassa pāpuṇanakoṭṭhāsampi gilānātirittaṁ nāma, tasmā vaṭṭatī’’ti vadanti. Āhāratthāyāti vikāle evāti eke.",
  "tika-vin06t2:163": "241. Kāyakammaṁ ajjhoharaṇato. Vacīkammaṁ vācāya ‘‘atirittaṁ karotha bhante’’ti akārāpanenāti veditabbaṁ.",
  "tika-vin06t2:164": "Paṭhamapavāraṇasikkhāpadavaṇṇanā niṭṭhitā.",
  "tika-vin06t2:165": "6. Dutiyapavāraṇasikkhāpadavaṇṇanā",
  "tika-vin06t2:166": "243.Sādhāraṇamevāti sabbapavāraṇānaṁ sādhāraṇaṁ ‘‘yāvattakaṁ icchasī’’ti idaṁ.",
  "tika-vin06t2:167": "Dutiyapavāraṇasikkhāpadavaṇṇanā niṭṭhitā.",
  "tika-vin06t2:168": "7. Vikālabhojanasikkhāpadavaṇṇanā",
  "tika-vin06t2:169": "247-9. Naṭānaṁ nāṭakāni naṭanāṭakāni, sītāharaṇādīni. Mūlañca taṁ khādanīyañcāti mūlakhādanīyaṁ. Esa nayo sabbattha. Piṭṭhanti cuṇṇaṁ. Khārakamūlanti yūpasamūlaṁ. Caccumūlaṁ neḷiyamūlaṁ. Tambakaṁ vacaṁ. Taṇḍuleyyakaṁ cūḷakuhu. Vatthuleyyakaṁ mahākuhu. Vajakali nikoṭṭhaṁ. Jajjharī hirato.",
  "tika-vin06t2:170": "Koṭṭhaṁ jaraṭṭhaṁ vuccati. Gaṇṭhi muhukulamudu vicayattha vajamuju vaduḷavi.",
  "tika-vin06t2:171": "Vajjayetime kiṁsukaṁ, haliddi. Kaseruko, kaṭibalavanti tassa nāmaṁ. Ambāṭakaṁ amūlakaṁ piḍhala kakkula. Masālu kinaḷa. Āluva kaḷi taḍḍhiaḷi alasa kaṭissala namedati mera. Siggu sīri koḷa kālakaṁ nekaḷavi. Khīravallikando tumūroriyo hoti. Saṅkhato dhovanameva. Ayaṁ ‘‘parisaṅkhāro’’ti likhitaṁ. Khīrakākolī kirikaveḷi. Jīvikaṁ jīvihi. Usabhaka ummasuviyi.",
  "tika-vin06t2:172": "Hintālaṁ kitili. Kuntāla toho tilisatā padikaḷiro paṭasevalakaḷi. Karamandakaṁ karamba daṇḍokira udakajoti kaṇḍako. ‘‘Siṅghatakotipi vuccatī’’ti likhitaṁ. Phaggava hakiḷi. Nattamālanti karañji.",
  "tika-vin06t2:173": "Sellu loholiyaṁ. Kāsamaddaka kuduvavali anasikina. Ummādiya melelidiya. Cīnamuggo venamutti huramugga. Rājamāso māhaviliti. Aggimanto muñci. Sunipaṇṇako tipilavanināḷikā tilaka. Bhūmiyaṁ jātaloṇīti ettha loṇīnāmassa sādhāraṇattā ‘‘bhūmiya’’nti visesetvā vuttaṁ. Brahmīpattaṁ demeteye paṇasā. ‘‘Dīpavāsino vadantī’’ti sithilaṁ katvā kasmā vuttanti ce? ‘‘Khādanīyatthaṁ pharatīti lakkhaṇena asamānattā’’ti vuttaṁ. Padeliviniteki. Sulasipaṇṇanti tasāpalikaṁ.",
  "tika-vin06t2:174": "Agandhikapupphaṁ karissayeti cekavādidapupphaṁ celepatimalaṁ. Jīvantīpupphaṁ jīvitandigamala. Bakula muthuvala. Kuyyaka punapunnāmapunnarā, jātisumana. Navamālikā cehemala.",
  "tika-vin06t2:175": "Tintiṇika kacinī vileyi. Mātuluṅga lavano. Pussaphala supuli. Timbarūsaka tigibberehiti susatudhuta. Tipusavātiṅgaṇa dhutatikeṇa paṭiyi. Coca variyiyeli. Moca atireli. Goṭṭhaphalaṁ pūvaphalanti eke. Koṭṭhase kira acchiva.",
  "tika-vin06t2:176": "Asamussi bimba iti keci. Kāsmarīti sepaṇṇi. Atitemeti kariyametissa. Jātiphalaṁ kataṁmeti. Kaṭukaphalaṁ tiriraka.",
  "tika-vin06t2:177": "Taruṇaphalaṁ kiriupulu. Pokkharaṭṭhi kiñcakkhaṭṭhi. Siddhatthakaṁ sāsapaṁ setavaṇṇaṁ. Rājikaṁ rattaṁ hoti.",
  "tika-vin06t2:178": "Hiṅguṁ hiṅgujatunti sabbāpi hiṅguvikatiyo. Ettha hiṅgujatu nāma pattasākhā pacitvā kātabbā. Sākhā pacitvā katā sipāṭikā. Aññehi missetvā katāti keci. Takaṁ kaṭṭhajanti aggikeḷini. Nikitissākālesayo. Timera, takapatti pasākhāpatte pacitvā kātabbā. ‘‘Takapaṇṇi sāvati eva kātabbā’’ti likhitaṁ.",
  "tika-vin06t2:179": "Vikālabhojanasikkhāpadavaṇṇanā niṭṭhitā.",
  "tika-vin06t2:180": "8. Sannidhikārakasikkhāpadavaṇṇanā",
  "tika-vin06t2:181": "253. Aparajju sannidhi nāma hotīti attho. Ajja paṭiggahitanti na kevalaṁ paṭiggahitameva, atha kho uggahitakampi, teneva aṭṭhakathāyaṁ ‘‘paṭiggaṇhāti, āpatti dukkaṭassāti evaṁ sannidhikataṁ yaṁ kiñci yāvakālikaṁ vā yāmakālikaṁ vā ajjhoharitukāmatāya gaṇhantassa paṭiggahaṇe tāva āpatti dukkaṭassā’’ti vuttaṁ. Yadi taṁ paṭhamameva paṭiggahitaṁ, ‘‘paṭiggahaṇe tāvā’’ti na vattabbaṁ, tasmā veditabbametaṁ ‘‘attano kāle gahitaṁ ajja paṭiggahita’nti vutta’’nti.",
  "tika-vin06t2:182": "Etthāha – yathā pañca bhesajjāni uggahitakāni anadhippetāni. Sattāhātikkame anāpatti anajjhoharaṇīyattā, tathā idhāpi uggahitakaṁ nādhippetanti? Ettha vuccati – bhesajjasikkhāpade (pārā. 618 ādayo) uggahitakaṁ nādhippetanti yuttaṁ attano kālātikkamanamattena tattha āpattippasaṅgato. Ettha na yuttaṁ attano kālātikkamanamattena āpattippasaṅgābhāvato. Ajjhoharaṇeneva hi ettha āpattīti adhippāyo, tasmā anugaṇṭhipadamatena ajja uggahetvā punadivase bhuñjanto dve āpattiyo āpajjati.",
  "tika-vin06t2:183": "Tatrāyaṁ vicāraṇā – attanā bhuñjitukāmo ajja uggahetvā punadivase bhuñjati, dve āpattiyo āpajjati. Sāmaṇerādīnaṁyeva atthāya uggahetvā gahitaṁ punadivase paṭiggahetvā bhuñjanto āpattiyā na kāretabboti. Paṭiggaṇhāti, āpatti dukkaṭassāti etthāyamadhippāyo – sace belaṭṭhasīso viya dutiyatatiyādidivasatthāya ajja paṭiggahetvā sāmaṇerādīnaṁ gopanatthāya deti, tassa punadivase ajjhoharaṇatthaṁ paṭiggahaṇe āpatti dukkaṭassāti sambhavati. Sayameva sace taṁ gopetvā ṭhapeti, punadivase patitaṁ kacavaraṁ disvā vimativasena vā paṭiggaṇhato paṭiggahaṇatova āpatti dukkaṭassāti sambhavati. No ce paṭiggaṇhāti, taṁ dukkaṭaṁ natthi. ‘‘Idañhi ‘ekaṁ pādaṁ atikkāmeti, āpatti thullaccayassā’tiādi viyā’’ti vuttaṁ. Yo pana ekappahāreneva dvepi pāde atikkāmeti, tassa taṁ thullaccayaṁ natthi, evaṁsampadamidanti veditabbaṁ. Ettha paṭiggahitabhāvaṁ avijahantameva sannidhiṁ janetīti dhammasiritthero, taṁ ‘‘paṭiggaṇhāti, āpatti dukkaṭassā’’ti pāḷiyā virujjhati. Kapālena pīto pana sneho abbohāriko. Kiñcāpi uṇhe otāpentassa paggharati, tathāpi ‘‘bhesajjasikkhāpade viyā’’ti vuttaṁ. Itarathā kapālena pītā sappiādayopi sattāhātikkame āpattiṁ janeyyunti. Sayaṁ paṭiggahetvāti idhāpi pubbe vuttavidhiyeva. Duddhotapattakathāpi etena sameti viya . Āhāratthāyāti kālepi labbhati. Pakatiāmiseti kappiyāmise. Sāmisena mukhena ajjhoharato dveti ‘‘hiyyo paṭiggahitayāmakālikaṁ ajja purebhattaṁ sāmisena mukhena ajjhoharato dve pācittiyānī’’ti likhitaṁ. Ajja paṭiggahitaṁ yāvakālikampi hi yāmātikkantapānakena saṁsaṭṭhaṁ sannidhiṁ karoti. Akappiyamaṁsesu manussamaṁse thullaccayaṁ, sesamaṁse dukkaṭañca vaḍḍhati.",
  "tika-vin06t2:184": "255.Sattāhakālikaṁ yāvajīvikaṁ āhāratthāyāti kālepi dukkaṭameva sannidhiṁ anāpajjanatoti keci. Tadahu paṭiggahitaṁ tadahu purebhattaṁ vaṭṭatīti ce? Na, pāḷiyampi aṭṭhakathāyampi visesassa natthitāya. Bhesajjasikkhāpade purebhattaṁ yathāsukhaṁ paribhuñjanaṁ vuttanti ce? Āhāre sappiādi saṅgahaṁ yāti, tena taggatikavasena vuttaṁ, na bhesajjavasena vuttanti upatisso.",
  "tika-vin06t2:185": "Sannidhikārakasikkhāpadavaṇṇanā niṭṭhitā.",
  "tika-vin06t2:186": "9. Paṇītabhojanasikkhāpadavaṇṇanā",
  "tika-vin06t2:187": "259.Akappiyasappināti yesaṁ maṁsaṁ na kappati, tesaṁ sappinā. ‘‘Vasātelañhi ṭhapetvā akappiyasappi nāma natthī’’ti likhitaṁ. Visaṅketanti ettha ‘‘sūpodanaviññattipi na hotī’’ti vuttaṁ. Kāyikānīti kāyena āpajjitabbāni.",
  "tika-vin06t2:188": "261.Mahānāmasikkhāpadena kāretabboti saṅghavasena pavārite bhesajjatthāya sappiādipañcakaṁ viññāpeti ce, tattha ‘‘na bhesajjena karaṇīyena bhesajja’’nti ettha saṅgahaṁ gacchati, tasmā ‘‘tena pācittiya’’nti vuttaṁ. Pāḷimuttakesu ‘‘bhikkhunīnampi dukkaṭa’’nti likhitaṁ.",
  "tika-vin06t2:189": "Paṇītabhojanasikkhāpadavaṇṇanā niṭṭhitā.",
  "tika-vin06t2:190": "10. Dantaponasikkhāpadavaṇṇanā",
  "tika-vin06t2:191": "264-5.Mukhadvāranti kaṇṭhanāḷi. Uccāraṇamattanti ukkhipitabbamattakaṁ. Kasaṭaṁ chaḍḍetvāti samudācāravasena, achaḍḍitepi ‘‘vaṭṭatī’’ti vuttaṁ. Hatthapāsātikkamanti dāyakassa. Bhikkhussa detīti aññassa bhikkhussa. Kañjikanti yaṁ kiñci dravaṁ. Patto paṭiggahetabboti bhūmiyaṁ ṭhapite abhihārābhāvato. ‘‘Yathā paṭhamataraṁ patitatheve doso natthi, tathā ākiritvā apanentānaṁ patitathevepi abhihaṭattā nevatthi doso’’ti likhitaṁ. Carukenāti khuddakapiṇḍena. Jāgarantassapīti ‘‘api-saddena suttassapī’’ti likhitaṁ. Kecīti abhayagirivāsino. Tehi kāyasaṁsagge kāyapaṭibaddhenāpi tappaṭibaddhenāpi thullaccayāpatti dassitā evāti attho. Kāyapaṭibaddhapaṭibaddhenāti vacanamattamevetaṁ. ‘‘Satthakenāti paṭiggahitakenā’’ti likhitaṁ, taṁ dullikhitaṁ satipi male puna paṭiggahetabbakiccābhāvato. Kesañci atthāyāti anupasampannānaṁ atthāya. ‘‘Sāmaṇerassa hatthaṁ phuṭṭhamattameva taṁ pariccatta’’nti likhitaṁ.",
  "tika-vin06t2:192": "Paṭiggahaṇupagabhāraṁ nāma majjhimapurisena ukkhipitabbakaṁ. Mūlapaṭiggahaṇameva vaṭṭatīti ettha ‘‘macchikavāraṇatthanti vuttattā ‘abhuñjanatthāyāpi paṭiggahetvā gahite vaṭṭatī’’’ti ye vadanti, te vattabbā ‘‘sīsamakkhanatelaṁ paṭiggahetvā ‘idaṁ sīsamakkhana’nti anābhogeneva sattāhaṁ atikkāmentassa kiṁ nissaggiyaṁ bhaveyyā’’tiādi, suttādhippāyo pana evaṁ gahetabbo ‘‘macchikavāraṇatthaṁ bījantassa tasmiṁ laggarajādimhi patte patite sukhaṁ paribhuñjituṁ sakkā’ti saññāya pubbe paṭiggahitabba’’nti vuttaṁ. Parivattanakathāyaṁ ‘‘amhākaṁ taṇḍulesu khīṇesu etehi amhākaṁ hatthagatehi sāmaṇerasantakehipi sakkā patiṭṭhapetu’nti bhikkhūnaṁ cittuppādo ce sambhavati, ‘parivattanaṁ sātthaka’nti upatissatthero’’ti vuttaṁ. Yadi evaṁ suddhacittānaṁ niratthakanti āpannameva, tathā ‘‘paṇḍito esa sāmaṇero pattaparivattanaṁ katvā dassati, mayameva ca imassa vissāsena vā yācitvā vā bhuñjissāmā’’ti citte sati bhuñjituṁ na vaṭṭati katepi parivattaneti ca āpannaṁ, kiṁ bahunā. Nirapekkheheva gaṇhitabbaṁ, na sāpekkhehīti dassanatthaṁ vuttanti ācariyo. Ayamevattho ‘‘sace pana sakkoti vitakkaṁ sodhetuṁ, tato laddhaṁ khāditumpi vaṭṭatī’’ti vacanena siddhova. Ādhārake patto ṭhapito hoti yathāpaṭiggahitabhāve nirālayo. Samuddodakena appaṭiggahitakena. Meṇḍakassa khīraṁ khīrattāva vaṭṭati. ‘‘Attano pana khīraṁ mukheneva pivantassa anāpattīti dassetuṁ vutta’’nti vuttaṁ. ‘‘Sarīranissitamahābhūtāni hi idhādhippetānī’’ti likhitaṁ, tadubhayampi ‘‘kappiyamaṁsakhīraṁ vā’’tiādinā nayena virujjhati.",
  "tika-vin06t2:193": "Apica ‘‘appaṭiggahitabhājane aññabhikkhusantake attano piṇḍapātaṁ pakkhipati, ‘taṁ thoka’nti vā aññena vā kāraṇena vadati, taṁ sabbesaṁ na kappati. Kasmā? Vinayadukkaṭattā . Attanā paṭiggahetvā pakkhipitabbaṁ vinayavidhiṁ akatvā dukkaṭanti adhippāyo. Evaṁ tādisaṁ kimatthaṁ na bhuñjatīti? Aṭṭhakathāyaṁ ‘uggahitako hotī’ti vuttattā. Evañhi tattha vuttaṁ bhūmiyaṁ vā bhājane vā phalaṁ vā yaṁ kiñci āmisaṁ vā yāvajīvikampi appaṭiggahitakaṁ ajānanto āmasati, na vaṭṭati, uggahitakaṁ hotī’’ti anugaṇṭhipade vuttaṁ, tasmā imassa matena bhikkhu bhikkhussa sace patte appaṭiggahite piṇḍaṁ ṭhapeti, taṁ akappiyaṁ uggahitakanti siddhaṁ. Ayamevattho ‘‘sace attano vā bhikkhūnaṁ vā yāgupacanakabhājane…pe… nirāmisaṁ katvā paribhuñjitabba’’nti vacanena saṁsanditvā kathetabbo. ‘‘Kappiyamaṁsakhīraṁ vā’’ti pasaṅgavasena vuttaṁ. Dadhi ce paṭiladdhaṁ, tañca adhippetanti keci.",
  "tika-vin06t2:194": "Dantaponasikkhāpadavaṇṇanā niṭṭhitā.",
  "tika-vin06t2:195": "Samatto vaṇṇanākkamena bhojanavaggo catuttho.",
  "tika-vin06t2:196": "5. Acelakavaggo",
  "tika-vin06t2:197": "1. Acelakasikkhāpadavaṇṇanā",
  "tika-vin06t2:198": "269. Vighāsādānaṁ antarā pūvalābhena aññatarā paribbājikā pavisitvā ṭhitā. Dāpetīti anupasampannena.",
  "tika-vin06t2:199": "Acelakasikkhāpadavaṇṇanā niṭṭhitā.",
  "tika-vin06t2:200": "2. Uyyojanasikkhāpadavaṇṇanā",
  "tika-vin06t2:201": "276.Vijahantassāti anādaratthe sāmivacanaṁ. Uyyojakassa vijahantassa sato āpatti dukkaṭassātipi attho. Idha anupasampanno nāma sāmaṇerovādhippeto.",
  "tika-vin06t2:202": "Uyyojanasikkhāpadavaṇṇanā niṭṭhitā.",
  "tika-vin06t2:203": "3. Sabhojanasikkhāpadavaṇṇanā",
  "tika-vin06t2:204": "280.Sabhojaneti ettha paṭhamavikappo ‘‘itthī ca puriso cā’’ti iminā tatiyapadena yujjati, dutiyavikappo paṭhamehi dvīhi. Kuleti ghare. Anupavisitvā nisīdanacittena sacittakaṁ.",
  "tika-vin06t2:205": "Sabhojanasikkhāpadavaṇṇanā niṭṭhitā.",
  "tika-vin06t2:206": "4. Rahopaṭicchannasikkhāpadavaṇṇanā",
  "tika-vin06t2:207": "284. Idha pañcamaṁ upanandassa catutthaṁ hoti, tasmā bhikkhunivaggassa dasamaṭṭhakathāyaṁ upari upanandassa ‘‘tatiyasikkhāpadenā’’ti na pāṭho, ‘‘catutthenā’’ti pāṭhoti veditabbo.",
  "tika-vin06t2:208": "Rahopaṭicchannasikkhāpadavaṇṇanā niṭṭhitā.",
  "tika-vin06t2:209": "5. Rahonisajjasikkhāpadavaṇṇanā",
  "tika-vin06t2:210": "289. Rahonisajjasikkhāpadaṁ uttānatthameva.",
  "tika-vin06t2:211": "6. Cārittasikkhāpadavaṇṇanā",
  "tika-vin06t2:212": "294.Sabhattoti nimantanabhattoti porāṇā.",
  "tika-vin06t2:213": "Purebhattañca piṇḍāya, caritvā yadi bhuñjati;",
  "tika-vin06t2:214": "Siyā paramparāpatti, pacchābhattaṁ na sā siyā.",
  "tika-vin06t2:215": "Pacchābhattañca gamiko, pubbagehaṁ yadi gacche;",
  "tika-vin06t2:216": "Eke āpattiyevāti, anāpattīti ekacce.",
  "tika-vin06t2:217": "Kulantarassokkamane , āpattimatayo hi te;",
  "tika-vin06t2:218": "Samānabhattapaccāsā, iti āhu idhāpare.",
  "tika-vin06t2:219": "Matā gaṇikabhattena, samenti naṁ nimantane;",
  "tika-vin06t2:220": "Vissajjanaṁ samānanti, eke sammukhatāpare.",
  "tika-vin06t2:221": "Sanniṭṭhānatthikeheva, vicāretabbabhedato;",
  "tika-vin06t2:222": "Viññū cārittamicceva, sikkhāpadamidaṁ vidūti.",
  "tika-vin06t2:223": "Cārittasikkhāpadavaṇṇanā niṭṭhitā.",
  "tika-vin06t2:224": "7. Mahānāmasikkhāpadavaṇṇanā",
  "tika-vin06t2:225": "310. Kālanti so. Yasmā saṅghapavāraṇāyamevāyaṁ vidhi, tasmā ‘‘ñātakānaṁ pavāritāna’’nti vuttaṁ. ‘‘Iminā hi tayā pavāritamha, amhākañca iminā ca iminā ca attho’’ti yathābhūtaṁ ācikkhitvā viññāpetuṁ gilānova labhati. Yaṁ pana vuttaṁ paṇītabhojanasikkhāpade ‘‘mahānāmasikkhāpadena kāretabbo’’ti, taṁ saṅghavasena pavāritaṁ, bhesajjatthāya sappiādibhesajjapañcakaṁ viññāpeti ce, ‘‘na bhesajjena karaṇīyena bhesajjaṁ viññāpetī’ti vacanena pācittiyanti attho’’ti (pāci. 309) likhitaṁ.",
  "tika-vin06t2:226": "Mahānāmasikkhāpadavaṇṇanā niṭṭhitā.",
  "tika-vin06t2:227": "8. Uyyuttasenāsikkhāpadavaṇṇanā",
  "tika-vin06t2:228": "311-5.Maṁ diṭṭhenāti mayā diṭṭhena, mama dassanena vā. Ekampi sarahatthaṁ purisanti aṅgapariyāpannaṁ.",
  "tika-vin06t2:229": "Uyyuttasenāsikkhāpadavaṇṇanā niṭṭhitā.",
  "tika-vin06t2:230": "9. Senāvāsasikkhāpadavaṇṇanā",
  "tika-vin06t2:231": "319. Navame senāparikkhepena vā parikkhepārahaṭṭhānena vā sañcaraṇaṭṭhānapariyantena vā paricchinditabbā.",
  "tika-vin06t2:232": "Senāvāsasikkhāpadavaṇṇanā niṭṭhitā.",
  "tika-vin06t2:233": "10. Uyyodhikasikkhāpadavaṇṇanā",
  "tika-vin06t2:234": "324. Dasame ekamekaṁ dassanāya gacchati, āpatti dukkaṭassa. Yattha ṭhito passati, āpatti pācittiyassātiādi. Aṭṭhame pana ekamekaṁ dassanāya gacchati, āpatti dukkaṭassa. Yattha ṭhito passati, āpatti dukkaṭassāti pāḷi. Kasmā? Aṅgappamāṇābhedepi anīkavisesato. Dasame pana aṭṭhamaṅgassa dassanena dukkaṭaṁ siyāti.",
  "tika-vin06t2:235": "Uyyodhikasikkhāpadavaṇṇanā niṭṭhitā.",
  "tika-vin06t2:236": "Samatto vaṇṇanākkamena acelakavaggo pañcamo.",
  "tika-vin06t2:237": "6. Surāpānavaggo",
  "tika-vin06t2:238": "1. Surāpānasikkhāpadavaṇṇanā",
  "tika-vin06t2:239": "Āyasmato yaṁ muni sāgatassa,",
  "tika-vin06t2:240": "Mahiddhikattassa nidassanena;",
  "tika-vin06t2:241": "Pānassa doso tassa dassanatthaṁ,",
  "tika-vin06t2:242": "Pubbeva so bhaddavatiṁ payāto.",
  "tika-vin06t2:243": "Tasmā passaṁ nāgamapothayitvā,",
  "tika-vin06t2:244": "Vinissaṭaṁ sāgataṁ iddhiyā ca;",
  "tika-vin06t2:245": "Nato surāpānanisedhanatthaṁ,",
  "tika-vin06t2:246": "Kosambimevajjhagamāti ñeyyaṁ.",
  "tika-vin06t2:247": "326-8.Pasupālakāti ajapālakā. Yena majjati, tassa bījato paṭṭhāya. Keci ‘‘sacittakapakkhe cittaṁ akusalamevāti (kaṅkhā. aṭṭha. paṭhamapārājikavaṇṇanā) vuttattā vatthuṁ jānitvā pivato akusala’’nti vadanti. Evaṁ sati ‘‘akusaleneva pātabbatāyāti na vattabba’’nti vutte ‘‘sacittakapakkhameva sandhāyā’’ti vadanti. Evaṁ sati ‘‘kusalākusalābyākatacittanti vattabba’’nti vutte tampi ‘‘tabbahulanayena vutta’’nti vadanti. Kaṅkhāvitaraṇiyampi avisesetvā ‘‘akusalacitta’’nti (kaṅkhā. aṭṭha. surāpānasikkhāpadavaṇṇanā) vuttaṁ, tasmā ‘‘taṁ akusaleneva pivatī’’ti vadantīti.",
  "tika-vin06t2:248": "Surāpānasikkhāpadavaṇṇanā niṭṭhitā.",
  "tika-vin06t2:249": "2. Aṅgulipatodakasikkhāpadavaṇṇanā",
  "tika-vin06t2:250": "330. Aṅgulipatodakasikkhāpadaṁ uttānatthameva.",
  "tika-vin06t2:251": "3. Hasadhammasikkhāpadavaṇṇanā",
  "tika-vin06t2:252": "336. Tatiye kathaṁ tivedanaṁ? Hasādhippāyeneva ‘‘parassa dukkhaṁ uppādessāmī’’ti udakaṁ khipantassa dukkhavedanaṁ. Sesaṁ uttānaṁ.",
  "tika-vin06t2:253": "Idaṁ saññāvimokkhañce, tikapācittiyaṁ kathaṁ;",
  "tika-vin06t2:254": "Kīḷitaṁva akīḷāti, micchāgāhena taṁ siyā.",
  "tika-vin06t2:255": "Ettāvatā kathaṁ kīḷā, iti kīḷāyaṁ evāyaṁ;",
  "tika-vin06t2:256": "Akīḷāsaññī hotettha, vinayatthaṁ samādaye.",
  "tika-vin06t2:257": "Ekantākusalo yasmā, kīḷāyābhiratamano;",
  "tika-vin06t2:258": "Tasmā akusalaṁ cittaṁ, ekamevettha labbhatīti.",
  "tika-vin06t2:259": "Hasadhammasikkhāpadavaṇṇanā niṭṭhitā.",
  "tika-vin06t2:260": "4. Anādariyasikkhāpadavaṇṇanā",
  "tika-vin06t2:261": "344. ‘‘Lokavajjaṁ atikkamitvā ‘idaṁ amhākaṁ ācariyuggaho’ti vadantassa na vaṭṭatī’’ti likhitaṁ. Yaṁ saṁkiliṭṭheneva cittena āpajjati, yaṁ vā ariyapuggalo apaññatte sikkhāpade ajjhācarati, idaṁ lokavajjanti sabbatthikavādīādīni ācariyakulāni. Tattha dutiyatatiyavikappo idha na adhippeto sekhiyānaṁ lokavajjattā.",
  "tika-vin06t2:262": "Gārayho ācariyuggahoti ettha ‘‘yasmā ucchuraso sattāhakāliko, tassa kasaṭo yāvajīviko, dvinnaṁyeva samavāyo ucchuyaṭṭhi, tasmā vikāle ucchuyaṭṭhiṁ khādituṁ vaṭṭati guḷaharīṭakaṁ viyā’ti evamādiko sampati nibbatto gārayhācariyavādo na gahetabbo’’ti ca, paṇṇattivajje pana vaṭṭatīti ‘‘na pattahatthena kavāṭo paṇāmetabbo’ti imassa ‘yena hatthena patto gahito, tena hatthena na paṇāmetabbo, itarena paṇāmetabbo’ti atthaṁ gahetvā tathā ācaranto na āpattiyā kāretabbo. ‘Tathā buddhabodhicetiyānaṁ pupphaṁ gaṇhituṁ vaṭṭatīti tathā ācaranto’’ti ca. Tathā ācarati abhayagirivāsiko. Mahāvihāravāsino ce evaṁ vadanti, ‘‘mā evaṁ vadā’’ti apasādetabbo. Tena vuttaṁ ‘‘suttaṁ suttānulomañca uggahitakānaṁyevā’’tiādi. ‘‘Idaṁ sabbaṁ upatissatthero āhā’’ti ca vuttaṁ. ‘‘Suttānulomaṁ aṭṭhakathā’’ti likhitaṁ.",
  "tika-vin06t2:263": "Anādariyasikkhāpadavaṇṇanā niṭṭhitā.",
  "tika-vin06t2:264": "5. Bhiṁsāpanasikkhāpadavaṇṇanā",
  "tika-vin06t2:265": "345. Bhiṁsāpanasikkhāpadaṁ uttānatthameva.",
  "tika-vin06t2:266": "6. Jotisikkhāpadavaṇṇanā",
  "tika-vin06t2:267": "354.‘‘Visibbanāpekkho’’ti vacanato yassa apekkhā natthi, tassa anāpatti.",
  "tika-vin06t2:268": "Jotisikkhāpadavaṇṇanā niṭṭhitā.",
  "tika-vin06t2:269": "7. Nahānasikkhāpadavaṇṇanā",
  "tika-vin06t2:270": "364. Nahānasikkhāpadaṁ uttānatthameva.",
  "tika-vin06t2:271": "8. Dubbaṇṇakaraṇasikkhāpadavaṇṇanā",
  "tika-vin06t2:272": "368.Alabhītilabho. Yathā ‘‘pacatīti paco, pathatīti patho’’ti vuccati, evaṁ ‘‘labhatīti labho’’ti kasmā na vuttaṁ? Pariniṭṭhitalābhasseva idhādhippetattā. Maggeti sibbinimagge. Kappakatena saddhiṁ akappakataṁ sibbeti. Yāvatā adhiṭṭhānaṁ na vijahati, tāvatā pubbaṁ kappameva. Kappaṁ na vijahati ce, puna kappaṁ dātabbanti ācariyassa takko.",
  "tika-vin06t2:273": "Dubbaṇṇakaraṇasikkhāpadavaṇṇanā niṭṭhitā.",
  "tika-vin06t2:274": "9. Vikappanasikkhāpadavaṇṇanā",
  "tika-vin06t2:275": "374. Paribhogo ettha kāyakammaṁ. Apaccuddhāraṇaṁ vacīkammaṁ.",
  "tika-vin06t2:276": "Vikappanasikkhāpadavaṇṇanā niṭṭhitā.",
  "tika-vin06t2:277": "10. Cīvarāpanidhānasikkhāpadavaṇṇanā",
  "tika-vin06t2:278": "379. Dasame yasmā nisīdanasanthataṁ cīvaranisīdanampīti ubhayampi sadasameva, tasmā taṁ ubhayampi ekato katvā ‘‘nisīdanaṁ nāma sadasaṁ vuccatī’’ti āha. Tatthāpi cīvaraggahaṇena cīvaranisīdanaṁ gahitamevāti atthato santhatanisīdanameva vuttaṁ hoti. Yadi evaṁ ‘‘nisīdanasanthataṁ nāma sadasaṁ vuccatī’’ti vattabbanti? Na, itarassa anisīdanaadasabhāvappasaṅgato. Ettha nisīdanasanthatassa pācittiyavatthuttā itarampi pācittiyavatthumevāti veditabbaṁ tajjātikattā. Sassāmike sūcighare sūcigaṇanāya āpattiyoti porāṇā.",
  "tika-vin06t2:279": "Cīvarāpanidhānasikkhāpadavaṇṇanā niṭṭhitā.",
  "tika-vin06t2:280": "Samatto vaṇṇanākkamena surāpānavaggo chaṭṭho.",
  "tika-vin06t2:281": "7. Sappāṇakavaggo",
  "tika-vin06t2:282": "1. Sañciccapāṇasikkhāpadavaṇṇanā",
  "tika-vin06t2:283": "382. Sañciccapāṇasikkhāpadaṁ uttānatthameva.",
  "tika-vin06t2:284": "2. Sappāṇakasikkhāpadavaṇṇanā",
  "tika-vin06t2:285": "387. ‘‘Pāṇo atthī’’ti jānantopi ‘‘marissantī’’ti avicāretvā pivatice, anāpatti.",
  "tika-vin06t2:286": "Jale pakkhipanaṁ pupphaṁ, jalappavesanaṁ idaṁ;",
  "tika-vin06t2:287": "Evaṁ ubhinnaṁ nānattaṁ, ñeyyaṁ ñāṇavatā sadāti.",
  "tika-vin06t2:288": "Sappāṇakasikkhāpadavaṇṇanā niṭṭhitā.",
  "tika-vin06t2:289": "3. Ukkoṭanasikkhāpadavaṇṇanā",
  "tika-vin06t2:290": "392. Tatiye dvādasa ukkoṭā veditabbā. Tattha akataṁ kammaṁ, dukkaṭaṁ kammaṁ, puna kātabbaṁ kammanti anuvādādhikaraṇe labbhanti. Anihaṭaṁ, dunnihaṭaṁ, na puna haritabbanti vivādādhikaraṇe labbhanti, avinicchitaṁ, duvinicchitaṁ, puna vinicchitabbanti āpattādhikaraṇe labbhanti. Avūpasantaṁ, duvūpasantaṁ, puna vūpasametabbanti kiccādhikaraṇe labbhantīti aṭṭhakathānayo, pāḷiyaṁ panettha mukhamattameva dassitaṁ.",
  "tika-vin06t2:291": "Ukkoṭanasikkhāpadavaṇṇanā niṭṭhitā.",
  "tika-vin06t2:292": "4. Duṭṭhullasikkhāpadavaṇṇanā",
  "tika-vin06t2:293": "399. ‘‘Pārājikānīti atthuddhāravasena dassitānī’’ti kathaṁ viññāyatīti ce? Parivārapāḷito. Vuttañhi tattha ‘‘āpattādhikaraṇapaccayā kati āpattiyo āpajjati. Āpattādhikaraṇapaccayā catasso āpattiyo āpajjati. Bhikkhunī jānaṁ pārājikaṁ dhammaṁ paṭicchādeti, āpatti pārājikassa. Vematikā paṭicchādeti, āpatti thullaccayassa. Bhikkhu saṅghādisesaṁ paṭicchādeti, āpatti pācittiyassa. Ācāravipattiṁ paṭicchādeti , āpatti dukkaṭassā’’ti (pari. 290). Pārājikaṁ paṭicchādento bhikkhu anāpatti, no āpattiṁ āpajjati avuttattāti ce? Na, saṁkiliṭṭhena cittena paṭicchādane vinā āpattiyā asambhavato. Dukkaṭavāre vattabbāpi pārājikāpattiyo paṭhamaṁ atthuddhāravasena saṅghādisesehi saha vuttattā na sakkā puna vattunti na vuttāti veditabbā.",
  "tika-vin06t2:294": "Yāva koṭi na chijjatīti cettha yo antamaso paṭicchādanatthaṁ aññassa ārocetu vā, mā vā, paṭicchādanacitteneva āpattiṁ āpanno. Tassa puna aññassa paṭicchādanatthaṁ anārocaneneva na koṭi chinnā hoti, kiṁ puna paṭinivattitvā vacanena payojananti na antimassa anārocanena chinnā hoti, appaṭicchādanena eva chinnā hoti, tato appaṭicchādanatthaṁ apubbassa ārocetabbaṁ, tato paṭṭhāya koṭi chinnā hoti, tadabhāvo paṭinivattitvā appaṭicchādanatthaṁ ārocetabbaṁ, evampi koṭi chinnā hotīti evaṁ no paṭibhātīti ācariyo. Tatiyena dutiyassāti ettha ‘‘dutiyo nāma paṭhamo’’ti vadantānaṁ ‘‘vatthu puggalo na vattabbo’’ti vāritattā na sundaraṁ. Aññassa catutthassa ārocanepi na sundaraṁ. Kasmā? Pubbeva sutvā aññassa anārocitattā. ‘‘Sutena aññassa ārocetabbaṁ siyā’’ti vadanti.",
  "tika-vin06t2:295": "Duṭṭhullasikkhāpadavaṇṇanā niṭṭhitā.",
  "tika-vin06t2:296": "5. Ūnavīsativassasikkhāpadavaṇṇanā",
  "tika-vin06t2:297": "404. Punappunaṁ uppajjanato bahudhā. Hāyanavaḍḍhananti mātukucchismiṁ ce dvādasannaṁ māsānaṁ ūnatāya hāyanaṁ kataṁ. Pasūtassa vaḍḍhanaṁ kātabbaṁ. Mātukucchismiṁ ce vaḍḍhanaṁ kataṁ. Pasūtassa hāyanaṁ kātabbaṁ. Nikkhamanīyapuṇṇamāsī nāma sāvaṇamāsassa puṇṇamāsī. ‘‘Pāṭipadadivaseti dutiye upagacchati divase’’ti likhitaṁ. So hi pasūtadivasato paṭṭhāya paripuṇṇavīsativasso hoti. Avasesānaṁ dvinnaṁ vassānaṁ adhikadivasāni honteva, tasmā nikkaṅkhā hutvā upasampādenti. Taṁ sandhāyāti gabbhavassañca pavāretvā laddhavassañca agaṇetvā jātadivasato paṭṭhāya gaṇetvā ekūnavīsativassaṁ. Ekūnavīsativassoti ‘‘gabbhavassaṁ eva pahāyā’’ti likhitaṁ, taṁ dullikhitaṁ.",
  "tika-vin06t2:298": "406.Aññaṁ upasampādetīti upajjhāyo vā ācariyo vā hutvā upasampādeti. ‘‘Opapātikassa soḷasavassuddesikabhāvato puna cattāro vasse atikkamitvā upasampadā kātabbā’’ti ācariyā vadantīti keci.",
  "tika-vin06t2:299": "Ūnavīsativassasikkhāpadavaṇṇanā niṭṭhitā.",
  "tika-vin06t2:300": "6. Theyyasatthasikkhāpadavaṇṇanā",
  "tika-vin06t2:301": "409. Theyyasattho ce suddhamātugāmo dve āpattiyo. Atha bhikkhuniyo, samayo rakkhati. Theyyasatthabhāvassa ṭhānaṁ katvā rakkhaṇīyattā sahadhammikānaṁ rakkhatiyevāti eke. Theyyabhāve na sahadhammikatā, tasmā na rakkhati evāti eke. Apārājikatheyyabhāve sati sahadhammikabhāvoti ce? Itarasmiṁ itaranti samayo anissaṭo āpajjati. Bhikkhu theyyasattho ce, yathāvatthukameva. Theyyasatthe theyyasatthasaññī saddhiṁ saṁvidhāyāti ca. ‘‘Saddhi’’nti padaṁ kesuci natthi, taṁ ananurūpaṁ. Tathā dutiyepi.",
  "tika-vin06t2:302": "Theyyasatthasikkhāpadavaṇṇanā niṭṭhitā.",
  "tika-vin06t2:303": "7. Saṁvidhānasikkhāpadavaṇṇanā",
  "tika-vin06t2:304": "412. ‘‘Tena kho pana samayena aññatarā itthī’’ti ca pāṭho atthi, kesuci natthi. Natthibhāvo sundaro ‘‘tena kho samayenā’’ti adhikārattāti keci. Idha ekatoupasampannā, sikkhamānā, sāmaṇerīti imāpi tisso saṅgahaṁ gacchanti. Imāsaṁ pana samayo rakkhati, ayamimāsaṁ, mātugāmassa ca viseso.",
  "tika-vin06t2:305": "414. Apicettha ‘‘viññū paṭibalā’’ti vacanato appaṭibalā anāpattivatthukāti eke, taṁ na yuttaṁ dukkaṭavatthukattā. ‘‘Bhikkhu saṁvidahati, mātugāmo na saṁvidahati, āpatti dukkaṭassā’’ti hi vuttaṁ. Tathā hi upaparikkhitabbaṁ.",
  "tika-vin06t2:306": "Saṁvidhānasikkhāpadavaṇṇanā niṭṭhitā.",
  "tika-vin06t2:307": "8. Ariṭṭhasikkhāpadavaṇṇanā",
  "tika-vin06t2:308": "417. Gahaṭṭhassāpi bhikkhunīdūsakakammaṁ mokkhantarāyikameva, tasmā tassa pabbajjāpi paṭikkhittā. Vipākantarāyikā ahetukattā. Pubbe sañcicca āpannā sammuṭṭhā suddhasaññino antarāyikā eva. Sesāti jātikā. Rasenāti bhāvena. Adhikuṭṭanaṭṭhenāti adhikaraṇaṁ katvā kuṭṭanaṭṭhena chindanaṭṭhena. Asisūnūpamā kusaladhammacchedanaṭṭhena. Sattisūlūpamā cittavitudanaṭṭhenāti porāṇā. Anāpattipāḷiyaṁ ‘‘ādikammikassā’’ti mukhāruḷhavasena likhitaṁ.",
  "tika-vin06t2:309": "Ariṭṭhasikkhāpadavaṇṇanā niṭṭhitā.",
  "tika-vin06t2:310": "9. Ukkhittasambhogasikkhāpadavaṇṇanā",
  "tika-vin06t2:311": "425. ‘‘Taṁ diṭṭhiṁ appaṭinissaṭṭhenāti iminā laddhinānāsaṁvāsakataṁ dīpetī’’ti vuttaṁ. Ticittanti ettha vipākābyākatacittena sahavāseyyaṁ kappeyyāti evamattho daṭṭhabbo. Aññathā sacittakattā sikkhāpadassa kiriyābyākataṁ sandhāya na yujjati.",
  "tika-vin06t2:312": "Ukkhittasambhogasikkhāpadavaṇṇanā niṭṭhitā.",
  "tika-vin06t2:313": "10. Kaṇṭakasikkhāpadavaṇṇanā",
  "tika-vin06t2:314": "428.Yatthate na passāmāti teti taṁ. Atha vā tava rūpādiṁ na passāma. Ayaṁ samaṇuddeso pārājiko hoti. ‘‘Sace taṁ diṭṭhiṁ paṭinissajjati, saṅghassa ārocetvā saṅghānumatiyā pabbājetabbo’’ti porāṇagaṇṭhipade vuttaṁ, taṁ na yuttaṁ, daṇḍakammanāsanā hi idhādhippetā. Yadi so pārājiko, liṅganāsanā nāma siyā. Te paṭisevato nālaṁ antarāyāyāti ca diṭṭhi satthari asatthādidiṭṭhi na hoti. Sace sā yassa uppajjati, so pārājiko hoti, tasmimpi evameva paṭipajjitabbaṁ saṁvare atiṭṭhanto liṅganāsanāyeva nāsetabboti ācariyassa takko.",
  "tika-vin06t2:315": "Kaṇṭakasikkhāpadavaṇṇanā niṭṭhitā.",
  "tika-vin06t2:316": "Samatto vaṇṇanākkamena sappāṇakavaggo sattamo.",
  "tika-vin06t2:317": "8. Sahadhammikavaggo",
  "tika-vin06t2:318": "1. Sahadhammikasikkhāpadavaṇṇanā",
  "tika-vin06t2:319": "434. Sahadhammikasikkhāpadaṁ uttānatthameva.",
  "tika-vin06t2:320": "2. Vilekhanasikkhāpadavaṇṇanā",
  "tika-vin06t2:321": "438.Āpattiñca satisammosāyāti ettha ca-saddo kattabbañca na karotīti dīpeti, na cattāri evāti vuttaṁ hoti. Raṭṭhekadeso janapado. Buddhakāle ariṭṭhakaṇṭakā sāsanapaccatthikā. ‘‘Nālaṁ antarāyāyā’’ti vacanena hi te bhagavato asabbaññutaṁ dīpenti. Parinibbute bhagavati dasavatthudīpakā vajjiputtakā. Te hi vinayasāsanapaccatthikā. Parūpahārādivādā pana suttantābhidhammappaccatthikā. Ke pana te? Ekacce mahāsaṅghikādayo, na sabbeti dīpanatthaṁ ‘‘parūpahārā…pe… vādā’’ti visesanavacanamāha. Tattha ye kuhakā pāpicchakā abhūtaṁ ullapitvā paṭiladdhavarabhojanāni bhuñjitvā muṭṭhassatī niddaṁ okkamitvā sukkavissaṭṭhiṁ pattā, aññehi taṁ disvā ‘‘atthi arahato sukkavissaṭṭhī’’ti vutte ‘‘mārakāyikā upasaṁharantī’’ti vatvā janaṁ vañcenti. Ye ca sammāpaṭipannā akuhakā, tepi taṁ vacanaṁ sutvā keci taṁdiṭṭhikā honti adhimānino ca. Attano sukkavissaṭṭhiṁ passitvāpi nādhimuccanti, anadhigate adhikatasaññinova honti. Tathā atthi arahato aññāṇakaṅkhāvitaraṇā nāmagottādīsu viya saccesu paravitaraṇā parehi paññattā nāmānīti adhippāyo yathāsambhavaṁ yojetabbo. Tattha vinayadharo ‘‘aṭṭhānametaṁ, bhikkhave, anavakāso , yaṁ arahato asuci mucceyya (kathā. 313; mahāva. 353). Diṭṭhadhammā…pe… aparappaccayā satthusāsane’’tiādīni (mahāva. 30) suttapadāni dassetvā te sāsanapaccatthikesu niggahitaṁ niggaṇhātīti adhippāyo. Itare ‘‘pariyatti mūla’’nti vādino. ‘‘Pātimokkhe uddissamāne’’ti nidānavasena vuttaṁ. Tathāgatassa vibhaṅgapadāni siddhāni. Siddheyeva kiṁ imassa aṅgāni? Garahitukāmatā upasampannassa santike sikkhāpadavivaṇṇanañcāti.",
  "tika-vin06t2:322": "Vilekhanasikkhāpadavaṇṇanā niṭṭhitā.",
  "tika-vin06t2:323": "3. Mohanasikkhāpadavaṇṇanā",
  "tika-vin06t2:324": "444. Mohanasikkhāpadaṁ uttānatthameva.",
  "tika-vin06t2:325": "4. Pahārasikkhāpadavaṇṇanā",
  "tika-vin06t2:326": "452.Rattacittoti kāyasaṁsaggarāgena. Viheṭhetukāmaṁ pana disvā ‘‘sace ahaṁ imaṁ māremi, natthi me mokkho’’ti cintetvā kupito sattasaññaṁ purekkhatvā pahāraṁ deti, tassa yathāvatthukameva.",
  "tika-vin06t2:327": "Pahārasikkhāpadavaṇṇanā niṭṭhitā.",
  "tika-vin06t2:328": "5. Talasattikasikkhāpadavaṇṇanā",
  "tika-vin06t2:329": "456. ‘‘Kāyaṁ vā kāyapaṭibaddhaṁ vā’’ti (pāci. 456) vacanato kāyādīsu yaṁ uccāreti , taṁ talaṁ nāma. Talameva talasattikaṁ. Pothanasamatthaṭṭhena sattikanti eke. Taṁ ‘‘uppalapattampī’’ti iminā niyameti. Evaṁ kupitā hi kopavasena pothanāsamatthataṁ avicāretvā yaṁ kiñci hatthagataṁ paṭikkhipanti, sukhasamphassampi hotu, pācittiyameva. Yasmā paharitukāmatāya pahaṭe purimena pācittiyaṁ. Kevalaṁ uccāretukāmatāya uggiraṇamatte kate iminā pācittiyaṁ. Iminā pana virajjhitvā pahāro dinno, tasmā na paharitukāmatāya dinnattā dukkaṭaṁ. Kimidaṁ dukkaṭaṁ pahārapaccayā, udāhu uggiraṇapaccayāti? Pahārapaccayā eva dukkaṭaṁ. Purimaṁ uggiraṇapaccayā pācittiyanti sadukkaṭaṁ pācittiyaṁ yujjati. Purimañhi uggiraṇaṁ, pacchā pahāro. Na ca pacchimapahāraṁ nissāya purimaṁ uggiraṇaṁ anāpattivatthukaṁ bhavitumarahatīti no takkoti ācariyo. ‘‘Tena pahārena hatthādīsu yaṁ kiñci bhijjati, dukkaṭamevā’’ti imināpi pahārapaccayā dukkaṭaṁ. Uggiraṇaṁ yathāvatthukamevāti siddhaṁ, suṭṭhu vīmaṁsitabbaṁ. ‘‘Tiracchānādīnaṁ asucikaraṇādīni disvā kujjhitvāpi uggirantassa mokkhādhippāyo evā’’ti vadanti.",
  "tika-vin06t2:330": "Talasattikasikkhāpadavaṇṇanā niṭṭhitā.",
  "tika-vin06t2:331": "6. Amūlakasikkhāpadavaṇṇanā",
  "tika-vin06t2:332": "462.Upasampanne anupasampannasaññī amūlakena saṅghādisesenāti sukkavissaṭṭhikāyasaṁsaggādinā saṅghādisesāpattiyā vatthunāti veditabbaṁ. Na hi anupasampannassa saṅghādisesāpatti nāma atthi.",
  "tika-vin06t2:333": "Amūlakasikkhāpadavaṇṇanā niṭṭhitā.",
  "tika-vin06t2:334": "7. Sañciccasikkhāpadavaṇṇanā",
  "tika-vin06t2:335": "468.Ūnavīsativasso maññeti ettha sayaṁ saññāya tathā amaññanto kukkuccuppādanatthaṁ ‘‘maññe’’ti vadanto kiṁ musāvādena kāretabboti? Na siyā aṅgasampattiyā, na ca kevalaṁ ‘‘maññe’’ti iminā niyamato aṅgasampatti hoti. Paramatthavihitaṁ katthaci hoti. ‘‘Udakaṁ maññe āditta’’ntiādimhi paro kukkuccaṁ uppādetu vā , mā vā, taṁ appamāṇanti mātikāṭṭhakathāyaṁ (kaṅkhā. aṭṭha. sañciccasikkhāpadavaṇṇanā) ‘‘kukkuccuppādana’’nti tassa adhippāyavasena vuttanti.",
  "tika-vin06t2:336": "Sañciccasikkhāpadavaṇṇanā niṭṭhitā.",
  "tika-vin06t2:337": "8. Upassutisikkhāpadavaṇṇanā",
  "tika-vin06t2:338": "473.Imesaṁsutvāti ettha ‘‘vacana’’nti pāṭhaseso. Ekaparicchedānīti siyā kiriyā siyā akiriyāti iminā nayena ekaparicchedāni. Ettha kiñcāpi aññavādakapaccayāpatti kiriyā ca vihesakapaccayāpatti akiriyā ca, tadubhayaṁ pana ekasikkhāpadanti katvā taṁ aññavādakasaṅkhātaṁ sikkhāpadaṁ siyā kiriyā paṭhamassa vasena, siyā akiriyā dutiyassa vasenāti evamattho daṭṭhabbo.",
  "tika-vin06t2:339": "Upassutisikkhāpadavaṇṇanā niṭṭhitā.",
  "tika-vin06t2:340": "9. Kammapaṭibāhanasikkhāpadavaṇṇanā",
  "tika-vin06t2:341": "474. ‘‘Dhammikānaṁ kammāna’’nti (pāci. 475) vacanato ekacce bhikkhū dhammikānaṁ kammānaṁ ‘‘chandaṁ dammī’’ti chandaṁ denti, taṁ tesaṁ matimattameva, na paṭipatti. Adhammaṁ nissāya khiyyati, taṁ vā ukkoṭeti, anāpatti neva hotīti? Na, tathā chandadānakāle akatvā pacchā adhammakammakhiyyanādipaccayā anāpattivāre vuttattā. Adhammena vā vaggena vā na kammārahassa vā kammakaraṇapaccayā āpattimokkhakaraṇato avisesameva tathāvacananti ce? Na, chandadānakāle adhammakammakaraṇānumatiyā abhāvato, kārakasseva vajjappasaṅgato ca. Gaṇassa dukkaṭanti ce? Pārisuddhichandadāyakāva te, na gaṇo akammappattattā, parivārepi (pari. 482 ādayo) kammavagge kammappattachandadāyakā visuṁ vuttā. Tathāpi adhammakammassa chando na dātabbo dente akappiyānumatidukkaṭato. Tattha hi yojanadukkaṭato na muccantīti no takkoti ācariyo.",
  "tika-vin06t2:342": "Kammapaṭibāhanasikkhāpadavaṇṇanā niṭṭhitā.",
  "tika-vin06t2:343": "10. Chandaṁadatvāgamanasikkhāpadavaṇṇanā",
  "tika-vin06t2:344": "481. Sannipātaṁ anāgantvā ce chandaṁ na deti, anāpattīti eke. Dukkaṭanti eke dhammakammantarāyakaraṇādhippāyattā. Saṅghamajjhe chandaṁ dātuṁ labhatīti keci. Dinnachande saṅghamajjhaṁ pavisitvā puna gatepi chando na paṭippassambheyyāti ce? Paṭippassambhati. Kasmā? ‘‘Ahatthapāso chandāraho’’tiādīhi virujjhanato. Pāḷiyaṁ pana dātukāmatāya hatthapāsaṁ atikkamantaṁ sandhāya vuttanti keci.",
  "tika-vin06t2:345": "Chandaṁadatvāgamanasikkhāpadavaṇṇanā niṭṭhitā.",
  "tika-vin06t2:346": "11. Dubbalasikkhāpadavaṇṇanā",
  "tika-vin06t2:347": "484-5.Adāsīti apaloketvā adāsi. Bhikkhūti ettha te chabbaggiyā attānaṁ parivajjayitvā ‘‘saṅgho’’ti avatvā ‘‘bhikkhū’’ti āhaṁsu. Pariṇāmentīti nenti. Tattha lābhoti paduddhārakaraṇaṁ idha anadhippetassapi yassa kassaci atthuddhāravasena lābhadīpanatthaṁ. Cīvarameva hi idhādhippetaṁ, teneva ‘‘aññaṁ parikkhāraṁ dinnaṁ khīyati, āpatti dukkaṭassā’’ti vuttaṁ. Dinnanti ca parikkhāranti ca bhummatthe upayogavacanaṁ.",
  "tika-vin06t2:348": "Dubbalasikkhāpadavaṇṇanā niṭṭhitā.",
  "tika-vin06t2:349": "12. Pariṇāmanasikkhāpadavaṇṇanā",
  "tika-vin06t2:350": "491. Ñātakampi parassa dātukāmaṁ aññassa dāpeti, āpatti eva. Sabbattha āpucchitvā dātukāmaṁ yathāsukhaṁ vicāretuṁ labhati.",
  "tika-vin06t2:351": "Pariṇāmanasikkhāpadavaṇṇanā niṭṭhitā.",
  "tika-vin06t2:352": "Samatto vaṇṇanākkamena sahadhammikavaggo aṭṭhamo.",
  "tika-vin06t2:353": "9. Ratanavaggo",
  "tika-vin06t2:354": "1. Antepurasikkhāpadavaṇṇanā",
  "tika-vin06t2:355": "494-7. Yathā bhagavantaṁ payirupāsati, evamākārena nārahatāyaṁ puriso pāpo hotuṁ, na hoti pāpoti attho, kāraṇatthaṁ vā. Tanti nipātamattaṁ, yatoti vā attho. Hatthisammaddanti saṅghāṭasammaddo, akkamanaṁ cuṇṇatāti attho.",
  "tika-vin06t2:356": "498.Ratanaṁ nāma aggamahesī, tathāpi idha aññāpi devigottā na rakkhati, anāpattivāre ‘‘na mahesī hotī’’ti vacanābhāvato. Sace khattiyova hoti, nābhisitto. Abhisittoyeva hoti, na khattiyo rakkhatīti ācariyo. Anāpattivāre mātikāṭṭhakathāyaṁ aṅgabhāvena ca vuttattā abhisittabhāvovapamāṇaṁ. Sesaṁ ukkaṭṭhaparicchedoti eke.",
  "tika-vin06t2:357": "500-501. ‘‘Na sayanighare sayanigharasaññī’’ti tikacchedopi ettha labbhati. Na sayanigharaṁ nāma aparikkhittarukkhamūlādi.",
  "tika-vin06t2:358": "Antepurasikkhāpadavaṇṇanā niṭṭhitā.",
  "tika-vin06t2:359": "2. Ratanasikkhāpadavaṇṇanā",
  "tika-vin06t2:360": "504. ‘‘Adhivāsentu gahapatino bhatta’’nti ca ‘‘me gahapatino’’ti ca atthi.",
  "tika-vin06t2:361": "506.Kurundivacanena gharepi yadi bhikkhū āsaṅkanti, tattha ṭhatvā ācikkhitabbanti vuttaṁ hoti. Patirūpāti ‘‘ratanasammate paṁsukūlaggahaṇaṁ vā ratane nirussukkagamanaṁ vā’’ti likhitaṁ. ‘‘Tāvakālikavasenapi anāmāsaṁ paṭiggaṇhituṁ na labhatī’’ti vadanti. Samādapetvāti yācitvā ‘‘uddissa ariyā tiṭṭhanti, esā ariyāna yācanā’’ti (jā. 1.7.59) vuttanayena.",
  "tika-vin06t2:362": "Ratanasikkhāpadavaṇṇanā niṭṭhitā.",
  "tika-vin06t2:363": "3. Vikālagāmappavisanasikkhāpadavaṇṇanā",
  "tika-vin06t2:364": "511-2. Ahinā ḍaṭṭhavatthumhi so bhikkhu santaṁ bhikkhuṁ anāpucchā gato, tassa kukkuccaṁ udapādi. Adinnādāne vuttanayenāti gāmo gāmūpacāroti idaṁ sandhāya vuttaṁ.",
  "tika-vin06t2:365": "Vikālagāmappavisanasikkhāpadavaṇṇanā niṭṭhitā.",
  "tika-vin06t2:366": "4. Sūcigharasikkhāpadavaṇṇanā",
  "tika-vin06t2:367": "517.Tanti bhedanakaṁ. Assāti pācittiyassa paṭhamaṁ bhedanakaṁ katvā pacchā desetabbattā. Esa nayo itaresupi.",
  "tika-vin06t2:368": "520.Vāsijaṭeti vāsidaṇḍake.",
  "tika-vin06t2:369": "Sūcigharasikkhāpadavaṇṇanā niṭṭhitā.",
  "tika-vin06t2:370": "5. Mañcasikkhāpadavaṇṇanā",
  "tika-vin06t2:371": "521-2. ‘‘Ucce mañce’’ti ca ‘‘uccā mañce’’ti ca katthaci. Āyatoti vitthato. Aṭṭhaṅgulapādakanti bhāvanapuṁsakaṁ, aṭṭhaṅgulappamāṇaṁ pādakaṁ vā.",
  "tika-vin06t2:372": "Mañcasikkhāpadavaṇṇanā niṭṭhitā.",
  "tika-vin06t2:373": "6. Tūlonaddhasikkhāpadavaṇṇanā",
  "tika-vin06t2:374": "528.Poṭakitūlanti yaṁ kiñci tiṇatūlaṁ. Paṭilābhena uddāletvā pācittiyaṁ desetabbanti ettha kiñcāpi paṭilābhamatteneva pācittiyanti viya dissati, paribhogeyeva pana āpatti daṭṭhabbā, ‘‘aññena kataṁ paṭilabhitvā paribhuñjati, āpatti dukkaṭassā’’ti vacanaṁ ettha sādhakaṁ.",
  "tika-vin06t2:375": "Tūlonaddhasikkhāpadavaṇṇanā niṭṭhitā.",
  "tika-vin06t2:376": "7. Nisīdanasikkhāpadavaṇṇanā",
  "tika-vin06t2:377": "531. Kiñcāpi nisīdanassa jāti na dissati ettha, tathāpi cīvarakkhandhake anuññātattā, ‘‘nava cīvarāni adhiṭṭhātabbānī’’ti ettha ca pariyāpannattā cīvarajātiyevassa jātīti veditabbā. ‘‘Santhatasadisaṁ santharitvāti sadasa’’nti pubbe vuttanisīdanasanthatattā upameti. Lābhe sadasaṁ, alābhe adasampi vaṭṭatīti eke, taṁ na yuttaṁ. ‘‘Nisīdanaṁ nāma sadasaṁ vuccatī’’ti tassa saṇṭhānaniyamanato.",
  "tika-vin06t2:378": "Nisīdanasikkhāpadavaṇṇanā niṭṭhitā.",
  "tika-vin06t2:379": "8. Kaṇḍupaṭicchādisikkhāpadavaṇṇanā",
  "tika-vin06t2:380": "539. Yadi kaṇḍupaṭicchādi nāma adhonābhi ubbhajāṇumaṇḍalā uppannakaṇḍupīḷakādipaṭicchādikā adhippetā, tassa sugatassa sugatavidatthiyā dīghaso catasso vidatthiyo tiriyaṁ dveti idampi atimahantaṁ pamāṇaṁ dissati. Sabbo hi puriso attano attano vidatthiyā sattavidatthiko hoti, sugatassa ca ekāvidatthi majjhimassa purisassa tisso vidatthiyo honti, tasmā kaṇḍupaṭicchādi pakatipurisassa pamāṇaṁ āpajjati tiriyaṁ, dīghaso pana diguṇaṁ āpajjatīti. Āpajjatu, ukkaṭṭhaparicchedo tassā, ce icchati, sabbampi sarīraṁ paṭicchādessati, sabbasarīragatasaṅghāṭi viya bahuguṇaṁ katvā nivāsetukāmo nivāsessatīti ayaṁ bhagavato adhippāyo siyā.",
  "tika-vin06t2:381": "Kaṇḍupaṭicchādisikkhāpadavaṇṇanā niṭṭhitā.",
  "tika-vin06t2:382": "9. Vassikasāṭikasikkhāpadavaṇṇanā",
  "tika-vin06t2:383": "542.Vassikasāṭikāpi ukkaṭṭhapaṭicchedavasena anuññātā. Vassakāle keci saṅghāṭiparibhogeneva paribhuñjissantīti ayaṁ bhagavato adhippāyo siyā. Kiñcāpi iminā takkena anuññātā, ‘‘appamāṇikāyo kaṇḍupaṭicchādiyo dhārenti, vassikasāṭikāyo dhārentī’’ti imasmiṁ vatthusmiṁ paññattattā pana aññathā puṇṇaparicchedato adhikappamāṇāyo te bhikkhū dhāresunti katvā etaparamatā tāsaṁ anuññātāti veditabbā. Eseva nayo dasamepi.",
  "tika-vin06t2:384": "Vassikasāṭikasikkhāpadavaṇṇanā niṭṭhitā.",
  "tika-vin06t2:385": "10. Nandattherasikkhāpadavaṇṇanā",
  "tika-vin06t2:386": "551. Tattha bhisiṁ vā bibbohanaṁ vā karotīti dīghaso bahūnaṁ bhikkhūnaṁ sādhāraṇatthaṁ karotīti yujjati.",
  "tika-vin06t2:387": "Nandattherasikkhāpadavaṇṇanā niṭṭhitā.",
  "tika-vin06t2:388": "Samatto vaṇṇanākkamena ratanavaggo navamo.",
  "tika-vin06t2:389": "Pācittiyakaṇḍavaṇṇanā niṭṭhitā.",
  "tika-vin06t2:390": "6. Pāṭidesanīyakaṇḍo",
  "tika-vin06t2:391": "1. Paṭhamapāṭidesanīyasikkhāpadavaṇṇanā",
  "tika-vin06t2:392": "553-5. ‘‘Paṭidesetabbākāradassana’’nti aṭṭhakathāyaṁ vuttattā pāḷiyaṁ āgatavaseneva āpatti desetabbā, na aññathā. ‘‘Antaraghare antaragharasaññī’’tiādinā ca ‘‘khādanīyabhojanīye akhādanīyaabhojanīyasaññī’’tiādinā ca ‘‘bhikkhuniyā abhikkhunisaññī’’tiādinā ca nayena aparepi tayo tikacchedā yojetvā dassetabbā.",
  "tika-vin06t2:393": "Paṭhamapāṭidesanīyasikkhāpadavaṇṇanā niṭṭhitā.",
  "tika-vin06t2:394": "2. Dutiyapāṭidesanīyasikkhāpadavaṇṇanā",
  "tika-vin06t2:395": "559. ‘‘Nimantitā bhuñjantīti pañcannaṁ bhojanānaṁ aññatarena bhojanena nimantitā bhuñjantī’’ti kiñcāpi vuttaṁ, atha kho akappiyanimantanena nimantitatā ettha na aṅgaṁ, mātikāṭṭhakathāyaṁ vā idha vā anāpattivāre lesābhāvato, tasmā ‘‘nimantitā’’ti padassa attho pubbe āciṇṇavaseneva vutto. Aparepi tayo tikacchedā yojetvā dassetabbā padabhājane vuttattāti veditabbaṁ. Yathā tathā hi bhuñjantānaṁ tādisaṁ bhikkhuniṁ avārentānaṁ pāṭidesanīyameva. ‘‘Esā vosāsati nāma, vosāsantī’’ti ca duvidho pāṭho. ‘‘Ajjhohāre ajjhohāre’’ti vacanena puna ‘‘gārayhaṁ āvuso dhamma’’nti ekavacanaṁ viruddhanti. Paṭhamaṁ ajjhohāreyeva āpannaṁ sandhāya vuttaṁ, tathā aññatrāpi āgacchati ‘‘āpajjimhā’’ti vacanato. Ekena bahūnampi vaṭṭatīti keci, taṁ na sundaraṁ. ‘‘Tehi bhikkhūhī’’tiādinā pāṭhe vuttattāti mama takko. Ekena saheva ‘‘ahaṁ āpajji’’ntipi vattabbanti ekena dvīhi tīhi desetabbato, sabbehi evaṁ vattuṁ vaṭṭati. ‘‘Āpajjimhāti sahevā’’ti vadanti. Ekena ce avārito, ‘‘ahaṁ, āvuso, gārayhaṁ dhammaṁ āpajji’’ntipi vattabbaṁ.",
  "tika-vin06t2:396": "Dutiyapāṭidesanīyasikkhāpadavaṇṇanā niṭṭhitā.",
  "tika-vin06t2:397": "562-570. Tatiyacatutthasikkhāpadāni uttānatthāniyeva.",
  "tika-vin06t2:398": "Pāṭidesanīyakaṇḍavaṇṇanā niṭṭhitā.",
  "tika-vin06t2:399": "7. Sekhiyakaṇḍo",
  "tika-vin06t2:400": "1. Parimaṇḍalavaggavaṇṇanā",
  "tika-vin06t2:401": "576.‘‘Sikkhitasikkhenāti catūhi maggehī’’ti vuttaṁ. Yasmā aṭṭhaṅgulamattaṁ otāretvā nivatthameva nisinnassa caturaṅgulamattaṁ hoti, tasmā ubhopete aṭṭhakathāvādā ekaparicchedā, ‘‘aḍḍhateyyahattha’’nti sukhumaṁ, ekapattaṁ vā sandhāya vuttaṁ. Tañhi yathāṭhānena tiṭṭhati. Dupaṭṭaṁ sandhāya ‘‘dvihatthappamāṇampī’’ti vuttanti upatissatthero. Ekapaṭṭaṁ, dvipaṭṭaṁ vā heṭṭhimaparicchedena ‘‘dvihatthappamāṇa’’nti vuttanti veditabbaṁ. Vuttañhi nissaggiyaaṭṭhakathāyaṁ ‘‘tiriyaṁ dvihatthopi vaṭṭatī’’ti, tañca kho alābhe eva ‘‘alābhe tiriyaṁ dvihatthappamāṇampi vaṭṭatī’’ti vuttattā. Idaṁ sabbaṁ adhiṭṭhānupagaṁ sandhāya vuttaṁ. Viruddhaṁ disvā sajjetabbaṁ. No ce sajjeti, dukkaṭaṁ. Sacittakaṁ paṇṇattivijānanacitteneva ‘‘anādariyaṁ paṭiccā’’ti vuttattā, na vatthuvijānanacittena ‘‘idamevaṁ kata’’nti jānatopi āpattiyā abhāvato. Phussadevattheravādopi ekena pariyāyena yujjati. Tathā upatissattheravādopi. Paññattepi sikkhāpade apaññattepi yaṁ pakatiyā vajjaṁ, taṁ lokavajjaṁ. Idaṁ pana paññatteyeva vajjaṁ, nāpaññatte, tasmā itaralokavajjena asadisattā na lokavajjaṁ. Paṇṇattito paṭṭhāya vajjato paṇṇattivajjaṁ. Anādariyacitteneva āpajjitabbattā sacittakaṁ, tassa cittassa tivedanattā tivedanaṁ. Yasmā anādariyacittatā nāma kevalaṁ akusalameva, tañca pakatiyā vajjaṁ, tasmā idaṁ lokavajjaṁ. Sañcicca vītikkamanaṁ nāma domanassikasseva hotīti dukkhavedanaṁ. Gaṇṭhipade pana ‘‘pāṇātipātādi viya nivāsanādidoso lokagarahito na hotīti paṇṇattivajjanti phussadevatthero’’ti likhitaṁ.",
  "tika-vin06t2:402": "577.Vihārepīti buddhupaṭṭhānādikāle, tasmā ‘‘pārupitabba’’nti uttarāsaṅgakiccavasena vuttaṁ. Paṭhamadutiyasikkhāpadesu pariḷāhādipaccayā kappati, na antaragharapaṭisaṁyuttesu.",
  "tika-vin06t2:403": "582.‘‘Ekasmiṁpana ṭhāne ṭhatvā’’ti ettha ‘‘gacchantopi parissayābhāvaṁ oloketuṁ labhatiyeva. Tathā gāme pūja’’nti likhitaṁ, taṁ pana ‘‘ekasmiṁ ṭhāne ṭhatvā’’ti vuttattā tādisaṁ antarāyaṁ sandhāya vuttanti veditabbaṁ.",
  "tika-vin06t2:404": "Parimaṇḍalavaggavaṇṇanā niṭṭhitā.",
  "tika-vin06t2:405": "2. Ujjagghikavaggavaṇṇanā",
  "tika-vin06t2:406": "586.Hasanīyasminti hetvatthe bhummaṁ, hasitabbavatthukāraṇāti attho. Antaraghare uccāsaddena anumodanādiṁ karontassa anāpatti kira. Tathā hi mahindattheropi hatthisālādīsu mahājanassa kathesi.",
  "tika-vin06t2:407": "591. Keci bhikkhū ‘‘parikkhāraṭṭhapanamattena vāsūpagato hotī’’ti vadanti, taṁ tesaṁ matimattameva. Bhikkhuniyo ce vāsūpagā honti, bhikkhunupassayova kappiyabhūmi. ‘‘Yattha bhikkhuniyo ekarattampi vasanti, ayaṁ bhikkhunupassayo’’ti (pāci. 161) vacanato tāsaṁ samīpaṁ vā tāhi gahitavāsāgāraṁ vā ‘‘gacchāmī’’ti gacchato yathāsukhaṁ gantuṁ vaṭṭati. Na hi tāvatā taṁ gharaṁ antaragharasaṅkhyaṁ gacchatīti no takkoti ācariyo.",
  "tika-vin06t2:408": "Ujjagghikavaggavaṇṇanā niṭṭhitā.",
  "tika-vin06t2:409": "3. Khambhakatavaggavaṇṇanā",
  "tika-vin06t2:410": "604. Sūpo pattappamāṇavaṇṇanāyaṁ vuttākāro. Oloṇī vuccati kudhitaṁ, gorasato pūrā thūpitoti attho.",
  "tika-vin06t2:411": "605.Heṭṭhā orohatīti ettha ‘‘orohanappamāṇe sati ekadese thūpīkatepi anāpattī’’ti vadanti. ‘‘Pattassa pana heṭṭhā ca upari ca paduminipaṇṇādīhi paṭicchādetvā odahantiyā laddhaṁ nāma vaṭṭatī’’ti ca vadanti. Ettha ‘‘yasmā ‘samatittiko piṇḍapāto paṭiggahetabbo’ti vacanaṁ piṇḍapāto samapuṇṇo paṭiggahetabboti dīpeti, tasmā attano hatthagate patte piṇḍapāto diyyamāno thūpīkatopi ce hoti, vaṭṭatīti dīpeti. ‘Thūpīkataṁ piṇḍapātaṁ paṭiggaṇhāti, āpatti dukkaṭassā’ti hi vacanaṁ paṭhamaṁ thūpīkataṁ piṇḍapātaṁ pacchā paṭiggaṇhato, āpattīti dīpeti. Pattena paṭiggaṇhato cepi thūpīkataṁ hoti, vaṭṭati athūpīkatassa paṭiggahitattā. Payogo pana natthi aññatra pubbadesā’’ti ca ‘‘samatittikanti vā bhāvanapuṁsaka’’nti ca vadanti, tasmā vicāretvā gahetabbaṁ.",
  "tika-vin06t2:412": "Khambhakatavaggavaṇṇanā niṭṭhitā.",
  "tika-vin06t2:413": "4. Sakkaccavaggavaṇṇanā",
  "tika-vin06t2:414": "609.Sūpodanaviññattisikkhāpade ‘‘sūpo nāma dve sūpā’’ti na vuttaṁ sūpaggahaṇena paṇītabhojanehi avasesānaṁ sabbabhojanānaṁ saṅgaṇhanatthaṁ. Anāpattivāre cassa ‘‘ñātakānaṁ pavāritānaṁ aññassatthāya attano dhanenā’’ti idaṁ adhikaṁ. Katthaci potthake ‘‘anāpatti asañcicca asatiyā ajānantassa gilānassa āpadāsū’’ti ettakameva vuttaṁ, taṁ na, ‘‘samasūpakaṁ piṇḍapātaṁ bhuñjissāmī’’ti imassa anāpattivāre ‘‘aññassatthāyā’’ti katthaci likhitaṁ, tañca pamādavasena likhitaṁ. ‘‘Mukhe pakkhipitvā puna vippaṭisārī hutvā ogilitukāmassapi sahasā ce pavisati, ettha ‘asañciccā’ti vuccati. Viññattampi aviññattampi ekasmiṁ ṭhāne ṭhitaṁ sahasā anupadhāretvā gahetvā bhuñjanto ‘asatiyā’ti vuccatī’’ti likhitaṁ, anāpattivāre ekaccesu potthakesu ‘‘rasaraseti likhitaṁ, taṁ gahetabba’’nti vuttaṁ.",
  "tika-vin06t2:415": "Sakkaccavaggavaṇṇanā niṭṭhitā.",
  "tika-vin06t2:416": "5. Kabaḷavaggavaṇṇanā",
  "tika-vin06t2:417": "618.‘‘Sabbaṁ hattha’’nti vacanato ekadesaṁ mukhe pakkhipantassa anāpattīti ekacce. ‘‘Sabbanti vacanato ekadesampi na vaṭṭatī’’ti vadanti, taṁ yuttaṁ anāpattivāre avisesitattā.",
  "tika-vin06t2:418": "624.Sitthāvakārake ‘‘kacavaraṁ chaḍḍentaṁ sitthaṁ chaḍḍiyyatī’’ti ca ‘‘kacavaraṁ chaḍḍento’’ti ca pāṭho.",
  "tika-vin06t2:419": "Kabaḷavaggavaṇṇanā niṭṭhitā.",
  "tika-vin06t2:420": "6. Surusuruvaggavaṇṇanā",
  "tika-vin06t2:421": "627. ‘‘Surusuru’’nti ca ‘‘surosuro’’ti ca pāṭho. Sītīkatoti sītaṅko. ‘‘Silakabuddhoti ariyānaṁ parihāsavacanameveta’’nti likhitaṁ.",
  "tika-vin06t2:422": "631.Paṭikkūlavasenāti ettha yadi paṭikkūlavasena paṭikkhittaṁ, ‘‘seyyathāpi kāmabhogino’’ti na vattabbaṁ. Na hi te paṭikkūlaṁ karontīti ce? Na, issariyaliṅgavasena gahaṇasambhavato. Te hi anādarā honti. Pattadhovananti pattadhovanodakaṁ bhojanapaṭisaṁyuttaṁ.",
  "tika-vin06t2:423": "634. ‘‘Chattapādukāya’’nti ca ‘‘chattapāde’’ti ca pāṭho.",
  "tika-vin06t2:424": "637.Cāpoti sattakhādanavadho. ‘‘Sesā sabbā dhanuvikati kodaṇḍe paviṭṭhā’’ti ca likhitaṁ, paṭimukkanti pavesitaṁ, laggitaṁ hotīti attho.",
  "tika-vin06t2:425": "Surusuruvaggavaṇṇanā niṭṭhitā.",
  "tika-vin06t2:426": "7. Pādukavaggavaṇṇanā",
  "tika-vin06t2:427": "640. Sayaṁ yānagato hutvā, yathā yānagatassa ve.",
  "tika-vin06t2:428": "Alaṁ vattuṁ tathā nālaṁ, sachatto chattapāṇino.",
  "tika-vin06t2:429": "Yathā ettha, evaṁ aññatrāpi.",
  "tika-vin06t2:430": "647.Chapakavatthusmiṁ ‘‘sacāhaṁ na labhissāmī’’ti pāṭho, ‘‘dasa ce na labhissāmī’’ti ca atthi, ‘‘vatthusmiṁ agilānassā’’ti ca āgacchati, taṁ na sundaraṁ, sikkhāpadeyeva sundaraṁ. Thomitoti ahampi jānāmīti sambandho . Yā dhanayasalābhasaṅkhātā vutti vinipātena hoti samparāye apāyesu vinipātahetu hutvā pavattati. Atha vā vinipātenāti hetvatthe karaṇavacanaṁ, vinipātanāya pavattatīti adhippāyo. Adhammacaraṇena adhammacaraṇāya. ‘‘Asmā kumbhimivā’’ti ca paṭhanti.",
  "tika-vin06t2:431": "Pādukavaggavaṇṇanā niṭṭhitā.",
  "tika-vin06t2:432": "Pakiṇṇakavaṇṇanā",
  "tika-vin06t2:433": "Kāyavācācittato samuṭṭhahantīti katvā ‘‘samanubhāsanasamuṭṭhānānī’’ti vuttāni. Samanubhāsanaṁ kiriyaṁ. Imāni kiriyāni. Dhammadesanasamuṭṭhānāni vācācittatoti ettha kāyavacīviññattibhāvato ujjagghikauccāsaddādīsu viya ‘‘kāyavācācittato’’ti vattabbānīti ce? Na vattabbāni. Nisīdanagamanāhārapakkhipanādikāyaviññattiyā sabbhāvā tattha yuttaṁ, na dhammadesane tādisassābhāvā.",
  "tika-vin06t2:434": "Pakiṇṇakavaṇṇanā niṭṭhitā.",
  "tika-vin06t2:435": "Sekhiyakaṇḍavaṇṇanā niṭṭhitā.",
  "tika-vin06t2:436": "8. Sattādhikaraṇasamathavaṇṇanā",
  "tika-vin06t2:437": "‘‘Yebhuyyasikā kātabbā…pe… tiṇavatthārako kātabbo, so puggalo’’ti ca likhitaṁ.",
  "tika-vin06t2:438": "Sattādhikaraṇasamathavaṇṇanā niṭṭhitā.",
  "tika-vin06t2:439": "Bhikkhuvibhaṅgo niṭṭhito.",
  "tika-vin06t2:440": " Namo tassa bhagavato arahato sammāsambuddhassa",
  "tika-vin06t2:441": "Bhikkhunīvibhaṅgavaṇṇanā",
  "tika-vin06t2:442": "1. Pārājikakaṇḍavaṇṇanā",
  "tika-vin06t2:443": "Ganthārambhavaṇṇanā",
  "tika-vin06t2:444": "Vibhaṅge viya bhikkhūnaṁ, vitthāramabhisaṅkhataṁ;",
  "tika-vin06t2:445": "Akatvā bhikkhunīnampi, vakkhe gaṇṭhipadakkamaṁ.",
  "tika-vin06t2:446": "Yo bhikkhunīnaṁ vibhaṅgo assa, tassa saṁvaṇṇanākkamo pattoti attho.",
  "tika-vin06t2:447": "Ganthārambhavaṇṇanā niṭṭhitā.",
  "tika-vin06t2:448": "1. Paṭhamapārājikasikkhāpadavaṇṇanā",
  "tika-vin06t2:449": "656-7. Tattha tattha ṭhānuppattikapaññā vīmaṁsā. Padapaṭipāṭiyā evāti mātikāpadapaṭipāṭiyā eva. ‘‘Vuttanti saṅgītikānaṁ upasaṅkappanānaṁ vibhājanaṁ vutta’’nti likhitaṁ.",
  "tika-vin06t2:450": "658. ‘‘Ehibhikkhunīti bhikkhunī, tīhi saraṇagamanehi upasampannāti bhikkhunī’’ti idaṁ pana desanāvilāsavasena vuttanti eke. Aññabuddhakāle atthīti eke, taṁ na yuttaṁ viya dissati amhākampi buddhakāle sambhavappasaṅgato, ehibhikkhuniyā paṭisedhachāyādissanato ca. Yathāha dhammapade visākhāvatthusmiṁ (dha. pa. aṭṭha. 1. visākhāvatthu) ‘‘tassa cīvaradānassa nissandena imaṁ mahālatāpasādhanaṁ labhi. Itthīnañhi cīvaradānaṁ mahālatāpasādhanabhaṇḍena matthakaṁ pappoti, purisānaṁ iddhimayapattacīvarenā’’ti. Tīhi saraṇagamanehi upasampannāya pana bhikkhuniyā sambhavo aññabuddhakāle kadāci siyā, nattheva amhākaṁ buddhakāle. Desanāvilāsena pana bhikkhudesanākkameneva bhikkhuniniddeso vutto, teneva bhikkhusaṅghavasena ekatoupasampannā bhikkhuniyo vijjamānāpi tattha na vuttā. Tāsaṁ atthitā imāya parivārakathāya veditabbā –",
  "tika-vin06t2:451": "‘‘Ubho ekato upasampannā,",
  "tika-vin06t2:452": "Ubhinnaṁ hatthato cīvaraṁ paṭiggaṇheyya;",
  "tika-vin06t2:453": "Siyā āpattiyo nānā,",
  "tika-vin06t2:454": "Pañhā mesā kusalehi cintitā’’ti. (pari. 479);",
  "tika-vin06t2:455": "Atha vā puthujjanakāle ehibhikkhusaraṇagamanena upasampannova itthiliṅgapātubhāvena bhikkhunibhāve ṭhitā purisūpasampannaṁ upādāya ‘‘ehibhikkhunī’’ti, ‘‘tīhi saraṇagamanehi upasampannā bhikkhunī’’ti ca saṅkhyaṁ gacchati. No ce, taṁ vacanaṁ virujjheyyāti eke, vicāretvā gahetabbaṁ. ‘‘Viññū paṭibalo’’ti dvinnaṁ avassavabhāvassa ijjhanato vuttaṁ. Ettha yasmā yaṁ kiñci āmisaṁ paṭiggaṇhantīnaṁ aggahatthā purisānaṁ hatthehi kadāci missībhāvaṁ gacchanti, vandantānaṁ vā purisānaṁ sirāni aggapādehi missitāni kadāci honti, kesacchedanakāle vā siraṁ purisānaṁ hatthehi missitaṁ hoti, cittaṁ nāmetaṁ atiraddhagavesi, durakkhiyaṁ vā, tasmā ‘‘mā atilahuṁ pārājikāpatti bhikkhunīnaṁ hotū’’ti buddhā bhagavanto kāruññena pārājikakkhettaparicchedaṁ, thullaccayakkhettaparicchedañca visuṁ visuṁ desesunti veditabbaṁ.",
  "tika-vin06t2:456": "659.Tabbahulanayenasā vuttāti ettha ayamanugaṇṭhipadakkamo – yebhuyyena kiriyasamuṭṭhānattā ‘‘kiriyasamuṭṭhāna’’nti vuttaṁ. ‘‘Kāyasaṁsaggaṁ samāpajjeyyā’’ti avatvā pana ‘‘sādiyeyyā’’ti vuttattā akiriyatopi samuṭṭhātīti veditabbaṁ. Yathā cettha, evaṁ heṭṭhā ‘‘manussitthiyā tayo magge methunaṁ dhammaṁ paṭisevantassa āpatti pārājikassā’’tiādinā nayena kiriyasamuṭṭhānataṁ vatvā tadanantaraṁ ‘‘bhikkhupaccatthikā…pe… so ce pavesanaṁ sādiyati, āpatti pārājikassā’’tiādinā (pārā. 56) nayena akiriyasamuṭṭhānatāyapi vuttattā paṭhamapārājikassāpi tabbahulanayeneva kiriyasamuṭṭhānatā veditabbā. Na hi pavesanasādiyanādimhi kiriyasamuṭṭhānatā dissati. Aṅgajātacalanañcettha na sārato daṭṭhabbaṁ ‘‘so ce pavesanaṁ na sādiyati, paviṭṭhaṁ na sādiyati, ṭhitaṁ na sādiyati, uddharaṇaṁ sādiyati, āpatti pārājikassā’’ti (pārā. 58) ettha ṭhita na sādiyane pakatiyāpi paripuṇṇacalanattā. Sādiyanapaccayā hi sevanacalanañcettha na dissatevāti tabbahulanayeneva kiriyasamuṭṭhānatā gahetabbā. Tattha tattha aṭṭhakathāsu kasmā tabbahulanayo avuttoti ce? ‘‘Yo pana bhikkhu methunaṁ dhammaṁ paṭiseveyyā’’ti (pārā. 39, 42) mātikāyaṁ kiriyasamuṭṭhānassa sarūpena vuttattā tadanurūpavasena vibhaṅganayamanoloketvā ‘‘kiriyasamuṭṭhāna’’micceva vuttaṁ. Yathā cetesu tabbahulanayena kiriyasamuṭṭhānatā vuttā, tathā surādīnaṁ akusaleneva pātabbatā, na itarathā ‘‘yaṁ akusaleneva āpajjati, ayaṁ lokavajjā, sesā paṇṇattivajjā’’ti (kaṅkhā. aṭṭha. paṭhamapārājikavaṇṇanā) vutte lokavajjapaṇṇattivajjānaṁ niyamanalakkhaṇasiddhi hoti, tathā taṁ avatvā ‘‘yassā sacittakapakkhe cittaṁ akusalameva hoti, ayaṁ lokavajjā. Sesā paṇṇattivajjā’’ti vutte lokavajjavacanaṁ niratthakaṁ siyā vatthuajānanapakkhepi akusaleneva pātabbattā. Yasmā tattha surāpānavītikkamassa akusalacittuppādo natthi, tasmā khandhakaṭṭhakathāyaṁ (mahāva. aṭṭha. 108) ‘‘majjapāne pana bhikkhuno ajānitvāpi bījato paṭṭhāya majjaṁ pivantassa pācittiyaṁ, sāmaṇero jānitvā pivanto sīlabhedaṁ āpajjati, na ajānitvā’’ti vuttaṁ, na vuttaṁ ‘‘vatthuajānanapakkhe pāṇātipātādīnaṁ siddhikaraakusalacittuppādasadise cittuppāde satipi sāmaṇero sīlabhedaṁ nāpajjatī’’ti. Abhinivesavacanaṁ pāṇātipātādīhi samānajātikattā sāmaṇerānaṁ surāpānassa. ‘‘Surādayo panime’’ti vatthuṁ jānitvā pātabbatādivasena vītikkamantassa akusalassa asambhavo natthi. Tena vuttaṁ ‘‘yassa sacittakapakkhe’’tiādi.",
  "tika-vin06t2:457": "Kiñcettha yuttivacanena arahantānaṁ appavisanato sacittakācittakapakkhesu akusalaniyamoti ce? Na, dhammatāvasena sekkhānampi appavisanato. Acittakapakkhe akusalaniyamābhāvadassanatthaṁ supantassa mukhe pakkhittajalabindumiva surābinduādayo udāharitabbāti. Tabbahulanayena hi atthe gahite pubbenāparaṁ aṭṭhakathāya sameti. ‘‘Saddhiṁ pāḷiyā avisesattho parato āvi bhavissatīti apare’’ti vuttaṁ. Idamettha vicāretabbaṁ . Yadi vatthujānanapakkhe vinā akusalena majjapānaṁ siyā, kasmā nāḷimajjhaṁ nātikkamati ariyānaṁ pānakādisaññīnanti? Sīlabhedavatthuvītikkamo vināpi cittena ariyānaṁ dhammatāvaseneva na sambhavatīti ce, na, cakkhupālattheravatthu (dha. pa. aṭṭha. 1.1) ādivirodhatoti. Apica bhikkhunopi sāmaṇerassa viya surāpānaṁ sacittakameva kasmā na jātanti? Appatirūpattāti ce, sāmaṇerānampi appatirūpameva. Sahadhammikā eva hi te. Mahāsāvajjattāti ce? Sāmaṇerānampi tādisameva. Sāmaṇerānaṁ sacittakameva pārājikaṁ, itaraṁ daṇḍakammavatthūti ce? Bhikkhūnampi majjapāne natthi. Ettha tikapācittiyena na bhavitabbaṁ. Majje amajjasaññissa dukkaṭāpatti paññāpetabbā siyā. Bhikkhussa pācittiyavatthu sāmaṇerānaṁ pārājikaṁ hoti tiracchānagatasāmaṇerānaṁ viyāti ce? Acittakampi majjapānādīnaṁ sāmaṇerānaṁ pārājikaṁ paññāpetabbaṁ siyā. Nācittakaṁ pārājikaṁ sambhavatīti ce? Na, paṇṇattivajjampi pārājikaṁ sambhavatīti. Nikāyantarapakkhe ayameva doso. Amhākañhi lokavajjameva majjapānanti. Kasmā panettha surāpānameva dhammatāvasena ariyā na karontīti? Na kevalaṁ surāpānameva dhammatāvasena ariyā na karonti, pāṇesupi kodhavasena pāṇasaññitāya sīsacchedanādīni na karonti, sadārasaññāya paradāraṁ na vītikkamanti, anatthabhañjakasaññāya atthabhañjakamusā na vadanti, sammādiṭṭhisaññāya micchādiṭṭhiṁ na paṭipajjantīti veditabbā. Ācariyāpi surāpāne akusalaniyamābhāvameva vadanti, tasmā eva mātikāṭṭhakathāya gaṇṭhipade lokavajjapaṇṇattivajjādhikāre ‘‘sacittakapakkheakusalanti surāpānādisaṅgahatthaṁ, itarathā yassa akusalamevāti vadeyyā’’ti likhitaṁ. Kiriyasamuṭṭhānatā panassa tabbahulanayameva, na paṭhamapārājike. Kathaṁ? Kāyasaṁsaggasikkhāpadaṁ paṭhamapārājikasamuṭṭhānaṁ. Ettha bhikkhussa ca bhikkhuniyā ca kāyasaṁsaggabhāve sati bhikkhunī kāyaṅgamacopayamānāpi citteneva adhivāsentī āpajjati, na evaṁ bhikkhu. Bhikkhu pana copayamānova āpajjati, evameva paṭhamapārājikepi copane sati eva āpajjati, nāsati. Pavesanaṁ sādiyatīti ettha pavesanasādiyanaṁ nāma sevanacittassuppādananti, evaṁ santepi ‘‘vīmaṁsitvā gahetabba’’nti vuttaṁ.",
  "tika-vin06t2:458": "Paṭhamapārājikasikkhāpadavaṇṇanā niṭṭhitā.",
  "tika-vin06t2:459": "2. Dutiyapārājikasikkhāpadavaṇṇanā",
  "tika-vin06t2:460": "‘‘Kissa pana tvaṁ ayye jānaṁ pārājikaṁ dhammaṁ ajjhāpanna’’nti vacanato, ‘‘aṭṭhannaṁ pārājikānaṁ aññataraṁ pārājikaṁ ajjhāpanna’’nti (pāci. 666) vacanato, ante ‘‘uddiṭṭhā kho ayyāyo aṭṭha pārājikā dhammā’’tiādivacanato (pāci. 677), parivāre ‘‘sādhāraṇapaññatti ubhatopaññattī’’ti (pari. 201) vacanato ca bhikkhunivibhaṅgaṁ patvā bhagavā sādhāraṇāni sikkhāpadāni bhikkhūnaṁ uppannavatthusmiṁyeva ‘‘yā pana bhikkhunī chandaso methunaṁ dhammaṁ paṭiseveyya antamaso tiracchānagatenapi pārājikā hoti asaṁvāsā’’tiādinā nayena savisesampi avisesampi mātikaṁ nikkhipitvā anukkamena padabhājanaṁ, āpattibhedaṁ, tikacchedaṁ, anāpattivārañca anavasesaṁ vatvā vitthāresi. Saṅgītikārakehi pana asādhāraṇapaññattiyoyeva idha vitthāritāti veditabbā.",
  "tika-vin06t2:461": "666. Tattha ‘‘aṭṭhannaṁ pārājikāna’’nti idaṁ kevalaṁ saṅgītikārakānaṁyeva nayato nikkhittavacanaṁ ito pubbe chaṭṭhasattamaṭṭhamānaṁ pārājikānaṁ apaññattattā. Bhagavatā pana idaṁ paññāpitamādisikkhāpadampi upādāya ‘‘channaṁ pārājikāna’’nti vuttaṁ siyā. Ito uddhaṁ paññattānipi upādāya ‘‘aṭṭhannaṁ pārājikāna’’nti vacanaṁ aparabhāge uppannanti ekacce ācariyā. Aṭṭhakathāyaṁ pana ‘‘idañca pārājikaṁ pacchā paññattaṁ, tasmā ‘aṭṭhanna’nti vibhaṅge vutta’’ntiādi vuttaṁ, tasmā aṭṭhakathācariyānaṁ matena siddhametaṁ yathāpaññattānukkamavaseneva saṅgītānīti. ‘‘Aññāsi’’nti pāṭho. Aññāsīti na gahetabbo. ‘‘Duṭṭhullasikkhāpade vuttanayenevā’’ti vacanato vajjapaṭicchādikaṁ yā paṭicchādeti, sāpi vajjapaṭicchādikaāyevāti siddhaṁ. Kiñcāpi vajjapaṭicchādanaṁ pemavasena hoti, tathāpi sikkhāpadavītikkamacittaṁ domanassikameva hotīti katvā ‘‘dukkhavedana’’nti vuttaṁ.",
  "tika-vin06t2:462": "Dutiyapārājikasikkhāpadavaṇṇanā niṭṭhitā.",
  "tika-vin06t2:463": "3. Tatiyapārājikasikkhāpadavaṇṇanā",
  "tika-vin06t2:464": "669.Imaṁ adhippāyamattanti ‘‘codetvā sāretvā’’ti etaṁ. Etthāyaṁ vicāraṇā – yo bhikkhu ukkhittakabhikkhunā samānadiṭṭhiko laddhinānāsaṁvāsako hoti, so avandanīyo, kammākamme ukkhittako viya na gaṇapūraṇo, sahaseyyampi na labhati, na tathā bhikkhunī. Sā hi yāva na samanubhaṭṭhā, tāva gaṇapūrakā ca hoti, saṁvāsañca labhati. Laddhinānāsaṁvāsikānuvattikāpi ukkhittānuvattikāva hoti. Ukkhitto ce kālaṅkato, tadanuvattako bhikkhu laddhinānāsaṁvāsako hotiyeva. Tathā vibbhantepi tasmiṁ titthiyapakkantakepi sikkhaṁ paccakkhāya sāmaṇerabhūmiyaṁ ṭhitepīti eke. Tesaṁ matena ukkhittake tathābhūtepi bhikkhunī tadanuvattikā samanubhāsitabbāvāti āpajjati. Samanubhāsanakammaṁ saṅghāyattaṁ, saṅghena sañcicca purimakāpattiṁ apanetuṁ na yuttaṁ viya khāyati. Ukkhepanīyakammañca āpattiadassanamatte, appaṭikammamatte, kudiṭṭhiappaṭinissajjanamatte ca kariyati, tassa anuvattanamattena samanubhāsitvā sāsanato cāvetabbānīti na yuttanti ce? Na vattabbameva, idaṁ apārājikavatthūsupi tappasaṅgato, anaññavisayattā ca vinayassa.",
  "tika-vin06t2:465": "Tatiyapārājikasikkhāpadavaṇṇanā niṭṭhitā.",
  "tika-vin06t2:466": "4. Catutthapārājikasikkhāpadavaṇṇanā",
  "tika-vin06t2:467": "675. ‘‘Lokassādasaṅkhātassa mittasanthavassa vasena taṁ dassetuṁ kāyasaṁsaggarāgenāti vutta’’nti likhitaṁ. Tissitthiyoti tīsu itthīsu, tisso vā itthiyo. Taṁ na seveti tāsu na sevati. Anariyāti ubhatobyañjanā. Byañjanasminti attano byañjane. Na seveti na sevati. Na cācareti nācarati. Vaṇṇāvaṇṇoti dvīhipi sukkavissaṭṭhi. Gamanuppādananti sañcarittaṁ.",
  "tika-vin06t2:468": "676.‘‘Nivatthaṁ vā pārutaṁ vā’’ti ettha nivatthassa vā pārutassa vā vatthassa gahaṇaṁ sādiyatīti attho.",
  "tika-vin06t2:469": "Catutthapārājikasikkhāpadavaṇṇanā niṭṭhitā.",
  "tika-vin06t2:470": "Pārājikakaṇḍavaṇṇanā niṭṭhitā.",
  "tika-vin06t2:471": "2. Saṅghādisesakaṇḍavaṇṇanā",
  "tika-vin06t2:472": "1. Paṭhamasaṅghādisesasikkhāpadavaṇṇanā",
  "tika-vin06t2:473": "681.Āhatakoti ānīto, niyatakoti adhippāyo. Akappiyaaḍḍo nāma saṅghassa vā ārāmikapuggalassa vā vatthussa kāraṇā saṅghassa vārikabhāvena sayameva vā adhikaraṇaṭṭhānaṁ gantvā ‘‘amhākaṁ eso dāso, dāsī, vāpī, khettaṁ, ārāmo, ārāmavatthu, gāvo, gāvī, mahiṁsī, ajā, kukkuṭā’’tiādinā voharati, akappiyaṁ. ‘‘Ayaṁ amhākaṁ ārāmiko ārāmikā, ayaṁ vāpī itthannāmena saṅghassa hatthe dohanatthāya dinnā. Ito khettato ārāmato uppajjanakacatupaccayā ito gāvito mahiṁsito ajāto uppajjanakagorasā itthannāmena saṅghassa dinnā’’ti pucchite vā apucchite vā vattuṁ vaṭṭati. ‘‘Kata’’nti avatvā ‘‘karontī’’ti vacanena kira anenakataṁ ārabbha ācikkhitā nāma hoti. Gīvāti kevalaṁ gīvā eva hoti, na pārājikaṁ. Kārāpetvā dātabbāti ettha sace āvudhabhaṇḍaṁ hoti, tassa dhārā na kāretabbā, aññena pana ākārena saññāpetabbaṁ. ‘‘Ticittaṁ tivedana’’nti vuttattā ‘‘mānussayavasena kodhussayavasenā’’ti tabbahulanayena vuttanti veditabbaṁ.",
  "tika-vin06t2:474": "Paṭhamasaṅghādisesasikkhāpadavaṇṇanā niṭṭhitā.",
  "tika-vin06t2:475": "2. Dutiyasaṅghādisesasikkhāpadavaṇṇanā",
  "tika-vin06t2:476": "683. Bhaṭiputtakānaṁ kumārabhaṭikānaṁ gaṇā bhaṭiputtagaṇā. Kappanti kappiyaṁ. Kappagatikanti kappiyasabhāvaṁ. Pakkantāsupīti attano parisaṁ ṭhapetvā itarāsu pakkantāsu. Paṇṇattiṁ ajānantā ariyāpi vuṭṭhāpentīti katvā vā kammavācāpariyosāne āpattikkhaṇe vipākābyākatasamaṅgitāvasena vā ‘‘ticitta’’nti vuttanti veditabbaṁ. ‘‘Pabbājane na dukkaṭa’’nti porāṇagaṇṭhipade vuttaṁ.",
  "tika-vin06t2:477": "Dutiyasaṅghādisesasikkhāpadavaṇṇanā niṭṭhitā.",
  "tika-vin06t2:478": "3. Tatiyasaṅghādisesasikkhāpadavaṇṇanā",
  "tika-vin06t2:479": "687.Bhaddākāpilānī mahākassapassa purāṇadutiyā kira. Ñātīnaṁ kulaṁ yasmiṁ gāmake, tadetaṁ gāmakaṁ ñātikulaṁ, kulasannihitaṁ gāmakaṁ agamāsīti attho. ‘‘Ajaṁ gāmaṁ netī’’tiādīsu viya vā dvikammikaṁ katvā gāmakaṁ agamāsi ñātikulaṁ agamāsītipi yujjati.",
  "tika-vin06t2:480": "692. ‘‘Aparikkhittassa gāmassa upacāraṁ atikkāmentiyā’’ti vacanenapi evaṁ veditabbaṁ – vikālagāmappavesane dvinnaṁ leḍḍupātānaṁyeva vasena upacāro paricchinditabbo, itarathā yathā ettha parikkhepārahaṭṭhānaṁ parikkhepaṁ viya katvā ‘‘atikkāmentiyā’’ti vuttaṁ, evaṁ tatthāpi ‘‘aparikkhittassa gāmassa upacāraṁ atikkamantassā’’ti vadeyya. Yasmā pana tattha parikkhepārahaṭṭhānato uttari eko leḍḍupāto upacāroti adhippeto, tasmā tadatthadīpanatthaṁ ‘‘aparikkhittassa gāmassa upacāraṁ okkamantassā’’ti vuttaṁ. Yaṁ pana andhakaṭṭhakathāyaṁ ‘‘parikkhepārahaṭṭhānaṁyeva ‘upacāra’nti sallakkhetvā parikkhepaparikkhepārahaṭṭhānānaṁ ninnānākāraṇadīpanatthaṁ ‘upacāraṁ okkamantassā’ti vuttaṁ pāḷivisesamasallakkhetvāva aparikkhittassa gāmassa upacāraṁ atikkamantassa idha upacāro parikkhepo yathā bhaveyya, taṁ upacāraṁ paṭhamaṁ pādaṁ atikkamantassa āpatti dukkaṭassa. Dutiyaṁ pādaṁ atikkamantassa āpatti pācittiyassā’’ti vuttaṁ, taṁ na gahetabbameva pāḷiyā visesasabbhāvatoti. ‘‘Aparikkhittassa gāmassa upacāraṁ okkamantiyātipi ekaccesu dissati, taṁ na gahetabbanti apare’’ti vuttaṁ. Tattha ‘‘pāḷivisesamasallakkhetvā’’ti duvuttaṁ, kasmā? Vikālagāmappavesanasikkhāpadepi katthaci ‘‘upacāraṁ atikkamantassā’’ti pāṭho dissatīti, so andhakaṭṭhakathāpāṭhato gahitoti ācariyo. Aparikkhittassa upacārokkamanameva pāṭho yujjati, na atikkamanaṁ. Kasmā? Bahūsu ṭhānesu pāḷiyā aṭṭhakathāhi virujjhanato, imasmiṁ vāpi sikkhāpade virujjhati. Kathaṁ? Gaṇamhā ohīyamānāya araññe āpatti hoti, na gāme. Atha ca pana nidassanampi ‘‘sikkhāpadā buddhavarenā’’ti (pari. 479) gāthā dassitā, tasmā upacārokkamanapariyāpannanadiṁ atikkāmentiyā hoti. Kiñca bhiyyo ‘‘gacchantassa catasso āpattiyo, ṭhitassa cāpi tattakātiādīnaṁ (pari. 475) parivāragāthānaṁ aṭṭhakathāhi upacārokkamanameva pāṭhoti niṭṭhaṁ gantabba’’nti ca vuttaṁ, suṭṭhu sallakkhetvā kathetabbaṁ.",
  "tika-vin06t2:481": "‘‘Padasā gamanameva hi idhādhippetaṁ, teneva paṭhamaṁ pādaṁ atikkāmentiyātiādimāhā’’ti ettha vikālagāmappavesanasikkhāpadādīsu tadabhāvā yānena vā iddhiyā vā pavisato, addhānaṁ gacchato ca āpattīti dīpeti. Tattha asāruppattā āpattimokkho natthīti eke, vicāretvā gahetabbaṁ. Bhikkhunīvihārabhūmi ‘‘gāmantara’’nti na vuccati gāmantarapariyāpannāyapi kappiyabhūmittā. ‘‘Parato ‘sace bhikkhunīsu mahābodhiyaṅgaṇaṁ pavisantīsu ekā bahi tiṭṭhati, tassā āpattī’tiādivacanato bhikkhuvihāro na kappiyabhūmīti siddhaṁ, tasmā kañcinagare khandhadhammavihāro viya, kāvīrapaṭṭane sārīdhammavihāro viya ca aññopi so vihāro, tasmā sīmabaddhasukhatthaṁ gāmantarabhāve nirantarā adhiṭṭhānatthaṁ pavisantiyā, nikkhamantiyāpi gāmantarāpatti hotīti apare’’ti vuttaṁ. Catugāmasādhāraṇattāti ettha evaṁvidhe vihāre sīmaṁ bandhantehi cattāropi te gāmā sodhetabbāti veditabbā. Saṁvidahitvā bhikkhuniyā vā mātugāmena vā theyyasatthena vā saddhiṁ taṁ vihāraṁ okkamantiyā catasso āpattiyo ekatova honti. ‘‘Gāmantare gāmantare āpatti pācittiyassā’’ti vuttāti eke.",
  "tika-vin06t2:482": "Dutiyapāduddhāre saṅghādisesoti ettha sace dutiyo pāduddhāro kappiyabhūmiyaṁ hoti, na saṅghādiseso, akappiyabhūmiyaṁ eva saṅghādiseso. ‘‘Ubhayatīresu vicaranti, vaṭṭatīti dassanūpacārassettha sambhavā’’ti likhitaṁ, taṁ yuttaṁ. Savanūpacāro hettha nadīpāre, gāmantare vā appamāṇanti. Andhakaṭṭhakathāyaṁ pana ‘‘paratīrato nadiṁ otaritvā dassanūpacārato dārūni, paṇṇānivā maggitvā āneti, anāpatti. Ticīvarāni paratīre otāpeti, anāpattī’’ti vuttaṁ. ‘‘Orimatīrameva āgacchati, āpattī’’ti atikkamitukāmatāya paviṭṭhattā vuttaṁ. ‘‘Nhāyanādikiccena paviṭṭhānaṁ katthevālayasambhavā vaṭṭatī’’ti vuttaṁ. Gāmantare pamāṇanti aṭṭhakathāyaṁ paratīrato nadiṁ otaritvā dassanūpacārato dārūni paṇṇāni sakagāmato thokampi taraṇavārena na vaṭṭati kira nikkhamitvā pavisituṁ.",
  "tika-vin06t2:483": "Agāmakearaññeti agāmalakkhaṇe araññeti attho. Iminā āpattikhettaṁ dassitaṁ. Yasmā idaṁ āpattikhettaṁ, tasmā yā bhikkhunupassayato gāmassa indakhīlaṁ atikkamati, sā asante gāme gaṇamhā ohīyanāpattiṁ āpajjati. Dassanasavanūpacārābhāvepi pageva gāme indakhīlātikkamanakkhaṇeyeva āpajjati. Sace tattha ekā bhikkhunī atthi, tassā dassanasavanūpacārātikkamanakkhaṇe āpajjati, araññamaggagamanakāle evāyaṁ vidhīti na gahetabbaṁ. Gāmato pana nikkhamantī ito paṭṭhāya āpajjatīti dassanatthaṁ ‘‘agāmakaṁ arañña’’nti vuttaṁ. Vuttañhetaṁ ‘‘ārādhikā ca honti saṅgāhikā lajjiniyo, tā kopetvā aññattha na gantabbaṁ. Gacchati ce, gāmantaranadīpārarattivippavāsagaṇamhā ohīyanāpattīhi na muccatī’’tiādi. Tattha ‘‘gaṇamhā ohīyanāpatti sakiṁyevāpajjati. Itarā gāme gāme pāre pāre aruṇe aruṇe cāti veditabba’’nti vuttaṁ. Tattha ‘‘vuttañheta’’ntiādīni asādhakāni yathāsambhavaṁ gahetabbattā. ‘‘Mahābodhiyaṅgaṇantiādi evaṁ gāmassa āsannaṭṭhānepi imaṁ āpattiṁ āpajjatīti dassanatthaṁ vutta’’nti likhitaṁ.",
  "tika-vin06t2:484": "Tatiyasaṅghādisesasikkhāpadavaṇṇanā niṭṭhitā.",
  "tika-vin06t2:485": "4. Catutthasaṅghādisesasikkhāpadavaṇṇanā",
  "tika-vin06t2:486": "694.Paṭivattāti paṭivacanaṁ denti. Kammadosanti ‘‘anaññāya gaṇassa chandanti evamādī’’ti likhitaṁ. Kattabbaṭṭhānadosanti porāṇā. Kārakagaṇassāti kārakasaṅghassa. ‘‘Bhikkhunisaṅghaṁ sannipātetvā’ti vuttattā kārakasaṅghopi ayamevāti ce? Paṭhamameva kārakasaṅghaṁ na āmantetvā balakkārenāyaṁ thullanandā taṁ bhikkhuniṁ osāresī’’ti porāṇagaṇṭhipade vuttaṁ, tasmā kārakabhikkhūnaṁ sammukhāpi tesaṁ anumatiṁ paṭhamaṁ aggahetvā taṁ kammaṁ na paṭippassambhetabbanti siddhaṁ hoti, paṭippassaddhaṁ balakkārena na kātabbamevāti adhippāyo. ‘‘Bhikkhunīpi diṭṭhāvikammaṁ kātuṁ labhatī’’ti ca tattha vuttaṁ.",
  "tika-vin06t2:487": "698.Asante kammakārakasaṅghe osāreti, anāpattīti ettha kittāvatā asanto nāma hotīti? Idaṁ sabbattha na vicāritaṁ. Kārakānaṁ kālakiriyāyāti eke. Ekassapi abhāvenāti eke. Ekasmiṁ rajjeti eke. Ekaraṭṭheti eke. Ekagāmeti eke. Ekasmiṁ āvāseti eke. Yattha sakkā apaloketunti eke. Antoaddhayojaneti eke. Tattha tasmiṁ āvāse asante kārakasaṅghe osāreti, anāpattīti idaṁ pasaṁsanti ācariyā. Yattha sakkā apaloketunti sāmīci.",
  "tika-vin06t2:488": "Catutthasaṅghādisesasikkhāpadavaṇṇanā niṭṭhitā.",
  "tika-vin06t2:489": "5. Pañcamasaṅghādisesasikkhāpadavaṇṇanā",
  "tika-vin06t2:490": "701.Etaṁna vuttanti bhikkhuniyā avassutabhāvo daṭṭhabboti etaṁ niyamanaṁ na vuttaṁ. Taṁ avacanaṁ pāḷiyā sameti. Katarapāḷiyāti? ‘‘Anavassutoti jānantī paṭiggaṇhātī’’ti imāya. Yadi hi puggalassa avassutabhāvo na pamāṇaṁ, kiṁ imāya pāḷiyā payojanaṁ, ‘‘anāpatti ubho anavassutā honti, anavassutā paṭiggaṇhātī’’ti ettakameva vattabbaṁ siyā. Attano hi anavassutabhāvoyeva pamāṇanti. Imassa pana anāpattivārassa ayamattho – ubho ce anavassutā, sabbathāpi anāpatti. Atha bhikkhunī anavassutā samānā avassutampi ‘‘anavassuto’’ti saññāya tassa hatthato paṭiggaṇhāti, evampi anāpattīti. Atha sā anavassutāpi aññaṁ anavassutaṁ vā avassutaṁ vā ‘‘avassuto’’ti jānāti, dukkaṭameva. Vuttañhetaṁ anantarasikkhāpade ‘‘kissa tvaṁ ayye na paṭiggaṇhāsīti. Avassuto ayyeti…pe… nāhaṁ avassutā’’ti.",
  "tika-vin06t2:491": "Pañcamasaṅghādisesasikkhāpadavaṇṇanā niṭṭhitā.",
  "tika-vin06t2:492": "6. Chaṭṭhasaṅghādisesasikkhāpadavaṇṇanā",
  "tika-vin06t2:493": "705.Tenāti tasmā. Yasmā uyyojikā na deti na paṭiggaṇhāti, tasmā paṭiggaho na vijjatīti attho. Itarissā paribhogapaccayā. ‘‘Akusalacitta’’nti bāhullena vuttaṁ. ‘‘Vaṭṭatīti saññāya vadantiyāpi āpattī’’ti vadanti.",
  "tika-vin06t2:494": "Chaṭṭhasaṅghādisesasikkhāpadavaṇṇanā niṭṭhitā.",
  "tika-vin06t2:495": "7. Sattamasaṅghādisesasikkhāpadavaṇṇanā",
  "tika-vin06t2:496": "712-4. Kammavācato pubbe āpannāpattiyo na paṭippassambhanti. Ñattiyā dukkaṭathullaccayā paṭippassambhanti saṅghādisese patteti porāṇā. Taṁ ‘‘ajjhāpajjantiyā’’ti pāḷiyā sameti. ‘‘Sutvā na vadantī’’ti ettha sace jīvitabrahmacariyantarāyabhayā na vadanti, anāpatti . ‘‘Adhammakamme adhammakammasaññā āpatti dukkaṭassā’’ti vuttattā ‘‘anāpatti asamanubhāsantiyā’’ti saṅghādisesaṁ sandhāya vuttaṁ.",
  "tika-vin06t2:497": "Sattamasaṅghādisesasikkhāpadavaṇṇanā niṭṭhitā.",
  "tika-vin06t2:498": "8. Aṭṭhamasaṅghādisesasikkhāpadavaṇṇanā",
  "tika-vin06t2:499": "715.Paccākatāti parājitā. Kuladūsakasikkhāpadassa, imassa ca nidānamattameva nānākaraṇaṁ. Vuttañhi tattha ‘‘tassa vacanassa paṭinissaggāya eva vacanīyo, na kuladūsananivāraṇatthāyā’’ti. Evaṁ sante ubhopetā āpattiyo aññamaññaṁ sabhāgatthā, tasmā idaṁ tassa anupaññattisadisaṁ āpajjati, tato idaṁ niratthakameva āpajjatīti? Na evaṁ daṭṭhabbaṁ. Vatthuvisesato, kammavācāvisesato ca ubhinnaṁ nānākaraṇaṁ.",
  "tika-vin06t2:500": "Aṭṭhamasaṅghādisesasikkhāpadavaṇṇanā niṭṭhitā.",
  "tika-vin06t2:501": "9. Navamasaṅghādisesasikkhāpadavaṇṇanā",
  "tika-vin06t2:502": "723. ‘‘Kāyikavācasikena saṁsaggenā’’ti pāṭhaseso.",
  "tika-vin06t2:503": "Navamasaṅghādisesasikkhāpadavaṇṇanā niṭṭhitā.",
  "tika-vin06t2:504": "Saṅghādisesakaṇḍavaṇṇanā niṭṭhitā.",
  "tika-vin06t2:505": "3. Nissaggiyakaṇḍavaṇṇanā",
  "tika-vin06t2:506": "1. Paṭhamanissaggiyapācittiyasikkhāpadavaṇṇanā",
  "tika-vin06t2:507": "733. Paṭhamanissaggiyapācittiyasikkhāpadaṁ uttānameva.",
  "tika-vin06t2:508": "2. Dutiyanissaggiyapācittiyasikkhāpadavaṇṇanā",
  "tika-vin06t2:509": "740. Vatthusampattattā vā na tassā anāpannakāmatāya vā anāṇattikatāya vā akālacīvaramadaṁsu. Yathādāne eva upanetabbaṁ, na bhājetabbaṁ puggalikattāti adhippāyo. Atthato hi itarampi yathādāne eva upanetabbameva. Gaṇṭhipade pana ‘‘ayyāya dammīti evaṁ paṭiladdhanti nissaṭṭhapaṭiladdhaṁ. Yathādāneti dāyakehi pariccattavidhānena. Upanetabbanti akālacīvarabhāvena bhājetabbanti adhippāyo. Idha bhājāpitāya laddhacīvarameva nissaggiyaṁ hoti, taṁ vinayakammaṁ katvāpi attanā na labhatī’’ti likhitaṁ. Yadi nissaṭṭhapaṭiladdhaṁ sandhāya idaṁ vuttaṁ siyā, ‘‘nissajjitabbaṁ saṅghassa vā gaṇassa vā puggalassa vā dadeyya, dadeyyuṁ, ayyāya dammī’’ti vuttattā tīṇipetāni padāni vattabbāni siyuṁ, tasmā na kevalaṁ nissaṭṭhapaṭiladdhameva yathādāne upanetabbaṁ, aññāhi bhikkhunīhi laddhakoṭṭhāsampi yathādāneyeva upanetabbaṁ.",
  "tika-vin06t2:510": "741. ‘‘Akālacīvare kālacīvarasaññāya anāpattī’’ti pana bhājanapaccayā āpajjitabbāpattiṁ nāpajjatīti ettakameva dīpeti, na paṭiladdhaṁ, na yathādāne dātabbanti imamatthaṁ dīpeti. Lesena pana gaṇhāti ce, bhaṇḍagghena kāretabbā.",
  "tika-vin06t2:511": "Dutiyanissaggiyapācittiyasikkhāpadavaṇṇanā niṭṭhitā.",
  "tika-vin06t2:512": "3. Tatiyanissaggiyapācittiyasikkhāpadavaṇṇanā",
  "tika-vin06t2:513": "744. Sakasaññāya gahitattā pācittiyaṁ, dukkaṭañca vuttaṁ. Itarathā bhaṇḍagghena kāretabbaṁ.",
  "tika-vin06t2:514": "Tatiyanissaggiyapācittiyasikkhāpadavaṇṇanā niṭṭhitā.",
  "tika-vin06t2:515": "4. Catutthanissaggiyapācittiyasikkhāpadavaṇṇanā",
  "tika-vin06t2:516": "752. Lesena gahetukāmatā, aññassa viññussa viññāpanaṁ, paṭilābhoti tīṇi aṅgāni, tasmā paṭhamaṁ viññattaṁ alabhitvā aññaṁ tato ūnatarampi labheyya, nissaggiyameva aṅgasampattito. Esa nayo aññatthāpi.",
  "tika-vin06t2:517": "Catutthanissaggiyapācittiyasikkhāpadavaṇṇanā niṭṭhitā.",
  "tika-vin06t2:518": "5. Pañcamanissaggiyapācittiyasikkhāpadavaṇṇanā",
  "tika-vin06t2:519": "753. ‘‘Telaṁ gopetvā sappimpi me attano kulagharā’’ti kira pāṭho.",
  "tika-vin06t2:520": "Pañcamanissaggiyapācittiyasikkhāpadavaṇṇanā niṭṭhitā.",
  "tika-vin06t2:521": "6. Chaṭṭhanissaggiyapācittiyasikkhāpadavaṇṇanā",
  "tika-vin06t2:522": "758-762.Pāvārikassāti dussavāṇijakassa. Yāya cetāpitaṁ, tassā nissaggiyaṁ, nissaṭṭhapaṭilābho ca. ‘‘Itarāsaṁ pana jānitvā vassaggena pattakoṭṭhāsaṁ sādiyantīnampi na nissaggiyaṁ, kevalaṁ yathādāne eva tāhipi upanetabba’’nti vadanti. ‘‘Nissaṭṭhaṁ paṭilabhitvāpi yathādāne upanetabba’nti vuttattā sesāhi gahitaṁ suggahita’’nti vadanti. Ettha gilānāyapi na mokkho.",
  "tika-vin06t2:523": "Chaṭṭhanissaggiyapācittiyasikkhāpadavaṇṇanā niṭṭhitā.",
  "tika-vin06t2:524": "7. Sattamanissaggiyapācittiyasikkhāpadavaṇṇanā",
  "tika-vin06t2:525": "764. Sattame ‘‘sayaṁ yācitakenā’’ti kiñcāpi avisesena vuttaṁ. Tathāpi aññadatthikena attuddesikena saññācikenāti attho veditabbo. Ayamattho ‘‘bhikkhuniyo tena ca parikkhārena sayampi yācitvā bhesajjaṁ cetāpetvā paribhuñjiṁsū’’ti imissā pāḷiyā atthena saṁsanditvā veditabbo. Tassāyamattho – tena parikkhārena bhesajjaṁ cetāpetvā ca-saddena saññācikena ca bhesajjaṁ cetāpetvāti imamatthaṁ dīpento ‘‘sayampi yācitvā bhesajjaṁ cetāpetvā’’ti āha. Aññathā ‘‘tena parikkhārena bhesajjaṁ cetāpetvā sayampi yācitvā paribhuñjiṁsū’’ti iminā anukkamena pāḷi vattabbā siyā.",
  "tika-vin06t2:526": "Padabhājane pana ‘‘saṁyācikenāti sayaṁ yācitvā’’ti tasseva padassa adhippāyamattaṁ vuttaṁ. Sā hi padabhājanadhammatā. ‘‘Saṅghikaṁ lābhaṁ pariṇata’’ntiādipadānaṁ bhājane pana sā pākaṭā. Aññathā saṁyācikapadena ko añño atirekattho saṅgahito siyā, so na dissatīti tadeva padaṁ nippayojanaṁ, idañca sikkhāpadaṁ purimena ninnānākaraṇaṁ siyā. Attano hi santakaṁ yathākāmaṁ karaṇīyanti. Ettha ca saṅghassa yācanāya vasena ekato hutvā yācanāya laddhaṁ saṁyācikanti veditabbaṁ. Aññathā ito parena saṁyācika-saddena idaṁ nibbisesaṁ āpajjatīti ‘‘puggalikena saṁyācikenā’’ti idañca sikkhāpadaṁ visuṁ na vattabbaṁ siyā idheva tena āpajjitabbāpattiyā saṅgahitattā, na ca saṅgahitā āpattidvayabhāvato. Missetvā cetāpitattā hi ekameva āpattīti ce? Na, saṁyācikapadassa nippayojanabhāvappasaṅgato, evaṁ saṅghikamahājanikapuggalikāni missitvā cetāpane ekāpattibhāvappasaṅgato ca.",
  "tika-vin06t2:527": "Sattamanissaggiyapācittiyasikkhāpadavaṇṇanā niṭṭhitā.",
  "tika-vin06t2:528": "8. Aṭṭhamanissaggiyapācittiyasikkhāpadavaṇṇanā",
  "tika-vin06t2:529": "769.Gaṇassāti ābhidhammikādigaṇassa, ūnacatuvaggassa ca.",
  "tika-vin06t2:530": "Aṭṭhamanissaggiyapācittiyasikkhāpadavaṇṇanā niṭṭhitā.",
  "tika-vin06t2:531": "9. Navamanissaggiyapācittiyasikkhāpadavaṇṇanā",
  "tika-vin06t2:532": "774.Saññācikenāti gaṇayācanāya laddheneva, na aññena.",
  "tika-vin06t2:533": "Navamanissaggiyapācittiyasikkhāpadavaṇṇanā niṭṭhitā.",
  "tika-vin06t2:534": "10. Dasamanissaggiyapācittiyasikkhāpadavaṇṇanā",
  "tika-vin06t2:535": "779. Dasame pana ‘‘yā pana bhikkhunī aññadatthikena parikkhārena aññuddisikena puggalikena aññaṁ cetāpeyya, nissaggiyaṁ pācittiya’’nti evaṁvidhena bhavitabbaṁ, ‘‘puggalikena saṁyācikenā’’ti iminā ekādasamena bhavitabbaṁ siyā yathākkamena sambhavato. Kāmameva cetaṁ aṭṭhuppattiyā abhāvato na vuttaṁ, atthato pana gahetabbameva. Ettha pana saṅghagaṇapuggalānaṁ pavāritaṭṭhāne, puggalasseva ñātakaṭṭhāne ca anāpattichāyā dissati, idaṁ sabbaṁ amhākaṁ takkānusāravaseneva vuttanti katvā na sārato daṭṭhabbaṁ. Vicāretvā yathā niccalakāraṇaṁ disvā yaṁ vā vinayakkamakovidā anujānanti, taṁ tadeva gahetabbaṁ. Porāṇagaṇṭhipade pana ‘‘āpadāsupi aññaṁ garubhaṇḍameva cetāpetabbaṁ, itaraṁ na vaṭṭati, bhikkhussa pana vaṭṭatī’’ti vuttaṁ.",
  "tika-vin06t2:536": "Dasamanissaggiyapācittiyasikkhāpadavaṇṇanā niṭṭhitā.",
  "tika-vin06t2:537": "11. Ekādasamanissaggiyapācittiyasikkhāpadavaṇṇanā",
  "tika-vin06t2:538": "784. ‘‘Dutiyavaggassa paṭhame’’ti avatvā ‘‘ekādasame’’ti idha vuttaṁ. Kasmā? Bhikkhunivibhaṅge tiṁsakakaṇḍaṁ patvā vaggakkamassa avuttattā. Yasmā pavāritaṭṭhāne viññatti nāma na paṭisedhetabbā, tasmā bhagavā aññātikaappavāritaṭṭhāne dhammanimantanavasena vadeyya ‘‘yenattho’’ti vuttāya ‘‘catukkaṁsaparamaṁ viññāpetabba’’nti paricchedaṁ dassetīti veditabbaṁ. Aññathā ‘‘nidānena sikkhāpadaṁ na sameti, sikkhāpadena ca anāpattivāro’’ti ca ‘‘akataviññattiyā catukkaṁsaparamaṁ viññāpetabba’’nti ca aniṭṭhaṁ āpajjati, tasmā mātikāṭṭhakathāyaṁ cetāpetabbanti ṭhapetvā sahadhammike ca ñātakapavārite ca aññena kismiñcideva guṇena, parituṭṭhena ca vadeyya ‘‘yenattho’’ti vuttassa ‘‘viññāpetabba’’nti vuttanayena attho daṭṭhabbo. Porāṇagaṇṭhipade pana ‘‘idaṁ paricchinnapavāraṇaṁ sandhāya vuttaṁ. Anāpatti ñātakānaṁ pavāritānanti pana sabbappakārena pavattaṁ niccapavāraṇaṁ sandhāya vuttaṁ. Niccapavāraṇā nāma yadā yenattho, tadā taṁ vadeyyāthāti evaṁ pavattā . ‘Handa sītapāvuraṇa’nti dentānaṁ pana atirekacatukkaṁsampi gahetuṁ vaṭṭatī’’ti vuttaṁ. Ayameva nayo dasamepīti.",
  "tika-vin06t2:539": "Ekādasamanissaggiyapācittiyasikkhāpadavaṇṇanā niṭṭhitā.",
  "tika-vin06t2:540": "Bhikkhunīvibhaṅge tiṁsakavaṇṇanā niṭṭhitā.",
  "tika-vin06t2:541": "Nissaggiyakaṇḍavaṇṇanā niṭṭhitā.",
  "tika-vin06t2:542": "4. Pācittiyakaṇḍavaṇṇanā",
  "tika-vin06t2:543": "1. Lasuṇavaggo",
  "tika-vin06t2:544": "1. Paṭhamalasuṇasikkhāpadavaṇṇanā",
  "tika-vin06t2:545": "793-7.Ahaṁlasuṇenāti ettha ‘‘pavāremī’’ti pāṭhaseso. Badarasāḷavaṁ kira badaraphalāni sukkhāpetvā cuṇṇetvā kattabbā khādanīyavikati.",
  "tika-vin06t2:546": "Paṭhamalasuṇasikkhāpadavaṇṇanā niṭṭhitā.",
  "tika-vin06t2:547": "2. Dutiyasikkhāpadavaṇṇanā",
  "tika-vin06t2:548": "800.Saṁharāpeyyāti ‘‘saṁharati vā saṁharāpeti vā’’ti padabhājanaṁ veditabbaṁ. Kiñcāpi ettha āpattibhedo na dassito, tathāpi khurasaṇḍāsakattariādipariyesanaghaṁsanādīsu pubbapayogesu dukkaṭaṁ yujjati, yathā cettha, evaṁ talaghātakādimhi ca āpattibhedo pāḷiyaṁ na vutto. Yathāsambhavaṁ pana pubbapayogesu dukkaṭaṁ sambhavati. Evaṁ bhikkhussa ettha ca lasuṇe ca dukkaṭaṁ. Idaṁ kiriyākiriyanti porāṇā. Tattha ‘‘kiriyākiriya’’nti na vuttaṁ.",
  "tika-vin06t2:549": "Dutiyasikkhāpadavaṇṇanā niṭṭhitā.",
  "tika-vin06t2:550": "802-6. Tatiyacatutthasikkhāpadaṁ uttānatthameva.",
  "tika-vin06t2:551": "5. Pañcamasikkhāpadavaṇṇanā",
  "tika-vin06t2:552": "812. Pañcame udakasuddhipaccaye satipi phassasādiyane yathāvuttaparicchede anāpatti. Tattha dvinnaṁ pabbānanti ‘‘dvinnaṁ aṅgulānaṁ sahapavesane ekekaaṅgulassa ekekaṁ pabbaṁ katvā dve pabbā, ekaṅgulappavesane dvinnaṁ pabbānaṁ upari na vaṭṭatīti veditabbaṁ. Mahāpaccariyampi ayameva nayo dassito’’ti likhitaṁ.",
  "tika-vin06t2:553": "Pañcamasikkhāpadavaṇṇanā niṭṭhitā.",
  "tika-vin06t2:554": "815. Chaṭṭhasikkhāpadaṁ uttānatthameva.",
  "tika-vin06t2:555": "7. Sattamasikkhāpadavaṇṇanā",
  "tika-vin06t2:556": "820-822. ‘‘Nagaraṁ atiharantī’’ti pāṭho. ‘‘Nagaradvāre atiharantī’’ti katthaci, tattha dvārenāti attho. Ayameva vā pāṭho. Taṁ pubbāparaviruddhanti ‘‘punapi vutta’’nti vuttaṁ vādaṁ sandhāya, na tato pubbe tattha vuttaṁ vādaṁ. Ettha ‘‘mātarampi viññāpetvāti vacanena virujjhatī’’ti likhitaṁ, taṁ dullikhitaṁ, na hi tena virodhaṁ sandhāya idaṁ vuttanti. Karaṇe ce pācittiyaṁ, kārāpanepi pācittiyeneva bhavitabbaṁ. Atha kārāpane dukkaṭaṁ, karaṇepi dukkaṭeneva bhavitabbaṁ. Na hi karaṇe vā kārāpane vā viseso atthi āpajjane satīti adhippāyo.",
  "tika-vin06t2:557": "823.Sampaṭicchituṁ vaṭṭatīti appaṭikkhipitvā ‘‘sādhū’’ti vattuṁ vaṭṭatīti adhippāyo. Na hi paṭiggahetuṁ vaṭṭati. Anāmāsattā ‘‘āmakadhaññaṁ pana ñātakapavāritaṭṭhānepi na vaṭṭatī’’ti vuttaṁ. Anugaṇṭhipade pana ‘‘kappiyena laddhaṁ dhaññaṁ bhajjitvā bhuñjantiyā dukkaṭaṁ. Aparaṇṇepi eseva nayo’’ti ca ‘‘anāpatti ābādhapaccayāti vacanato satta dhaññānipi anāmāsānīti siddhaṁ, teneva heṭṭhā aṭṭhakathāyaṁ dukkaṭavatthumhi satta dhaññānipi gahitāni anāmāsānī’’ti ca vuttāni. Āmāsāni kappiyavatthūni ca yadi bhaveyyuṁ, yathā ñātakapavārite sandhāya ‘‘aparaṇṇaṁ viññāpetī’’ti avisesena vuttaṁ, evaṁ ‘‘anāpatti ñātakānaṁ pavāritānaṁ aññassa atthāya viññāpeti, ummattikāya ādikammikāyā’’ti vattabbaṁ. Yasmā dukkaṭavatthuttā ca anāmāsattā ca mātarampi sattavidhaṁ dhaññaṁ viññāpetuṁ na vaṭṭati , tasmā tadatthadīpanatthaṁ sattavidhaṁ dhaññaṁ sandhāya ‘‘anāpatti ābādhapaccayā’’ti vuttaṁ, yathā bhikkhuniyā ābādhapaccayā vaṭṭati, tathā bhikkhussāpīti ca. Yathā vā pana bhikkhuniyā bhajjanādīni kārāpetuṁ na vaṭṭati, evaṁ bhikkhussāpi. Vuttampi cetaṁ andhakaṭṭhakathāyaṁ ‘‘aññataro bālabhikkhu kappiyaṁ ajānanto etadavoca ‘āmakadhaññaṁ sampaṭicchituṁ bhikkhūnaṁ na vaṭṭati. Etaṁ dhaññaṁ bhajjitvā koṭṭetvā pacitvā yāgukhajjakaṁ bhattañca dethā’ti, āṇāpakasseva bhikkhussa āpatti, sabbesaṁ anāpattī’’ti. Tasmā ‘‘saṅghavārikānaṁ dhaññaṁ koṭṭethā’’ti ārāmikānaṁ vattuñca na vaṭṭati. ‘‘Divasaṁ paribbayaṁ gaṇhatha, taṇḍule sampādetha, tvaṁ ettake gaṇha, tvaṁ ettake’’ti evamādīni pana vattuṁ vaṭṭatīti ca. Yaṁ pana ‘‘aviññattiyā labbhamānaṁ pana navakammatthāya sampaṭicchituṁ vaṭṭatī’’ti vuttaṁ, tampi heṭṭhā ‘‘imaṁ taḷākaṁ khettaṁ vatthuṁ vihārassa demā’ti vutte ‘sampaṭicchituṁ vaṭṭatī’’ti vuttaṁ nayaṁ sandhāya vuttattā suvuttameva. ‘‘Navakammatthāya dhaññaṁ demā’’ti vutte ‘‘sādhū’’ti vattabbaṁ. Yaṁ pana heṭṭhā ‘‘tattha nissaggiyavatthuṁ attano vā saṅghagaṇapuggalacetiyānaṁ vā atthāya sampaṭicchituṁ na vaṭṭati…pe… dukkaṭavatthuṁ sabbesampi atthāya sampaṭicchato dukkaṭamevā’’ti vuttaṁ, tampi suvuttameva. Kasmā? ‘‘Cetiyassa atthāya dhaññaṁ dātukāmomhi, tumhe bhante tadatthāya sampaṭicchathā’’ti vutte paṭiggahetuṁ akappiyattā. ‘‘Idaṁ pana tādisaṁ na hotī’’ti ca vuttaṁ. Sabbopāyaṁ upatissattheravādo kira. Dhammasiritthero panevamāha ‘‘pubbepi navakammatthāya paṭiggaho na vārito, saṅghassatthāya paṭiggahitampi paṭiggāhakasseva akappiya’’nti.",
  "tika-vin06t2:558": "Sattamasikkhāpadavaṇṇanā niṭṭhitā.",
  "tika-vin06t2:559": "8. Aṭṭhamasikkhāpadavaṇṇanā",
  "tika-vin06t2:560": "824. Porāṇā ‘‘nibbiṭṭharājabhaṭo’’ti paṭhanti. Tassattho vāritabhattavetano rājabhaṭoti. ‘‘Taññeva bhaṭapathanti taṁyeva bhattavetana’’nti atthaṁ vadanti. Ummukanti alātaṁ.",
  "tika-vin06t2:561": "826. Ettha chaḍḍitaṁ kiriyā. Anolokanaṁ akiriyā.",
  "tika-vin06t2:562": "Aṭṭhamasikkhāpadavaṇṇanā niṭṭhitā.",
  "tika-vin06t2:563": "9. Navamasikkhāpadavaṇṇanā",
  "tika-vin06t2:564": "832. ‘‘Sāmike apaloketvā chaḍḍetī’’ti katthaci potthake natthi, katthaci atthi, atthibhāvova seyyo kiriyākiriyattā sikkhāpadassa. Idha khettapālakā, ārāmādigopakā ca sāmikā eva. ‘‘Saṅghassa khette, ārāme ca tattha kacavaraṁ na chaḍḍetabbanti katikā ce natthi, bhikkhussa chaḍḍetuṁ vaṭṭati saṅghapariyāpannattā, na bhikkhunīnaṁ. Tāsampi bhikkhunisaṅghasantake vuttanayena vaṭṭati, na tattha bhikkhussa, evaṁ santepi sāruppavaseneva kātabba’’nti vuttaṁ.",
  "tika-vin06t2:565": "Navamasikkhāpadavaṇṇanā niṭṭhitā.",
  "tika-vin06t2:566": "10. Dasamasikkhāpadavaṇṇanā",
  "tika-vin06t2:567": "833.Sādhukīḷitagītaṁ vāti ettha pāciṇṇagītampi sotuṁ na vaṭṭati. ‘‘Gītupasañhitaṁ pana dhammaṁ sotuṁ vaṭṭatīti dīghanikāyaṭṭhakathāyaṁ vutta’’nti vuttaṁ. Porāṇagaṇṭhipade pana ‘‘dhammagītampi na vaṭṭatī’’ti vatvā ‘‘buddhassa gāyāma vādemāti vutte sampaṭicchituṁ na vaṭṭati, dukkaṭaṁ hotī’’ti vuttaṁ, ‘‘pūjaṁ karoma, jātakaṁ vā vatthuṁ vā desemāti vutte ‘sādhū’ti sampaṭicchituṁ vaṭṭatī’’ti ca vuttaṁ.",
  "tika-vin06t2:568": "836.Ekapayogo nāma ekadivasāvalokanaṁ. Tesaṁyevāti yesaṁ naccaṁ passati. ‘‘Bhikkhunī sayampi naccituṁ vā gāyituṁ vā vādituṁ vā na labhatī’’tiādi idha sikkhāpade natthi. Kasmā? Eḷakalomasamuṭṭhānattā. Yadi evaṁ kasmā vuttanti ce? Suttānulomamahāpadesato. Yadi naccādīni passituṁ vā sotuṁ vā na labhati, pageva attanā kātunti nayato labbhamānattā vuttaṁ. Itarathā mahāpadesā niratthakā siyuṁ. Evamaññatthāpi nayo netabbo. ‘‘Samuṭṭhānampi idha vuttameva aggahetvā chasamuṭṭhānavasena gahetabba’’nti likhitaṁ. Taṁ ‘‘aññe nacca, gāya, vādehī’’ti vattuṁ na labbhatītiādivacīkammaṁ sandhāya likhitañce, taṁ sulikhitaṁ eḷakalomasamuṭṭhāne vācāya abhāvato. ‘‘Sayampi naccitu’’ntiādikāyakammañce sandhāya likhitaṁ, dullikhitaṁ. Eḷakalomasamuṭṭhānañhi ekantato kāyakammaṁ hoti, tasmā uddhaṭaṁ aggahetvā ādisaddena saṅgahitameva idha gahetabbanti. Etaṁ eḷakalomasamuṭṭhānattāti ettha kāraṇavacane suttānulomamahāpadesatoti ettha pana uddhaṭaṁ gahetabbaṁ, evaṁ yathālābhavasena taṁ likhitanti veditabbaṁ. ‘‘Āhaccabhāsitasikkhāpadavasena eḷakalomasamuṭṭhāna’’nti vuttanti upatissatthero. ‘‘Eḷakalomasamuṭṭhānañce idaṁ sikkhāpadaṁ, āṇāpako mucceyya, na ca muccatī’’ti vuttaṁ. Taṁ ‘‘kasmā’’ti vutte ‘‘sabbaaṭṭhakathāsu vutta’’nti aṭṭhakathācariyo āhāti dhammasiritthero.",
  "tika-vin06t2:569": "837.Ārāme ṭhatvāti na kevalaṁ ṭhatvā, tato gantvā pana sabbiriyāpathehipi labhati. ‘‘Ārāme ṭhitāti pana ārāmapariyāpannāti attho, itarathā nisinnāpi na labheyyā’’ti likhitaṁ, taṁ sulikhitameva.",
  "tika-vin06t2:570": "Dasamasikkhāpadavaṇṇanā niṭṭhitā.",
  "tika-vin06t2:571": "Lasuṇavaggavaṇṇanā niṭṭhitā.",
  "tika-vin06t2:572": "2. Andhakāravaggavaṇṇanā",
  "tika-vin06t2:573": "1. Paṭhamasikkhāpadavaṇṇanā",
  "tika-vin06t2:574": "839. ‘‘Divāpi andhakāraṁ atthi, tappaṭisedhanatthaṁ ‘rattandhakāre’ti vutta’’nti vadanti porāṇā. Santiṭṭheyyāti ettha ṭhānāpadesena catubbidhopi iriyāpatho saṅgahito, tasmā purisassa hatthapāse tena saddhiṁ caṅkamanādiṁ karontiyā pācittiyameva. ‘‘Sallapeyya vā’’ti kevalaṁ nidānavasena vuttaṁ visesābhāvato. ‘‘Sallapeyyavāti purisassa hatthapāse ṭhitā sallapati, āpatti pācittiyassā’’ti hi vuttaṁ, taṁ na yuttanti eke. Kasmā? Yasmā tassa purisassa hatthapāse ṭhiteneva ekaṁ pācittiyaṁ. Sallapanenapi aparampi ekaṁ āpajjatīti nāpajjati, kathaṁ paññāyatīti? Aṅgavasena. Imassa hi rattandhakāratā, purisassa hatthapāse ṭhānaṁ vā sallapanaṁ vā, sahāyābhāvo, rahopekkhatāti imāni cattāri aṅgāni vuttāni. Tattha yadi ṭhānapaccayā ekā āpatti visuṁ siyā, tassā cattāri aṅgāni siyuṁ. Yadi sallapanapaccayā ekā, tassāpi pañca aṅgāni siyuṁ. Tasmā mātikāṭṭhakathāyaṁ ‘‘cattāri vā pañca vā aṅgānī’’ti vattabbaṁ siyā, na ca vuttaṁ, tasmā sallapanapaccayā visuṁ natthīti. Atthiyeva, mātikāṭṭhakathāvacanañca tadatthamevāti eke. Kathaṁ? Sahuppattito dvinnaṁ āpattīnaṁ. Kiṁ vuttaṁ hoti? Sallapane sati ṭhānapaccayā āpajjitabbaṁ caturaṅgikaṁ, sallapanapaccayā āpajjitabbaṁ caturaṅgikanti dve pācittiyāni sahuppannāni ekato āpajjantīti. Idaṁ ayuttaṁ pāḷivirodhato. Pāḷiyañhi ‘‘sallapeyya vāti purisassa hatthapāse ṭhitā sallapati, āpatti pācittiyassā’’ti vuttaṁ. Yadi dve siyuṁ, ‘‘āpatti dvinnaṁ pācittiyāna’’nti na vattabbatā siyāti. Ayaṁ nayo dutiyādīsupi yathāyogaṁ veditabbo. Ettha dutiyenāpi saddhiṁ yadi bhikkhuniyā rahopekkhatā atthi, so ce puriso, na dutiyo, purisagaṇanāya āpattiyo. Atha dutiyā bhikkhunī hoti, tassā ca tena purisena saddhiṁ rahopekkhatā atthi, sā ca bhikkhunī na dutiyā hoti. Ubhinnampi āpajjatīti eke, vicāretvā pana gahetabbaṁ. Porāṇagaṇṭhipade pana vuttaṁ ‘‘hatthapāse ṭhānena dukkaṭa’’nti, taṁ pāḷiyā virujjhati. ‘‘Purisassa hatthapāse tiṭṭhati, āpatti pācittiyassā’’ti hi pāḷi, kiṁbahunā. Catutthasikkhāpade mātikāṭṭhakathāyaṁ (kaṅkhā. aṭṭha. dutiyikauyyojanasikkhāpadavaṇṇanā) ‘‘santiṭṭhanādīsu tīṇi pācittiyānī’’tiādivacanato vatthugaṇanāya āpatti veditabbā. ‘‘Aṅgāni cettha cattāri pañca vā’’ti vattabbanti sanniṭṭhānaṁ.",
  "tika-vin06t2:575": "Paṭhamasikkhāpadavaṇṇanā niṭṭhitā.",
  "tika-vin06t2:576": "2-3-4. Dutiyatatiyacatutthasikkhāpadavaṇṇanā",
  "tika-vin06t2:577": "842-6. Dutiyatatiyacatutthāni uttānāni. Sabbattha ‘‘sallapatīti yaṁ kiñci tiracchānakathaṁ kathetī’’ti porāṇagaṇṭhipade vuttaṁ.",
  "tika-vin06t2:578": "852. Catutthe panāyaṁ viseso – ‘‘ekenekā’’ti paṭhamaṁ vuttattā dutiyikaṁ vā bhikkhunīnaṁ uyyojeyya, pācittiyaṁ na sambhavatīti ce? Sambhavati. Kasmā? Santiṭṭhanādittayamattāpekkhattā, tassa vacanassāpi vā aññāyapi rahopekkhanassādasambhave sati ubhinnaṁ ekatthasambhavato ca sādhitametaṁ. ‘‘Hatthapāsaṁ vijahitvā santiṭṭhati vā sallapati vā’’ti ettakameva vuttaṁ. Kasmā ‘‘nikaṇṇikaṁ vā jappetī’’ti na vuttaṁ? Hatthapāsātikkame asambhavato. Tassa tatiyassa padassa pacchinnattā sambhavantampi ‘‘dutiyikaṁ vā uyyojetī’’ti na vuttaṁ, tasmā atthato hatthapāsaṁ vijahitvā santiṭṭhati vā sallapati vā dutiyikaṁ vā uyyojeti, āpatti dukkaṭassāti vuttaṁ hoti. Esa nayo yakkhena vātiādīsupi. Tattha ‘‘hatthapāse’’ti vā ‘‘hatthapāsaṁ vijahitvā’’ti vā na vuttaṁ ubhayattha dukkaṭattā. Anāpattivārepi asambhavato ‘‘nikaṇṇikaṁ vā jappetī’’ti na vuttanti ce? Sambhavati sati karaṇīye nikaṇṇikaṁ vā jappetīti sambhavato. Atha kasmā evaṁ na vuttanti ce? Anavajjakathāyaṁ nikaṇṇikajappane payojanābhāvā, dhammakathāyampi udāyiṁ ārabbha paṭisiddhattā ca.",
  "tika-vin06t2:579": "Dutiyatatiyacatutthasikkhāpadavaṇṇanā niṭṭhitā.",
  "tika-vin06t2:580": "5. Pañcamasikkhāpadavaṇṇanā",
  "tika-vin06t2:581": "856. ‘‘Kulaṁ nāma cattāri kulānī’’ti vuttattā titthiyārāme kappati tassa kulavohārābhāvatoti eke. Titthiyānaṁ khattiyādipariyāpannattā na kappatīti eke. Tassa kappiyabhūmittā na yuttanti ce? Na, yathāvuttakhattiyādīnaṁ sambhavato. Tathāpi gocarakulaṁ idhādhippetaṁ. ‘‘Upacāro dvādasahattho’’ti likhitaṁ.",
  "tika-vin06t2:582": "Pañcamasikkhāpadavaṇṇanā niṭṭhitā.",
  "tika-vin06t2:583": "6. Chaṭṭhasikkhāpadavaṇṇanā",
  "tika-vin06t2:584": "860. ‘‘Nisīdantiyā ekā, nipajjantiyā ekā’’ti avatvā ‘‘nisīditvā gacchantiyā’’tiādi na vattabbaṁ. Na hi gamanapaccayā esā āpattīti? Na, pariyosānādhippāyavasena vuttattā. ‘‘Nisīditvā nipajjantiyā dve’’ti vacanenapi gamanaṁ idha nādhippetanti dassitaṁ hoti, tathā ‘‘nipajjitvā nisīdantiyā dve’’tipi vattabbaṁ. Yadi evaṁ ‘‘tasmiṁ abhinipajjati, āpatti dvinnaṁ pācittiyāna’’nti kasmā na vuttanti ce? Anisīditvāpi nipajjanasambhavato. Nipajjanatthāya nisīditvā nipajjantiyā nipajjanakapayogattā ekā āpattīti keci.",
  "tika-vin06t2:585": "Chaṭṭhasikkhāpadavaṇṇanā niṭṭhitā.",
  "tika-vin06t2:586": "7. Sattamasikkhāpadavaṇṇanā",
  "tika-vin06t2:587": "867. Anāpattivāre ‘‘dhuvapaññatte’’ti na vuttaṁ ‘‘santharitvā vā santharāpetvā vā’’ti vuttattā . Idha chaṭṭhe vuttanayena pakatiyā paññatte abhinisīdati vā abhinipajjati vā, pācittiyameva. Aññattha dhuvapaññattaṁ. Idha vuttanayena santharitvā vā santharāpetvā vā abhinisīdati vā abhinipajjati vā, pācittiyameva. Ubhayatthāpi pañcame vuttanayena anāpucchā pakkameyya, pācittiyameva, anāpattivāre mātikāyaṁ vuttakālato aññakālassa aparāmaṭṭhattāti no takkoti ācariyo. Apica atthāpattikāle āpajjati, no vikāletiādittike, atthāpatti rattiṁ āpajjati, no divātiādittike ca aṭṭhakathāyaṁ idha pañcamachaṭṭhasattamasikkhāpadehi saṅgahitāpattīnaṁ aparāmaṭṭhattā yathāsambhavaṁ tividhakāle tividhametaṁ yojetvā dassetuṁ vaṭṭati eva mahāpadesanayānulomato.",
  "tika-vin06t2:588": "Sattamasikkhāpadavaṇṇanā niṭṭhitā.",
  "tika-vin06t2:589": "8. Aṭṭhamasikkhāpadavaṇṇanā",
  "tika-vin06t2:590": "869. Aṭṭhame bhikkhussa dukkaṭaṁ sambhavati.",
  "tika-vin06t2:591": "Aṭṭhamasikkhāpadavaṇṇanā niṭṭhitā.",
  "tika-vin06t2:592": "9. Navamasikkhāpadavaṇṇanā",
  "tika-vin06t2:593": "875-7. Duggāhavasena vā suggāhavasena vā yathāvuttanayena sapathakaraṇe āpattīti veditabbaṁ. Yasmā mātikāyaṁ ‘‘attānaṁ vā paraṁ vā’’ti vuttaṁ, tasmā yā attānameva ārabbha sapathaṁ kareyya, tassā ekā . Paramevārabbha tassā ekā. Ubhopi ārabbha tassā dve āpattiyo sambhavanti. Tikacchedo panettha paramevārabbha sapathakaraṇaṁ sandhāya pavatto.",
  "tika-vin06t2:594": "Navamasikkhāpadavaṇṇanā niṭṭhitā.",
  "tika-vin06t2:595": "10. Dasamasikkhāpadavaṇṇanā",
  "tika-vin06t2:596": "882. Dasame anāpattivāro rodanasseva, na vadhassa, tasmā ñātibyasanādīhi phuṭṭhāpi attānaṁ vadhati eva, na rodati, dukkaṭameva.",
  "tika-vin06t2:597": "Dasamasikkhāpadavaṇṇanā niṭṭhitā.",
  "tika-vin06t2:598": "Andhakāravaggavaṇṇanā niṭṭhitā.",
  "tika-vin06t2:599": "3. Naggavaggavaṇṇanā",
  "tika-vin06t2:600": "1-2. Paṭhamadutiyasikkhāpadavaṇṇanā",
  "tika-vin06t2:601": "883. Naggavaggassa paṭhamadutiyāni uttānāni. Paṭhame ayaṁ viseso – bhikkhussa tathā nhāyantassa dukkaṭaṁ aññatra jantāgharaudakapaṭicchādīhi. Na ca vigarahi tattha bhagavā attanāva ananuññātattā udakasāṭikāyāti porāṇā. ‘‘Ekameva nivāsetvā, pārupitvā ca nahāyituṁ na vaṭṭatī’’ti porāṇagaṇṭhipade vuttaṁ.",
  "tika-vin06t2:602": "Paṭhamadutiyasikkhāpadavaṇṇanā niṭṭhitā.",
  "tika-vin06t2:603": "3. Tatiyasikkhāpadavaṇṇanā",
  "tika-vin06t2:604": "894. Tatiye antocatūhapañcāhaṁ dhuraṁ nikkhipantiyāpi āpatti eva. Liṅgaparivatte dhuraṁ nikkhipantiyā dukkaṭaṁ tikadukkaṭattā. ‘‘Sambahulāhi bhikkhunīhi saddhinti ettha catassopi sambahulā’’ti porāṇagaṇṭhipade vuttaṁ.",
  "tika-vin06t2:605": "Tatiyasikkhāpadavaṇṇanā niṭṭhitā.",
  "tika-vin06t2:606": "4. Catutthasikkhāpadavaṇṇanā",
  "tika-vin06t2:607": "898. Catutthe saṅghāṭicāranti ettha saṅghāṭiādivasena adhiṭṭhitānaṁyevāyaṁ vidhi, netarāsaṁ kira. Tattha ticīvare eva vippavāsapaccayā nissaggiyaṁ. Antocīvarakālepi pañcāhikaṁ saṅghāṭicāraṁ atikkāmentiyā āpattiyeva. ‘‘Vinā etehi cīvarehi upasampadaṁ kātuṁ na vaṭṭatī’’ti porāṇagaṇṭhipade vuttaṁ.",
  "tika-vin06t2:608": "Catutthasikkhāpadavaṇṇanā niṭṭhitā.",
  "tika-vin06t2:609": "5. Pañcamasikkhāpadavaṇṇanā",
  "tika-vin06t2:610": "906. Pañcamassa anāpattivāre tāya vā avippavāsāyāti atthato labbhati.",
  "tika-vin06t2:611": "Pañcamasikkhāpadavaṇṇanā niṭṭhitā.",
  "tika-vin06t2:612": "907-911. Chaṭṭhasattamāni uttānāni.",
  "tika-vin06t2:613": "8. Aṭṭhamasikkhāpadavaṇṇanā",
  "tika-vin06t2:614": "916.Sokajjhāyikā nāma kira māyākārā. Vilumpakā bhaṇḍakāti ca porāṇā.",
  "tika-vin06t2:615": "Aṭṭhamasikkhāpadavaṇṇanā niṭṭhitā.",
  "tika-vin06t2:616": "9. Navamasikkhāpadavaṇṇanā",
  "tika-vin06t2:617": "920. ‘‘Kathañhi nāma atikkāmessatī’’ti vuttattā thullanandā cīvarakālasamayaṁ āgamethāti atikkamāpesīti siddhaṁ hoti.",
  "tika-vin06t2:618": "Navamasikkhāpadavaṇṇanā niṭṭhitā.",
  "tika-vin06t2:619": "10. Dasamasikkhāpadavaṇṇanā",
  "tika-vin06t2:620": "927. Dasame ekakulaṁ etadavocunti ettha kulaṁ nāma tasmiṁ manussā, tasmā bahuvacanaṁ.",
  "tika-vin06t2:621": "Dasamasikkhāpadavaṇṇanā niṭṭhitā.",
  "tika-vin06t2:622": "Naggavaggavaṇṇanā niṭṭhitā.",
  "tika-vin06t2:623": "4. Tuvaṭṭavaggavaṇṇanā",
  "tika-vin06t2:624": "1. Paṭhamasikkhāpadavaṇṇanā",
  "tika-vin06t2:625": "934-5.Ekāya nipannāya aparā nipajjati, āpatti pācittiyassāti ‘‘ubhinnampi paṭhamanipannāya anuṭṭhāpanā’’ti vatvā ettha kiriyākiriyanti eke, taṁ aṭṭhakathāya virujjhati. ‘‘Kiriya’’nti hi aṭṭhakathāyaṁ vuttaṁ. Atha kassā āpattīti? Ubhinnampi nipajjanakiriyaṁ paṭicca. Imassa anāpattivāre ‘‘vavatthānaṁ dassetvā’’ti natthi, tasmā vavatthānaṁ katvā nipajjituṁ na vaṭṭatīti eke. Vipulatare vaṭṭatīti eke. ‘‘Antaraṁ katvā nipajjituṁ vaṭṭatī’’ti porāṇagaṇṭhipade likhitaṁ.",
  "tika-vin06t2:626": "Paṭhamasikkhāpadavaṇṇanā niṭṭhitā.",
  "tika-vin06t2:627": "2. Dutiyasikkhāpadavaṇṇanā",
  "tika-vin06t2:628": "940.Vavatthānaṁ dassetvāti ettha upari pārupanampi majjhe obhogaṁ katvā ubhinnaṁ antare otāreti, vaṭṭatīti eke. Vavatthānañca yathā ṭhāne na tiṭṭhati, tathā atikkamitvā tuvaṭṭentiyā āpattiyevāti. ‘‘Kiriyākiriya’’nti ca porāṇagaṇṭhipade vuttaṁ.",
  "tika-vin06t2:629": "Dutiyasikkhāpadavaṇṇanā niṭṭhitā.",
  "tika-vin06t2:630": "3. Tatiyasikkhāpadavaṇṇanā",
  "tika-vin06t2:631": "941. Attano sajjhāyanaṭṭhāne ce vuḍḍhatarā āgacchati, vandanakāle vā, āpucchanakiccaṁ natthi. Ekasmiṁ ovarake āpucchitabbaṁ. ‘‘Atha ovarake mahātherī vasati, sammukhe itarā, āpucchitabbā tassā upacārattā’’ti porāṇagaṇṭhipade vuttaṁ.",
  "tika-vin06t2:632": "Tatiyasikkhāpadavaṇṇanā niṭṭhitā.",
  "tika-vin06t2:633": "946-950. Catutthapañcamasikkhāpadaṁ uttānatthameva.",
  "tika-vin06t2:634": "6. Chaṭṭhasikkhāpadavaṇṇanā",
  "tika-vin06t2:635": "956.Gahapati nāma ṭhapetvā sahadhammike veditabbo, tasmā bhikkhunā vā sāmaṇerena vā ananulomikena saṁsaggena saṁsaṭṭhāpi na samanubhāsitabbāti sambhavati eva.",
  "tika-vin06t2:636": "Chaṭṭhasikkhāpadavaṇṇanā niṭṭhitā.",
  "tika-vin06t2:637": "961-5. Sattamaaṭṭhama sikkhāpadaṁ uttānatthameva.",
  "tika-vin06t2:638": "9. Navamasikkhāpadavaṇṇanā",
  "tika-vin06t2:639": "969.Ekindriyanti kāyindriyeneva ekindriyaṁ, nigaṇṭhānaṁ acelakānaṁ mataṁ. Kāpilā pana ‘‘pañcindriyā’’ti maññantā evaṁ vadanti ‘‘sacakkhukattā alābumāluvādayo yattha ālambanaṁ, tattha gacchanti. Sasotakattā kadaliyo meghagajjitaṁ sutvā gabbhaṁ gaṇhanti. Saghānakattā panasādayo kuṇapagandhena phalanti. Sajivhakattā udakaṁ pivanti yena, sabbepi ‘pādapā’ti vuccanti. Sakāyapasādattā itthisamphassena asokarukkhā pupphantī’’ti. Saṅghātanti vināsaṁ.",
  "tika-vin06t2:640": "970. Idha ca vassacchedena dukkaṭaṁ. Paṭhamaṁ āvasitvā pacchā cārikā caraṇapaccayā pācittiyaṁ āpajjatīti veditabbaṁ. Atha vassaṁ avasitvā carati, avassupagamanapaccayā dukkaṭaṁ āpajjati. Porāṇagaṇṭhipade pana ‘‘antosattāhe antovasse cārikaṁ carantiyā pācittiyaṁ. Sattāhakaraṇīyena pana vaṭṭati, bhikkhuno dukkaṭaṁ hotī’’ti vuttaṁ.",
  "tika-vin06t2:641": "972.Kenaci ubbāḷhāti vassacchedakāraṇenāti no takkoti ācariyo. Kittāvatā cārikā hotīti? Idaṁ na sabbattha vicāritaṁ. Anantarasikkhāpade ‘‘antamaso chappañcayojanānipī’’ti vuttattā so ca maññe heṭṭhimaparicchedoti.",
  "tika-vin06t2:642": "Navamasikkhāpadavaṇṇanā niṭṭhitā.",
  "tika-vin06t2:643": "10. Dasamasikkhāpadavaṇṇanā",
  "tika-vin06t2:644": "973. Dasame ‘‘āhundarikā’’ti paṭhanti kira.",
  "tika-vin06t2:645": "Dasamasikkhāpadavaṇṇanā niṭṭhitā.",
  "tika-vin06t2:646": "Tuvaṭṭavaggavaṇṇanā niṭṭhitā.",
  "tika-vin06t2:647": "5. Cittāgāravaggavaṇṇanā",
  "tika-vin06t2:648": "1. Paṭhamasikkhāpadavaṇṇanā",
  "tika-vin06t2:649": "978.Kīḷanaupavanaṁ nāma kañcinagarassa nagarupavanaṁ viya daṭṭhabbaṁ. Uyyānaṁ nāma tattheva nandavanauyyānaṁ viya daṭṭhabbaṁ. ‘‘Tattheva ṭhatvā taṁ taṁ disābhāgaṁ viloketvā passantiyā pana pāṭekkā āpattiyo’’ti pāṭho. Evaṁ vutte yaṁ pubbe vuttaṁ padaṁ ‘‘anuddharamānā’’ti, taṁ ekasmiṁyeva disābhāgeti siddhanti eke. Upacāro dve leḍḍupātoti ca.",
  "tika-vin06t2:650": "Paṭhamasikkhāpadavaṇṇanā niṭṭhitā.",
  "tika-vin06t2:651": "2. Dutiyasikkhāpadavaṇṇanā",
  "tika-vin06t2:652": "984. ‘‘Āharimehi vāḷehī’’ti ‘‘asaṁhārimenā’’ti ca duvidho pāṭho. ‘‘Visuṁ katvā pacchā saddhiṁ tehi vāḷehī’’ti likhitaṁ. Yathā tathā vāḷarūpe uṭṭhapetvā katapādaṁ ‘‘pallaṅka’’nti vuccati anāpattivāre ‘‘asaṁhārimehi vāḷehi kataṁ paribhuñjatī’’ti vacanābhāvato.",
  "tika-vin06t2:653": "Dutiyasikkhāpadavaṇṇanā niṭṭhitā.",
  "tika-vin06t2:654": "3. Tatiyasikkhāpadavaṇṇanā",
  "tika-vin06t2:655": "988.‘‘Ujjavujjaveti hatthappasāraṇe’’ti likhitaṁ, taṁ na yuttaṁ ‘‘yattakaṁ hatthena añchitaṁ hoti, tasmiṁ takkamhi veṭhite ekāpattī’’ti vacanato.",
  "tika-vin06t2:656": "Tatiyasikkhāpadavaṇṇanā niṭṭhitā.",
  "tika-vin06t2:657": "4. Catutthasikkhāpadavaṇṇanā",
  "tika-vin06t2:658": "993.‘‘Yāgupāneti yāgudāne’’ti likhitaṁ. Porāṇagaṇṭhipade ‘‘mātāpitūnaṁ dātuṁ vaṭṭatī’’ti vuttaṁ.",
  "tika-vin06t2:659": "Catutthasikkhāpadavaṇṇanā niṭṭhitā.",
  "tika-vin06t2:660": "994. Pañcamasikkhāpadaṁ uttānatthameva.",
  "tika-vin06t2:661": "6. Chaṭṭhasikkhāpadavaṇṇanā",
  "tika-vin06t2:662": "1001. Chaṭṭhe bhikkhuvibhaṅge acelakasikkhāpadena ekaparicchedaṁ. Idha agāriko viseso, tasmā ‘‘asādhāraṇa’’nti vadanti.",
  "tika-vin06t2:663": "Chaṭṭhasikkhāpadavaṇṇanā niṭṭhitā.",
  "tika-vin06t2:664": "1003-8. Sattamaṭṭhamesu vattabbaṁ natthi.",
  "tika-vin06t2:665": "9. Navamasikkhāpadavaṇṇanā",
  "tika-vin06t2:666": "1015.‘‘Khīlanamantaṁ dārusārakhīlaṁ mantetvā pathaviyaṁ pavesetvā māraṇamantaṁ. Nāgamaṇḍalaṁnāma nāgarodhamantaṁ, piṭṭhādīhi vā parikkhepaṁ katvā tattha manusse pavesenti guttatthāyā’’ti likhitaṁ.",
  "tika-vin06t2:667": "Navamasikkhāpadavaṇṇanā niṭṭhitā.",
  "tika-vin06t2:668": "1017. Dasamasikkhāpadaṁ uttānatthameva.",
  "tika-vin06t2:669": "Cittāgāravaggavaṇṇanā niṭṭhitā.",
  "tika-vin06t2:670": "6. Ārāmavaggavaṇṇanā",
  "tika-vin06t2:671": "1021. Paṭhamasikkhāpadaṁ uttānatthameva.",
  "tika-vin06t2:672": "2. Dutiyasikkhāpadavaṇṇanā",
  "tika-vin06t2:673": "1030. Bhikkhunī ce bhikkhuṁ akkosati, iminā sikkhāpadena pācittiyaṁ. Bhikkhuniṁ ce akkosati, omasavādena āpajjati. Omasavāde sammukhāva ruhati, idha pana parammukhāpi.",
  "tika-vin06t2:674": "Tatrāyaṁ vicāraṇā – bhikkhuvibhaṅge osamavādasikkhāpade bhikkhunī anupasampannaṭṭhāne tiṭṭhatīti katvā bhikkhunivibhaṅgepi omasavādasikkhāpade bhikkhu bhikkhuniyā anupasampannaṭṭhāne tiṭṭhatīti siddhaṁ. Idha ca anupasampannassa akkosane dukkaṭaṁ vuttaṁ, bhikkhussa upasampannassa akkosane pācittiyaṁ vuttaṁ, tasmā imāni dve sikkhāpadāni bhikkhumhi saṁsandiyamānāni aññamaññaṁ na samenti. Yathā samenti, tathā jānitabbaṁ. Tattha porāṇagaṇṭhipade vuttanayena bhikkhunīnaṁ omasavādasikkhāpade anupasampannoti na gahetabbo, idamettha yuttaṁ. Paribhāseyyāti aññatra akkosavatthūhi. Tesu hi aññatarasmiṁ sati omasavādapācittiyamevāti eke, taṁ na yuttaṁ . Omasavāde pāḷimuttakaakkose hi dukkaṭaṁ hotīti. Dukkaṭokāse idaṁ pācittiyaṁ tehi niddiṭṭhaṁ hoti, tasmā ‘‘bālā etā’’ti pāḷiyaṁ idha āgatapadānaṁyeva vasena paribhāsanaṁ veditabbaṁ.",
  "tika-vin06t2:675": "Dutiyasikkhāpadavaṇṇanā niṭṭhitā.",
  "tika-vin06t2:676": "1033. Tatiyasikkhāpadaṁ uttānatthameva.",
  "tika-vin06t2:677": "4. Catutthasikkhāpadavaṇṇanā",
  "tika-vin06t2:678": "1038.Nimantitā vā pavāritā vāti ettha porāṇagaṇṭhipade tāva evaṁ vuttaṁ ‘‘pavāritāpi yāguṁ pātuṁ labhati, bhojjayāguṁ na labhati. Yāgu panettha khādanīyabhojanīyasaṅkhyaṁ na gacchati. Nimantitā bhikkhunī piṇḍāya caritvā bhuñjitukāmā sāmike apaloketvāva bhuñjituṁ labhati. Paramparabhojanāpatti bhikkhunīnaṁ natthi. Nimantitā taṁ bhattaṁ bhuñjitvā vā abhuñjitvā vā pavāritā kappiyaṁ kārāpetvā bhuñjituṁ na labhati, akappiyanimantanena nimantiyamānā dve nimantanāni sampaṭicchituñca na labhatī’’ti. Tattha ‘‘pavāritāpi yāguṁ pātuṁ labhatī’’ti vuttaṁ pāḷiyaṁ, aṭṭhakathāyañca anuññātattā. ‘‘Nimantitā appavāritā yāguṁ pivatī’’ti hi pāḷiyaṁ vuttaṁ. Tatridaṁ sikkhāpadavaṇṇanāpubbaṅgamasanniṭṭhānaṁ – nimantitā vā pavāritā vāti ettha vāsaddena akappiyanimantanena nimantitā appavāritā ṭhapetvā yāguṁ aññaṁ khādanīyaṁ vā bhojanīyaṁ vā khādeyya vā bhuñjeyya vā, pācittiyaṁ aññatra sāmikānaṁ apalokanā. Paramparabhojanābhāvena bhikkhunīnaṁ ko guṇo jātoti? Na etāsaṁ guṇalābho, kevalaṁ pākaṭataraṁ jātaṁ. Bhikkhūpi vikappetvā missetvāva bhuñjituṁ labhanti. Samaye yathāsukhaṁ labhanti. Iminā apalokanena kinti? Pavāritā vā animantitā vā na kiñci kappiyaṁ kārāpetvā gilānātirittampi labhanti, nimantitā ca pavāritā ca yāgumpi na labhanti, apaloketvāpi na labhantīti.",
  "tika-vin06t2:679": "Catutthasikkhāpadavaṇṇanā niṭṭhitā.",
  "tika-vin06t2:680": "Ārāmavaggavaṇṇanā niṭṭhitā.",
  "tika-vin06t2:681": "7. Gabbhinivaggavaṇṇanā",
  "tika-vin06t2:682": "1. Paṭhamādisikkhāpadavaṇṇanā",
  "tika-vin06t2:683": "1067.‘‘Gabbhini’’nti dassanādīhipi gabbhasambhavato vuttaṁ. Padabhājanepi pavāritabhāvo na dissati.",
  "tika-vin06t2:684": "1074.Dhāti vāti ettha dārakaṁ sāmikānaṁ datvā āhaṭe vaḍḍheti, tathā mātāpīti keci.",
  "tika-vin06t2:685": "1080. ‘‘Sikkhamāna’’nti pāṭhaṁ dīpavāsino rocenti kiriyākiriyattā, jambudīpavāsino ‘‘sikkhamānā’’ti. Tassattho sikkhādhammamānanato sikkhamānāti. Idha kiriyā na hoti, saññāva adhippetā. Na etāsu asikkhitā upasampādetabbā upajjhāyinīādīnaṁ āpattibhāvā. ‘‘Tassā upasampadā hoti evā’’ti vadanti.",
  "tika-vin06t2:686": "1082.Dhammakammeti upasampadakammaṁ adhippetaṁ.",
  "tika-vin06t2:687": "1112.Vuṭṭhāpitanti sāmaṇeribhūmito yāya theriyā upasampadāpekkhā vuṭṭhapitā, sā therī vuṭṭhāpitā nāma, teneva puna visesanatthaṁ ‘‘pavattini’’nti āha.",
  "tika-vin06t2:688": "Paṭhamādisikkhāpadavaṇṇanā niṭṭhitā.",
  "tika-vin06t2:689": "Gabbhinivaggavaṇṇanā niṭṭhitā.",
  "tika-vin06t2:690": "8. Kumāribhūtavaggavaṇṇanā",
  "tika-vin06t2:691": "2. Dutiyādisikkhāpadavaṇṇanā",
  "tika-vin06t2:692": "1124. ‘‘Anujānāmi , bhikkhave, aṭṭhārasavassāya kumāribhūtāya…pe… sikkhāsammutiṁ dātu’’nti idha vuttaṁ viya ‘‘anujānāmi, bhikkhave, dasavassāya gihigatāya…pe… sikkhāsammutiṁ dātu’’nti na vuttaṁ, tasmā ‘‘paripuṇṇadvādasavassāya eva gihigatāya sikkhāsammuti dātabbā’’ti vuttaṁ. Gihigatāya sikkhāsammuti dātabbāti eketi katvā dasavassāyapi vaṭṭati . Kasmā? ‘‘Anāpatti paripuṇṇadvādasavassaṁ paripuṇṇasaññā vuṭṭhāpetī’ti (pāci. 1093-1095) ca ‘anāpatti paripuṇṇadvādasavassaṁ gihigataṁ…pe… sikkhitasikkhaṁ vuṭṭhāpetī’ti (pāci. 1097-1101) ca vuttattā’’ti porāṇagaṇṭhipade vuttaṁ. Kiṁ iminā parihārena. ‘‘Dasavassāya gihigatāya sikkhāsammuti dātabbā’’ti hi vuttaṁ. ‘‘Gihigatātipi vattuṁ na vaṭṭatī’ti sace vadanti, kammaṁ kuppatī’’ti likhitaṁ.",
  "tika-vin06t2:693": "1146.Ahameva nūna…pe… alajjinī, yā saṅghoti ettha yā ahameva nūna bālāti attho. ‘‘Yaṁ saṅgho’’tipi atthi, tattha yaṁ yasmā deti, tasmā ahameva nūna bālāti attho.",
  "tika-vin06t2:694": "1159. Purisasaṁsaṭṭhā kumārakasaṁsaṭṭhā caṇḍī sokāvāsāvakathaṁ sikkhamānāti vuccati, padabhājane eva cāyaṁ sikkhamānā ‘‘chasu dhammesu sikkhitasikkhā’’ti kasmā vuttanti? Pubbe gahitasikkhattā, pubbe paripuṇṇasikkhattā ca evaṁ vuccatīti veditabbaṁ.",
  "tika-vin06t2:695": "1166-7.Pahūtaṁ khādanīyaṁ bhojanīyaṁ passitvāti ettha ‘‘sikkhamānāya ñātakā kira sampādayiṁsu, taṁ passitvā there bhikkhū uyyojesi. Uyyojetvā tesaṁ chandaṁ gahetvā pubbe chandadāyake gaṇaṁ katvā sesānaṁ chandaṁ chandameva katvā kammaṁ kārāpesī’’ti porāṇagaṇṭhipade vuttaṁ. Chandaṁ vissajjetvāti ettha anugaṇṭhipade evaṁ vuttaṁ ‘‘idaṁ kammaṁ ajja na kattabbaṁ. ‘Yathāsukha’nti vatvā vissajjitaṁ hoti, tasmā yo koci mukharo, bālo vā kiñcāpi ‘yathāsukha’nti vadati, therāyattattā pana therassa anumatiyā satiyā vissajjito hoti, asatiyā na hoti, tathāpi puna chandaṁ gahetvāva kammaṁ karonti, ayaṁ payogo. Gahaṇe payojanaṁ pana natthi. Saṅghatthero ce vissajjeti, chandaṁ gahetvāva kātabbaṁ. Chandaṁ vissajjetvā kāyena vuṭṭhitāyāti ettha idha sambādho, ‘amukamhi ṭhāne karissāmā’ti hatthapāsaṁ vijahitvāpi gacchanti ce, natthi doso. Kiñcāpi natthi, tā pana hatthapāsaṁ avijahitvāva gacchanti, ayaṁ payogo’’ti. ‘‘Rattipārivāsiye uposathapavāraṇāva na vaṭṭati, aññakammaṁ pana vaṭṭati. Uposathapavāraṇāpi anuposathapavāraṇadivase na vaṭṭanti, itaraṁ sabbakālaṁ vaṭṭati. Parisapārivāsiye hatthapāsaṁ avijahitvā catūsu gatesu catuvaggakaraṇīye aññasmiṁ pañcasu dasasu vīsatīsu gatesu sesehi visuṁ tahiṁ tahiṁ gantvāpi puna sannipātaṭṭhānaṁ āgantvā kātuṁ vaṭṭati. Ajjhāsayapārivāsiye hatthapāsaṁ avijahitvā yathānisinnāva nisinnā ce, puna kātuṁ vaṭṭati hatthapāsassa avijahitattā’’ti porāṇagaṇṭhipade vuttaṁ. Tesaṁ porāṇānaṁ matena chandapārivāsiyamevekaṁ na vaṭṭatīti āpannaṅgañca dassitaṁ, idhāpi taṁ visuṁ na dassitaṁ asambhavatoti eke. Chandadāyake parisaṁ patvā gate tassa pubbachandadānaṁ chandapārivāsiyanti no takkoti ācariyo.",
  "tika-vin06t2:696": "Tatridaṁ sanniṭṭhānaṁ – parisapārivāsiye aṭṭhakathāyaṁ ‘‘aññatra gacchāmāti chandaṁ avissajjetvāva uṭṭhahanti…pe… kammaṁ kātuṁ vaṭṭatī’’ti vuttavacane hatthapāsā vijahanaṁ na paññāyati. Ettha pana kammappattānaṁ hatthapāsassa avijahanameva icchitabbanti katvā porāṇagaṇṭhipade vuttaṁ. Kiñcāpi na paññāyati, appaṭikkhittattā pana vaṭṭatīti ce? Na, paṭikkhittattā. Kathaṁ? Chando nāma kammappattesu bhikkhūsu ekasīmāya sannipatitesu āgacchati, nāsannipatitesu. Idha hi ‘‘chandaṁ avissajjetvā’’ti ca ‘‘chandassa pana avissaṭṭhattā’’ti ca vuttaṁ. ‘‘Ajjhāsayaṁ avissajjetvā’’ti ca ‘‘ajjhāsayassa avissaṭṭhattā’’ti ca na vuttaṁ, tasmā chandassa avissajjanaṁ kammappattānaṁ hatthapāsāvijahaneneva hoti, na vijahaneti siddhaṁ.",
  "tika-vin06t2:697": "Hoti cettha –",
  "tika-vin06t2:698": "‘‘Yato āgamanaṁ yassa, tadabhāvassa niggahe;",
  "tika-vin06t2:699": "Tasmā sannipatitesu, bhikkhūsu tassa bhedato’’ti.",
  "tika-vin06t2:700": "Rattipārivāsiyachando viya rattipārivāsiyapārisuddhipīti tadanulomena vaṭṭati svātanāya chando vā pārisuddhi vā pavāraṇā vā, tāya kammaṁ kātuṁ vaṭṭati. Uposathapavāraṇā pana anuposathadivase na vaṭṭati, itaraṁ vaṭṭati. Pannarasiuposathaṁ cātuddasiyaṁ kātuṁ vaṭṭati khettattā. Na cātuddasiuposathaṁ pannarasiyaṁ akhettattā anuposathadivasattā pāṭipadadivasattāti ekacce ācariyā, tasmā tesaṁ matena cātuddasiuposathaṁ tatiyaṁ, sattamaṁ vā pannarasiyaṁ kātuṁ na vaṭṭati. Yaṁ panettha vuttaṁ aṭṭhakathāyaṁ ‘‘sace cātuddasikaṁ uposathaṁ karissāmāti nisinnā, pannarasoti kātuṁ vaṭṭatī’’ti. Tato ‘‘pannarasiyameva ‘cātuddasikaṁ uposathaṁ karissāmā’ti nisinnā punadivase attano taṁ uposathaṁ ‘pannaraso’ti kātuṁ vaṭṭatīti attho’’ti evaṁ pariharanti, taṁ tesaṁ mataṁ ‘‘tathārūpapaccaye sati aññasmimpi cātuddase uposathaṁ kātuṁ vaṭṭatī’’ti (kaṅkhā. aṭṭha. nidānavaṇṇanā) iminā mātikāṭṭhakathāvacanena na sameti. Na hi tattha ‘‘aññasmimpi pannarase cātuddasikaṁ kātuṁ vaṭṭatī’’ti vuttaṁ. Evaṁ santepi ‘‘sakiṁ pakkhassa cātuddase vā pannarase vā’’ti anuññātadivase pariyāpannattā channaṁ cātuddasikānaṁ pacchimā pannarasī anuposathadivaso na hotīti siddhaṁ hoti. Kiñcāpi siddhaṁ, iminā pana ‘‘āvāsikānaṁ pannaraso, āgantukānaṁ cātuddaso, āgantukehi āvāsikānaṁ samasamehi vā appatarehi vā anuvattitabba’’nti vacanamettha niratthakaṁ hotīti veditabbaṁ.",
  "tika-vin06t2:701": "Dutiyādisikkhāpadavaṇṇanā niṭṭhitā.",
  "tika-vin06t2:702": "Kumāribhūtavaggavaṇṇanā niṭṭhitā.",
  "tika-vin06t2:703": "9. Chattupāhanavaggavaṇṇanā",
  "tika-vin06t2:704": "11. Ekādasamādisikkhāpadavaṇṇanā",
  "tika-vin06t2:705": "1214.Upacāraṁ sandhāya kathitanti ‘‘dvādasahatthaṁ upacāro’’ti likhitaṁ.",
  "tika-vin06t2:706": "1221.Suttante okāsaṁ kārāpetvā vinayaṁ vā abhidhammaṁ vā pucchatīti ettha ca tīṇi piṭakāni attano attano nāmena vuttānīti katvā abhidhammo buddhena bhāsito evāti dīpitaṁ hoti.",
  "tika-vin06t2:707": "1224-5. Thano ca udaro ca thanudarā. ‘‘Saṁkaccikāya pamāṇaṁ tiriyaṁ diyaḍḍhahatthā’’ti porāṇagaṇṭhipade vuttaṁ. ‘‘Aparikkhittassa gāmassa upacāraṁ okkamantiyā’’ti bahūsu potthakesu, saṅghādisesakaṇḍe viya ‘‘upacāraṁ atikkamantiyā’’ti pāṭho appakesu, sova pāṭho. Aṭṭhakathāyaṁ ‘‘parikkhepaṁ atikkamantiyāti ekena pādena atikkante dukkaṭaṁ, dutiyena pācittiyaṁ. Upacārepi eseva nayo’’ti vacanampi ‘‘upacāraṁ atikkamantiyā’’ti pāṭhoti dīpetīti no takkoti ācariyo.",
  "tika-vin06t2:708": "Ekādasamādisikkhāpadavaṇṇanā niṭṭhitā.",
  "tika-vin06t2:709": "Chattupāhanavaggavaṇṇanā niṭṭhitā.",
  "tika-vin06t2:710": "Nigamanavaṇṇanā",
  "tika-vin06t2:711": "Giraggasamajjādīni ‘‘acittakāni lokavajjānī’’ti vuttattā ‘‘nacca’’nti vā ‘‘gandho’’ti vā ajānitvāpi dassanena, vilimpanena vā āpajjanato vatthuajānanacittena acittakāni. ‘‘Nacca’’nti vā ‘‘gandho’’ti vā jānitvā passantiyā, vilimpantiyā ca akusalattā eva lokavajjāni. Corivuṭṭhāpanādīni ‘‘corī’’tiādinā vatthuṁ jānitvā karaṇe eva āpattisabbhāvato sacittakāni. Upasampadādīnaṁ ekantena akusalacitteneva akattabbattā paṇṇattivajjāni. ‘‘Idha sacittakācittakatā paṇṇattijānanājānanatāya aggahetvā vatthujānanājānanatāya gahetabbā’’ti likhitaṁ. Anugaṇṭhipade pana ‘‘giraggasamajjādīni ‘acittakāni lokavajjānī’ti vuttattā ‘nacca’nti vā ‘saṅghāṇī’ti vā ‘gandho’ti vā tassa nāmavasena ajānitvā māyākārassa māyāni sīsaṭṭhiādīni paṭisaṅkhāya passantiyā, akkhamālādiatthāya saṅghāṇiṁ kaṭiyā bandhantiyā, ‘sedagandhaṁ apanetvā buddhapūjaṁ karissāmī’ti uppannena cittena gandhaṁ vilimpetvā nahāyantiyā ca āpattisabbhāvato nāmena saddhiṁ nāmavasena vā vatthussa ajānanacittena acittakāni nāma. Na andhakāre ‘kaṭisuttamida’nti saññāya saṅghāṇiṁ gahetvā kaṭiyaṁ dhāraṇakāle, mattikāsaññāya ca gandhaṁ gahetvā vilimpanakāle āpattisabbhāvato ‘acittakānī’ti vattabbāni. Tasmiṁ kāle anāpatti, teneva saṅghāṇiyā asaṅghāṇisaññāvārepi ‘āpatti pācittiyassā’ti pāḷi na vuttā. Yathā ‘khettaābādhapaccayā, kaṭisuttakaṁ dhāretī’ti vacanato vināpi akusalena saṅghāṇiādīni sakkā dhāretunti siddhaṁ, evaṁ ābādhapaccayā vināpi akusalena na sakkā suraṁ pātunti siddhaṁ ‘anāpatti ābādhapaccayā majjaṁ pivatī’ti pāḷiyā abhāvato. Akusalena vinā madhupuṇṇamuṭṭhiyaṁ pakkhittamajjassa ajjhoharaṇakālādīsu surāpānāpattiṁ āpajjatīti ca siddhaṁ ‘majje amajjasaññī pivati, āpatti pācittiyassā’ti (pāci. 328) vuttattā. Kiṁbahunā, kāmabhogasaññāya saddhiṁ ‘saṅghāṇī’ti ca ‘gandho’ti ca jānitvā vinā anāpattikāraṇena dhārentiyā ekantākusalattā lokavajjāni nāma vuccanti. Iminā upāyena sesesupi nayo netabbo. Ettha surāpānādhikāre upatissattheravādo’’ti vuttaṁ. Asaṁkaccikasikkhāpade ‘‘aparikkhittassa gāmassa upacāraṁ okkamantiyāti pāṭho’’ti ca ‘‘paṇītabhojanaviññatti, acelakasikkhāpadaṁ, nimantitassa cārittāpajjanaṁ, duṭṭhullappaṭicchādanaṁ, ūnavīsativassupasampadaṁ, mātugāmena saddhiṁ saṁvidhāya addhānagamanaṁ, rājantepurappavesanaṁ, santaṁ bhikkhuṁ anāpucchā vikāle gāmappavesanaṁ, nisīdanaṁ, vassikasāṭikanti pāṭho’’ti ca vuttaṁ.",
  "tika-vin06t2:712": "Nigamanavaṇṇanā niṭṭhitā.",
  "tika-vin06t2:713": "Pācittiyakaṇḍavaṇṇanā niṭṭhitā.",
  "tika-vin06t2:714": "Ubhatovibhaṅgaṭṭhakathāvaṇṇanā niṭṭhitā.",
  "tika-vin06t2:715": " Namo tassa bhagavato arahato sammāsambuddhassa"
}