{
  "tika-s0519t3:0": "3. Niddesavāravaṇṇanā",
  "tika-s0519t3:1": "4. Niddesavāre sāmaññatoti sādhāraṇato. Visesenāti asādhāraṇato. Padatthoti saddattho. Lakkhaṇanti sabhāvo. Kamoti anupubbī. Ettāvatāti ettakappamāṇabhāvo. Hetvādīti hetuphalabhūmiupanisāsabhāgavisabhāgalakkhaṇanayā. Visesato pana lakkhaṇanti sambandho.",
  "tika-s0519t3:2": "Hārasaṅkhepavaṇṇanā",
  "tika-s0519t3:3": "1.Yaṁ, bhikkhaveti ettha yanti paccattavacanaṁ, tañca sukhaṁ, somanassanti dvayena samānādhikaraṇanti katvā ‘‘assādīyatīti assādo, sukhaṁ, somanassañcā’’ti vuttaṁ. Sukhādivedanā viya manāpiyarūpādipi avītarāgassa assādetabbanti āha ‘‘evaṁ iṭṭhārammaṇampī’’ti. ‘‘Assādeti etāyāti vā assādo, taṇhā’’ti etena ‘‘ya’’nti hetuatthe nipātoti dasseti. Tatrāyamattho – yena hetunā pañcupādānakkhandhe paṭicca assādanīyabhāvena uppajjati sukhaṁ somanassaṁ, ayaṁ taṇhāsaṅkhāto assādo assādanakiriyāya kāraṇanti. Iti katvā ayamattho diṭṭhābhinandanādibhāvato vipallāsesupi sambhavatīti āha ‘‘evaṁ vipallāsāpī’’ti. Aniṭṭhampīti pi-saddena iṭṭhampīti yojetabbaṁ, anavasesā sāsavā dhammā idha ārammaṇaggahaṇena gahitāti āha ‘‘sabbesaṁ tebhūmakasaṅkhārāna’’nti.",
  "tika-s0519t3:4": "Dukkhādukkhamasukhavedanānanti ettha dukkhasabhāvā eva adukkhamasukhā vedanā gahitā aniṭṭhārammaṇassa adhippetattā, na sukhasabhāvā. Yaṁ sandhāya vuttaṁ ‘‘yāyaṁ, bhante, adukkhamasukhā vedanā, santasmiṁ esā paṇīte sukhe vuttā bhagavatā’’ti (ma. ni. 2.88; saṁ. ni. 4.267). ‘‘Sukhapariyāyasabbhāvato’’ti iminā iṭṭhatāmattatopi lesena sattānaṁ ārammaṇassa assādanīyatā sambhavatīti dasseti.",
  "tika-s0519t3:5": "Ādīnavo dosanissandanatāya doso, svāyaṁ pīḷanavuttiyā veditabboti āha ‘‘ādīnavo dukkhā vedanā, tissopi vā dukkhatā’’ti. Evaṁ dosatthataṁ ādīnavassa dassetvā idāni kapaṇatthataṁ dassetuṁ ‘‘atha vā’’tiādi vuttaṁ. Yatoti yasmā dosakapaṇasabhāvattāti vuttaṁ hoti.",
  "tika-s0519t3:6": "Nissaratīti vivitti, sabbasaṅkhāravivekoti attho. Sāmaññaniddesenāti nissaraṇasaddavacanīyatāsāmaññena. Purimānanti assādādīnavatānaṁ. Upāyo cātiādīsu ca-saddo padapūraṇamattanti katvā āha ‘‘pacchimānañcā’’ti, phalādīnanti attho. Tadantogadhabhedānanti ariyamaggapariyāpannavisesānaṁ.",
  "tika-s0519t3:7": "Kāmabhavādīnanti ādi-saddena na rūpārūpabhavā eva gahitā, atha kho te ca saññībhavādayo ca ekavokārabhavādayo ca gahitā. Tenāha ‘‘tiṇṇaṁ tiṇṇaṁ bhavāna’’nti.",
  "tika-s0519t3:8": "Yāvadeva anupādāparinibbānatthā bhagavato desanāti āha ‘‘nanu ca…pe… nipphādīyatī’’ti. ‘‘Vuttamevā’’ti iminā punaruttidosaṁ codeti. Itaro ‘‘saccameta’’nti anujānitvā ‘‘tañca kho’’tiādinā pariharati. ‘‘Paramparāyā’’ti etena ajjhattaṁ yonisomanasikāro viya na paratoghoso āsannakāraṇaṁ dhammādhigamassa dhammassa paccattaṁ vedanīyattāti dasseti. Tathā hi ‘‘akkhātāro tathāgatā, paṭipannā pamokkhanti, jhāyino mārabandhanā’’ti (dha. pa. 276) vuttaṁ. Tadadhigamakāraṇaṁ ariyamaggādhigamakāraṇaṁ siyā. Kiṁ pana tanti āha ‘‘sampattibhavahetū’’ti, tena carimattabhāvahetubhūtaṁ puññasampattiṁ vadati.",
  "tika-s0519t3:9": "‘‘Attānudiṭṭhiṁ ūhacca, evaṁ maccutaro siyā’’ti idaṁ ariyamaggassa pubbabhāgapaṭipadāya phalabhāvasādhanaṁ. Yena hi vidhinā attānudiṭṭhisamugghāto, maccutaraṇañca siyā, so ‘‘eva’’nti iminā pakāsitoti. Attānudiṭṭhisamugghātamaccutaraṇānaṁ phalabhāve vattabbameva natthi.",
  "tika-s0519t3:10": "‘‘Dhammo have’’ti pana gāthāyaṁ lokiyassa puññaphalassa vuttattā āha ‘‘idaṁ phala’’nti. Yaṁ nibbattetabbaṁ, taṁ phalaṁ. Yaṁ nibbattakaṁ, so upāyo. Ayamettha vinicchayo. Tenāha ‘‘etena nayenā’’tiādi. Upadhisampattīti attabhāvasobhā.",
  "tika-s0519t3:11": "Visuddhīti ñāṇadassanavisuddhi adhippetāti āha – ‘‘etthāpi…pe… viññātu’’nti. ‘‘Yasmā panā’’tiādināpi tamevatthaṁ vacanantare pākaṭataraṁ karoti.",
  "tika-s0519t3:12": "Sarūpato āgatāni ‘‘yato kho, bhikkhave, bhikkhu pañcannaṁ upādānakkhandhānaṁ samudayañca atthaṅgamañca assādañca ādīnavañca nissaraṇañca yathābhūtaṁ pajānātī’’tiādīsu (saṁ. ni. 3.26-28). Ekadesenaāgatāni ‘‘saṁyojaniyesu, bhikkhave, dhammesu assādānupassino viharato (saṁ. ni. 2.53), bahudukkhā bahupāyāsā, ādīnavo ettha bhiyyo (ma. ni. 1.117), saṅkhārānametaṁ nissaraṇaṁ, yadidaṁ nibbāna’’ntiādīsu (paṭi. ma. 1.24; 3.41). Na sarūpena āgatāni yathā sāmaññaphalasuttādīsu. Atthavasenāti assādetabbādiatthavasena. Na papañcitoti na vitthārito.",
  "tika-s0519t3:13": "2.Esevanayoti atidesena viciyamānavacanaseso atidiṭṭho. Bhāvatthe tohi āha ‘‘vissajjitanti vissajjanā’’ti. Sutte āgataṁ na atthasaṁvaṇṇanāvasena aṭṭhakathāyaṁ āgatanti adhippāyo. Pucchānurūpatā idha pubbāparanti catubyūhapubbāparato imaṁ visesetvā dasseti. Pucchānusandhīti pucchāya vissajjanena anusandhānaṁ. Aṭṭhakathāyaṁ pana heṭṭhimadesanāya pucchānimittapavattauparidesanāya sambandho ‘‘pucchānusandhī’’ti vuttaṁ. Pubbāpekkhanti pucchitavissajjitapadāpekkhaṁ. ‘‘Suttassā’’ti vā iminā pucchāvissajjanāanugītiyo ṭhapetvā seso vicayahārapadattho saṅgahitoti padassāpi saṅgaho veditabbo. Imasmiṁ pakkhe gāthāyaṁ ca-saddo padapūraṇamatte daṭṭhabbo.",
  "tika-s0519t3:14": "‘‘Cakkhu anicca’’nti puṭṭhe ‘‘āma, cakkhu aniccamevā’’ti ekantato vissajjanaṁ ekaṁsabyākaraṇaṁ. ‘‘Aññindriyaṁ bhāvetabbaṁ, sacchikātabbañcā’’ti puṭṭhe ‘‘maggapariyāpannaṁ bhāvetabbaṁ, phalapariyāpannaṁ sacchikātabba’’nti vibhajitvā vissajjanaṁ vibhajjabyākaraṇaṁ. ‘‘Aññindriyaṁ kusala’’nti puṭṭhe ‘‘kiṁ anavajjaṭṭho kusalaṭṭho, udāhu sukhavipākaṭṭho’’ti paṭipucchitvā vissajjanaṁ paṭipucchābyākaraṇaṁ. ‘‘Sassato attā, asassato vā’’ti vutte ‘‘abyākatameta’’ntiādinā avissajjanaṁ ṭhapanaṁ. ‘‘Kiṁ panete kusalāti vā dhammāti vā ekatthā, udāhu nānatthā’’ti idaṁ pucchanaṁ sāvasesaṁ. Vissajjanassa pana sāvasesatā veneyyajjhāsayavasena desanāyaṁ veditabbā. Appāṭihīrakaṁ sauttaraṁ. Sappāṭihīrakaṁ niruttaraṁ. Sesaṁ vicayahāraniddese suviññeyyameva.",
  "tika-s0519t3:15": "Ettha ca assādo assādahetu yāva āṇattihetūti evaṁ hetūnampi assādādayo veditabbā. Tattha saṅkhepato sukhasukhapaccayalakkhaṇo assādo, so visesato saggasampattiyā dīpetabbo. Sā hi tassa ukkaṁso, sesā panettha bhavasampatti tadanvāyikā veditabbā. Tassa hetu dānamayaṁ, sīlamayañca puññakiriyavatthu. Dukkhadukkhapaccayalakkhaṇo ādīnavo. Vipariṇāmasaṅkhāradukkhatānaṁ tadavarodhato vaṭṭadukkhassāpi ettha saṅgaho. Visesato pana kāmānaṁ okāroti daṭṭhabbo, svāyaṁ saṁkilesavatthunā, ittarapaccupaṭṭhānatādīhi ca vibhāvetabbo, tassa hetu dasa akusalakammapathā. Nekkhammaṁ nissaraṇaṁ, tassa hetu yathārahaṁ tadanucchavikā pubbabhāgappaṭipadā. Phalaṁ desanāphalameva, tassa hetu desanā. Upāyo yathāvuttaupāyova, tassa hetu cattāri cakkāni. Āṇatti upadeso, tassa rāgaggiādīhi lokassa ādittatā, satthu mahākaruṇāyogo ca hetu.",
  "tika-s0519t3:16": "Tathā catūsu ariyasaccesu samudayena assādo, dukkhena ādīnavo, magganirodhehi nissaraṇaṁ, maggo vā upāyo, tadupadeso āṇatti, anupādisesā nibbānadhātu phalaṁ. Iti anupubbakathāya saddhiṁ buddhānaṁ sāmukkaṁsikāya dhammadesanāya niddhāraṇabhāvena vicayo veditabbo. Padassa padatthasambandho hetu. So hi tassa pavattinimittaṁ, pañhassa ñātukāmatā, kathekukāmatā ca. Adiṭṭhajotanādīnañhi catunnaṁ ñātukāmatā, itarassa itarā. Vissajjanassa pañho hetu. Evaṁ sesānampi yathārahaṁ vattabbaṁ.",
  "tika-s0519t3:17": "3.Byañjanatthānaṁ yuttāyuttaparikkhāti byañjanaggahaṇena padaṁ gahitaṁ, atthaggahaṇena pañhādīhi saddhiṁ assādādayo gahitā. Vicayahārapadatthā eva hi yuttāyuttādivisesasahitā yuttihārādīnaṁ padatthā. Tathā hi padaṭṭhānapadaṭṭhānikabhāvavisiṭṭhā teyeva padaṭṭhānahārassa padatthā. Lakkhaṇalakkhitabbatāvisiṭṭhā, niddhāritā ca lakkhaṇahārassa, nibbacanādivibhāvanāvisiṭṭhā catubyūhahārassa, sabhāgadhammavasena, visabhāgadhammavasena ca āvaṭṭanavisiṭṭhā āvaṭṭahārassa, bhūmivibhāgādivisiṭṭhā vibhattihārassa, paṭipakkhato parivattanavisiṭṭhā parivattanahārassa, pariyāyavevacanavisiṭṭhā vevacanahārassa, pabhavādipaññāpanavisiṭṭhā paññattihārassa, khandhādimukhehi otaraṇavisiṭṭhā otaraṇahārassa, padapadatthapañhārambhasodhanavisiṭṭhā sodhanahārassa, sāmaññavisesaniddhāraṇavisiṭṭhā adhiṭṭhānahārassa, paccayadhammehi parikkharaṇavisiṭṭhā parikkhārahārassa, pahātabbabhāvetabbatāniddhāraṇavisiṭṭhā samāropanahārassa padatthā. ‘‘Byañjanassa sabhāvaniruttitā, atthassa suttādīhi avilomanaṁ yuttabhāvo’’ti iminā asabhāvaniruttitā, suttādīhi vilomanañca ayuttabhāvoti dīpeti, tena yuttāyuttīnaṁ hetuṁ dasseti.",
  "tika-s0519t3:18": "4.Yonisomanasikārādīti ādisaddena saddhammassavanasappurisūpanissayādisādhāraṇaṁ, asādhāraṇañca deyyapaṭiggāhakādiṁ saṅgaṇhāti. Sambhavatoti yathārahaṁ tassa dhammassa anurūpaṁ. Yāva sabbadhammāti ettha sabbaṁ nāma padesasabbaṁ, na sabbasabbanti. Ayañhi sabbasaddo yathā paṭhamavikappe sutte āgatadhammavasena padesavisayo, evaṁ dutiyavikappe padaṭṭhānapadaṭṭhānikaniddhāraṇena taṁtaṁpakaraṇaparicchinnadhammaggahaṇato padesavisayo eva, na anavasesadhammavisayoti. Suttāgatadhammānaṁ yāni padaṭṭhānāni, tesañca yānīti evaṁ kāraṇaparamparāniddhāraṇalakkhaṇo padaṭṭhānahāro, parikkhārahāro pana suttāgatadhammānaṁ taṁtaṁpaccayuppannānaṁ paṭihetupaccayatāvisesavibhāvanalakkhaṇoti satipi kāraṇavicāraṇabhāve ayaṁ padaṭṭhānahāraparikkhārahārānaṁ viseso.",
  "tika-s0519t3:19": "5. Yathā ‘‘samānādhikaraṇasamānapade’’tiādīsu ekasaddassa attho samānasaddo, evaṁ ekarasaṭṭhena bhāvanā ‘‘ekuppādā’’tiādīsu (kathā. 473) viya ekalakkhaṇāti ettha ekasaddo samānatthoti āha ‘‘samānalakkhaṇā’’ti. Saṁvaṇṇanāvasenāti ettha kammatthe ana-saddo, saṁvaṇṇetabbatāvasenāti attho. Lakkhaṇāti upalakkhaṇā. ‘‘Nānattakāyanānattasaññino (dī. ni. 3.341, 357, 359; a. ni. 9.24), nānattasaññānaṁ amanasikārā’’tiādīsu sahacāritā daṭṭhabbā. Saññāsahagatā hi dhammā tattha saññāggahaṇena gahitā. ‘‘Dadaṁ mittāni ganthatī’’tiādīsu (saṁ. ni. 1.246; su. ni. 189) samānakiccatā. Piyavacanatthacariyā samānattatāpi hi tattha mittaganthanakiccena samānakiccā gayhanti saṅgahavatthubhāvato. ‘‘Phassapaccayā vedanā’’tiādīsu (ma. ni. 3.126; saṁ. ni. 2.1, 39; mahāva. 1; vibha. 225; udā. 1; netti. 24) samānahetutā. Yathā hi phasso vedanāya, evaṁ saññādīnampi sahajātādinā paccayo hoti evāti tepi samānahetutāya vuttā eva honti. Tathā hi vuttaṁ ‘‘tajjāmanoviññāṇadhātusamphassajā cetanā’’ti (dha. sa. 5), ‘‘phuṭṭho sañjānāti, phuṭṭho cetetī’’tiādi (saṁ. ni. 4.93). Evaṁ ‘‘taṇhāpaccayā upādāna’’nti (ma. ni. 3.126; saṁ. ni. 2.1, 39; mahāva. 1; vibha. 225; udā. 1; netti. 24) evamādipi udāharitabbaṁ. ‘‘Avijjāpaccayā saṅkhārā’’tiādīsu (ma. ni. 3.126; saṁ. ni. 2.1, 39; mahāva. 1; vibha. 225; udā. 1; netti. 24) samānaphalatā daṭṭhabbā. Yathā hi saṅkhārā avijjāya phalaṁ, evaṁ taṇhupādādīnampīti tepi tattha gahitāva honti. Tenāha ‘‘purimakammabhavasmiṁ moho avijjā āyūhanā saṅkhārā nikanti taṇhā upagamanaṁ upādāna’’nti. ‘‘Rūpaṁ assādeti abhinandati , taṁ ārabbha rāgo uppajjatī’’ti (paṭṭhā. 1.1.424) vutte taṁsampayuttā vedanādayo vuttā eva honti samānārammaṇabhāvato. Na hi tehi vinā tassa uppatti atthi. Evamādīhīti ettha ādisaddena atthappakaraṇaliṅgasaddantarasannidhānasāmatthiyādīnampi saṅgaho daṭṭhabbo. Atthādivasenapi hi sutte avuttānampi vuttānaṁ viya niddhāraṇaṁ sambhavatīti. Vuttappakārenāti ‘‘vadhakaṭṭhena ekalakkhaṇānī’’tiādinā pāḷiyaṁ, ‘‘sahacāritā’’tiādinā aṭṭhakathāyañca vuttena pakārena.",
  "tika-s0519t3:20": "6. ‘‘Phusanaṭṭhena phasso’’tiādinā niddhāretvā vacanaṁ nibbacanaṁ, taṁ pana padasseva, na vākyassāti āha ‘‘padanibbacana’’nti. Adhippāyanidānānipettha byañjanamukheneva niddhāretabbāni. Nibbacanapubbāparasandhīsu vattabbameva natthīti āha ‘‘visesato byañjanadvāreneva atthapariyesanā’’ti. Pavattinimittaṁ ajjhāsayādi.",
  "tika-s0519t3:21": "7.‘‘Padaṭṭhāne’’ti idaṁ sutte āgatadhammānaṁ kāraṇabhūtepi dhamme niddhāretvā sabhāgato, visabhāgato ca āvaṭṭanaṁ kātabbanti dassanatthaṁ vuttaṁ, na tantivasena. Tasmā padaṭṭhānaniddhāraṇāya vināpi āvaṭṭanaṁ yuttamevāti siddhaṁ hoti. Padassa vā saddapavattiṭṭhānaṁ padaṭṭhānaṁ padattho. Etasmiṁ pakkhe ‘‘ārambhatha nikkamathāti (saṁ. ni. 1.185; netti. 29; peṭako. 38; mi. pa. 5.1.4) vīriyassa padaṭṭhāna’’nti (netti. 29) ettha yvāyamārambhadhātuādiko attho vutto, taṁ vīriyasaddassa pavattiṭṭhānaṁ vīriyasaddābhidheyyo atthoti evamattho veditabbo. Sesesupi eseva nayo. Sesakaṁ nāmagahitato itaraṁ, taṁ pana tassa paṭipakkhabhūtaṁ vā siyā, aññaṁ vāti āha ‘‘visabhāgatāya aggahaṇena vā’’ti. Saṁvaṇṇanāya yojentoti yathāvuttavisabhāgadhammaniddhāraṇabhūtena atthakathanena pāḷiyaṁ yojento. Tenāha ‘‘desana’’nti. ‘‘Paṭipakkhe’’ti idaṁ nidassanamattaṁ daṭṭhabbaṁ sabhāgadhammavasenapi āvaṭṭanassa icchitattā.",
  "tika-s0519t3:22": "8.Nāmavasenāti sādhāraṇanāmavasena. Pāḷiyaṁ pana ‘‘micchattaniyatānaṁ sattānaṁ, aniyatānañca sattānaṁ dassanapahātabbā kilesā sādhāraṇā’’tiāgatattā (netti. 34) ‘‘dassanapahātabbādināmavasenā’’ti vuttaṁ. Vatthuvasenāti sattasantānavasena. So hi dhammānaṁ pavattiṭṭhānatāya idha ‘‘vatthū’’ti adhippeto. Tenāha – ‘‘puthujjanassa, sotāpannassa ca kāmarāgabyāpādā sādhāraṇā’’tiādi (netti. 34). Vuttavipariyāyenāti nāmato, vatthuto ca āveṇikatāya. Taṁtaṁmaggaphalaṭṭhānañhi taṁtaṁmaggaphalaṭṭhatā, bhabbānaṁ bhabbatā, abhabbānaṁ abhabbatā asādhāraṇā.",
  "tika-s0519t3:23": "9.‘‘Bhāvite’’ti idaṁ bhāvanākiriyāya upalakkhaṇaṁ, na ettha kālavacanicchāti āha ‘‘bhāvetabbeti attho’’ti. Bhāvanā cettha āsevanāti, kusalasaddopi anavajjaṭṭhoti veditabbo . Paṭipakkhatoti vipakkhato. Visadisūdāharaṇena byatirekato yathādhippetadhammappatiṭṭhānā hesā.",
  "tika-s0519t3:24": "10.Padatthassāti padābhidheyyassa atthassa, sabhāvadhammassa vā.",
  "tika-s0519t3:25": "11.",
  "tika-s0519t3:26": "Nikkhepo desanā. Pabhavo samudayo.",
  "tika-s0519t3:27": "12.‘‘Avuttānampi saṅgaho’’ti iminā avuttasamuccayattho ca-saddoti dasseti.",
  "tika-s0519t3:28": "13.‘‘Gāthāruḷhe’’ti iminā pāḷiāgatova pañho veditabbo, na itaroti dasseti. Tenāha ‘‘buddhādīhi byākate’’ti. Tassa atthassāti āraddhassa atthassa, tena ārambhasodhanassa visayamāha. Ettha ca atthadvāreneva padapucchāsodhanampi karīyatīti puna ‘‘tassa atthassā’’ti vuttaṁ. Atha vā vissajjitamhīti vissajjane. Vissajjanasodhanena hi pañhāsodhanaṁ. Pañheti pucchāyaṁ. Gāthāyanti upalakkhaṇaṁ, tena gāthāyaṁ, suttageyyādīsu cāti vuttaṁ hoti. Yamārabbhāti yaṁ sīlādimārabbha gāthādīsu desitaṁ, tasmiṁ ārambheti attho. Pucchitāti pucchākārinī, ‘‘kā ettha padasuddhi, kā pañhāsuddhi, kā ārambhasuddhī’’ti evaṁ pucchākārinī pucchaṁ katvā pavattitā suddhāsuddhaparikkhāti yojanā.",
  "tika-s0519t3:29": "14.Na vikappayitabbāti yathā loke ‘‘jāti sāmaññaṁ, bhedo sāmaññaṁ, sambandho sāmañña’’ntiādinā sāmaññaṁ jātiādiṁ, tabbidhurañca visesaṁ vikappenti parikappenti, evaṁ na vikappayitabbāti attho. Yadā yo kālaviseso ‘‘sve’’ti laddhavohāro, tadā so taṁdivasātikkame ‘‘ajjā’’ti, puna taṁdivasātikkame ‘‘hiyyo’’ti voharīyatīti anavaṭṭhitasabhāvā ete kālavisesā. Disāyapi ‘‘ekaṁ avadhiṁ apekkhitvā puratthimā disā, tato aññaṁ apekkhitvā pacchimā nāma hotī’’tiādinā anavaṭṭhitasabhāvatā veditabbā. Jātiādiapekkhāyāti jātiādidukkhavisesāpekkhāya. Saccāpekkhāyāti saccasāmaññāpekkhāya. ‘‘Taṇhā’’ti vuccamānaṁ kāmataṇhādiapekkhāya sāmaññampi samānaṁ saccāpekkhāya viseso hotīti evamādiṁ sandhāyāha ‘‘esa nayo samudayādīsupī’’ti.",
  "tika-s0519t3:30": "16.Etthāti etasmiṁ buddhavacane. Tenāha ‘‘sikkhattayasaṅkhātassā’’tiādi. Yathārutaṁ yathākathitaṁ saddato adhigataṁ niddhāritaṁ, na atthappakaraṇaliṅgasaddantarasannidhānādippamāṇantarādhigataṁ . ‘‘Atthato dassitā’’ti idaṁ yasmiṁ sutte bhāvanāva kathitā, na pahānaṁ, taṁ sandhāya vuttaṁ.",
  "tika-s0519t3:31": "Nayasaṅkhepavaṇṇanā",
  "tika-s0519t3:32": "17.Taṇhāvijjāhi karaṇabhūtāhi. Saṁkileso pakkho etassāti saṁkilesapakkho, saṁkilesapakkhiko suttattho, tassa nayanalakkhaṇoti yojanā. Vodānapakkhassa suttatthassāti sambandho. Vuṭṭhānagāminiyā, balavavipassanāya ca dukkhādīsu pariññeyyatādīni maggānuguṇo gahaṇākāro anugāhaṇanayo. Yadi evaṁ kathaṁ nayoti āha ‘‘tassa panā’’tiādi. Tattha ‘‘nayavohāro’’ti iminā nayādhiṭṭhānaṁ nayoti vuttanti dasseti.",
  "tika-s0519t3:33": "18.Bādhakādibhāvatoti bādhakapabhavasantiniyyānabhāvato. Aññathābhāvābhāvenāti abādhakaappabhavaasanti aniyyānabhāvābhāvena. Saccasabhāvattāti amusāsabhāvattā. Avisaṁvādanatoti ariyasabhāvādibhāvassa na visaṁvādanato ekantikattāti attho.",
  "tika-s0519t3:34": "19.Saṁkiliṭṭhadhammāti saṁkilesasamannāgatā dhammā saddhammanayakovidāti saccapaṭiccasamuppādādidhammanayakusalā, ekattādinayakusalā vā.",
  "tika-s0519t3:35": "20.Atthavissajjanesūti ‘‘ime dhammā kusalā’’tiādinā (dha. sa. 1) sutte katapañhavissajjanesu ceva aṭṭhakathāya kataatthasaṁvaṇṇanāsu ca. ‘‘Vodāniyā’’ti iminā anavajjadhammā idha kusalāti adhippetā, na sukhavipākāti dasseti. Tassa tassa atthanayassa yojanatthaṁ manasā volokayateti yojanā.",
  "tika-s0519t3:36": "21. Yadi karaṇabhūtaṁ, kathaṁ tassa atthantarābhāvoti āha ‘‘yena hī’’tiādi. Disābhūtadhammānaṁ volokayanasamānayanabhāvato vohārabhūto, kammabhūto ca nayo, na nandiyāvaṭṭādayo viya atthabhūtoti ‘‘vohāranayo, kammanayo’’ti ca vuccati.",
  "tika-s0519t3:37": "Dvādasapadavaṇṇanā",
  "tika-s0519t3:38": "23.Apariyosite padeti uccāraṇavelāyaṁ pade asamatte, vippakateti attho. Pariyosite hi ‘‘pada’’ntve samaññā siyā, na ‘‘akkhara’’nti adhippāyo. Padassa vevacanatāya atthavasena pariyāyaṁ kharantaṁ sañcarantaṁ viya hoti, na evaṁ vaṇṇo avevacanattāti āha pariyāyavasena akkharaṇato’’ti. Na hi vaṇṇassa pariyāyo vijjatī’’ti idaṁ akārādivaṇṇavisesaṁ sandhāya vadati, na vaṇṇasāmaññaṁ. Tassa hi vaṇṇo akkharanti pariyāyo vutto evāti.",
  "tika-s0519t3:39": "Akkharasaddassa atthaṁ vatvā tappasaṅgena vaṇṇasaddassapi vattuṁ ‘‘kenaṭṭhena vaṇṇo’’tiādimāha. Tattha nanu padena, vākyena vā attho saṁvaṇṇīyati, na akkharenāti codanaṁ manasi katvā āha ‘‘vaṇṇo eva hī’’tiādi. Padādibhāvenāti padavākyabhāvena. Yathāsambandhanti yathāsaṅketaṁ. Ayaṁ-saddo imassatthassa vācako, ayaṁ attho imassa saddassa vacanīyoti yathāgahitasaṅketānurūpaṁ saddatthānaṁ vācakavacanīyabhāvo. Atha vā yvāyaṁ saddatthānaṁ aññamaññaṁ avinābhāvo, so sambandho. Tadanurūpaṁ ekakkharaṁ nāmapadaṁ ‘‘mā evaṁ maññasī’’tiādīsu mā-kārādi. Kecīti abhayagirivāsino. Te hi abhidhammadesanaṁ ‘‘manasādesanā’’ti vadanti, yato rāhulācariyo ‘‘visuddhakaruṇānaṁ manasādesanā vācāya akkharaṇato akkharasaññitā’’ti āha.",
  "tika-s0519t3:40": "Satvappadhānanti drabyappadhānaṁ. Nāmapade hi drabyamāvibhūtarūpaṁ, kiriyā anāvibhūtarūpā yathā ‘‘phasso’’ti (ma. ni. 3.126; saṁ. ni. 2.1, 39; mahāva. 1; vibha. 225; udā. 1; netti. 24). Ākhyātapade pana kiriyā āvibhūtarūpā, drabyamanāvibhūtarūpaṁ yathā ‘‘phusatī’’ti. Tena nesaṁ satvakiriyāppadhānatā vuttā. Kiriyāvisesaggahaṇanimittanti kiriyāvisesāvabodhahetu kiriyāvisesadīpanato, yathā ‘‘cirappavāsi’’nti (dha. pa. 219) ettha pa-saddo vasanakiriyāya viyogavisiṭṭhataṁ dīpeti. ‘‘Evaṁ manasi karotha, mā evaṁ manasākatthā’’tiādīsu kiriyāvisesassa jotako evaṁ-saddo. ‘‘Evaṁsīlā (dī. ni. 3.142) evaṁdhammā’’tiādīsu (dī. ni. 2.13; ma. ni. 3. 198; saṁ. ni. 5.378) satvavisesassa. Evaṁ sesanipātapadānampīti adhippāyo. Tenāha ‘‘kiriyāya…pe… nipātapada’’nti.",
  "tika-s0519t3:41": "Saṅkhepato vuttaṁ, kiṁ pana tanti āha ‘‘padābhihita’’nti. Atha vā saṅkhepato vuttaṁ, yo akkharehi saṅkāsitoti vuccati. Padābhihitaṁ padehi kathitaṁ, yo padehi pakāsitoti vuccati. Tadubhayaṁ, yadi padasamudāyo vākyaṁ, tassa ko paricchedo. Yāvatā adhippetatthapariyosānaṁ, tāvatā ekavākyantipi vadanti, bahūpettha pakāre vaṇṇenti. Kiṁ tehi, sākhyātaṁ sābyayaṁ sakārakaṁ savisesanaṁ ‘‘vākya’’nti daṭṭhabbaṁ. Nanu ca padenapi attho byañjīyatīti codanaṁ manasi katvā āha ‘‘padamattasavanepi hī’’tiādi. Ākāresu vākyavibhāgesu abhihitaṁ kathitaṁ nibbacanaṁ ākārābhihitaṁ nibbacanaṁ. ‘‘Abhihitanti ca pāḷiāgata’’nti vadanti.",
  "tika-s0519t3:42": "‘‘Nibbānaṁ maggati, nibbānatthikehi vā maggīyati, kilese vā mārento gacchatīti maggo’’tiādinā (dha. sa. aṭṭha. 16) nibbacanānaṁ vitthāro. Taṁniddesakathanattā niddesoti imamatthamāha ‘‘nibbacanavitthāro niravasesadesanattā niddeso’’ti. Padehīti vākyāvayavabhūtehi, vākyato vibhajjamānehi vā ākhyātādipadehi. Tenāha ‘‘vākyassa vibhāgo’’ti, tathā cāha ‘‘apariyosite’’tiādi. Apare pana ‘‘pakatipaccayalopādesādivasena akkharavibhāgo ākāro, niruttinayena padavibhāgo nibbacanaṁ, vākyavibhāgo niddeso. Vaṇṇapadavākyāni hi avibhattāni, vibhattāni ca cha byañjanapadānī’’ti vadanti. Chaṭṭhaṁ vacananti chaṭṭhaṁ padaṁ. Kātabbanti ‘‘akkharaṁ padaṁ byañjanaṁ ākāro tatheva nirutti niddeso chaṭṭhavacana’’nti gāthāyaṁ evaṁ kattabbaṁ, saṁvaṇṇanāvasena vā ākārapadaṁ catutthaṁ kātabbanti attho. Sabbo saddavohāro vibhattehi, avibhattehi ca akkharapadavākyeheva, tadaññappakāro natthīti āha ‘‘yānimānī’’tiādi.",
  "tika-s0519t3:43": "24.Kāsanāsaddo kammatthoti dassetuṁ ‘‘kāsīyatī’’tiādi vuttaṁ. Padehi tāva atthassa saṅkāsanā, pakāsanā ca hotu, padāvadhikāpi saṁvaṇṇanā icchitāti akkharehi pana kathanti āha ‘‘akkharehi suyyamānehī’’tiādi. Padatthasampaṭipattīti padābhidheyyaatthāvabodho. ‘‘Akkharehi saṅkāsetī’’tiādinā akkharakaraṇaṁ saṅkāsanabhūtaṁ ugghaṭanakiriyaṁ vadantena yathāvutto attho sādhitoti dassetuṁ ‘‘tathā hī’’tiādi vuttaṁ.",
  "tika-s0519t3:44": "Vibhajanuttānīkammapaññattīti ekattaniddeso samāhāroti ayaṁ dvandasamāso. Ubhayenāti ‘‘vivaraṇā, vibhajanā’’ti iminā dvayena. Etehīti ettha eva-kāro luttaniddiṭṭhoti āha ‘‘etehi evā’’ti. ‘‘Saṅkāsanā…pe… abhāvato’’ti iminā yathādhippetaanūnāvadhāraṇaphalaṁ dasseti. Ugghaṭanādīti ādisaddena vipañcananayāni saṅgaṇhāti.",
  "tika-s0519t3:45": "25.Sammāyuttoti sammā aviparītaṁ, anavasesato ca yutto sahito. Tathā hi vuttaṁ ‘‘anūnā’’ti. Sabbo hi pāḷiattho atthapadaatthanayehi anavasesato saṅgahito. Tenāha ‘‘sabbassa hī’’tiādi.",
  "tika-s0519t3:46": "26. Kasmā panettha mūlapadapadaṭṭhānāni asaṅgahitānīti? Padatthantarābhāvato. Mūlapadāni hi nayānaṁ samuṭṭhānamattattā padaṭṭhānānīti dassitoyaṁ nayo. Tena vuttaṁ ‘‘ito vinimutto koci nettipadattho natthī’’ti.",
  "tika-s0519t3:47": "Nettiyā kāraṇabhūtāya. Hārā saṁvaṇṇetabbāti suttassa atthasaṁvaṇṇanāvasena hārā vitthāretabbā. Svāyanti so ayaṁ saṁvaṇṇanākkamo. Yena anukkamena nettiyaṁ desitā, teneva sutte atthasaṁvaṇṇanāvasena yojetabbāti. Evaṁ siddheti desanākkameneva siddhe. Ayaṁ ārambhoti ‘‘soḷasa hārā paṭhama’’nti evaṁ pavatto ārambho. Imamatthanti imaṁ vuccamānaniyamasaṅkhātaṁ atthaṁ.",
  "tika-s0519t3:48": "Yadi desitakkameneva hāranayā sutte yojetabbā siyuṁ, kiṁ so kamo kāraṇanirapekkho, udāhu kāraṇasāpekkhoti? Kiñcettha – yadi tāva kāraṇanirapekkho hāranayānaṁ anukkamo, aneke atthā vuccamānā avassaṁ ekena kamena vuccantīti. Evaṁ sante yena kenaci kamena sutte yojetabbā siyuṁ, tathā sati niyamo niratthako siyā. Atha kāraṇasāpekkho, kiṁ taṁ kāraṇanti? Itaro kāraṇagavesanaṁ akatvā attho evettha gavesitabboti adhippāyena ‘‘nāyamanuyogo na katthaci anukkame nivisatī’’ti vatvā ‘‘na pana mayaṁ devānaṁpiyassa manorathavighātāya cetemā’’ti kamakāraṇaṁ vicārento ‘‘apicā’’tiādinā desanāhārassa tāva ādito desanāya kāraṇaṁ patiṭṭhapeti. Tattha dhammadesanāya nissayo assādādīnavanissaraṇāni, sarīraṁ āṇatti. Pakatiyā sabhāvena. Niddhāraṇena vināpi patiṭṭhābhāvato nissayabhāvato.",
  "tika-s0519t3:49": "‘‘Tathā hi vakkhatī’’tiādinā yathāvuttaṁ atthaṁ pākaṭataraṁ karoti. Esa nayo itaresupi.",
  "tika-s0519t3:50": "Vicayānantaranti vicayahārānantaraṁ. Sesesupi eseva nayo. Tathā hīti lakkhaṇahāravibhaṅge yuttāyuttānaṁ kāraṇaparamparāya pariggahitasabhāvānaṁ avuttānampi ekalakkhaṇatāya gahaṇaṁ vuttaṁ.",
  "tika-s0519t3:51": "Atthato niddhāritānanti atthuddhārapubbāparānusandhiādiatthato suttantarato uddhaṭānaṁ saṁvaṇṇiyamānasutte ānītānaṁ pāḷidhammānaṁ. Saddato, pamāṇantarato ca laddhānaṁ idha vicāretabbattā āha ‘‘niravasesato’’ti. Atthassāti abhidheyyatthassa. Dhammassāti sabhāvadhammassa. Tattha tattha taṁ abhiniropetīti tasmiṁ tasmiṁ atthe, dhamme ca taṁ nāmaṁ abhiniropeti, ‘‘ayamevaṁnāmo’’ti voharati. ‘‘Atthassa, dhammassā’’ti padadvayena sāmaññato attho, dhammo ca anavasesetvā gahitoti āha ‘‘anavasesapariyādāna’’nti, yato vuttaṁ ‘‘tattha tatthā’’ti. Tathāti yathā anavasesatthāvabodhadīpakaṁ anavasesapariyādānaṁ kataṁ catubyūhapāḷiyaṁ, evaṁ punappunaṁ gabbhamupetīti ettha asaddavatī atthā pavattivasena labbhamānā sammāpaṭipatti uddhaṭāti upasaṁhārattho tathā-saddo.",
  "tika-s0519t3:52": "Tenevāti suttantarasaṁsandanassa sabhāgavisabhāgadhammantarāvaṭṭanūpāyabhāvato eva. Yatoti sabhāgavisabhāgadhammāvaṭṭanassa sādhāraṇādidhammavibhajanūpāyattā. Paṭivibhattasabhāveti paṭibhāgabhāvena vibhattasabhāve.",
  "tika-s0519t3:53": "Te dhammāti paṭipakkhato parivattitadhammā. Na pariyāyavibhāvanā paññattivibhāgapariggāhikāti āha ‘‘pariyā…pe… subodhanañcā’’ti.",
  "tika-s0519t3:54": "Pucchāvisodhanaṁ vissajjanaṁ. Ārambhavisodhanaṁ desanāya atthakathanaṁ. Tadubhayavicāro dhātādīsu asammuyhantasseva sambhavatīti āha ‘‘dhātāyatanā…pe… sampādetu’’nti. Suddho ārambhotiādipāḷinidassanenapi ayamevattho udāhaṭoti veditabbaṁ.",
  "tika-s0519t3:55": "‘‘Kāraṇākāro’’ti padaṭṭhānaṁ sandhāya vadati. Pabhedato desanākāroti vevacanaṁ. Niddhāretvā vuccamānānīti uddharitvā samāropiyamānānīti adhippāyo. Suttassa atthaṁ tathattāvabodhāyāti suttassa padatthāvagamamukhena catusaccābhisamayāya.",
  "tika-s0519t3:56": "Veneyyattayayutto atthanayattayūpadeso ‘‘veneyyattayappayojito’’ti vutto. Veneyyattayañhi paccayasamavāye tadupadesaphalaṁ adhigacchantaṁ atthaṁ payojeti nāmāti. Tadanukkamenevāti tesaṁ ugghaṭitaññuādīnaṁ desanānukkameneva. Teti tayo atthanayā. Tesanti ugghaṭitaññuādīnaṁ. Yathā uddesādīnaṁ saṅkhepamajjhimavitthāravuttiyā tiṇṇaṁ puggalānaṁ upakāratā, evaṁ tesaṁ atthanayānaṁ. Tassāti atthanayatthassa. Tatthāti tassaṁ tassaṁ bhūmiyaṁ.",
  "tika-s0519t3:57": "Samuṭṭhānaṁ nidānaṁ. Anekadhā saddanayato, niruttinayato cāti anekappakāraṁ. Padattho saddattho. Vidhi anuvādoti idamettha vidhivacanaṁ, ayamanuvādoti ayaṁ vibhāgo veditabbo. Samādhātabboti pariharitabbo. Anusandhīyā anurūpaṁ nigametabbanti yāya anusandhiyā sutte upari desanā pavattā, tadanurūpaṁ saṁvaṇṇanā nigametabbā. Payojananti phalaṁ. Piṇḍatthoti saṅkhepattho. Anusandhīti pucchānusandhiādianusandhi. Upogghāṭoti nidassanaṁ. Cālanāti codanā. Paccupaṭṭhānaṁ parihāro.",
  "tika-s0519t3:58": "Pakatiādipadāvayavaṁ bhinditvā kathanaṁ bhedakathā yathā ‘‘dibbantīti devā’’ti (ma. ni. aṭṭha. 1.153). Padassa atthakathanaṁ tatvakathā yathā ‘‘buddhoti yo so bhagavā sayambhū anācariyako’’ti (mahāni. 192; cūḷani. pārāyanatthutigāthāniddesa 97; paṭi. ma. 1.161). Pariyāyavacanaṁ vevacanaggahaṇaṁ yathā ‘‘paññā pajānanā’’ti (dha. sa. 16). Vicayayutticatubyūhaparivattanahārekadesasaṅgahitā, vevacanahārasaṅgahitā cāti āha ‘‘te idha katipayahārasaṅgahitā’’ti.",
  "tika-s0519t3:59": "Attano phalaṁ dhāretīti dhammoti hetuno dhammabhāvo veditabbo. Ñāpakahetūpi ñāṇakaraṇaṭṭhena kārake pakkhipitvā āha ‘‘kārako sampāpakoti duvidho’’ti. Puna cakkhubījādinibbattakameva kāraṇaṁ katvā dassento ‘‘puna…pe… tividho’’tiādimāha. ‘‘Tayo kusalahetū’’tiādinā (dha. sa. 1059-1060) āgatā alobhādayo, lobhādayo ca hetuhetu nāma. ‘‘Cattāro kho, bhikkhave, mahābhūtā hetu, cattāro mahābhūtā paccayo rūpakkhandhassa paññāpanāyā’’tiādinā (ma. ni. 3.86) āgato paccayahetu nāma. Kusalākusalaṁ kammaṁ attano vipākaṁ pati uttamahetu nāma. Cakkhādibījādi cakkhuviññāṇaaṅkurādīnaṁ asādhāraṇahetu nāma. Kusalākusalānaṁ satipi paccayadhammabhāve iṭṭhāniṭṭhaphalavisesahetubhāvadassanatthaṁ visuṁ gahaṇaṁ, saddamaggānaṁ pana ñāpakasampāpakahetubhāvadassanatthanti daṭṭhabbaṁ. Aṅkurādikassa asādhāraṇahetu bījādisamānajātiyahetutāya sabhāgahetu. Sādhāraṇahetu bhusasalilādiasamānajātiyatāya asabhāgahetu. Indriyabaddhasantāniko ajjhattikahetu, itaro bāhirahetu. Keci pana ‘‘sasantāniko ajjhattikahetu, itaro bāhirahetū’’ti vadanti. Pariggāhako upatthambhako. Paramparahetu upanissayapaccayo.",
  "tika-s0519t3:60": "Nibbānassa anibbattaniyepi samudayappahānasamudayanirodhānaṁ adhigamādhigantabbabhāvato nibbānaṁ pati maggassa hetubhāvo viya maggaṁ pati nibbānassa phalabhāvo upacārasiddhoti āha ‘‘phalapariyāyo labbhatī’’ti.",
  "tika-s0519t3:61": "Paṭipajjamānabhūmi maggadhammā. Paṭipannabhūmi phaladhammā.",
  "tika-s0519t3:62": "Kiccatoti sarasato. Lakkhaṇatoti upalakkhaṇato. Sāmaññatoti samānabhāvato. Tena samānahetutā, samānaphalatā, samānārammaṇatā ca gahitā hotīti. Tattha yaṁ vattabbaṁ, taṁ heṭṭhā lakkhaṇahāraniddesavaṇṇanāyaṁ vuttameva.",
  "tika-s0519t3:63": "Apicettha sampayogavippayogavirodhapakaraṇaliṅgasaddantarasannidhānasāmatthiyādīnampi vasena nayavibhāgo veditabbo. Tattha sampayogato tāvanayavibhāgo – ‘‘nāhaṁ, bhikkhave, aññaṁ ekadhammampi samanupassāmi, yaṁ evaṁ lahuparivattaṁ, yathayidaṁ citta’’nti (a. ni. 1.48) cittassa lahuparivattitā gahitā, taṁsampayogato cetasikānampi gahitāva hoti aññattha nesaṁ cittena sampayogadīpanato. Atha vā ‘‘saññino’’ti. Saññāsahitatāvacanena hi nesaṁ vedanācetanādivantatāpi sampayogato dīpitā hoti.",
  "tika-s0519t3:64": "Vippayogato – ‘‘ahetukā’’ti. Hetusampayuttā hi dhammā ‘‘sahetukā’’ti vuttāti tabbidhurā dhammā vippayogato ‘‘ahetukā’’ti vuttāti viññāyati. Atha vā ‘‘asaññino’’ti. Saññāvippayuttā hi dhammapavatti idhādhippetā, na saññāya abhāvamattanti viññāyati.",
  "tika-s0519t3:65": "Virodhato – ‘‘aṭṭhamako (yama. 3.indriyayamakapāḷi.439), saddhānusārī’’ti (pu. pa. mātikā 7.36) ca vutte taṁ santatiyaṁ saṁyojanattayappahānaṁ viññāyati, tathā ‘‘sati vā upādisese anāgāmitā’’ti (dī. ni. 2.404; ma. ni. 1.137) vutte pañcorambhāgiyasaṁyojanappahānaṁ , ‘‘diṭṭheva dhamme aññā’’ti (dī. ni. 2.404; ma. ni. 1.137) vutte anavasesasaṁyojanappahānaṁ viññāyati.",
  "tika-s0519t3:66": "Pakaraṇato – ‘‘abyākatā dhammā’’ti (dha. sa. mātikā). Adhikārato hi kusalākusalabhāvena na kathitāti ñāyati. ‘‘Upadhī hi narassa socanā’’ti (saṁ. ni. 1.12, 144) ca. Bāhirā hi dhammā idha ‘‘upadhī’’ti adhippetāti viññāyati.",
  "tika-s0519t3:67": "Liṅgato – ‘‘sītenapi ruppati, uṇhenapi ruppatī’’tiādi (saṁ. ni. 3.79). Sītādiggahaṇena hi liṅgena bhūtupādāyappakārasseva dhammassa rūpabhāvo, na itarassa.",
  "tika-s0519t3:68": "Saddantarasannidhānato – ‘‘kāyapassaddhi, kāyāyatana’’nti. ‘‘Yā vedanākkhandhassā’’tiādivacanato hi purimo kāyasaddo samūhavācī, itaro āyatanasaddasannidhānato pasādavācī.",
  "tika-s0519t3:69": "Sāmatthiyato – ‘‘sabbaṁ, bhikkhave, ādittaṁ (saṁ. ni. 4.28; mahāva. 54), sabbe tasanti daṇḍassā’’ti (dha. pa. 129) ca, tathā ‘‘sabbāvantaṁ lokaṁ mettāsahagatena cetasā…pe… pharitvā viharatī’’tiādi (dī. ni. 1.556; 3.308; ma. ni. 1.77, 232, 459, 509; 2.309; 3.230; vibha. 642). Ettha hi satipi sabbasaddassa anavasesasattavācakatte ādittatā sāpekkhasseva atthassa vācakattā padesavācī sabbasaddo, lokasaddopi sattavācī. Sattārammaṇā hi appamaññāti. Tathā ‘‘mātaraṁ pitaraṁ hantvā’’ti (dha. pa. 294-295) sabbena sabbaṁ hi sapaṭikkhepato, mātupitughātakammassa ca mahāsāvajjatāpavedanato, idha ca tadanuññāya katāya mātupituṭṭhāniyā tādisā keci pāpadhammā veneyyavasena gahitā viññāyati. Ke pana teti? Taṇhāmānā. Taṇhā hi jananī sattānaṁ. ‘‘Taṇhā janeti purisa’’nti (saṁ. ni. 1.55-57) hi vuttaṁ. Pituṭṭhāniyo māno taṁ nissāya attasampaggaṇhato ‘‘ahaṁ asukassa ruñño, rājamahāmattassa vā putto’’ti yathā. Sāmatthiyādīnanti ādisaddena desapakatiādayo saṅgayhanti.",
  "tika-s0519t3:70": "Labbhamānapadatthaniddhāraṇamukhenāti tasmiṁ tasmiṁ sutte labbhamānaassādādihārapadatthaniddhāraṇadvārena. Yathālakkhaṇanti yaṁ yaṁ lakkhaṇaṁ, lakkhaṇānurūpaṁ vā yathālakkhaṇaṁ. Hetuphalādīni upadhāretvā yojetabbāni tesaṁ vasenāti adhippāyo. Idāni hetuphalādayo ye yasmiṁ hāre savisesaṁ icchitabbā, te dassetuṁ ‘‘visesato panā’’tiādimāha. Taṁ suviññeyyameva.",
  "tika-s0519t3:71": "Niddesavāravaṇṇanā niṭṭhitā."
}