{
  "tika-s0404t23:0": "(11) 1. Samaṇasaññāvaggo",
  "tika-s0404t23:1": "1-12. Samaṇasaññāsuttādivaṇṇanā",
  "tika-s0404t23:2": "101-112. Tatiyassa paṭhamādīni uttānāni. Chaṭṭhe nijjarakāraṇānīti pajahanakāraṇāni. Imasmiṁ maggo kathīyatīti katvā ‘‘ayaṁ heṭṭhā…pe… puna gahitā’’ti vuttaṁ. Kiñcāpi nijjiṇṇā micchādiṭṭhīti ānetvā sambandhitabbaṁ. Yathā micchādiṭṭhi vipassanāya nijjiṇṇāpi na samucchinnāti samucchedappahānadassanatthaṁ puna gahitā, evaṁ micchāsaṅkappādayopi vipassanāya pahīnāpi asamucchinnatāya idha puna gahitāti ayamattho ‘‘micchāsaṅkappassā’’tiādīsu sabbapadesu vattabboti dasseti ‘‘evaṁ sabbapadesu yojetabbo’’ti iminā. Ettha cāti ‘‘sammāvimuttipaccayā ca aneke kusalā dhammā bhāvanāpāripūriṁ gacchantī’’ti etasmiṁ pāḷipade. Ettha ca samucchedavasena ca paṭippassaddhivasena ca paṭipakkhadhammānaṁ sammadeva vimuccanaṁ sammāvimutti. Tappaccayā ca maggaphalesu aṭṭha indriyāni bhāvanāpāripūriṁ upagacchantīti maggasampayuttānipi saddhādīni indriyāni uddhaṭāni. Maggavasena hi phalesu bhāvanāpāripūrī nāmāti. Abhinandanaṭṭhenāti ativiya sinehanaṭṭhena. Idañhi somanassindriyaṁ ukkaṁsagatasātasabhāvato sampayuttadhamme sinehantaṁ tementaṁ viya pavattati. Pavattasantatiādhipateyyaṭṭhenāti vipākasantānassa jīvane adhipatibhāvena. Evantiādi vuttasseva atthassa nigamanaṁ. Sattamādīni uttānatthāni.",
  "tika-s0404t23:3": "Samaṇasaññāsuttādivaṇṇanā niṭṭhitā.",
  "tika-s0404t23:4": "Samaṇasaññāvaggavaṇṇanā niṭṭhitā."
}