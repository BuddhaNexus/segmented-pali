{
  "tika-s0501t1:0": "2. Uddesavāraatthavibhāvanā",
  "tika-s0501t1:1": "1. Evaṁ saṅgahavārena saṅkhepato dassite hārādayo idāni vibhāgena dassetuṁ ‘‘tattha katame soḷasa hārā’’tiādidesanā āraddhā . Atha vā soḷasahārādisamudāyā netti nāma mayā mahākaccānena niddiṭṭhāti vuttā, ‘‘katame te soḷasa hārā’’ti pucchitabbattā vuttaṁ ‘‘tattha soḷasa hārā’’tyādi. Tattha tatthāti tesu soḷasahārādīsu. Desanā hāro, vicayo hāro…pe… sāmāropano hāroti ime soḷasa hārāti daṭṭhabbā.",
  "tika-s0501t1:2": "Tattha sabbasādhāraṇattā hārapadassa vacanattho paṭhamaṁ vattabbo. Kenaṭṭhena hārāti? Harīyanti etehīti hārā. Etehi saṁvaṇṇanāvisesehi saṁvaṇṇiyesu suttageyyādīsu aññāṇasaṁsayavipallāsā harīyanti, iti aññāṇādiharaṇakāraṇattā ‘‘etehī’’ti padena niddiṭṭhā saṁvaṇṇanāvisesā hārā nāma, hara-dhātuyā ācariyassa vacībhedasaddo, taṁsamuṭṭhāpako cittuppādo ca mukhyattho, veneyyānaṁ saṁvaṇṇetabbasuttassa atthajānanādiñāṇasampayuttacittuppādo kāraṇūpacārattho, tassa upanissayapaccayabhūtānaṁ saṁvaṇṇanāvisesānaṁ upanissayapaccayasatti phalūpacārattho, iti-saddena sā upanissayapaccayasattiyeva parāmasīyati. Taṁsattisampannā saṁvaṇṇanāvisesā ṇa-paccayatthā honti. Esa nayo evarūpesu ṭhānesupi. Vitthāro aṭṭhakathāyaṁ (netti. aṭṭha. 1) vutto eva.",
  "tika-s0501t1:3": "Asādhāraṇato pana desīyati etāyāti desanā. Etāya saṁvaṇṇanāya saṁvaṇṇetabbasuttattho desīyati saṁvaṇṇīyati saṁvaṇṇanānusārena ñāpīyati, iti ñāpanakāraṇattā ‘‘etāyā’’ti padena niddiṭṭhā visesasaṁvaṇṇanā desanā nāma, na pāḷidesanā, pāḷidesanāya saṁvaṇṇetabbasaṁvaṇṇanābhāvena sahacaraṇato vā desanā. Kiñcāpi aññe hārā desanāpāḷisaṅkhātassa suttassa atthasaṁvaṇṇanābhāvato desanāya sahacārino honti, ayaṁ pana hāro yebhuyyena yathārutavaseneva viññāyamānattā pāḷidesanāya saha caratīti vattabbataṁ arahati, na tathā pare. Na hi assādādīnavanissaraṇādisandassanalakkhaṇarahitā pāḷidesanā atthi, ayañca hāro assādādisandassanalakkhaṇoti.",
  "tika-s0501t1:4": "Viciyanti etenāti vicayo. Etena saṁvaṇṇanāvisesena sutte padapañhādayo viciyanti, iti vicāraṇakāraṇattā so saṁvaṇṇanāviseso vicayo nāma. Katvatthādhikaraṇatthāpi labbhanti. Saṁvaṇṇetabbasuttena padapañhādivicayanalakkhaṇo saṁvaṇṇanāviseso vicayo hāro.",
  "tika-s0501t1:5": "Yuttāyutti vicārīyati etāyāti yutti. Etāya visesasaṁvaṇṇanāya sabbesaṁ hārānaṁ bhūmigocarānaṁ yuttāyutti vicārīyati, iti vicāraṇakāraṇattā ‘‘etāyā’’ti padena niddiṭṭhā visesasaṁvaṇṇanā yutti nāma. Idha uttarapadalopo daṭṭhabbo, yuttiyā vicāraṇā, vicāraṇīyabhāvena sahacaraṇato vā yutti. Sabbahārānaṁ bhūmigocarānaṁ yuttāyuttivicāraṇalakkhaṇo saṁvaṇṇanāviseso yutti hāro.",
  "tika-s0501t1:6": "Padati pavatteti phalaṁ etenāti padaṁ, kāraṇaṁ. Ṭhanti tiṭṭhanti ettha phalāni tadāyattavuttitāyāti ṭhānaṁ, kāraṇaṁ. Padañca taṁ ṭhānañcāti padaṭṭhānaṁ, āsannakāraṇaṁ. Sutte āgatadhammānaṁ padaṭṭhānaṁ vicārīyati etāyāti padaṭṭhānā, visesasaṁvaṇṇanā, vicāraṇalopova, sutte āgatadhammānaṁ padaṭṭhānānaṁ, tesañca padaṭṭhānānaṁ vicāraṇalakkhaṇo saṁvaṇṇanāviseso padaṭṭhāno hāro.",
  "tika-s0501t1:7": "Sutte avuttāpi samānalakkhaṇā dhammā lakkhīyanti etena saṁvaṇṇanāvisesenāti lakkhaṇo, sutte vuttena dhammena samānalakkhaṇānaṁ dhammānaṁ avuttānampi niddhāraṇalakkhaṇo saṁvaṇṇanāviseso lakkhaṇo hāro.",
  "tika-s0501t1:8": "Sutte dassiyamānā nibbacanādayo cattāropi viyūhīyanti vibhāgena sampiṇḍīyanti ettha, etena vāti byūho, catunnaṁ nibbacanādīnaṁ byūho catubyūho. Nibbacanādhippāyabyañjanānañceva desanānidānassa ca pubbāparena saddhiṁ sandassanalakkhaṇo saṁvaṇṇanāviseso catubyūho hāro.",
  "tika-s0501t1:9": "Desanāya gahitadhammena sabhāgā, visabhāgā ca dhammā āvaṭṭīyanti ettha, etena vāti āvaṭṭo, desanāya gahitadhammānaṁ sabhāgavisabhāgadhammavasena āvaṭṭanalakkhaṇo saṁvaṇṇanāviseso āvaṭṭo hāro.",
  "tika-s0501t1:10": "Asādhāraṇāsādhāraṇānaṁ saṁkilesadhamme, vodānadhamme ca sādhāraṇāsādhāraṇato, padaṭṭhānato, bhūmito ca vibhajanalakkhaṇo saṁvaṇṇanāviseso vibhatti hāro.",
  "tika-s0501t1:11": "Sutte niddiṭṭhā dhammā paṭipakkhavasena parivattīyanti iminā, ettha vāti parivatto, sutte niddiṭṭhānaṁ dhammānaṁ paṭipakkhato parivattanalakkhaṇo saṁvaṇṇanāviseso parivattano hāro.",
  "tika-s0501t1:12": "Sutte vuttassa ekasseva atthassa vācakaṁ vividhaṁ vacanaṁ ettha saṁvaṇṇanāviseseti vivacanaṁ, vivacanameva vevacanaṁ, sutte vutte ekasmiṁ atthe anekapariyāyasaddayojanālakkhaṇo saṁvaṇṇanāviseso vevacano hāro.",
  "tika-s0501t1:13": "Sutte vuttā atthā pakārehi ñāpīyanti iminā, ettha vāti paññatti, ekekassa dhammassa anekāhi paññattīhi paññāpetabbākāralakkhaṇo saṁvaṇṇanāviseso paññatti hāro.",
  "tika-s0501t1:14": "Suttāgatā dhammā paṭiccasamuppādādīsu otarīyanti anuppavesīyanti ettha, etena vāti otaraṇo, paṭiccasamuppādādimukhehi suttatthassa otaraṇalakkhaṇo saṁvaṇṇanāviseso otaraṇo hāro.",
  "tika-s0501t1:15": "Sutte padapadatthapañhārambhā sodhīyanti samādhīyanti ettha, etena vāti sodhano, sutte padapadatthapañhārambhānaṁ sodhanalakkhaṇo saṁvaṇṇanāviseso sodhano hāro.",
  "tika-s0501t1:16": "Sāmaññavisesabhūtā dhammā vinā vikappena adhiṭṭhīyanti anuppavattīyanti ettha, etena vāti adhiṭṭhāno, suttāgatānaṁ dhammānaṁ avikappanavasena sāmaññavisesaniddhāraṇalakkhaṇo saṁvaṇṇanāviseso adhiṭṭhāno hāro.",
  "tika-s0501t1:17": "Yo hetu ceva paccayo ca phalaṁ parikaroti abhisaṅkharoti, iti so hetu ceva paccayo ca parikkhāro, yo saṁvaṇṇanāviseso taṁ parikkhāraṁ hetuñceva paccayañca ācikkhati, iti so saṁvaṇṇanāviseso parikkhāro nāma. Sutte āgatadhammānaṁ parikkhārasaṅkhāte hetupaccaye niddhāretvā saṁvaṇṇanālakkhaṇo saṁvaṇṇanāviseso parikkhāro hāro.",
  "tika-s0501t1:18": "Sutte āgatadhammā padaṭṭhānādimukhena samāropīyanti ettha, etena vāti samāropano, sutte āgatadhammānaṁ padaṭṭhānavevacanabhāvapahānasamāropanavicāraṇalakkhaṇo saṁvaṇṇanāviseso samāropano hāro. Bhāvasādhanavasenāpi sabbattha vacanattho vattabboti tassāpi vasena yojetabbanti. Sesaṁ saṁvaṇṇanānusārena ñātabbanti.",
  "tika-s0501t1:19": "‘‘Tattha katame soḷasa hārā desanā’’tyādinā hārasarūpaṁ vuttaṁ, kimatthaṁ ‘‘tassānugīti’’tyādi vuttanti? Anugītigāthāya sukhaggahaṇatthaṁ puna ‘‘tassānugīti desanā vicayo yutti’’tyādi vuttaṁ. Tattha tassāti hāruddesassa. Anugītīti anu pacchā gāyanagāthā. Pañcadasoti pañcadasamo. Soḷasoti soḷasamo. Atthato asaṁkiṇṇāti desanādipadatthato lakkhaṇatthato saṅkarato rahitā. Tena vuttaṁ aṭṭhakathāyaṁ ‘‘so ca nesaṁ asaṅkaro lakkhaṇaniddese supākaṭo hotī’’ti. Sesaṁ saṁvaṇṇanānusārena ñātabbanti. ‘‘Keci hārā kehici hārehi saṁkiṇṇā viya dissanti, kasmā asaṁkiṇṇāti ñātabba’’nti vattabbattā vuttaṁ ‘‘etesañcevā’’tiādi. Tattha etesañceva bhavatīti etesaṁ soḷasannaṁ hārānaṁ yathā yenākārena asaṅkaro hoti, tathā asaṅkarākārena bhavati. Ayati pavattati nayavibhattīti ayā, vitthārena ayāti vitthāratayā, ta-kāro missakadosāpagamatthāya āgato, nayavibhattivisesavacanaṁ. Nayena ñāyena vibhatti nayavibhatti, na pañcanayavibhattāhārānaṁ vitthārena pavattā ñāyavibhatti tathā asaṅkarākārena bhavati tasmiṁ asaṁkiṇṇāti ñātabbāti adhippāyo.",
  "tika-s0501t1:20": "2. Soḷasa hārā sarūpato vuttā, amhehi ca viññātā, ‘‘katame pañca nayā’’ti vattabbabhāvato tathā pucchitvā sarūpato uddisituṁ ‘‘tattha katame pañca nayā’’tyādi vuttaṁ. Aṭṭhakathāyaṁ pana ‘‘evaṁ hāre uddisitvā idāni naye uddisituṁ ‘tattha katame’tiādi vutta’’nti (netti. aṭṭha. 2) vuttaṁ. ‘‘Tattha nayanti saṁkilese, vodāne ca vibhāgato ñāpentīti nayā, nīyanti vā tāni ettha, etehi vāti nayā’’tiādinā (netti. aṭṭha. 2) aṭṭhakathāyaṁ vitthārena vacanattho vutto. Nī-dhātuyā nandiyāvaṭṭādinayānusārena saṁkilese, vodāne ca ālambitvā pavatto ñāṇasampayuttacittuppādo mukhyattho, nandiyāvaṭṭādinayānaṁ upanissayapaccayasatti phalūpacārato gahitā, iti-saddo taṁ phalūpacārato gahitasattiṁ parāmasi, taṁsattisahitā nandiyāvaṭṭādinayā a-paccayatthā.",
  "tika-s0501t1:21": "Taṇhāavijjāhi saṁkilesapakkhassa suttassa, samathavipassanāhi vodānapakkhassa suttassa catusaccayojanamukhena nayanalakkhaṇo saṁvaṇṇanāviseso nandiyāvaṭṭo nayo. Tattha catusaccanti taṇhā ca avijjā ca bhavamūlattā samudayasaccaṁ, avasesā tebhūmakā dhammā dukkhasaccaṁ, samathavipassanā maggasaccaṁ, tena pattabbā asaṅkhatadhātu nirodhasaccanti.",
  "tika-s0501t1:22": "Tīhi avayavehi lobhādīhi saṁkilesapakkhe, tīhi avayavehi alobhādīhi ca vodānapakkhe pukkhalo sobhanoti tipukkhalo, akusalamūlehi saṁkilesapakkhassa, kusalamūlehi vodānapakkhassa suttatthassa catusaccayojanamukhena nayanalakkhaṇo saṁvaṇṇanāviseso tipukkhalo.",
  "tika-s0501t1:23": "Sīhassa bhagavato vikkīḷitaṁ ettha nayeti sīhavikkīḷito, subhasaññādīhi vipallāsehi sakalasaṁkilesapakkhassa, saddhindriyādīhi vodānapakkhassa suttatthassa catusaccayojanamukhena nayanalakkhaṇo saṁvaṇṇanāviseso sīhavikkīḷitanayo.",
  "tika-s0501t1:24": "Atthanayattayadisābhāvena kusalādidhammānaṁ ālocanaṁ disālocanaṁ. Tassa tassa atthanayassa yojanatthaṁ katesu suttassa atthavissajjanesu ye vodānādayo, saṁkilesikā ca tassa tassa nayassa disābhūtā dhammā suttato niddhāretvā kathitā, tesaṁ yathāvuttadhammānaṁ citteneva ‘‘ayaṁ paṭhamā disā, ayaṁ dutiyā disā’’tiādinā ālocanaṁ disālocanaṁ.",
  "tika-s0501t1:25": "Tathā ālocitānaṁ dhammānaṁ atthanayattayayojane samānayanato aṅkuso viyāti aṅkuso, tassa tassa nayassa disābhūtānaṁ kusalādidhammānaṁ samānayanaṁ aṅkuso nayo.",
  "tika-s0501t1:26": "Lañjetīti lañjako. Yo nayo suttatthaṁ lañjeti pakāseti, iti lañjanato pakāsanato so nayo lañjako nāma, nayo ca so lañjako cāti nayalañjako. Nayalañjako paṭhamo nandiyāvaṭṭo nāma, nayalañjako dutiyo tipukkhalo nāma, nayalañjako tatiyo sīhavikkīḷito nāmāti yojetabbo.",
  "tika-s0501t1:27": "Uggatānaṁ visesena uggatoti uttamo, taṁ uttamaṁ. Gatāti ñātā, matāti attho. ‘‘Matā’’ti vā pāṭho. Sesamettha vuttanayānusārenapi saṁvaṇṇanānusārenapi jānitabbanti.",
  "tika-s0501t1:28": "Yathāvuttanayavisesasaṁvaṇṇanāya ṭīkāyaṁ –",
  "tika-s0501t1:29": "‘‘Samūhādiṁ upādāya lokasaṅketasiddhā vohāramattatā sammutisabhāvo, pathavīphassādīnaṁ kakkhaḷaphusanādilakkhaṇaṁ paramatthasabhāvo. Ayañhettha saṅkhepo – yasmiṁ bhinne, itarāpohe vā cittena kate na tathā buddhi, idaṁ sammutisaccaṁ yathā ghaṭe, sasambhārajale ca, tabbipariyāyena paramatthasacca’’nti –",
  "tika-s0501t1:30": "Vacane ghaṭakathalaāpajalakaddamādisaṅkhātaṁ samūhādiṁ upādāya lokassa pubbe ghaṭakathalaāpajalakaddamādisaṅketasiddhā ghaṭakathalaāpajalakaddamādivohāramattatā sammutisabhāvo saṅketavasena avitathattā. Pathavīādīnaṁ kakkhaḷādilakkhaṇaṁ, phassādīnaṁ phusanādilakkhaṇaṁ paramatthasabhāvo. ‘‘Yadi evaṁ ghaṭādike abhinne vā āpādike vā anurūpena ūnabhāvena appavattamāne vā sati sammutibhāvo hotu, bhinne vā ūne vā kathaṁ sammutibhāvo bhaveyya, pathavīphassādīnampi bhijjamānattā, kakkhaḷaphusanādīnañca pathavīphassādīhi anaññattā kathaṁ paramatthasabhāvo bhaveyya, katamena saṅkhepena atthena sammutisabhāvo, paramatthasabhāvo ca amhehi jānitabbo’’ti vattabbabhāvato ‘‘ayañhettha saṅkhepo’’tiādimāha. Tattha etthāti etesu sammutisabhāvaparamatthasabhāvesu ayaṁ nayo vuccamāno saṅkhepo attho daṭṭhabbo.",
  "tika-s0501t1:31": "Yasmiṁ ghaṭādike bhinne sati tato ghaṭādito itaro kathalādibhāvo cittena pubbe katena yathā yena kathalādivohārena bhavati, yasmiṁ āpādike sambhārajalādike ūnabhāvena pavattamāne sati vā tato āpādito itaro kaddamādibhāvo cittena pubbe katena yathā yena kaddamādivohārena bhavati, tathā tena vohārena buddhi kathalādisabhāvajānanaṁ kaddamādisabhāvajānanaṁ bhavati, idaṁ abhinne ghaṭādikaṁ vā bhinne kathalādikaṁ vā anūne āpādikaṁ vā ūne kaddamādikaṁ vā sabbaṁ sammutisaccaṁ hotveva. ‘‘Kaddamasmiṁ bhinne, kaddamasmiṁ ūne vā sati itaro sammutisabhāvo’’ti pucchitabbabhāvato ‘‘ghaṭe, sambhārajale cā’’ti vuttaṁ.",
  "tika-s0501t1:32": "Sammutisaccasabhāvo tumhehi vutto, amhehi ca ñāto, ‘‘katamo paramatthasaccasabhāvo’’ti vattabbabhāvato ‘‘tabbipariyāyena paramatthasacca’’nti vuttaṁ. Pathavīādīnaṁ kakkhaḷādilakkhaṇato itarassa phusanādilakkhaṇassa asambhavato, phassādīnañca phusanādilakkhaṇato itarassa kakkhaḷādilakkhaṇassa asambhavato pathavīphassādīnaṁ lakkhaḷaphusanādilakkhaṇaṁ paramatthasaccaṁ hotvevāti imasmiṁ saṅkhepatthe gahite koci virodho natthīti adhippāyoti.",
  "tika-s0501t1:33": "3. Pañca nayā sarūpato ācariyena uddiṭṭhā, amhehi ca viññātā, ‘‘yāni padāni aṭṭhārasa mūlapadāni uddiṭṭhāni, katamāni tānī’’ti pucchitabbattā tāni sarūpato dassetuṁ ‘‘tattha katamāni aṭṭhārasa mūlapadāni’’tyādimāha. Aṭṭhakathāyaṁ pana ‘‘evaṁ nayepi uddisitvā idāni mūlapadāni uddisituṁ ‘tattha katamānī’tiādi āraddha’’nti vuttaṁ. Tattha kusalāni nava padāni, akusalāni nava padāni aṭṭhārasa mūlapadānīti daṭṭhabbānīti yojanā. Mūlanti patiṭṭhahanti etehi nayā, patiṭṭhānavibhāgā cāti mūlāni, padanti patiṭṭhahanti ettha nayā, paṭṭhānavibhāgā, adhigamā cāti padāni, vuttappakāraṭṭhena mūlāni ca tāni padāni cāti mūlapadāni. Kucchite pāpadhamme salayantīti kusalāni, kuse rāgādayo lunantīti kusalāni, kusā viya lunantīti kusalāni, kusena ñāṇena lātabbāni pavattetabbānīti kusalāni. Kusalānaṁ paṭipakkhānīti akusalāni a-saddo cettha paṭipakkhatthoti.",
  "tika-s0501t1:34": "Nava padāni kusalāni, nava padāni akusalānīti gaṇanaparicchedato, jātibhedato ca uddiṭṭhāni, ‘‘katamāni tānī’’ti pucchitabbattā nava padāni akusalāni paccāsattinyāyena sarūpato dassetuṁ ‘‘katamāni nava padāni akusalānī’’tiādi vuttaṁ. Aṭṭhakathāyaṁ pana –",
  "tika-s0501t1:35": "‘‘Evaṁ gaṇanaparicchedato, jātibhedato ca mūlapadāni dassetvā idāni sarūpato dassento saṁkilesapakkhaṁyeva paṭhamaṁ uddisati ‘taṇhā’tiādinā’’ti (netti. aṭṭha. 3) –",
  "tika-s0501t1:36": "Vuttaṁ. Tattha rūpādike khandhe tasati paritasatīti taṇhā. Avindiyaṁ kāyaduccaritādiṁ vindatīti avijjā, vindiyaṁ kāyasucaritādiṁ na vindatīti avijjā, vijjāya paṭipakkhāti vā avijjā. Lubbhanti tenāti lobho, lubbhatīti vā lobho, lubbhanaṁ vā lobho. Dosamohesupi eseva nayo. Asubhe rūpakkhandhādike ‘‘subha’’nti pavattā saññā subhasaññā. Dukkhadukkhādike ‘‘sukha’’nti pavattā saññā sukhasaññā. Anicce saṅkhāradhamme ‘‘nicca’’nti pavattā saññā niccasaññā. Anattasabhāvesu cakkhādīsu khandhesu ‘‘attā’’ti pavattā saññā attasaññā. Yatthāti yesu padesu sabbo akusalapakkho saṅgahaṁ samosaraṇaṁ gacchati, tāni padāni akusalānīti yojanā. Saṅgahaṁ gaṇanaṁ. Samosaraṇaṁ samāropanaṁ.",
  "tika-s0501t1:37": "Paccanīkadhamme uddhaccādike nīvaraṇe sameti vūpasameti tadaṅgavikkhambhanavasenāti samatho. Saṅkhāre aniccādīhi vividhehi ākārehi passatīti vipassanā. Lobhassa paṭipakkho alobho. Dosassa paṭipakkho adoso. Mohassa paṭipakkho amoho. Etthāpi a-saddo paṭipakkhattho, na abhāvatthādikoti adhippāyo. Asubhe rūpakkhandhādike, cakkhādimhi vā ‘‘asubha’’nti pavattā saññāpadhānacittuppādā asubhasaññā, visesato kāyānupassanāsatipaṭṭhānaṁ . Dukkhadukkhatādīsu ‘‘dukkha’’nti pavattā saññāpadhānacittuppādā dukkhasaññā, visesato vedanānupassanāsatipaṭṭhānaṁ. Anicce khandhādike vipariṇāmadhamme ‘‘anicca’’nti pavattā saññāpadhānacittuppādā aniccasaññā, visesato cittānupassanāsatipaṭṭhānaṁ. Anattasabhāve khandhe, cakkhādimhi vā ‘‘anattā’’ti pavattā saññāpadhānacittuppādā anattasaññā, visesato dhammānupassanāsatipadhānaṁ. Paññāsatisīsena hi pavattā ayaṁ desanā. Tena vuttaṁ bhagavatā ‘‘kathañca, bhikkhave, satibalaṁ daṭṭhabbaṁ? Catūsu satipaṭṭhānesu, ettha satibalaṁ daṭṭhabba’’nti. Yatthāti yesu padesu sabbo kusalapakkho saṅgahaṁ samosaraṇaṁ gacchati, tāni padāni kusalānīti yojanā.",
  "tika-s0501t1:38": "Uddānanti uddhaṁ dānaṁ rakkhaṇaṁ uddānaṁ, saṅgahavacananti attho. Uddāne avutte sati heṭṭhā vuttassa atthassa vippakiṇṇabhāvo dinno viya bhaveyya, tasmā vippakiṇṇabhāvassa nivāraṇatthaṁ uddānanti adhippāyo. Caturo ca vipallāsāti subhasukhaniccaattasaññā. Kilesā bhavanti ettha navapadesūti bhūmī, kilesānaṁ bhūmīti kilesabhūmī, kilesapavattanaṭṭhānāni nava padānīti vuttaṁ hoti.",
  "tika-s0501t1:39": "Caturosatipaṭṭhānāti asubhadukkhaaniccaanattasaññā. Indriyabhūmīti saddhādīnaṁ vimuttiparipācanindriyānaṁ bhūmī pavattanaṭṭhānāni samosaraṇaṭṭhānāni.",
  "tika-s0501t1:40": "Navahi kusalapadehi kusalapakkhā yujjanti yojīyanti, navahi akusalapadehi akusalapakkhā yujjanti yojīyanti. Navahi kusalapadehi saha kusalapakkhā yujjanti yujjantā bhavanti, navahi akusalapadehi saha akusalapakkhā yujjanti yujjantā bhavantīti uddesavāre vuttāvaseso saṁvaṇṇanānusārena vijānitabbo.",
  "tika-s0501t1:41": "Iti sattibalānurūpā racitā",
  "tika-s0501t1:42": "Uddesavārassa atthavibhāvanā niṭṭhitā."
}