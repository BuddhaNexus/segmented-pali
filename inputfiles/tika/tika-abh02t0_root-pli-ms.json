{
  "tika-abh02t0:0": " Namo tassa bhagavato arahato sammāsambuddhassa",
  "tika-abh02t0:1": "Abhidhammapiṭake",
  "tika-abh02t0:2": "Vibhaṅga-mūlaṭīkā",
  "tika-abh02t0:3": "1. Khandhavibhaṅgo",
  "tika-abh02t0:4": "1. Suttantabhājanīyavaṇṇanā",
  "tika-abh02t0:5": "Catusaccadasoti cattāri saccāni samāhaṭāni catusaccaṁ, catusaccaṁ passīti catusaccadaso. Satipi sāvakānaṁ paccekabuddhānañca catusaccadassanabhāve anaññapubbakattā bhagavato catusaccadassanassa tattha ca sabbaññutāya dasabalesu ca vasībhāvassa pattito parasantānesu ca pasāritabhāvena supākaṭattā bhagavāva visesena ‘‘catusaccadaso’’ti thomanaṁ arahatīti . Nāthatīti nātho, veneyyānaṁ hitasukhaṁ āsīsati pattheti, parasantānagataṁ vā kilesabyasanaṁ upatāpeti, ‘‘sādhu, bhikkhave, bhikkhu kālena kālaṁ attasampattiṁ paccavekkhitā’’tiādinā (a. ni. 8.7) vā taṁ taṁ hitapaṭipattiṁ yācatīti attho. Paramena cittissariyena samannāgato, sabbasatte vā guṇehi īsati abhibhavatīti paramissaro bhagavā ‘‘nātho’’ti vuccati. ‘‘Saddhamme gāravaṁ katvā karissāmī’’ti sotabbabhāve kāraṇaṁ vatvā puna savane niyojento āha ‘‘taṁ suṇātha samāhitā’’ti. ‘‘Porāṇaṭṭhakathānayaṁ vigāhitvā karissāmī’’ti vā etena sakkaccasavane ca kāraṇaṁ vatvā tattha niyojento āha ‘‘saddhamme gāravaṁ katvā taṁ suṇāthā’’ti.",
  "tika-abh02t0:6": "Ettha ca ‘‘catusaccadaso’’ti vacanaṁ thomanameva catuppabhedāya desanāya samānagaṇanadassanaguṇena, ‘‘aṭṭhārasahi buddhadhammehi upeto’’ti ca aṭṭhārasappabhedāya desanāya samānagaṇanaguṇehīti daṭṭhabbaṁ. Yathāvuttena vā niratisayena catusaccadassanena bhagavā catudhā dhammasaṅgaṇiṁ desetuṁ samattho ahosi, aṭṭhārasabuddhadhammasamannāgamena aṭṭhārasadhā vibhaṅganti yathāvuttadesanāsamatthatāsampādakaguṇanidassanametaṁ ‘‘catusaccadaso upeto buddhadhammehi aṭṭhārasahī’’ti. Tena yathāvuttāya desanāya sabbaññubhāsitattā aviparītataṁ dassento tattha satte uggahādīsu niyojeti, niṭṭhānagamanañca attano vāyāmaṁ dassento aṭṭhakathāsavane ca ādaraṁ uppādayati, yathāvuttaguṇarahitena asabbaññunā desetuṁ asakkuṇeyyataṁ dhammasaṅgaṇīvibhaṅgappakaraṇānaṁ dassento tattha tadaṭṭhakathāya ca sātisayaṁ gāravaṁ janayati, buddhādīnañca ratanānaṁ sammāsambuddhatādiguṇe vibhāveti.",
  "tika-abh02t0:7": "Tattha cattāri saccāni pākaṭāneva, aṭṭhārasa pana buddhadhammā evaṁ veditabbā – ‘‘atītaṁse buddhassa bhagavato appaṭihataṁ ñāṇaṁ, anāgataṁse…pe… paccuppannaṁse…pe… imehi tīhi dhammehi samannāgatassa buddhassa bhagavato sabbaṁ kāyakammaṁ ñāṇapubbaṅgamaṁ ñāṇānuparivattaṁ, sabbaṁ vacīkammaṁ…pe. … sabbaṁ manokammaṁ…pe… imehi chahi dhammehi samannāgatassa buddhassa bhagavato natthi chandassa hāni, natthi dhammadesanāya, natthi vīriyassa, natthi samādhissa, natthi paññāya, natthi vimuttiyā hāni. Imehi dvādasahi dhammehi samannāgatassa buddhassa bhagavato natthi davā, natthi ravā, natthi aphuṭaṁ, natthi vegāyitattaṁ, natthi abyāvaṭamano, natthi appaṭisaṅkhānupekkhā’’ti.",
  "tika-abh02t0:8": "Tattha natthi davāti khiḍḍādhippāyena kiriyā natthi. Natthi ravāti sahasā kiriyā natthi. Natthi aphuṭanti ñāṇena aphusitaṁ natthi. Natthi vegāyitattanti turitakiriyā natthi. Natthi abyāvaṭamanoti niratthako cittasamudācāro natthi. Natthi appaṭisaṅkhānupekkhāti aññāṇupekkhā natthi. Katthaci pana ‘‘natthi dhammadesanāya hānī’’ti alikhitvā ‘‘natthi chandassa hāni, natthi vīriyassa, natthi sattiyā’’ti likhanti.",
  "tika-abh02t0:9": "1. Dhammasaṅgahe dhamme kusalādike tikadukehi saṅgahetvā te eva dhamme suttante khandhādivasena vutte vibhajituṁ vibhaṅgappakaraṇaṁ vuttaṁ. Tattha saṅkhepena vuttānaṁ khandhādīnaṁ vibhajanaṁ vibhaṅgo. So so vibhaṅgo pakato adhikato yassā pāḷiyā, sā ‘‘vibhaṅgappakaraṇa’’nti vuccati. Adhikatoti ca vattabbabhāvena pariggahitoti attho. Tattha vibhaṅgappakaraṇassa ādibhūte khandhavibhaṅge ‘‘pañcakkhandhā rūpakkhandho…pe… viññāṇakkhandho’’ti idaṁ suttantabhājanīyaṁ nāma. Nanu na ettakameva suttantabhājanīyanti? Saccaṁ, iti-saddena pana ādi-saddatthajotakena pakāratthajotakena vā sabbaṁ suttantabhājanīyaṁ saṅgahetvā viññāṇakkhandhoti evamādi evaṁpakāraṁ vā idaṁ suttantabhājanīyanti veditabbaṁ. Atha vā ekadesena samudāyaṁ nidasseti pabbatasamuddādinidassako viya. Tattha nibbānavajjānaṁ sabbadhammānaṁ saṅgāhakattā sabbasaṅgāhakehi ca āyatanādīhi appakatarapadattā khandhānaṁ khandhavibhaṅgo ādimhi vutto.",
  "tika-abh02t0:10": "Na tato heṭṭhāti rūpādīnaṁ vedayitādisabhāvattābhāvā yasmiṁ sabhāve atītādayo rāsī katvā vattabbā, tassa ruppanādito aññassābhāvā ca heṭṭhā gaṇanesu saṅkhatadhammānaṁ aniṭṭhānaṁ sāvasesabhāvaṁ, na heṭṭhā gaṇanamattābhāvaṁ sandhāya vuttaṁ. Chaṭṭhassa pana khandhassa abhāvā ‘‘na uddha’’nti āha. Na hi savibhāgadhammehi nissaṭassa atītādibhāvarahitassa ekassa nibbānassa rāsaṭṭho atthīti. ‘‘Rāsimhī’’ti saddatthasahitaṁ khandha-saddassa visayaṁ dasseti. ‘‘Guṇe paṇṇattiyaṁ ruḷhiya’’nti visayameva khandha-saddassa dasseti, na saddatthaṁ. Lokiyalokuttarabhedañhi sīlādiguṇaṁ nippadesena gahetvā pavattamāno khandha-saddo sīlādiguṇavisiṭṭhaṁ rāsaṭṭhaṁ dīpetīti. Keci pana ‘‘guṇaṭṭho ettha khandhaṭṭho’’ti vadanti. Dārukkhandhoti ettha pana na khandha-saddo paññatti-saddassa atthe vattati, tādise pana puthulāyate dārumhi dārukkhandhoti paññatti hotīti paññattiyaṁ nipatatīti vuttaṁ. Tathā ekasmimpi viññāṇe pavatto viññāṇakkhandhoti khandha-saddo na ruḷhī-saddassa atthaṁ vadati, samudāye pana niruḷho khandha-saddo tadekadese pavattamāno tāya eva ruḷhiyā pavattatīti khandha-saddo ruḷhiyaṁ nipatatīti vuttaṁ.",
  "tika-abh02t0:11": "Rāsito guṇatoti sabbattha nissakkavacanaṁ visayasseva khandha-saddappavattiyā kāraṇabhāvaṁ sandhāya katanti veditabbaṁ. ‘‘Rāsito’’ti imamatthaṁ saddatthavasenapi niyametvā dassetuṁ ‘‘ayañhi khandhaṭṭho nāma piṇḍaṭṭho’’tiādimāha. Koṭṭhāsaṭṭhe khandhaṭṭhe chaṭṭhenapi khandhena bhavitabbaṁ. Nibbānampi hi chaṭṭho koṭṭhāsoti. Tasmā ‘‘khandhaṭṭho nāma rāsaṭṭho’’ti yuttaṁ. Yesaṁ vā atītādivasena bhedo atthi, tesaṁ ruppanādilakkhaṇavasena taṁtaṁkoṭṭhāsatā vuccatīti bhedarahitassa nibbānassa koṭṭhāsaṭṭhena ca khandhabhāvo na vuttoti veditabbo.",
  "tika-abh02t0:12": "Ettāvatāti uddesamattenāti attho. Cattāro ca mahābhūtā…pe… rūpanti evaṁ vibhatto. Katthāti ce? Ekādasasu okāsesu. Iti-saddena nidassanatthena sabbo vibhajananayo dassito. Idañca vibhajanaṁ oḷārikādīsu cakkhāyatanantiādivibhajanañca yathāsambhavaṁ ekādasasu okāsesu yojetabbaṁ, evaṁ vedanākkhandhādīsupi. Viññāṇakkhandho pana ekādasokāsesu purime okāsapañcake ‘‘cakkhuviññāṇaṁ…pe… manoviññāṇa’’nti chaviññāṇakāyavisesena vibhatto, na tattha manodhātu manoviññāṇadhātūti vibhajanaṁ atthi. Taṁ pana dvayaṁ manoviññāṇanti vuttanti imamatthaṁ dassetuṁ aṭṭhakathāyaṁ ‘‘manodhātu manoviññāṇadhātū’’ti vuttanti daṭṭhabbaṁ.",
  "tika-abh02t0:13": "Evaṁ pāḷinayena pañcasu khandhesu dhammaparicchedaṁ dassetvā puna aññena pakārena dassetuṁ ‘‘apicā’’tiādimāha. Etthāti etasmiṁ khandhaniddese.",
  "tika-abh02t0:14": "1. Rūpakkhandhaniddesavaṇṇanā",
  "tika-abh02t0:15": "2.Yaṁ kiñcīti ettha yanti sāmaññena aniyamanidassanaṁ, kiñcīti pakārantarabhedaṁ āmasitvā aniyamanidassanaṁ. Ubhayenapi atītaṁ vā…pe… santike vā appaṁ vā bahuṁ vā yādisaṁ vā tādisaṁ vā yaṁ kiñcīti napuṁsakaniddesārahaṁ sabbaṁ byāpetvā saṅgaṇhātīti aññesupi napuṁsakaniddesārahesu pasaṅgaṁ disvā tassa adhippetatthaṁ aticca pavattito atippasaṅgassa niyamanatthaṁ ‘‘rūpa’’nti āha. Yaṁkiñcīti sanipātaṁ yaṁ-saddaṁ kiṁ-saddañca aniyamekatthadīpanavasena ekaṁ padanti gahetvā ‘‘padadvayenapī’’ti vuttaṁ.",
  "tika-abh02t0:16": "Kiñca, bhikkhave, rūpaṁ vadethāti tumhepi rūpaṁ rūpanti vadetha, taṁ kena kāraṇena vadethāti attho, atha vā kena kāraṇena rūpaṁ, taṁ kāraṇaṁ vadethāti attho. Athetesu bhikkhūsu tuṇhībhūtesu bhagavā āha ‘‘ruppatīti kho’’tiādi.",
  "tika-abh02t0:17": "Bhijjatīti sītādisannipāte visadisasantānuppattidassanato purimasantānassa bhedaṁ sandhāyāha. Bhedo ca visadisatāvikārāpattīti bhijjatīti vikāraṁ āpajjatīti attho. Vikārāpatti ca sītādisannipāte visadisarūpuppattiyeva. Arūpakkhandhānaṁ pana atilahuparivattito yathā rūpadhammānaṁ ṭhitikkhaṇe sītādīhi samāgamo hoti, yena tattha utuno ṭhitippattassa purimasadisasantānuppādanasamatthatā na hoti āhārādikassa vā, evaṁ aññehi samāgamo natthi. Saṅghaṭṭanena ca vikārāpattiyaṁ ruppana-saddo niruḷho, tasmā arūpadhammānaṁ saṅghaṭṭanavirahitattā rūpadhammānaṁ viya pākaṭassa vikārassa abhāvato ca ‘‘ruppantī’’ti ‘‘ruppanalakkhaṇā’’ti ca na vuccanti. Jighacchāpipāsāhi ruppanañca udaraggisannipātena hotīti daṭṭhabbaṁ. Ettha ca kuppatīti etena kattuatthe rūpapadasiddhiṁ dasseti, ghaṭṭīyati pīḷīyatīti etehi kammatthe. Kopādikiriyāyeva hi ruppanakiriyāti. So pana kattubhūto kammabhūto ca attho bhijjamāno hotīti imassatthassa dassanatthaṁ ‘‘bhijjatīti attho’’ti vuttaṁ. Atha vā ruppatīti rūpanti kammakattutthe rūpapadasiddhi vuttā. Vikāro hi ruppananti. Teneva ‘‘bhijjatīti attho’’ti kammakattutthena bhijjati-saddena atthaṁ dasseti. Yaṁ pana ruppati bhijjati, taṁ yasmā kuppati ghaṭṭīyati pīḷīyati, tasmā etehi ca padehi padattho pākaṭo katoti. ‘‘Kenaṭṭhenā’’ti pucchāsabhāgavasena ‘‘ruppanaṭṭhenā’’ti vuttaṁ. Na kevalaṁ saddatthoyeva ruppanaṁ, tassa panatthassa lakkhaṇañca hotīti atthalakkhaṇavasena ‘‘ruppanalakkhaṇena rūpantipi vattuṁ vaṭṭatī’’ti āha.",
  "tika-abh02t0:18": "Chijjitvāti mucchāpattiyā muccitvā aṅgapaccaṅgānaṁ chedanavasena vā chijjitvā. Accantakhārena sītodakenāti atisītabhāvameva sandhāya accantakhāratā vuttā siyā. Na hi taṁ kappasaṇṭhānaṁ udakaṁ sampattikaraṁ pathavīsandhārakaṁ kappavināsaudakaṁ viya khāraṁ bhavituṁ arahati. Tathā hi sati pathavī vilīyeyyāti. Avīcimahānirayeti saussadaṁ avīcinirayaṁ vuttaṁ. Teneva ‘‘tattha hī’’tiādi vuttaṁ. Petti…pe… na hontīti evaṁvidhāpi sattā atthīti adhippāyo evaṁvidhāyeva hontīti niyamābhāvato. Evaṁ kālakañjikādīsupīti. Sarantā gacchantīti sarīsapa-saddassa atthaṁ vadati.",
  "tika-abh02t0:19": "Abhisaññūhitvāti ettha samūhaṁ katvātipi attho. Etena sabbaṁ rūpaṁ…pe… dassitaṁ hotīti etena rūpakkhandha-saddassa samānādhikaraṇasamāsabhāvaṁ dasseti. Tenevāha ‘‘na hi rūpato…pe… atthī’’ti.",
  "tika-abh02t0:20": "3.Pakkhipitvāti ettha ekādasokāsesu rūpaṁ pakkhipitvāti attho. Na hi tattha mātikaṁyeva pakkhipitvā mātikā ṭhapitā, atha kho pakaraṇappattaṁ rūpanti.",
  "tika-abh02t0:21": "Aparo nayo…pe… ettheva gaṇanaṁ gatanti etena atītaṁsenāti bhummatthe karaṇavacananti dasseti. Yena pakārena gaṇanaṁ gataṁ, taṁ dassetuṁ ‘‘cattāro ca mahābhūtā’’tiādi vuttanti imasmiṁ atthe sati mahābhūtupādāyarūpabhāvo atītakoṭṭhāse gaṇanassa kāraṇanti āpajjati. Na hi atītaṁsānaṁ vedanādīnaṁ nivattanatthaṁ idaṁ vacanaṁ ‘‘yaṁ rūpa’’nti eteneva tesaṁ nivattitattā, nāpi rūpassa aññappakāranivattanatthaṁ sabbappakārassa tattha gaṇitattā, na ca anāgatapaccuppannākāranivattanatthaṁ atītaṁsavacanena taṁnivattanatoti. Atha pana yaṁ atītaṁsena gaṇitaṁ, taṁ cattāro ca…pe… rūpanti evaṁ gaṇitanti ayamattho adhippeto, evaṁ sati gaṇanantaradassanaṁ idaṁ siyā, na atītaṁsena gaṇitappakāradassanaṁ, taṁdassane pana sati bhūtupādāyarūpappakārena atītaṁse gaṇitaṁ taṁsabhāvattāti āpannameva hoti, na ca evaṁsabhāvatā atītaṁse gaṇitatāya kāraṇaṁ bhavituṁ arahati evaṁsabhāvasseva paccuppannānāgatesu gaṇitattā sukhādisabhāvassa ca atītaṁse gaṇitattā, tasmā purimanayo eva yutto. Ajjhattabahiddhāniddesesupi tādiso evattho labbhatīti.",
  "tika-abh02t0:22": "Suttantapariyāyatoti pariyāyadesanattā suttassa vuttaṁ. Abhidhammaniddesatoti nippariyāyadesanattā abhidhammassa nicchayena deso niddesoti katvā vuttaṁ. Kiñcāpītiādīsu ayamadhippāyo – suttantabhājanīyattā yathā ‘‘atītaṁ nanvāgameyyā’’tiādīsu addhānavasena atītādibhāvova vutto, tathā idhāpi niddisitabbo (ma. ni. 3.272, 275; apa. thera 2.55.244) siyā. Evaṁ santepi suttantabhājanīyampi abhidhammadesanāyeva suttante vuttadhamme vicinitvā vibhajanavasena pavattāti abhidhammaniddeseneva atītādibhāvo niddiṭṭhoti.",
  "tika-abh02t0:23": "Addhāsantatisamayakhaṇavasenāti ettha cutipaṭisandhiparicchinne kāle addhā-saddo vattatīti ‘‘ahosiṁ nu kho ahamatītamaddhāna’’ntiādisuttavasena (ma. ni. 1.18; saṁ. ni. 2.20) viññāyati. ‘‘Tayome, bhikkhave, addhā. Katame tayo? Atīto addhā, anāgato addhā, paccuppanno addhā’’ti (itivu. 63; dī. ni. 3.305) ettha pana paramatthato paricchijjamāno addhā niruttipathasuttavasena (saṁ. ni. 3.62) khaṇaparicchinno yutto. Tattha hi ‘‘yaṁ, bhikkhave, rūpaṁ jātaṁ pātubhūtaṁ, ‘atthī’ti tassa saṅkhā’’ti (saṁ. ni. 3.62) vijjamānassa paccuppannatā tato pubbe pacchā ca atītānāgatatā vuttāti. Yebhuyyena pana cutipaṭisandhiparicchinno (dī. ni. 3.305; itivu. 63) suttesu atītādiko addhā vuttoti so eva idhāpi ‘‘addhāvasenā’’ti vutto. Sītaṁ sītassa sabhāgo, tathā uṇhaṁ uṇhassa. Yaṁ pana sītaṁ uṇhaṁ vā sarīre sannipatitaṁ santānavasena pavattamānaṁ anūnaṁ anadhikaṁ ekākāraṁ, taṁ eko utūti vuccati. Sabhāgautuno anekantasabhāvato ekagahaṇaṁ kataṁ, evaṁ āhārepi. Ekavīthiekajavanasamuṭṭhānanti pañcachaṭṭhadvāravasena vuttaṁ. Santatisamayakathā vipassakānaṁ upakāratthāya aṭṭhakathāsu kathitā.",
  "tika-abh02t0:24": "Niṭṭhitahetupaccayakiccaṁ, niṭṭhitahetukiccamaniṭṭhitapaccayakiccaṁ, ubhayakiccamasampattaṁ, sakiccakkhaṇe paccuppannaṁ. Janako hetu, upatthambhako paccayo, tesaṁ uppādanaṁ upatthambhanañca kiccaṁ. Yathā bījassa aṅkuruppādanaṁ pathavīādīnañca tadupatthambhanaṁ kammassa kaṭattārūpavipākuppādanaṁ āhārādīnaṁ tadupatthambhanaṁ, evaṁ ekekassa kalāpassa cittuppādassa ca janakānaṁ kammānantarādipaccayabhūtānaṁ upatthambhakānañca sahajātapurejātapacchājātānaṁ kiccaṁ yathāsambhavaṁ yojetabbaṁ. Tattha uppādakkhaṇe hetukiccaṁ daṭṭhabbaṁ, tīsupi khaṇesu paccayakiccaṁ. Pathavīādīnaṁ sandhāraṇādikaṁ phassādīnaṁ phusanādikañca attano attano kiccaṁ sakiccaṁ, tassa karaṇakkhaṇo sakiccakkhaṇo. Saha vā kiccena sakiccaṁ, yasmiṁ khaṇe sakiccaṁ rūpaṁ vā arūpaṁ vā hoti, so sakiccakkhaṇo, tasmiṁ khaṇe paccuppannaṁ.",
  "tika-abh02t0:25": "6.Ettakamevāti ‘‘tesaṁ tesa’’nti iminā āmeḍitavacanena abhibyāpanatthena vuttatthameva. ‘‘Aparassa aparassā’’ti dīpanaṁ aparadīpanaṁ. Pariyesatūti etena pariyesanāya aniṭṭhanāmanivattanassa akāraṇabhāvaṁ dasseti. Kammadosena hi cittavipallāsadosena ca gūthabhakkhapāṇādayo ummattakādayo ca pariyeseyyuṁ diṭṭhivipallāsena ca yonakādayo na ārammaṇassa pariyesitabbasabhāvattā, apariyesitabbasabhāvattā pana etassa aniṭṭhamicceva nāmanti attho.",
  "tika-abh02t0:26": "Sampattivirahatoti rūpādīnaṁ devamanussasampattibhave kusalakammaphalatā samiddhasobhanatā ca sampatti, tabbirahatoti attho. Tato eva taṁ na pariyesitabbanti. Sobhanāni ca kānici hatthirūpādīni akusalakammanibbattāni na tesaṁyeva hatthiādīnaṁ sukhassa hetubhāvaṁ gacchantīti tesaṁ saṅgaṇhanatthaṁ ‘‘akanta’’nti vuttaṁ. Tassa tasseva hi sattassa attanā katena kusalena nibbattaṁ sukhassa paccayo hoti, akusalena nibbattaṁ dukkhassa. Tasmā kammajānaṁ iṭṭhāniṭṭhatā kammakārakasattassa vasena yojanārahā siyā. Aṭṭhakathāyaṁ pana ‘‘kusalakammajaṁ aniṭṭhaṁ nāma natthī’’ti idameva vuttaṁ, na vuttaṁ ‘‘akusalakammajaṁ iṭṭhaṁ nāma natthī’’ti. Tena akusalakammajampi sobhanaṁ parasattānaṁ iṭṭhanti anuññātaṁ bhavissati. Kusalakammajaṁ pana sabbesaṁ iṭṭhamevāti vadanti. Tiracchānagatānaṁ pana kesañci manussarūpaṁ amanāpaṁ, yato te disvāva palāyanti. Manussā ca devatārūpaṁ disvā bhāyanti, tesampi vipākaviññāṇaṁ taṁ rūpaṁ ārabbha kusalavipākaṁ uppajjati, tādisassa pana puññassa abhāvā na tesaṁ tattha abhirati hotīti adhippāyo. Kusalakammajassa pana aniṭṭhassābhāvo viya akusalakammajassa sobhanassa iṭṭhassa abhāvo vattabbo. Hatthiādīnampi hi akusalakammajaṁ manussānaṁ akusalavipākasseva ārammaṇaṁ, kusalakammajaṁ pana pavatte samuṭṭhitaṁ kusalavipākassa. Iṭṭhārammaṇena pana vomissakattā appakaṁ akusalakammajaṁ bahulaṁ akusalavipākuppattiyā kāraṇaṁ na bhavissatīti sakkā vattunti. Vipākaṁ pana katthaci na sakkā vañcetunti vipākavasena iṭṭhāniṭṭhārammaṇavavatthānaṁ suṭṭhu vuttaṁ. Tasmā taṁ anugantvā sabbattha iṭṭhāniṭṭhatā yojetabbā.",
  "tika-abh02t0:27": "Aniṭṭhā pañca kāmaguṇāti kasmā vuttaṁ, nanu ‘‘cakkhuviññeyyāni rūpāni iṭṭhānī’’ti (ma. ni. 1.166; 2.155; 3.190; saṁ. ni. 5.30) evamādinā iṭṭhāneva rūpādīni ‘‘kāmaguṇā’’ti vuttānīti? Kāmaguṇasadisesu kāmaguṇavohārato, sadisatā ca rūpādibhāvoyeva , na iṭṭhatā. ‘‘Aniṭṭhā’’ti vā vacanena akāmaguṇatā dassitāti kāmaguṇavisabhāgā rūpādayo ‘‘kāmaguṇā’’ti vuttā asive ‘‘sivā’’ti vohāro viya. Sabbāni vā iṭṭhāniṭṭhāni rūpādīni taṇhāvatthubhāvato kāmaguṇāyeva. Vuttañhi ‘‘rūpā loke piyarūpaṁ sātarūpa’’ntiādi (dī. ni. 2.400; ma. ni. 1.133; vibha. 203). Atisayena pana kāmanīyattā suttesu ‘‘kāmaguṇā’’ti iṭṭhāni rūpādīni vuttānīti.",
  "tika-abh02t0:28": "Dvīsupi hīnapaṇītapadesu ‘‘akusalakammajavasena kusalakammajavasenā’’ti vacanaṁ ‘‘tesaṁ tesaṁ sattāna’’nti sattavasena niyametvā vibhajitattā, ayañcattho ‘‘tesaṁ tesa’’nti avayavayoge sāmivacanaṁ katvā vuttoti veditabbo. Sattasantānapariyāpannesu kammajaṁ visiṭṭhanti ‘‘kammajavasenā’’ti vuttaṁ. Yadi pana tehi tehīti etasmiṁ atthe tesaṁ tesanti sāmivacanaṁ, visayavisayīsambandhe vā, na kammajavaseneva rūpādīni vibhattāni, sabbesaṁ pana indriyabaddhānaṁ vasena vibhattānīti viññāyanti. Ettha ca pākaṭehi rūpādīhi nayo dassitoti cakkhādīsupi hīnapaṇītatā yojetabbā.",
  "tika-abh02t0:29": "Manāpapariyantanti manāpaṁ pariyantaṁ mariyādābhūtaṁ pañcasu kāmaguṇesu vadāmīti attho. Kiṁ kāraṇanti? Yasmā te ekaccassa manāpā honti, ekaccassa amanāpā, yassa yeva manāpā, tassa teva paramā, tasmā tassa tassa ajjhāsayavasena kāmaguṇānaṁ paramatā hoti, na tesaṁyeva sabhāvato.",
  "tika-abh02t0:30": "Evanti imasmiṁ sutte vuttanayena. Ekasmiṁyeva assādanakujjhanato ārammaṇasabhāvasseva iṭṭhāniṭṭhābhāvato aniṭṭhaṁ ‘‘iṭṭha’’nti gahaṇato ca, iṭṭhaṁ ‘‘aniṭṭha’’nti gahaṇato ca iṭṭhāniṭṭhaṁ nāma pāṭiyekkaṁ paṭivibhattaṁ natthīti attho. Saññāvipallāsena cātiādinā nibbāne viya aññesu ārammaṇesu saññāvipallāsena iṭṭhāniṭṭhaggahaṇaṁ hoti. Pittummattādīnaṁ khīrasakkarādīsu dosussadasamuṭṭhitasaññāvipallāsavasena tittaggahaṇaṁ viyāti imamatthaṁ sandhāya manāpapariyantatā vuttāti dasseti.",
  "tika-abh02t0:31": "Vibhattaṁatthīti ca vavatthitaṁ atthīti attho, aṭṭhakathācariyehi vibhattaṁ pakāsitanti vā. Tañca majjhimakasattassa vasena vavatthitaṁ pakāsitañca, aññesañca vipallāsavasena idaṁ iṭṭhaṁ aniṭṭhañca hotīti adhippāyo. Evaṁ vavatthitassa paniṭṭhāniṭṭhassa aniṭṭhaṁ iṭṭhanti ca gahaṇe na kevalaṁ saññāvipallāsova kāraṇaṁ, dhātukkhobhavasena indriyavikārāpattiādinā kusalākusalavipākuppattihetubhāvopīti sakkā vattuṁ. Tathā hi sītudakaṁ ghammābhitattānaṁ kusalavipākassa kāyaviññāṇassa hetu hoti, sītābhibhūtānaṁ akusalavipākassa. Tūlapicusamphasso vaṇe dukkho nivaṇe sukho, mudutaruṇahatthasambāhanañca sukhaṁ uppādeti, teneva hatthena paharaṇaṁ dukkhaṁ, tasmā vipākavasena ārammaṇavavatthānaṁ yuttaṁ.",
  "tika-abh02t0:32": "Kiñcāpītiādinā satipi saññāvipallāse buddharūpadassanādīsu kusalavipākasseva gūthadassanādīsu ca akusalavipākassa uppattiṁ dassento tena vipākena ārammaṇassa iṭṭhāniṭṭhataṁ dasseti. Vijjamānepi saññāvipallāse ārammaṇena vipākaniyamadassanaṁ ārammaṇaniyamadassanatthameva katanti.",
  "tika-abh02t0:33": "Apica dvāravasenapītiādinā dvārantare dukkhassa sukhassa ca paccayabhūtassa dvārantare sukhadukkhavipākuppādanato vipākena ārammaṇaniyamadassanena ekasmiṁyeva ca dvāre samānasseva maṇiratanādiphoṭṭhabbassa saṇikaṁ phusane pothane ca sukhadukkhuppādanato vipākavasena iṭṭhāniṭṭhatā dassitāti viññāyati.",
  "tika-abh02t0:34": "Heṭṭhimanayoti majjhimakasattassa vipākassa ca vasena vavatthitaṁ ārammaṇaṁ gahetvā ‘‘tesaṁ tesaṁ sattānaṁ uññāta’’nti (vibha. 6) ca ādinā vuttanayo. Sammutimanāpanti majjhimakasattassa vipākassa ca vasena sammataṁ vavatthitaṁ manāpaṁ, taṁ pana sabhāveneva vavatthitanti abhinditabbatova na bhindatīti adhippāyo. Saññāvipallāsena nerayikādīhipi puggalehi manāpanti gahitaṁ puggalamanāpaṁ ‘‘taṁ taṁ vā panā’’tiādinā bhindati. Vemānikapetarūpampi akusalakammajattā kammakāraṇādidukkhavatthubhāvato ca ‘‘manussarūpato hīna’’nti vuttaṁ.",
  "tika-abh02t0:35": "7. Oḷārikarūpānaṁ vatthārammaṇapaṭighātavasena supariggahitatā, sukhumānaṁ tathā abhāvato duppariggahitatā ca yojetabbā. Duppariggahaṭṭheneva lakkhaṇaduppaṭivijjhanatā daṭṭhabbā. Dasavidhanti ‘‘dūre’’ti avuttassa dassanatthaṁ vuttaṁ. Vuttampi pana okāsato dūre hotiyeva.",
  "tika-abh02t0:36": "Heṭṭhimanayoti ‘‘itthindriyaṁ…pe… idaṁ vuccati rūpaṁ santike’’ti (vibha. 7) evaṁ lakkhaṇato dvādasahatthavasena vavatthitaokāsato ca dassetvā niyyātitanayo. So lakkhaṇokāsavasena dūrasantikena saha gahetvā niyyātitattā bhindamāno missakaṁ karonto gato. Atha vā bhindamānoti sarūpadassanena lakkhaṇato yevāpanakena okāsatoti evaṁ lakkhaṇato okāsato ca visuṁ karonto gatoti attho. Atha vā lakkhaṇato santikadūrānaṁ okāsato dūrasantikabhāvakaraṇena santikabhāvaṁ bhinditvā dūrabhāvaṁ, dūrabhāvañca bhinditvā santikabhāvaṁ karonto pavattoti ‘‘bhindamāno gato’’ti vuttaṁ. Idha panāti ‘‘taṁ taṁ vā pana rūpaṁ upādāya upādāyā’’ti idha purimanayena lakkhaṇato dūraṁ okāsato santikabhāvakaraṇena na bhindati bhagavā, na ca okāsadūrato visuṁ karaṇena, nāpi okāsadūrena vomissakakaraṇenāti attho. Kiṁ pana karotīti? Okāsato dūrameva bhindati. Ettha pana na pubbe vuttanayena tidhā attho daṭṭhabbo. Na hi okāsato dūraṁ lakkhaṇato santikaṁ karoti, lakkhaṇato vā visuṁ tena vā vomissakanti. Okāsato dūrassa pana okāsatova santikabhāvakaraṇaṁ idha ‘‘bhedana’’nti veditabbaṁ. Idha pana na lakkhaṇato dūraṁ bhindatīti etthāpi vā na pubbe vuttanayena tidhā bhedassa akaraṇaṁ vuttaṁ, lakkhaṇato santikadūrānaṁ pana lakkhaṇato upādāyupādāya dūrasantikabhāvo natthīti lakkhaṇato dūrassa lakkhaṇatova santikabhāvākaraṇaṁ lakkhaṇato dūrassa abhedananti daṭṭhabbaṁ. Purimanayo viya ayaṁ nayo na hotīti ettakameva hi ettha dassetīti bhindamānoti ettha ca aññathā bhedanaṁ vuttaṁ, bhedanaṁ idha ca aññathā vuttanti.",
  "tika-abh02t0:37": "Rūpakkhandhaniddesavaṇṇanā niṭṭhitā.",
  "tika-abh02t0:38": "2. Vedanākkhandhaniddesavaṇṇanā",
  "tika-abh02t0:39": "8. Cakkhādayo pasādā oḷārikamanomayattabhāvapariyāpannā kāyavohāraṁ arahantīti tabbatthukā adukkhamasukhā ‘‘kāyikā’’ti pariyāyena vuttā, na kāyapasādavatthukattā. Na hi cakkhādayo kāyapasādā hontīti. Santativasena khaṇādivasena cāti ettha addhāsamayavasena atītādibhāvassa avacanaṁ sukhādivasena bhinnāya atītādibhāvavacanato. Na hi sukhāyeva addhāvasena samayavasena ca atītādikā hoti, tathā dukkhā adukkhamasukhā ca kāyikacetasikādibhāvena bhinnā. Tena vedanāsamudayo addhāsamayavasena atītādibhāvena vattabbataṁ arahati samudāyassa tehi paricchinditabbattā, vedanekadesā pana ettha gahitāti te santatikhaṇehi paricchedaṁ arahanti tattha tathāparicchinditabbānaṁ gahitattāti. Ekasantatiyaṁ pana sukhādianekabhedasabbhāvena tesu yo bhedo paricchinditabbabhāvena gahito, tassa ekappakārassa pākaṭassa paricchedikā taṁsahitadvārālambanappavattā, avicchedena taduppādakekavidhavisayasamāyogappavattā ca santati bhavituṁ arahatīti tassa bhedantaraṁ anāmasitvā paricchedakabhāvena gahaṇaṁ kataṁ. Lahuparivattino vā dhammā parivattaneneva paricchedaṁ arahantīti santatikhaṇavasena paricchedo vutto. Pubbantāparantamajjhagatāti etena hetupaccayakiccavasena vuttanayaṁ dasseti.",
  "tika-abh02t0:40": "11. Kilesaggisampayogato sadarathā. Etena sabhāvato oḷārikataṁ dasseti, dukkhavipākaṭṭhenāti etena oḷārikavipākanipphādanena kiccato. Kammavegakkhittā kammapaṭibaddhabhūtā ca kāyakammādibyāpāravirahato nirussāhā vipākā, saussāhā ca kiriyā avipākā. Savipākā ca sagabbhā viya oḷārikāti tabbipakkhato avipākā sukhumāti vuttā.",
  "tika-abh02t0:41": "Asātaṭṭhenāti amadhuraṭṭhena. Tena sātapaṭipakkhaṁ aniṭṭhasabhāvaṁ dasseti. Dukkhaṭṭhenāti dukkhamaṭṭhena. Tena dukkhānaṁ santāpanakiccaṁ dasseti. ‘‘Yāyaṁ, bhante, adukkhamasukhā vedanā, santasmiṁ esā paṇīte sukhe vuttā bhagavatā’’ti (ma. ni. 2.88; saṁ. ni. 4.267) vacanato adukkhamasukhā pharaṇasabhāvavirahato asantānaṁ kāmarāgapaṭighānusayānaṁ anusayanassa aṭṭhānattā santā, sukhe nikantiṁ pariyādāya adhigantabbattā padhānabhāvaṁ nītāti paṇītāti. Tathā anadhigantabbā ca kāmāvacarajātiādisaṅkaraṁ akatvā samānajātiyaṁ ñāṇasampayuttavippayuttādike samānabhede sukhato paṇītāti yojetabbā. Upabrūhitānaṁ dhātūnaṁ paccayabhāvena sukhā khobheti vibādhitānaṁ paccayabhāvena dukkhā ca. Ubhayampi kāyaṁ byāpentaṁ viya uppajjatīti pharati. Madayamānanti madaṁ karontaṁ. Chādayamānanti icchaṁ uppādentaṁ, avattharamānaṁ vā. Ghammābhitattassa sītodakaghaṭena āsittassa yathā kāyo upabrūhito hoti, evaṁ sukhasamaṅginopīti katvā ‘‘āsiñcamānaṁ viyā’’ti vuttaṁ. Ekattanimitteyevāti pathavīkasiṇādike ekasabhāve eva nimitte. Caratīti nānāvajjane javane vedanā viya vipphandanarahitattā sukhumā.",
  "tika-abh02t0:42": "Adhippāye akusalatāya akovido. Kusalattike…pe… āgatattāti ‘‘kusalākusalā vedanā oḷārikā, abyākatā vedanā sukhumā’’ti evaṁ āgatattā. Bhūmantarabhede dassetuṁ ‘‘yampī’’tiādi āraddhaṁ. Iminā nīhārenāti etena ‘‘kāmāvacarasukhato kāmāvacarupekkhā sukhumā’’tiādinā sabhāvādibhedena ca oḷārikasukhumabhāvaṁ tatra tatreva kathento na bhindatīti nayaṁ dasseti.",
  "tika-abh02t0:43": "Lokiyalokuttaramissakā kathitā, tasmā ekantapaṇīte hīnapaṇītānaṁ uddhaṭattā evameva ekantahīne ca yathāsambhavaṁ hīnapaṇītatā uddharitabbāti anuññātaṁ hotīti ubhayattha taduddharaṇe na kukkuccāyitabbanti attho.",
  "tika-abh02t0:44": "Akusalānaṁ kusalādīhi sukhumattābhāvato pāḷiyā āgatassa aparivattanīyabhāvena ‘‘heṭṭhimanayo na oloketabbo’’ti vuttanti vadanti, taṁtaṁvāpanavasena kathanepi parivattanaṁ natthīti na parivattanaṁ sandhāya ‘‘heṭṭhimanayo na oloketabbo’’ti vuttaṁ, heṭṭhimanayassa pana vuttattā avuttanayaṁ gahetvā ‘‘taṁ taṁ vā panā’’ti vattuṁ yuttanti ‘‘heṭṭhimanayo na oloketabbo’’ti vuttanti veditabbo. Bahuvipākā akusalā dosussannatāya oḷārikā, tathā appavipākā kusalā. Mandadosattā appavipākā akusalā sukhumā, tathā bahuvipākā kusalā ca. Oḷārikasukhumanikantivatthubhāvato kāmāvacarādīnaṁ oḷārikasukhumatā. Sāpīti bhāvanāmayāya bhedanena dānamayasīlamayānañca paccekaṁ bhedanaṁ nayato dassitanti veditabbaṁ. Sāpīti vā tividhāpīti yojetabbaṁ.",
  "tika-abh02t0:45": "13. Jātiādivasena asamānakoṭṭhāsatā visabhāgaṭṭho. Dukkhavipākatādivasena asadisakiccatā, asadisasabhāvatā vā visaṁsaṭṭho, na asampayogo. Yadi siyā, dūravipariyāyena santikaṁ hotīti saṁsaṭṭhaṭṭhena santikatā āpajjati, na ca vedanāya vedanāsampayogo atthi. Santikapadavaṇṇanāya ca ‘‘sabhāgaṭṭhena sarikkhaṭṭhena cā’’ti vakkhatīti vuttanayeneva attho veditabbo.",
  "tika-abh02t0:46": "Nadūrato santikaṁ uddharitabbanti kasmā vuttaṁ, kiṁ yathā santikato akusalato akusalā dūreti uddharīyati, tathā tato dūrato kusalato kusalā santiketi uddharituṁ na sakkāti? Na sakkā. Tathā hi sati kusalā kusalāya santiketi katvā santikato santikatā eva uddharitā siyā, tathā ca sati santikasantikataratāvacanameva āpajjati, upādāyupādāya dūrasantikatāva idha vuccati, tasmā dūrato dūruddharaṇaṁ viya santikato santikuddharaṇañca na sakkā kātuṁ dūradūrataratāya viya santikasantikataratāya ca anadhippetattā. Atha pana vadeyya ‘‘na kusalā kusalāya eva santiketi uddharitabbā, atha kho yato sā dūre, tassā akusalāyā’’ti, tañca natthi. Na hi akusalāya kusalā kadāci santike atthīti. Athāpi vadeyya ‘‘yā akusalā kusalāya santike, sā tato dūrato kusalato uddharitabbā’’ti, tadapi natthi. Na hi kusale akusalā atthi, yā tato santiketi uddhariyeyya, tasmā idha vuttassa dūrassa dūrato accantavisabhāgattā dūre santikaṁ natthīti na sakkā dūrato santikaṁ uddharituṁ, santike panidha vutte bhinne tattheva dūraṁ labbhatīti āha ‘‘santikato pana dūraṁ uddharitabba’’nti.",
  "tika-abh02t0:47": "Upādāyupādāya dūrato ca santikaṁ na sakkā uddharituṁ. Lobhasahagatāya dosasahagatā dūre lobhasahagatā santiketi hi vuccamāne santikatova santikaṁ uddharitaṁ hoti. Tathā dosasahagatāya lobhasahagatā dūre dosasahagatā santiketi etthāpi sabhāgato sabhāgantarassa uddhaṭattā, na ca sakkā ‘‘lobhasahagatāya dosasahagatā dūre sā eva ca santike’’ti vattuṁ dosasahagatāya santikabhāvassa akāraṇattā, tasmā visabhāgatā bhedaṁ aggahetvā na pavattatīti sabhāgābyāpakattā dūratāya dūrato santikuddharaṇaṁ na sakkā kātuṁ. Na hi dosasahagatā akusalasabhāgaṁ sabbaṁ byāpetvā pavattatīti. Sabhāgatā pana bhedaṁ antogadhaṁ katvā pavattatīti visabhāgabyāpakattā santikatāya santikato dūruddharaṇaṁ sakkā kātuṁ. Akusalatā hi lobhasahagatādisabbavisabhāgabyāpikāti. Tenāha ‘‘na dūrato santikaṁ uddharitabba’’ntiādi.",
  "tika-abh02t0:48": "Vedanākkhandhaniddesavaṇṇanā niṭṭhitā.",
  "tika-abh02t0:49": "3. Saññākkhandhaniddesavaṇṇanā",
  "tika-abh02t0:50": "17.Cakkhusamphassajāsaññāti ettha yadipi vatthuto phassassa nāmaṁ phassato ca saññāya, vatthuvisiṭṭhaphassena pana visiṭṭhasaññā vatthunā ca visiṭṭhā hoti phassassa viya tassāpi tabbatthukattāti ‘‘vatthuto nāma’’nti vuttaṁ. Paṭighasamphassajā saññāti etthāpi yathā phasso vatthārammaṇapaṭighaṭṭanena uppanno, tathā tato jātasaññāpīti ‘‘vatthārammaṇato nāma’’nti vuttaṁ. Ettha ca paṭighajo samphasso, paṭighaviññeyyo vā samphasso paṭighasamphassoti uttarapadalopaṁ katvā vuttanti veditabbaṁ.",
  "tika-abh02t0:51": "Viññeyyabhāve vacanaṁ adhikicca pavattā, vacanādhīnā vā arūpakkhandhā, adhivacanaṁ vā etesaṁ pakāsanaṁ atthīti ‘‘adhivacanā’’ti vuccanti, tatojo samphasso adhivacanasamphasso, samphassoyeva vā yathāvuttehi atthehi adhivacano ca samphasso cāti adhivacanasamphasso, adhivacanaviññeyyo vā samphasso adhivacanasamphasso, tato tasmiṁ vā jātā adhivacanasamphassajā. Pañcadvārikasamphassepi yathāvutto attho sambhavatīti tena pariyāyena tatojāpi saññā ‘‘adhivacanasamphassajā’’ti vuttā. Yathā pana aññappakārāsambhavato manosamphassajā nippariyāyena ‘‘adhivacanasamphassajā’’ti vuccati, na evaṁ ayaṁ paṭighasamphassajā āveṇikappakārantarasambhavatoti adhippāyo.",
  "tika-abh02t0:52": "Yadi evaṁ cattāro khandhāpi yathāvuttasamphassato jātattā ‘‘adhivacanasamphassajā’’ti vattuṁ yuttā, saññāva kasmā evaṁ vuttāti? Tiṇṇaṁ khandhānaṁ atthavasena attano pattampi nāmaṁ yattha pavattamāno adhivacanasamphassaja-saddo niruḷhatāya dhammābhilāpo hoti, tassā saññāya eva āropetvā sayaṁ nivattanaṁ hoti. Tenāha ‘‘tayo hi arūpino khandhā’’tiādi. Atha vā saññāya paṭighasamphassajāti aññampi visiṭṭhaṁ nāmaṁ atthīti adhivacanasamphassajānāmaṁ tiṇṇaṁyeva khandhānaṁ bhavituṁ arahati. Te pana attano nāmaṁ saññāya datvā nivattāti imamatthaṁ sandhāyāha ‘‘tayo hi arūpino khandhā’’tiādi. Pañcadvārikasaññā oloketvāpi jānituṁ sakkāti idaṁ tena tenādhippāyena hatthavikārādikaraṇe tadadhippāyavijānananimittabhūtā viññatti viya rajjitvā olokanādīsu rattatādivijānananimittaṁ olokanaṁ cakkhuviññāṇavisayasamāgame pākaṭaṁ hotīti taṁsampayuttāya saññāyapi tathāpākaṭabhāvaṁ sandhāya vuttaṁ.",
  "tika-abh02t0:53": "Rajjitvā olokanādivasena pākaṭā javanappavattā bhavituṁ arahatīti etissā āsaṅkāya nivattanatthaṁ ‘‘pasādavatthukā evā’’ti āha. Aññaṁ cintentanti yaṁ pubbe tena cintitaṁ ñātaṁ, tato aññaṁ cintentanti attho.",
  "tika-abh02t0:54": "Saññākkhandhaniddesavaṇṇanā niṭṭhitā.",
  "tika-abh02t0:55": "4. Saṅkhārakkhandhaniddesavaṇṇanā",
  "tika-abh02t0:56": "20.Heṭṭhimakoṭiyāti ettha bhummaniddesova. Tattha hi padhānaṁ dassitanti. Yadi evaṁ uparimakoṭiyā taṁ na dassitanti āpajjatīti? Nāpajjati, uparimakoṭigatabhāvena vinā heṭṭhimakoṭigatabhāvābhāvato. Heṭṭhimakoṭi hi sabbabyāpikāti. Dutiye karaṇaniddeso, heṭṭhimakoṭiyā āgatāti sambandho. Purimepi vā ‘‘heṭṭhimakoṭiyā’’ti yaṁ vuttaṁ, tañca padhānasaṅkhāradassanavasenāti sambandhakaraṇena karaṇaniddesova. Taṁsampayuttā saṅkhārāti ekūnapaññāsappabhede saṅkhāre āha. Gahitāva honti tappaṭibaddhattā.",
  "tika-abh02t0:57": "Saṅkhārakkhandhaniddesavaṇṇanā niṭṭhitā.",
  "tika-abh02t0:58": "Pakiṇṇakakathāvaṇṇanā",
  "tika-abh02t0:59": "Samuggama-saddo sañjātiyaṁ ādiuppattiyaṁ niruḷho. Taṁtaṁpaccayasamāyoge hi purimabhavasaṅkhātā purimantato uddhaṅgamanaṁ samuggamo, sandhiyaṁ vā paṭisandhiyaṁ uggamo samuggamo. So pana yattha pañcakkhandhā paripuṇṇā samuggacchanti, tattheva dassito. Etena nayena aparipuṇṇakhandhasamuggamo ekavokāracatuvokāresu sakkā viññātunti. Atha vā yathādhigatānaṁ pañcannampi khandhānaṁ saha uggamo uppatti samuggamo. Etasmiṁ atthe vikaluppatti asaṅgahitā hoti. Himavantappadese jātimantaeḷakalomaṁ jātiuṇṇā. Sappimaṇḍabindūti evaṁ etthāpi bindu-saddo yojetabbo. Evaṁvaṇṇappaṭibhāganti evaṁvaṇṇaṁ evaṁsaṇṭhānañca. Paṭibhajanaṁ vā paṭibhāgo, sadisatābhajanaṁ sadisatāpattīti attho. Evaṁvidho vaṇṇappaṭibhāgo etassāti evaṁvaṇṇappaṭibhāgaṁ.",
  "tika-abh02t0:60": "Santatisīsānīti santatimūlāni, santatikoṭṭhāsā vā. Anekindriyasamāhārabhāvato hi padhānaṅgaṁ ‘‘sīsa’’nti vuccati, evaṁ vatthudasakādikoṭṭhāsā anekarūpasamudāyabhūtā ‘‘sīsānī’’ti vuttānīti.",
  "tika-abh02t0:61": "Pañcakkhandhā paripuṇṇā hontīti gaṇanāpāripūriṁ sandhāya vuttaṁ, na tassa tassa khandhassa paripuṇṇataṁ. Kammasamuṭṭhānapaveṇiyā vuttattā ‘‘utucittāhārajapaveṇī ca ettakaṁ kālaṁ atikkamitvā hotī’’tiādinā vattabbā siyā, taṁ pana ‘‘pubbāparato’’ti ettha vakkhatīti akathetvā kammajapaveṇī ca na sabbā vuttāti avuttaṁ dassetuṁ opapātikasamuggamo nāma dassito. Evaṁ…pe… pañcakkhandhā paripuṇṇā hontīti paripuṇṇāyatanānaṁ vasena nayo dassito, aparipuṇṇāyatanānaṁ pana kāmāvacarānaṁ rūpāvacarānaṁ parihīnāyatanassa vasena santatisīsahāni veditabbā.",
  "tika-abh02t0:62": "Pubbāparatoti ayaṁ vicāraṇā na pañcannaṁ khandhānaṁ uppattiyaṁ, atha kho tesaṁ rūpasamuṭṭhāpaneti daṭṭhabbā. Taṁ dassento āha ‘‘evaṁ panā’’tiādi. Apacchāapure uppannesūti etena saṁsayakāraṇaṁ dasseti. Sahuppannesu hi idameva paṭhamaṁ rūpaṁ samuṭṭhāpeti, idaṁ pacchāti adassitaṁ na sakkā viññātuṁ. Ettha ca ‘‘pubbāparato’’ti etissā vicāraṇāya vatthubhāvena paṭisandhiyaṁ uppannā pavattā pañcakkhandhā gahitā. Tattha ca niddhāraṇe bhummaniddesoti ‘‘rūpaṁ paṭhamaṁ rūpaṁ samuṭṭhāpetī’’ti āha. Aññathā bhāvenabhāvalakkhaṇatthe bhummaniddese sati rūpassa rūpasamuṭṭhāpanakkhaṇe kammassapi rūpasamuṭṭhānaṁ vadantīti ubhayanti vattabbaṁ siyāti. Rūpārūpasantatiñca gahetvā ayaṁ vicāraṇā pavattāti ‘‘rūpaṁ paṭhamaṁ rūpaṁ samuṭṭhāpetī’’ti vuttaṁ. Aññathā paṭisandhikkhaṇe eva vijjamāne gahetvā vicāraṇāya kariyamānāya arūpassa rūpasamuṭṭhāpanameva natthīti pubbāparasamuṭṭhāpanavicāraṇāva idha na upapajjatīti vattabbaṁ siyāti. Vatthu uppādakkhaṇe dubbalaṁ hotīti sabbarūpānaṁ uppādakkhaṇe dubbalataṁ sandhāya vuttaṁ. Tadā hi taṁ pacchājātapaccayarahitaṁ āhārādīhi ca anupatthaddhanti ‘‘dubbala’’nti vuttaṁ. Kammavegakkhittattāti idaṁ satipi bhavaṅgassa kammajabhāve sāyaṁ vipākasantati paṭisandhikkhaṇe purimabhavaṅgasamuṭṭhāpakato aññena kammunā khittā viya appatiṭṭhitā, tato parañca samānasantatiyaṁ anantarapaccayaṁ purejātapaccayañca labhitvā patiṭṭhitāti imamatthaṁ sandhāya vuttaṁ.",
  "tika-abh02t0:63": "Paveṇī ghaṭiyatīti cakkhādivatthusantati ekasmiṁ vijjamāne eva aññassa nirodhuppattivasena ghaṭiyati, na cutipaṭisandhinissayavatthūnaṁ viya vicchedappavattīti attho. Aṅgatoti jhānaṅgato. Jhānaṅgāni hi cittena saha rūpasamuṭṭhāpakāni, tesaṁ anubaladāyakāni maggaṅgādīni tesu vijjamānesu visesarūpappavattidassanato. Atha vā yāni cittaṅgāni cetanādīni cittassa rūpasamuṭṭhāpane aṅgabhāvaṁ sahāyabhāvaṁ gacchanti, tesaṁ baladāyakehi jhānaṅgādīhi aparihīnanti attho. Tato parihīnattā hi cakkhuviññāṇādīni rūpaṁ na samuṭṭhāpentīti. Yo pana vadeyya ‘‘paṭisandhicittena sahajātavatthu tassa ṭhitikkhaṇe ca bhaṅgakkhaṇe ca purejātanti katvā paccayavekallābhāvato tasmiṁ khaṇadvaye rūpaṁ samuṭṭhāpetū’’ti, taṁ nivārento āha ‘‘yadi hi citta’’ntiādi. Tattha ṭhitibhaṅgakkhaṇesupi tesaṁ dhammānaṁ vatthu purejātaṁ na hotīti na vattabbamevetanti anujāni, tatthāpi dosaṁ dasseti. Yadi tadā rūpaṁ samuṭṭhāpeyya, tava matena paṭisandhicittampi samuṭṭhāpeyya, tadā pana rūpuppādanameva natthi. Yadā ca rūpuppādanaṁ, tadā uppādakkhaṇe tava matenapi paccayavekallameva paṭisandhikkhaṇe purejātanissayābhāvato, tasmā paṭisandhicittaṁ rūpaṁ na samuṭṭhāpetīti ayamettha adhippāyo. Uppādakkhaṇe aṭṭha rūpāni gahetvā uṭṭhahati. Kasmā? Arūpadhammānaṁ anantarādipaccayavasena savegānaṁ paripuṇṇabalānameva uppattito.",
  "tika-abh02t0:64": "Avisayatāyāti agatapubbassa gāmassa āgantukassa avisayabhāvato. Appahutatāyāti tattha tassa anissarabhāvato. Cittasamuṭṭhāna…pe… ṭhitānīti idaṁ yehākārehi cittasamuṭṭhānarūpānaṁ cittacetasikā paccayā honti, tehi sabbehi paṭisandhiyaṁ cittacetasikā samatiṁsakammajarūpānaṁ yathāsambhavaṁ paccayā hontīti katvā vuttaṁ.",
  "tika-abh02t0:65": "Vaṭṭamūlanti taṇhā avijjā vuccati. Cuticittena uppajjamānaṁ rūpaṁ tato purimatarehi uppajjamānaṁ viya na bhavantare uppajjatīti vaṭṭamūlassa vūpasantattā anuppatti vicāretabbā.",
  "tika-abh02t0:66": "Rūpassanatthitāyāti rūpānaṁ nissaraṇattā arūpassa, virāgavasena pahīnattā uppādetabbassa abhāvaṁ sandhāya vuttaṁ. Rūpokāse vā rūpaṁ atthīti katvā rūpapaccayānaṁ rūpuppādanaṁ hoti, arūpaṁ pana rūpassa okāso na hotīti yasmiṁ rūpe sati cittaṁ aññaṁ rūpaṁ uppādeyya, tadeva tattha natthīti attho. Purimarūpassapi hi paccayabhāvo atthi puttassa pitisadisatādassanatoti.",
  "tika-abh02t0:67": "Utu pana paṭhamaṁ rūpaṁ samuṭṭhāpeti paṭisandhicittassa ṭhitikkhaṇe samuṭṭhāpanatoti adhippāyo. Utu nāma cesa dandhanirodhotiādi utussa ṭhānakkhaṇe uppādane kāraṇadassanatthaṁ arūpānaṁ uppādakāladassanatthañca vuttaṁ. Dandhanirodhattā hi so ṭhitikkhaṇe balavāti tadā rūpaṁ samuṭṭhāpeti, tasmiṁ dharante eva khippanirodhattā soḷasasu cittesu uppannesu paṭisandhianantaraṁ cittaṁ utunā samuṭṭhite rūpe puna samuṭṭhāpetīti adhippāyo. Tasmiṁ dharante eva soḷasa cittāni uppajjitvā nirujjhantīti etena pana vacanena yadi uppādanirodhakkhaṇā dharamānakkhaṇe eva gahitā, ‘‘soḷasacittakkhaṇāyukaṁ rūpa’’nti vuttaṁ hoti, athuppādakkhaṇaṁ aggahetvā nirodhakkhaṇova gahito, ‘‘sattarasacittakkhaṇāyuka’’nti, sace nirodhakkhaṇaṁ aggahetvā uppādakkhaṇo gahito, ‘‘adhikasoḷasacittakkhaṇāyuka’’nti, yadi pana uppādanirodhakkhaṇā dharamānakkhaṇe na gahitā, ‘‘adhikasattarasacittakkhaṇāyuka’’nti. Yasmā pana ‘‘tesu paṭisandhianantara’’nti paṭisandhipi tassa dharamānakkhaṇe uppannesu gahitā, tasmā uppādakkhaṇo dharamānakkhaṇe gahitoti nirodhakkhaṇe aggahite adhikasoḷasacittakkhaṇāyukatā vakkhamānā, gahite vā soḷasacittakkhaṇāyukatā adhippetāti veditabbā.",
  "tika-abh02t0:68": "Ojā kharāti savatthukaṁ ojaṁ sandhāyāha. Sabhāvato sukhumāya hi ojāya vatthuvasena atthi oḷārikasukhumatāti.",
  "tika-abh02t0:69": "Cittañcevāti cittassa pubbaṅgamatāya vuttaṁ, taṁsampayuttakāpi pana rūpasamuṭṭhāpakā hontīti. Yathāha ‘‘hetū hetusampayuttakānaṁ dhammānaṁ taṁsamuṭṭhānānañca rūpānaṁ hetupaccayena paccayo’’tiādi (paṭṭhā. 1.1.1). Cittanti vā cittuppādaṁ gaṇhāti, na kammacetanaṁ viya ekadhammameva avijjamānaṁ. Kammasamuṭṭhānañca taṁsampayuttehipi samuṭṭhitaṁ hotūti ce? Na, tehi samuṭṭhitabhāvassa avuttattā, avacanañca tesaṁ kenaci paccayena paccayabhāvābhāvato.",
  "tika-abh02t0:70": "Addhānaparicchedatoti kālaparicchedato. Tattha ‘‘sattarasa cittakkhaṇā rūpassa addhā, rūpassa sattarasamo bhāgo arūpassā’’ti eso addhānaparicchedo adhippeto. Paṭisandhikkhaṇeti idaṁ nayadassanamattaṁ daṭṭhabbaṁ tato parampi rūpārūpānaṁ sahuppattisabbhāvato, na panetaṁ paṭisandhikkhaṇe asahuppattiabhāvaṁ sandhāya vuttanti daṭṭhabbaṁ, paṭisandhicittassa ṭhitibhaṅgakkhaṇesupi rūpuppattiṁ sayameva vakkhatīti. Phalappattanidassanena ca rūpārūpānaṁ asamānakālataṁ nidasseti, na sahuppādaṁ tadatthaṁ anāraddhattā. Sahuppādena pana asamānakālatā sukhadīpanā hotīti taṁdīpanatthameva sahuppādaggahaṇaṁ.",
  "tika-abh02t0:71": "Yadi evaṁ rūpārūpānaṁ asamānaddhattā arūpaṁ ohāya rūpassa pavatti āpajjatīti etassā nivāraṇatthamāha ‘‘tattha kiñcāpī’’tiādi. Ekappamāṇāvāti nirantaraṁ pavattamānesu rūpārūpadhammesu nicchiddesu arūparahitaṁ rūpaṁ, rūparahitaṁ vā arūpaṁ natthīti katvā vuttaṁ. Ayañca kathā pañcavokāre kammajarūpappavattiṁ nibbānapaṭibhāganirodhasamāpattirahitaṁ sandhāya katāti daṭṭhabbā. Pade padanti attano pade eva padaṁ nikkhipanto viya lahuṁ lahuṁ akkamitvāti attho. Anohāyāti yāva cuti, tāva avijahitvā, cutikkhaṇe pana saheva nirujjhantīti. Yasmiñcaddhāne aññamaññaṁ anohāya pavatti, so ca paṭisandhicutiparicchinno ukkaṁsato etesaṁ addhāti. Evanti etena pubbe vuttaṁ avakaṁsato addhāpakāraṁ imañca saṅgaṇhātīti daṭṭhabbaṁ.",
  "tika-abh02t0:72": "Ekuppādanānānirodhatoti etaṁ dvayamapi saha gahetvā rūpārūpānaṁ ‘‘ekuppādanānānirodhato’’ti eko daṭṭhabbākāro vuttoti daṭṭhabbo. Evaṁ ito paresupi. Pacchimakammajaṁ ṭhapetvāti tassa cuticittena saha nirujjhanato nānānirodho natthīti katvā vuttanti vadanti. Tassa pana ekuppādopi natthi heṭṭhā soḷasake pacchimassa bhaṅgakkhaṇe uppattivacanato. Yadi pana yassa ekuppādanānānirodhā dvepi na santi, taṁ ṭhapetabbaṁ. Sabbampi cittassa bhaṅgakkhaṇe uppannaṁ ṭhapetabbaṁ siyā, pacchimakammajassa pana uppattito parato cittesu pavattamānesu kammajarūpassa anuppattito vajjetabbaṁ gahetabbañca tadā natthīti ‘‘pacchimakammajaṁ ṭhapetvā’’ti vuttanti veditabbaṁ. Tato pubbe pana aṭṭhacattālīsakammajarūpapaveṇī atthīti tattha yaṁ cittassa uppādakkhaṇe uppannaṁ, taṁ aññassa uppādakkhaṇe nirujjhatīti ‘‘ekuppādanānānirodha’’nti gahetvā ṭhitibhaṅgakkhaṇesu uppannarūpāni vajjetvā evaṁ ekuppādanānānirodhato veditabbāti yojanā katāti daṭṭhabbā. Tañhi rūpaṁ arūpena, arūpañca tena ekuppādanānānirodhanti. Tattha saṅkhalikassa viya sambandho paveṇīti katvā aṭṭhacattālīsakammajiyavacanaṁ kataṁ, aññathā ekūnapaññāsakammajiyavacanaṁ kattabbaṁ siyā.",
  "tika-abh02t0:73": "Nānuppāda…pe… pacchimakammajena dīpetabbāti tena sudīpanattā vuttaṁ. Etena hi nayena sakkā tato pubbepi ekassa cittassa bhaṅgakkhaṇe uppannarūpaṁ aññassapi bhaṅgakkhaṇe eva nirujjhatīti taṁ arūpena, arūpañca tena nānuppādaṁ ekanirodhanti viññātunti. Ubhayatthāpi pana aññassa cittassa ṭhitikkhaṇe uppannaṁ rūpaṁ aññassa ṭhitikkhaṇe, tassa ṭhitikkhaṇe uppajjitvā ṭhitikkhaṇe eva nirujjhanakaṁ arūpañca na saṅgahitaṁ, taṁ ‘‘nānuppādato nānānirodhato’’ti ettheva saṅgahaṁ gacchatīti veditabbaṁ. Catusantatikarūpena hi nānuppādanānānirodhatādīpanā ettha ṭhitikkhaṇe uppannassa dassitattā adassitassa vasena nayadassanaṁ hotīti. Samatiṁsakammajarūpesu eva ṭhitassapi gabbhe gatassa maraṇaṁ atthīti tesaṁ eva vasena pacchimakampi yojitaṁ. Amarā nāma bhaveyyuṁ, kasmā? Yathā channaṁ vatthūnaṁ pavatti , evaṁ taduppādakakammeneva bhavaṅgādīnañca tabbatthukānaṁ pavattiyā bhavitabbanti. Na hi taṁ kāraṇaṁ atthi, yena taṁ kammajesu ekaccaṁ pavatteyya, ekaccaṁ na pavatteyyāti. Tasmā āyuusmāviññāṇādīnaṁ jīvitasaṅkhārānaṁ anūnattā vuttaṁ ‘‘amarā nāma bhaveyyu’’nti.",
  "tika-abh02t0:74": "‘‘Uppādakkhaṇe uppannaṁ aññassa uppādakkhaṇe nirujjhati, ṭhitikkhaṇe uppannaṁ aññassa ṭhitikkhaṇe, bhaṅgakkhaṇe uppannaṁ aññassa bhaṅgakkhaṇe nirujjhatī’’ti idaṁ aṭṭhakathāyaṁ āgatattā vuttanti adhippāyo. Attano panādhippāyaṁ uppādakkhaṇe uppannaṁ nirodhakkhaṇe, ṭhitikkhaṇe uppannañca uppādakkhaṇe, bhaṅgakkhaṇe uppannaṁ ṭhitikkhaṇe nirujjhatīti dīpetiyeva. Evañca katvā addhānaparicchede ‘‘taṁ pana sattarasamena cittena saddhiṁ nirujjhatī’’ti (vibha. aṭṭha. 26 pakiṇṇakakathā) vuttaṁ. Imāya pāḷiyā virujjhati, kasmā? Catusamuṭṭhānikarūpassapi samānāyukatāya bhavitabbattāti adhippāyo. Yathā pana etehi yojitaṁ, tathā rūpassa ekuppādanānānirodhatā nānuppādekanirodhatā ca natthiyeva.",
  "tika-abh02t0:75": "Yā pana etehi rūpassa sattarasacittakkhaṇāyukatā vuttā, yā ca aṭṭhakathāyaṁ tatiyabhāgādhikasoḷasacittakkhaṇāyukatā, sā paṭiccasamuppādavibhaṅgaṭṭhakathāyaṁ (vibha. aṭṭha. 227) atītārammaṇāya cutiyā anantarā paccuppannārammaṇaṁ paṭisandhiṁ dassetuṁ ‘‘ettāvatā ekādasa cittakkhaṇā atītā honti, tathā pañcadasa cittakkhaṇā atītā honti, athāvasesapañcacittaekacittakkhaṇāyuke tasmiṁ yevārammaṇe paṭisandhicittaṁ uppajjatī’’ti dassitena soḷasacittakkhaṇāyukabhāvena virujjhati. Na hi sakkā ‘‘ṭhitikkhaṇe eva rūpaṁ āpāthamāgacchatī’’ti vattuṁ. Tathā hi sati na rūpassa ekādasa vā pañcadaseva vā cittakkhaṇā atītā, atha kho atirekaekādasapañcadasacittakkhaṇā. Tasmā yadipi pañcadvāre ṭhitippattameva rūpaṁ pasādaṁ ghaṭṭetīti yujjeyya, manodvāre pana uppādakkhaṇepi āpāthamāgacchatīti icchitabbametaṁ. Na hi manodvāre atītādīsu kiñci āpāthaṁ nāgacchatīti. Manodvāre ca evaṁ vuttaṁ ‘‘ekādasa cittakkhaṇā atītā, athāvasesapañcacittakkhaṇāyuke’’ti (vibha. aṭṭha. 227).",
  "tika-abh02t0:76": "Yo cettha cittassa ṭhitikkhaṇo vutto, so ca atthi natthīti vicāretabbo. Cittayamake (yama. 2.cittayamaka.102) hi ‘‘uppannaṁ uppajjamānanti? Bhaṅgakkhaṇe uppannaṁ, no ca uppajjamāna’’nti ettakameva vuttaṁ, na vuttaṁ ‘‘ṭhitikkhaṇe bhaṅgakkhaṇe cā’’ti. Tathā ‘‘nuppajjamānaṁ nuppannanti? Bhaṅgakkhaṇe nuppajjamānaṁ, no ca nuppanna’’nti ettakameva vuttaṁ, na vuttaṁ ‘‘ṭhitikkhaṇe bhaṅgakkhaṇe cā’’ti. Evaṁ ‘‘na niruddhaṁ na nirujjhamānaṁ, na nirujjhamānaṁ na niruddha’’nti etesaṁ paripuṇṇavissajjane ‘‘uppādakkhaṇe anāgatañcā’’ti vatvā ‘‘ṭhitikkhaṇe’’ti avacanaṁ, atikkantakālavāre ca ‘‘bhaṅgakkhaṇe cittaṁ uppādakkhaṇaṁ vītikkanta’’nti vatvā ‘‘ṭhitikkhaṇe’’ti avacanaṁ ṭhitikkhaṇābhāvaṁ cittassa dīpeti. Suttesupi hi ‘‘ṭhitassa aññathattaṁ paññāyatī’’ti tasseva (saṁ. ni. 3.38; a. ni. 3.47) ekassa aññathattābhāvato ‘‘yassā aññathattaṁ paññāyati, sā santatiṭhitī’’ti na na sakkā vattunti, vijjamānaṁ vā khaṇadvayasamaṅgiṁ ṭhitanti.",
  "tika-abh02t0:77": "Yo cettha cittanirodhakkhaṇe rūpuppādo vutto, so ca vicāretabbo ‘‘yassa vā pana samudayasaccaṁ nirujjhati, tassa dukkhasaccaṁ uppajjatīti? Noti vutta’’nti (yama. 1.saccayamaka.136). Yo ca cittassa uppādakkhaṇe rūpanirodho vutto, so ca vicāretabbo ‘‘yassa kusalā dhammā uppajjanti, tassa abyākatā dhammā nirujjhantīti? Notiādi (yama. 3.dhammayamaka.163) vutta’’nti. Na ca cittasamuṭṭhānarūpameva sandhāya paṭikkhepo katoti sakkā vattuṁ cittasamuṭṭhānarūpādhikārassa abhāvā, abyākatasaddassa ca cittasamuṭṭhānarūpesveva appavattito. Yadi saṅkhārayamake kāyasaṅkhārassa cittasaṅkhārena sahuppādekanirodhavacanato abyākata-saddena cittasamuṭṭhānamevettha gahitanti kāraṇaṁ vadeyya, tampi akāraṇaṁ. Na hi tena vacanena aññarūpānaṁ cittena sahuppādasahanirodhapaṭikkhepo kato, nāpi nānuppādanānānirodhānujānanaṁ, neva cittasamuṭṭhānato aññassa abyākatabhāvanivāraṇañca kataṁ, tasmā tathā appaṭikkhittānānuññātānivāritābyākatabhāvānaṁ sahuppādasahanirodhādikānaṁ kammajādīnaṁ etena cittassa uppādakkhaṇe nirodho paṭikkhittoti na sakkā kammajādīnaṁ cittassa uppādakkhaṇe nirodhaṁ vattuṁ. Yamakapāḷianussaraṇe ca sati uppādānantaraṁ cittassa bhijjamānatāti tasmiṁ khaṇe cittaṁ na ca rūpaṁ samuṭṭhāpeti vinassamānattā, nāpi ca aññassa rūpasamuṭṭhāpakassa sahāyabhāvaṁ gacchatīti paṭisandhicittena sahuppanno utu tadanantarassa cittassa uppādakkhaṇe rūpaṁ samuṭṭhāpeyya. Evañca sati rūpārūpānaṁ ādimhi saha rūpasamuṭṭhāpanato pubbāparatoti idampi natthi, atilahuparivattañca cittanti yena sahuppajjati, taṁ cittakkhaṇe rūpaṁ uppajjamānamevāti sakkā vattuṁ. Teneva hi taṁ paṭisandhito uddhaṁ acittasamuṭṭhānānaṁ attanā saha uppajjamānānaṁ na kenaci paccayena paccayo hoti, tadanantarañca taṁ ṭhitippattanti tadanantaraṁ cittaṁ tassa pacchājātapaccayo hoti, na sahajātapaccayoti. Yadi evaṁ ‘‘yassa kāyasaṅkhāro uppajjati, tassa vacīsaṅkhāro nirujjhatīti? No’’ti (yama. 2.saṅkhārayamaka.128), vattabbanti ce? Na, cittanirodhakkhaṇe rūpuppādārambhābhāvatoti. Nippariyāyena hi cittassa uppādakkhaṇe eva rūpaṁ uppajjamānaṁ hoti, cittakkhaṇe pana avītivatte taṁ attano rūpasamuṭṭhāpanapurejātapaccayakiccaṁ na karoti, arūpañca tassa pacchājātapaccayo na hotīti ṭhitippattivisesālābhaṁ sandhāya pariyāyena idaṁ vuttanti.",
  "tika-abh02t0:78": "Tato paraṁ panāti etassa ‘‘ettha pana yadeta’’ntiādikāyapi saṅgahakathāya niṭṭhitāya purimakathāya sanniṭṭhānato ‘‘tato paṭṭhāya kammajarūpapaveṇī na pavattatī’’ti etena saha sambandhoti cutito paranti attho.",
  "tika-abh02t0:79": "Rūpaṁ pana rūpena sahātiādinā yathā aṭṭhakathāyaṁ vuttaṁ, tathā ekuppādekanirodhatā rūpānaṁ arūpehi, arūpānaṁ rūpehi ca natthīti katvā rūpānaṁ rūpeheva, arūpānañca arūpehi yojitā.",
  "tika-abh02t0:80": "Sarīrassarūpaṁ avayavabhūtanti attho, ghanabhūto puñjabhāvo ghanapuñjabhāvo, na tilamuggādipuñjā viya sithilasambandhanānaṁ puñjoti attho. Ekuppādāditāti yathāvutte tayo pakāre āha.",
  "tika-abh02t0:81": "Heṭṭhāti rūpakaṇḍavaṇṇanāyaṁ. Parinipphannāva hontīti vikārarūpādīnañca rūpakaṇḍavaṇṇanāyaṁ parinipphannatāpariyāyo vuttoti katvā vuttaṁ. Parinipphannanipphannānaṁ ko visesoti? Pubbantāparantaparicchinno paccayehi nipphādito tilakkhaṇāhato sabhāvadhammo parinipphanno, nipphanno pana asabhāvadhammopi hoti nāmaggahaṇasamāpajjanādivasena nipphādiyamānoti. Nirodhasamāpatti panāti etena sabbampi upādāpaññattiṁ tadekadesena dassetīti veditabbaṁ.",
  "tika-abh02t0:82": "Pakiṇṇakakathāvaṇṇanā niṭṭhitā.",
  "tika-abh02t0:83": "Kamādivinicchayakathāvaṇṇanā",
  "tika-abh02t0:84": "Dassanenapahātabbātiādinā paṭhamaṁ pahātabbā paṭhamaṁ vuttā, dutiyaṁ pahātabbā dutiyanti ayaṁ pahānakkamo. Anupubbapaṇītā bhūmiyo anupubbena vavatthitāti tāsaṁ vasena desanāya bhūmikkamo. ‘‘Cattāro satipaṭṭhānā’’tiādiko (saṁ. ni. 5.372, 382, 383; vibha. 355) ekakkhaṇepi satipaṭṭhānādisambhavato desanākkamova. Dānakathādayo anupubbukkaṁsato kathitā, uppattiādivavatthānābhāvato pana dānādīnaṁ idha desanākkamavacanaṁ. Desanākkamoti ca yathāvuttavavatthānābhāvato anekesaṁ vacanānaṁ saha pavattiyā asambhavato yena kenaci pubbāpariyena desetabbattā tena tenādhippāyena desanāmattasseva kamo vuccati. Abhedena hīti rūpādīnaṁ bhedaṁ akatvā piṇḍaggahaṇenāti attho. Cakkhuādīnampi visayabhūtanti ekadesena rūpakkhandhaṁ samudāyabhūtaṁ vadati. Evanti ettha vuttanayenāti adhippāyo. ‘‘Chadvārādhipati rājā’’ti (dha. pa. aṭṭha. 2.erakapattanāgarājavatthu) ‘‘manopubbaṅgamā dhammā’’ti (dha. pa. 1-2) ca vacanato viññāṇaṁ adhipati.",
  "tika-abh02t0:85": "Rūpakkhandhe ‘‘sāsavaṁ upādāniya’’nti vacanaṁ anāsavānaṁ dhammānaṁ sabbhāvato rūpakkhandhassa taṁsabhāvatānivattanatthaṁ, na anāsavarūpanivattanatthanti. Anāsavāva khandhesu vuttāti ettha aṭṭhānappayutto eva-saddo daṭṭhabbo, anāsavā khandhesveva vuttāti attho.",
  "tika-abh02t0:86": "Sabbasaṅkhatānaṁ sabhāgena ekajjhaṁ saṅgaho sabbasaṅkhatasabhāgekasaṅgaho. Sabhāgasabhāgena hi saṅgayhamānā sabbasaṅkhatā phassādayo pañcakkhandhā honti. Tattha ruppanādisāmaññena samānakoṭṭhāsā ‘‘sabhāgā’’ti veditabbā. Tesu saṅkhatābhisaṅkharaṇakiccaṁ āyūhanarasāya cetanāya balavanti sā ‘‘saṅkhārakkhandho’’ti vuttā, aññe ca ruppanādivisesalakkhaṇarahitā phassādayo saṅkhatābhisaṅkharaṇasāmaññenāti daṭṭhabbā. Phusanādayo pana sabhāvā visuṁ khandha-saddavacanīyā na hontīti dhammasabhāvaviññunā tathāgatena phassakhandhādayo na vuttāti daṭṭhabbāti. ‘‘Ye keci, bhikkhave, samaṇā vā brāhmaṇā vā sassatavādā sassataṁ lokañca paññapenti attānañca, sabbe te imeyeva pañcupādānakkhandhe nissāya paṭicca, etesaṁ vā aññatara’’ntiādīnañca suttānaṁ vasena attattaniyagāhavatthussa etaparamatā daṭṭhabbā, etena ca vakkhamānasuttavasena ca khandhe eva nissāya parittārammaṇādivasena na vattabbā ca diṭṭhi uppajjati, khandhanibbānavajjassa sabhāvadhammassa abhāvatoti vuttaṁ hoti. Aññesañca khandha-saddavacanīyānaṁ sīlakkhandhādīnaṁ sabbhāvato na pañcevāti etaṁ codanaṁ nivattetumāha ‘‘aññesañca tadavarodhato’’ti.",
  "tika-abh02t0:87": "Dukkhadukkhavipariṇāmadukkhasaṅkhāradukkhatāvasena vedanāya ābādhakattaṁ daṭṭhabbaṁ. Rāgādisampayuttassa vipariṇāmādidukkhassa itthipurisādiākāraggāhikā taṁtaṁsaṅkappamūlabhūtā saññā samuṭṭhānaṁ. Rogassa pittādīni viya āsannakāraṇaṁ samuṭṭhānaṁ, utubhojanavesamādīni viya mūlakāraṇaṁ nidānaṁ. ‘‘Cittassaṅgabhūtā cetasikā’’ti cittaṁ gilānūpamaṁ vuttaṁ, sukhasaññādivasena vedanākāraṇāya hetubhāvato vedanābhojanassa chādāpanato ca saññā aparādhūpamā byañjanūpamā ca, ‘‘pañca vadhakā paccatthikāti kho, bhikkhave, pañcannetaṁ upādānakkhandhānaṁ adhivacana’’nti āsivisūpame (saṁ. ni. 4.238) vadhakāti vuttā, ‘‘bhāroti kho, bhikkhave, pañcannetaṁ upādānakkhandhānaṁ adhivacana’’nti bhārasutte (saṁ. ni. 3.22) bhārāti, ‘‘atītaṁpāhaṁ addhānaṁ rūpena khajjiṁ, seyyathāpāhaṁ etarahi paccuppannena rūpena khajjāmi, ahañceva kho pana anāgataṁ rūpaṁ abhinandeyyaṁ, anāgatenapāhaṁ rūpena khajjeyyaṁ. Seyyathāpetarahi khajjāmī’’tiādinā khajjanīyapariyāyena (saṁ. ni. 3.79) khādakāti , ‘‘so aniccaṁ rūpaṁ ‘aniccaṁ rūpa’nti yathābhūtaṁ nappajānātī’’tiādinā yamakasutte (saṁ. ni. 3.85) aniccādikāti. Yadipi imasmiṁ vibhaṅge avisesena khandhā vuttā, bāhullena pana upādānakkhandhānaṁ tadantogadhānaṁ daṭṭhabbatā vuttāti veditabbāti.",
  "tika-abh02t0:88": "Desitādiccabandhunāti desitaṁ ādiccabandhunā, desitāni vā. Gāthāsukhatthaṁ anunāsikalopo, nikāralopo vā kato.",
  "tika-abh02t0:89": "Gahetuṁ na sakkāti niccādivasena gahetuṁ na yuttanti attho.",
  "tika-abh02t0:90": "Rūpena saṇṭhānena phalakasadiso dissamāno kharabhāvābhāvā phalakakiccaṁ na karotīti ‘‘na sakkā taṁ gahetvā phalakaṁ vā āsanaṁ vā kātu’’nti āha. Na tathā tiṭṭhatīti niccādikā na hotīti attho, taṇhādiṭṭhīhi vā niccādiggahaṇavasena uppādādianantaraṁ bhijjanato gahitākārā hutvā na tiṭṭhatīti attho. Koṭisatasahassasaṅkhyāti idaṁ na gaṇanaparicchedadassanaṁ, bahubhāvadassanameva panetaṁ daṭṭhabbaṁ. Udakajallakanti udakalasikaṁ. Yathā udakatale bindunipātajanito vāto udakajallakaṁ saṅkaḍḍhitvā puṭaṁ katvā pupphuḷaṁ nāma karoti, evaṁ vatthumhi ārammaṇāpāthagamanajanito phasso anupacchinnaṁ kilesajallaṁ sahakārīpaccayantarabhāvena saṅkaḍḍhitvā vedanaṁ nāma karoti. Idañca kilesehi mūlakāraṇabhūtehi ārammaṇassādanabhūtehi ca nibbattaṁ vaṭṭagatavedanaṁ sandhāya vuttanti veditabbaṁ. Ukkaṭṭhaparicchedena vā cattāro paccayā vuttā, ūnehipi pana uppajjateva.",
  "tika-abh02t0:91": "Nānālakkhaṇoti vaṇṇagandharasaphassādīhi nānāsabhāvo. Māyāya dassitaṁ rūpaṁ ‘‘māyā’’ti āha. Pañcapi upādānakkhandhā asubhādisabhāvā eva kilesāsucivatthubhāvāditoti asubhādito daṭṭhabbā eva. Tathāpi katthaci koci viseso sukhaggahaṇīyo hotīti āha ‘‘visesato cā’’tiādi. Tattha cattāro satipaṭṭhānā catuvipallāsappahānakarāti tesaṁ gocarabhāvena rūpakkhandhādīsu asubhādivasena daṭṭhabbatā vuttā.",
  "tika-abh02t0:92": "Khandhehi na vihaññati parividitasabhāvattā. Vipassakopi hi tesaṁ vipattiyaṁ na dukkhamāpajjati, khīṇāsavesu pana vattabbameva natthi. Te hi āyatimpi khandhehi na bādhīyantīti . Kabaḷīkārāhāraṁ parijānātīti ‘‘āhārasamudayā rūpasamudayo’’ti (saṁ. ni. 3.56-57) vuttattā ajjhattikarūpe chandarāgaṁ pajahanto tassa samudayabhūte kabaḷīkārāhārepi chandarāgaṁ pajahatīti attho, ayaṁ pahānapariññā. Ajjhattikarūpaṁ pana pariggaṇhanto tassa paccayabhūtaṁ kabaḷīkārāhārampi pariggaṇhātīti ñātapariññā. Tassa ca udayavayānupassī hotīti tīraṇapariññā ca yojetabbā. Kāmarāgabhūtaṁ abhijjhaṁ sandhāya ‘‘abhijjhākāyagantha’’nti āha. Asubhānupassanāya hi kāmarāgappahānaṁ hotīti. Kāmarāgamukhena vā sabbalobhappahānaṁ vadati. ‘‘Phassapaccayā vedanā’’ti vuttattā āhāraparijānane vuttanayena phassaparijānanañca yojetabbaṁ.",
  "tika-abh02t0:93": "Sukhatthameva bhavapatthanā hotīti vedanāya taṇhaṁ pajahanto bhavoghaṁ uttarati. Sabbaṁ vedanaṁ dukkhato passanto attano parena apubbaṁ dukkhaṁ uppāditaṁ, sukhaṁ vā vināsitaṁ na passati, tato ‘‘anatthaṁ me acarī’’tiādiāghātavatthuppahānato byāpādakāyaganthaṁ bhindati. ‘‘Sukhabahule sugatibhave suddhī’’ti gahetvā gosīlagovatādīhi suddhiṁ parāmasanto sukhapatthanāvaseneva parāmasatīti vedanāya taṇhaṁ pajahanto sīlabbatupādānaṁ na upādiyati. Manosañcetanā saṅkhārakkhandhova, saññā pana taṁsampayuttāti saññāsaṅkhāre anattato passanto manosañcetanāya chandarāgaṁ pajahati eva, tañca pariggaṇhāti tīreti cāti ‘‘saññaṁ saṅkhāre…pe… parijānātī’’ti vuttaṁ.",
  "tika-abh02t0:94": "Avijjāya viññāṇe ghanaggahaṇaṁ hotīti ghanavinibbhogaṁ katvā taṁ aniccato passanto avijjoghaṁ uttarati. Mohabaleneva sīlabbataparāmāsaṁ hotīti taṁ pajahanto sīlabbataparāmāsakāyaganthaṁ bhindati.",
  "tika-abh02t0:95": "‘‘Yañca kho etaṁ, bhikkhave, vuccati cittaṁ itipi mano itipi viññāṇaṁ itipi, tatrāssutavā puthujjano nālaṁ nibbindituṁ, nālaṁ virajjituṁ, nālaṁ vimuccituṁ. Taṁ kissa hetu? Dīgharattaṁhetaṁ, bhikkhave, assutavato puthujjanassa ajjhositaṁ mamāyitaṁ parāmaṭṭhaṁ ‘etaṁ mama, esohamasmi, eso me attā’’ti (saṁ. ni. 2.61) –",
  "tika-abh02t0:96": "Vacanato viññāṇaṁ niccato passanto diṭṭhupādānaṁ upādiyatīti aniccato passanto taṁ na upādiyatīti.",
  "tika-abh02t0:97": "Kamādivinicchayakathāvaṇṇanā niṭṭhitā.",
  "tika-abh02t0:98": "Suttantabhājanīyavaṇṇanā niṭṭhitā.",
  "tika-abh02t0:99": "2. Abhidhammabhājanīyavaṇṇanā",
  "tika-abh02t0:100": "34. Evaṁ yā ekavidhādinā vuttavedanānaṁ bhūmivasena jānitabbatā, taṁ vatvā puna sampayuttato dassitatādijānitabbappakāraṁ vattumāha ‘‘apicā’’tiādi. Aṭṭhavidhena tatthāti tattha-saddassa sattavidhabhedeneva yojanā chabbidhabhedena yojanāya sati aṭṭhavidhattābhāvato.",
  "tika-abh02t0:101": "Pūraṇatthameva vuttoti dasavidhatāpūraṇatthameva vutto, na navavidhabhede viya nayadānatthaṁ. Kasmā? Tattha nayassa dinnattā. Bhinditabbassa hi bhedanaṁ nayadānaṁ, tañca tattha katanti. Yathā ca kusalattiko, evaṁ ‘‘kāyasamphassajā vedanā atthi sukhā, atthi dukkhā’’ti idampi pūraṇatthamevāti dīpitaṁ hoti aṭṭhavidhabhede nayassa dinnattā.",
  "tika-abh02t0:102": "Pubbe gahitato aññassa gahaṇaṁ vaḍḍhanaṁ gahaṇavaḍḍhanavasena, na purimagahite ṭhite aññupacayavasena. Vaḍḍhana-saddo vā chedanattho kesavaḍḍhanādīsu viyāti pubbe gahitassa aggahaṇaṁ chindanaṁ vaḍḍhanaṁ, dukatikānaṁ ubhayesaṁ vaḍḍhanaṁ ubhayavaḍḍhanaṁ, ubhayato vā pavattaṁ vaḍḍhanaṁ ubhayavaḍḍhanaṁ, tadeva ubhatovaḍḍhanakaṁ, tena nayanīharaṇaṁ ubhatovaḍḍhanakanīhāro. Vaḍḍhanakanayo vā vaḍḍhanakanīhāro, ubhayato pavatto vaḍḍhanakanīhāro ubhatovaḍḍhanakanīhāro. Tattha dukamūlakatikamūlakaubhatovaḍḍhanakesu duvidhatividhabhedānaṁyeva hi viseso. Aññe bhedā avisiṭṭhā, tathāpi paññāppabhedajananatthaṁ dhammavitakkena ñātivitakkādiniratthakavitakkanivāraṇatthaṁ imañca pāḷiṁ vitakkentassa dhammupasaṁhitapāmojjajananatthaṁ ekekassa vārassa gahitassa niyyānamukhabhāvato ca duvidhatividhabhedanānattavasena itarepi bhedā vuttāti veditabbā aññamaññāpekkhesu ekassa visesena itaresampi visiṭṭhabhāvato. Na kevalaṁ ekavidhova, atha kho duvidho ca. Na ca ekaduvidhova, atha kho tividhopi. Nāpi eka…pe… navavidhova, atha kho dasavidhopīti hi evañca te bhedā aññamaññāpekkhā, tasmā eko bhedo visiṭṭho attanā apekkhiyamāne, attānañca apekkhamāne aññabhede visesetīti tassa vasena tepi vattabbataṁ arahantīti vuttāti daṭṭhabbā.",
  "tika-abh02t0:103": "Sattavidhenātiādayo aññappabhedanirapekkhā kevalaṁ bahuppakāratādassanatthaṁ vuttāti sabbehi tehi pakārehi ‘‘bahuvidhena vedanākkhandhaṁ dassesī’’ti vuttaṁ. Mahāvisayo rājā viya savisaye bhagavāpi mahāvisayatāya appaṭihato yathā yathā icchati, tathā tathā desetuṁ sakkoti sabbaññutānāvaraṇañāṇayogatoti attho. Duke vatvā tikā vuttāti tikā dukesu pakkhittāti yuttaṁ, dukā pana kathaṁ tikesu pakkhittāti? Parato vuttepi tasmiṁ tasmiṁ tike apekkhakāpekkhitabbavasena dukānaṁ yojitattā.",
  "tika-abh02t0:104": "Kiriyamanodhātu āvajjanavasena labbhatīti vuttaṁ, āvajjanā pana cakkhusamphassapaccayā na hoti. Na hi samānavīthiyaṁ pacchimo dhammo purimassa koci paccayo hoti. Ye ca vadanti ‘‘āvajjanavedanāva cakkhusaṅghaṭṭanāya uppannattā evaṁ vuttā’’ti, tañca na yuttaṁ. Na hi ‘‘cakkhurūpapaṭighāto cakkhusamphasso’’ti katthaci sutte vā aṭṭhakathāyaṁ vā vuttaṁ. Yadi so ca cakkhusamphasso siyā, cakkhuviññāṇasahajātāpi vedanā cakkhusamphassapaccayāti sā idha aṭṭhakathāyaṁ na vajjetabbā siyā. Pāḷiyañca ‘‘cakkhusamphassapaccayā vedanā atthi abyākatā’’ti ettha saṅgahitattā puna ‘‘cakkhusamphassajā vedanā’’ti na vattabbaṁ siyāti. Ayaṁ panetthādhippāyo – āvajjanavedanaṁ vinā cakkhusamphassassa uppatti natthīti taduppādikā sā tappayojanattā pariyāyena cakkhusamphassapaccayāti vattuṁ yuttāti, nippariyāyena pana cakkhusamphassassa paratova vedanā labbhanti.",
  "tika-abh02t0:105": "Catuttiṁsacittuppādavasenāti ettha rūpārūpāvacarānaṁ aggahaṇaṁ tesaṁ sayameva manodvārabhūtattā. Sabbabhavaṅgamano hi manodvāraṁ, cutipaṭisandhiyo ca tato anaññāti. Imasmiṁ pana catuvīsatividhabhede cakkhusamphassapaccayādikusalādīnaṁ samānavīthiyaṁ labbhamānatā aṭṭhakathāyaṁ vuttā, pāḷiyaṁ pana ekūnavīsaticatuvīsatikā saṅkhipitvā āgatāti ‘‘cakkhusamphassapaccayā vedanākkhandho atthi anupādinnaanupādāniyo asaṁkiliṭṭhaasaṁkilesiko avitakkaavicāro’’tiādinā nānāvīthigatānaṁ labbhamānatāya vuttattā kusalattikassapi nānāvīthiyaṁ labbhamānatā yojetabbā. Aṭṭhakathāyaṁ pana samānavīthiyaṁ cakkhusamphassapaccayādikatā ekantikāti katvā ettha labbhamānatā dassitā, na pana asamānavīthiyaṁ labbhamānatā paṭikkhittā. Teneva ‘‘tāni sattavidhādīsu yattha katthaci ṭhatvā kathetuṁ vaṭṭantī’’ti āha. Na hi samānavīthiyaṁyeva upanissayakoṭisamatikkamabhāvanāhi labbhamānatā hoti. Tidhāpi ca labbhamānataṁ sandhāya ‘‘yattha katthaci ṭhatvā kathetuṁ vaṭṭantī’’ti vuccati.",
  "tika-abh02t0:106": "Etānīti yathādassitāni kusalādīni cittāni vadati, vedanāniddesepi ca etasmiṁ pubbaṅgamassa cittassa vasena kathetuṁ sukhanti cittasambandho kato. Teneva pana cittāni sattavidhabhede tikabhūmivasena, catuvīsatividhabhede dvāratikavasena, tiṁsavidhabhede dvārabhūmivasena, bahuvidhabhede dvāratikabhūmivasena dīpitānīti ‘‘tesu yatthakatthaci ṭhatvā kathetuṁ vaṭṭantī’’ti vuttaṁ. Kusalādīnaṁ dīpanā kāmāvacarādibhūmivasena kātabbā, tā ca bhūmiyo tiṁsavidhabhede sayamevāgatā, na ca sattavidhabhede viya dvāraṁ anāmaṭṭhaṁ, atibyattā ca ettha samānāsamānavīthīsu labbhamānatāti tiṁsavidhe…pe… sukhadīpanāni hontī’’ti vuttaṁ. Kasmā pana tiṁsavidhasmiṁyeva ṭhatvā dīpayiṁsu, nanu dvāratikabhūmīnaṁ āmaṭṭhattā bahuvidhabhede ṭhatvā dīpetabbānīti? Na, dīpetabbaṭṭhānātikkamato. Sattavidhabhedo hi dvārassa anāmaṭṭhattā dīpanāya aṭṭhānaṁ, catuvīsatividhabhede āmaṭṭhadvāratikā na bhūmiyo apekkhitvā ṭhapitā, tiṁsavidhabhede āmaṭṭhadvārabhūmiyo vuttā. Ye ca ṭhapitā, te cettha tikā apekkhitabbarahitā kevalaṁ bhūmīhi saha dīpetabbāva. Tenedaṁ dīpanāya ṭhānaṁ, tadatikkame pana ṭhānātikkamo hotīti.",
  "tika-abh02t0:107": "Upanissayakoṭiyāti ettha ‘‘saddhaṁ upanissāya dānaṁ detī’’tiādinā (paṭṭhā. 1.1.423) nānāvīthiyaṁ pakatūpanissayo vuttoti ekavīthiyaṁ kusalādīnaṁ cakkhusamphassādayo tadabhāve abhāvato jāti viya jarāmaraṇassa upanissayalesena paccayoti vattuṁ yujjeyya, idha pana ‘‘kasiṇarūpadassanahetuuppannā parikammādivedanā cakkhusamphassapaccayā’’ti vakkhati, tasmā nānāvīthiyaṁ gatāni etāni cittāni cakkhusamphassapaccayā labbhamānānīti na upanissayaleso upanissayakoṭi, balavabalavānaṁ pana parikammādīnaṁ upanissayānaṁ sabbesaṁ ādibhūto upanissayo upanissayakoṭi. ‘‘Vālakoṭi na paññāyatī’’tiādīsu viya hi ādi, avayavo vā koṭi. Kasiṇarūpadassanato pabhuti ca kāmāvacarakusalādīnaṁ vedanānaṁ upanissayo pavattoti taṁ dassanaṁ upanissayakoṭi. Parikammādīni viya vā na balavaupanissayo dassananti tassa upanissayantabhāvena upanissayakoṭitā vuttā. Ghānādidvāresu tīsu upanissayakoṭiyā labbhamānattābhāvaṁ vadanto idha samānavīthi na gahitāti dīpeti. Dassanasavanāni viya hi kasiṇaparikammādīnaṁ ghāyanādīni upanissayā na hontīti tadalābho dīpitoti. Yadipi vāyokasiṇaṁ phusitvāpi gahetabbaṁ, purimena pana savanena vinā taṁ phusanaṁ sayameva mūlupanissayo yebhuyyena na hotīti tassa upanissayakoṭitā na vuttā.",
  "tika-abh02t0:108": "Ajjhāsayena sampattigato ajjhāsayasampanno, sampannajjhāsayoti vuttaṁ hoti. Vattappaṭivattanti khuddakañceva mahantañca vattaṁ, pubbe vā kataṁ vattaṁ, pacchā kataṁ paṭivattaṁ. Evaṁ cakkhuviññāṇanti ādimhi uppannaṁ āha, tato paraṁ uppannānipi pana kasiṇarūpadassanakalyāṇamittadassanasaṁvegavatthudassanādīni upanissayapaccayā hontiyevāti. Tena tadupanissayaṁ cakkhuviññāṇaṁ dassetīti veditabbaṁ.",
  "tika-abh02t0:109": "Yathābhūtasabhāvādassanaṁ asamapekkhanā. ‘‘Asmī’’ti rūpādīsu vinibandhassa. Sabhāvantarāmasanavasena parāmaṭṭhassa, parāmaṭṭhavatoti attho. Ārammaṇādhigahaṇavasena anu anu uppajjanadhammatāya thirabhāvakilesassa thāmagatassa, appahīnakāmarāgādikassa vā. Pariggahe ṭhitoti vīmaṁsāya ṭhito. Ettha ca asamapekkhanāyātiādinā mohādīnaṁ kiccena pākaṭena tesaṁ uppattivasena vicāraṇā daṭṭhabbā. Rūpadassanena uppannakilesasamatikkamavasena pavattā rūpadassanahetukā hotīti ‘‘cakkhusamphassapaccayā nāma jātā’’ti āha. Ettha ca cakkhusamphassassa catubhūmikavedanāya upanissayabhāvo eva pakārantarena kathito, tathā ‘‘bhāvanāvasenā’’ti ettha ca.",
  "tika-abh02t0:110": "Kalāpasammasanena tīṇi lakkhaṇāni āropetvā udayabbayānupassanādikāya vipassanāpaṭipāṭiyā ādimhi rūpārammaṇapariggahena rūpārammaṇaṁ sammasitvā, taṁmūlakaṁ vā sabbaṁ sammasanaṁ ādibhūte rūpārammaṇe pavattatīti katvā āha ‘‘rūpārammaṇaṁ sammasitvā’’ti. Ettha ca nāmarūpapariggahādi sabbaṁ sammasanaṁ bhāvanāti veditabbā. Rūpārammaṇaṁ sammasitvāti ca yathāvuttacakkhuviññāṇassa ārammaṇabhūtaṁ rūpārammaṇaṁ vuttaṁ, na yaṁ kiñci. Ārammaṇena hi cakkhusamphassaṁ dassetīti. Evaṁ ‘‘rūpārammaṇe uppannaṁ kilesa’’nti etthāpi veditabbaṁ.",
  "tika-abh02t0:111": "Idaṁ phoṭṭhabbaṁ kiṁnissitanti cakkhudvāre viya yojanāya yathāsambhavaṁ āpodhātuyā aññamaññassa ca vasena mahābhūtanissitatā yojetabbā.",
  "tika-abh02t0:112": "Jāti…pe… balavapaccayo hotīti yathāvuttānaṁ bhayato dissamānānaṁ jātiādīnaṁ balavapaccayabhāvena tesaṁ bhayato dassanena sahajātassa manosamphassassa, tassa vā dassanassa dvārabhūtassa bhavaṅgamanosamphassassa balavapaccayabhāvaṁ dasseti.",
  "tika-abh02t0:113": "Dhammārammaṇeti na pubbe vutte jātiādiārammaṇeva, atha kho sabbasmiṁ rāgādivatthubhūte dhammārammaṇe. Vatthunissitanti ettha vedanādisaṅkhātassa dhammārammaṇekadesassa pariggahamukhena dhammārammaṇapariggahaṁ dasseti.",
  "tika-abh02t0:114": "Manosamphassoti viññāṇaṁ samphassassa kāraṇabhāvena gahitaṁ, tadeva attano phalasseva phalabhāvena vattuṁ na yuttaṁ kāraṇaphalasaṅkarabhāvena sotūnaṁ sammohajanakattāti āha ‘‘na hi sakkā viññāṇaṁ manosamphassajanti niddisitu’’nti, na pana viññāṇassa manosamphassena sahajātabhāvassa abhāvā. Yasmā vā yathā ‘‘tiṇṇaṁ saṅgati phasso’’ti (ma. ni. 1.204; 3.420, 425-426; saṁ. ni. 4.60) vacanato indriyavisayā viya viññāṇampi phassassa visesapaccayo, na tathā phasso viññāṇassa, tasmā indriyavisayā viya viññāṇampi cakkhusamphassajādivacanaṁ na arahatīti cakkhusamphassajādibhāvo na katoti veditabbo.",
  "tika-abh02t0:115": "Abhidhammabhājanīyavaṇṇanā niṭṭhitā.",
  "tika-abh02t0:116": "3. Pañhapucchakavaṇṇanā",
  "tika-abh02t0:117": "150. Cittuppādarūpavasena taṁ taṁ samudāyaṁ ekekaṁ dhammaṁ katvā ‘‘pañcapaṇṇāsa kāmāvacaradhamme’’ti āha. Rajjantassātiādīsu rāgādayo chasu dvāresu sīlādayo ca pañca saṁvarā yathāsambhavaṁ yojetabbā, sammasanaṁ pana manodvāre eva. Rūpārūpāvacaradhammesu abhijjhādomanassādiuppatti atthīti tato satisaṁvaro ñāṇavīriyasaṁvarā ca yathāyogaṁ yojetabbā. Pariggahavacanena sammasanapaccavekkhaṇāni saṅgaṇhāti. Teyevāti cattāro khandhā vuttā.",
  "tika-abh02t0:118": "Samāne desitabbe desanāmattassa parivaṭṭanaṁ parivaṭṭo. Tīsupi parivaṭṭesu katthaci kiñci ūnaṁ adhikaṁ vā natthīti katvā āha ‘‘ekova paricchedo’’ti.",
  "tika-abh02t0:119": "Pañhapucchakavaṇṇanā niṭṭhitā.",
  "tika-abh02t0:120": "Khandhavibhaṅgavaṇṇanā niṭṭhitā."
}