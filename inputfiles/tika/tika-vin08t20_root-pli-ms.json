{
  "tika-vin08t20:0": "20. Paṭiggahaṇavinicchayakathā",
  "tika-vin08t20:1": "104. Evaṁ kappiyabhūmivinicchayaṁ kathetvā idāni paṭiggahaṇavinicchayaṁ kathetuṁ ‘‘khādanīyādipaṭiggāho’’tiādimāha. Tattha khādiyateti khādanīyaṁ, ṭhapetvā pañca bhojanāni sabbassa ajjhoharitabbassetaṁ adhivacanaṁ. Ādisaddena bhojanīyaṁ saṅgaṇhāti. Paṭiggahaṇaṁ sampaṭicchanaṁ paṭiggāho, khādanīyādīnaṁ paṭiggāho khādanīyādipaṭiggāho. Tenāha ‘‘ajjhoharitabbassa yassa kassaci khādanīyassa vā bhojanīyassa vā paṭiggahaṇa’’nti. Pañcasu aṅgesu uccāraṇamattanti ukkhipanamattaṁ, iminā paṭiggahitabbabhārassa pamāṇaṁ dasseti. Teneva tādisena purisena anukkhipanīyavatthusmiṁ paṭiggahaṇaṁ na ruhatīti dīpeti. ‘‘Hatthapāso’’ti iminā āsannabhāvaṁ. Teneva ca dūre ṭhatvā abhiharantassa paṭiggahaṇaṁ na ruhatīti dīpeti. Abhihāroti pariṇāmitabhāvo, tena ca tatraṭṭhakādīsu na ruhatīti dīpeti. ‘‘Devo vā’’tiādinā dāyakato payogattayaṁ dasseti. ‘‘Tañce’’tiādinā paṭiggāhakato payogadvayaṁ dasseti.",
  "tika-vin08t20:2": "Idāni tesu pañcasu aṅgesu hatthapāsassa durājānatāya taṁ dassetumāha ‘‘tatthi’’ccādi. Tattha aḍḍhateyyahattho hatthapāso nāmāti yojanā. ‘‘Tassa orimantenā’’ti iminā ākāse ujuṁ ṭhatvā parena ukkhittaṁ gaṇhantassāpi āsannaṅgabhūtapādatalato paṭṭhāya hatthapāso paricchinditabbo, na sīsato paṭṭhāyāti dasseti. Tattha ‘‘orimantenā’’ti imassa heṭṭhimantenāti attho gahetabbo.",
  "tika-vin08t20:3": "Ettha ca pavāraṇasikkhāpadaṭṭhakathāyaṁ (pāci. aṭṭha. 238-239) ‘‘sace pana bhikkhu nisinno hoti, āsannassa pacchimantato paṭṭhāyā’’tiādinā paṭiggāhakānaṁ āsannaṅgassa pārimantato paṭṭhāya paricchedassa dassitattā idhāpi ākāse ṭhitassa paṭiggāhakassa āsannaṅgabhūtapādatalassa pārimantabhūtato paṇhipariyantassa heṭṭhimatalato paṭṭhāya, dāyakassa pana orimantabhūtato pādaṅgulassa heṭṭhimapariyantato paṭṭhāya hatthapāso paricchinditabboti daṭṭhabbaṁ. Imināva nayena bhūmiyaṁ nipajjitvā ussīsake nisinnassa hatthato paṭiggaṇhantassāpi āsannasīsaṅgassa pārimantabhūtato gīvantato paṭṭhāyeva hatthapāso minitabbo, na pādatalato paṭṭhāya. Evaṁ nipajjitvā dānepi yathānurūpaṁ veditabbaṁ. ‘‘Yaṁ āsannataraṁ aṅga’’nti (pāci. aṭṭha. 238-239) hi vuttaṁ. Akallakoti gilāno sahatthā paribhuñjituṁ asakkonto mukhena paṭiggaṇhāti. Vimativinodaniyaṁ (vi. vi. ṭī. pācittiya 2.265) pana ‘‘akallakoti gilāno gahetuṁ vā’’ti ettakameva vuttaṁ, etena akallakoti gilāno vā atha vā gahetuṁ akallako asamatthoti attho dassito. Tenāha ‘‘sacepi natthukaraṇiyaṁ dīyamānaṁ nāsāpuṭena akallako vā mukhena paṭiggaṇhātī’’ti.",
  "tika-vin08t20:4": "105.Ekadesenāpīti aṅguliyā phuṭṭhamattena.",
  "tika-vin08t20:5": "Tañce paṭiggaṇhāti, sabbaṁ paṭiggahitamevāti veṇukoṭiyaṁ bandhitvā ṭhapitattā. Sace bhūmiyaṁ ṭhitameva ghaṭaṁ dāyakena hatthapāse ṭhatvā ‘‘ghaṭaṁ dassāmī’’ti dinnaṁ veṇukoṭiyā gahaṇavasena paṭiggaṇhāti, ubhayakoṭibaddhaṁ sabbampi paṭiggahitameva hoti. Bhikkhussa hatthe apīḷetvā pakatiyā pīḷiyamānaṁ ucchurasaṁ sandhāya ‘‘gaṇhathā’’ti vuttattā ‘‘abhihāro na paññāyatī’’ti vuttaṁ, hatthapāse ṭhitassa pana bhikkhussa atthāya pīḷiyamānaṁ ucchuto paggharantaṁ rasaṁ gaṇhituṁ vaṭṭati. Doṇikāya sayaṁ paggharantaṁ ucchurasaṁ majjhe āvaritvā vissajjitampi gaṇhituṁ vaṭṭati. Paṭiggahaṇasaññāyāti ‘‘mañcādinā paṭiggahessāmī’’ti uppāditasaññāya, iminā ‘‘paṭiggaṇhāmī’’ti vācāya vattabbakiccaṁ natthīti dasseti.",
  "tika-vin08t20:6": "Yatthakatthaci aṭṭhakathāsu, padesesu vā. Asaṁhārime phalaketi thāmamajjhimena asaṁhāriye. ‘‘Tintiṇikādipaṇṇesūti vacanato sākhāsu paṭiggahaṇaṁ ruhatīti daṭṭhabba’’nti sāratthadīpaniyaṁ (sārattha. ṭī. pācittiya 3.265) vuttaṁ. Porāṇaṭīkāyampi tatheva vuttaṁ, tadetaṁ vicāretabbaṁ. Aṭṭhakathāyañhi ‘‘bhūmiyaṁ atthatesu sukhumesu tintiṇikādipaṇṇesu paṭiggahaṇaṁ na ruhatī’’ti vuttaṁ. Taṁ tintiṇikādipaṇṇānaṁ sukhumattā tattha ṭhapitaāmisassa asaṇṭhahanato bhūmiyaṁ ṭhapitasadisattā ‘‘na ruhatī’’ti vuttaṁ, tintiṇikādisākhāsu ṭhapitepi evameva siyā, tasmā ‘‘sākhāsu paṭiggahaṇaṁ ruhatī’’ti vacanaṁ ayuttaṁ viya dissati. Aṭṭhakathāyaṁ ‘‘na ruhatī’’ti kiriyāpadassa ‘‘kasmā’’ti hetupariyesane sati na aññaṁ pariyesitabbaṁ, ‘‘sukhumesū’’ti vuttaṁ visesanapadaṁyeva hetumantavisesanaṁ bhavati, tasmā tintiṇikapaṇṇādīsu paṭiggahaṇaṁ na ruhati, kasmā? Tesaṁ sukhumattā. Aññesu pana paduminīpaṇṇādīsu ruhati, kasmā? Tesaṁ oḷārikattāti hetuphalasambandho icchitabboti dissati , tasmā ‘‘tadetaṁ vicāretabba’’nti vuttaṁ. Tathā hi vuttaṁ aṭṭhakathāyaṁ ‘‘na hi tāni sandhāretuṁ samatthānīti mahantesu pana paduminīpaṇṇādīsu ruhatī’’ti.",
  "tika-vin08t20:7": "106.Puñchitvā paṭiggahetvāti puñchitepi rajanacuṇṇāsaṅkāya sati paṭiggahaṇatthāya vuttaṁ, nāsati. Taṁ panāti patitarajaṁ appaṭiggahetvā upari gahitapiṇḍapātaṁ. Anāpattīti durūpaciṇṇādidoso natthi. Pubbābhogassa anurūpavasena ‘‘anupasampannassa datvā…pe… vaṭṭatī’’ti vuttaṁ. Yasmā pana taṁ ‘‘aññassa dassāmī’’ti cittuppādamattena parasantakaṁ na hoti, tasmā tassa adatvāpi paṭiggahetvā paribhuñjituṁ vaṭṭati. ‘‘Anupasampannassa dassāmī’’tiādipi vinayadukkaṭassa parihārāya vuttaṁ, tathā akatvā gahitepi paṭiggahetvā paribhuñjato anāpattiyeva. Bhikkhussa detīti aññassa bhikkhussa deti. Kañjikanti khīrarasādiṁ yaṁ kiñci dravaṁ sandhāya vuttaṁ. Hatthato mocetvā puna gaṇhāti, uggahitakaṁ hotīti āha ‘‘hatthato amocentenevā’’ti. Āluḷentānanti āloḷentānaṁ, ayameva vā pāṭho. Āharitvā bhūmiyaṁ ṭhapitattā abhihāro natthīti āha ‘‘patto paṭiggahetabbo’’ti.",
  "tika-vin08t20:8": "107.Paṭhamataraṁ uḷuṅkato thevā patte patantīti ettha ‘‘yathā paṭhamataraṁ patitatheve doso natthi, tathā ākiritvā apanentānaṁ pacchā patitathevepi abhihaṭattā nevatthi doso’’ti vadanti. Carukenāti khuddakabhājanena. ‘‘Abhihaṭattāti dīyamānakkhaṇaṁ sandhāya vuttaṁ. Datvā apanayanakāle pana chārikā vā bindūni vā patanti, puna paṭiggahetabbaṁ abhihārassa vigatattā’’ti vadanti, taṁ yathā na patati, tathā apanessāmīti paṭiharante yujjati, pakatisaññāya apanente abhihāro na chijjati, supatitaṁ. Paṭiggahitameva hi taṁ hoti. Mukhavaṭṭiyāpi gahetuṁ vaṭṭatīti abhihariyamānassa pattassa mukhavaṭṭiyā uparibhāge hatthaṁ pasāretvā phusituṁ vaṭṭati. Pādena pelletvāti pādena ‘‘paṭiggahessāmī’’ti saññāya akkamitvā. Kecīti abhayagirivāsino. Vacanamattamevāti paṭibaddhaṁ paṭibaddhapaṭibaddhanti saddamattameva nānaṁ, kāyapaṭibaddhameva hoti, tasmā tesaṁ vacanaṁ na gahetabbanti adhippāyo. Esa nayoti ‘‘paṭibaddhapaṭibaddhampi kāyapaṭibaddhamevā’’ti ayaṁ nayo. Tathā ca tattha kāyapaṭibaddhe tappaṭibaddhe ca thullaccayameva vuttaṁ.",
  "tika-vin08t20:9": "Tena āharāpetunti yassa bhikkhuno santikaṁ gataṁ, taṁ ‘‘idha naṁ ānehī’’ti āṇāpetvā tena āharāpetuṁ itarassa vaṭṭatīti attho. Tasmāti yasmā mūlaṭṭhasseva paribhogo anuññāto, tasmā. Taṁ divasaṁ hatthena gahetvā dutiyadivase paṭiggahetvā paribhuñjantassa uggahitakapaṭiggahitaṁ hotīti āha ‘‘anāmasitvā’’ti. Appaṭiggahitattā ‘‘sannidhipaccayā anāpattī’’ti vuttaṁ. Appaṭiggahetvā paribhuñjantassa adinnamukhadvārāpatti hotīti āha ‘‘paṭiggahetvā pana paribhuñjitabba’’nti. ‘‘Na tato paranti tadaheva sāmaṁ appaṭiggahitaṁ sandhāya vuttaṁ, tadaheva paṭiggahitaṁ pana punadivasādīsu appaṭiggahetvāpi paribhuñjituṁ vaṭṭatī’’ti vadanti.",
  "tika-vin08t20:10": "108.Khīyantīti khayaṁ gacchanti, tesaṁ cuṇṇehi thullaccayaappaṭiggahaṇāpattiyo na hontīti adhippāyo. Satthakenāti paṭiggahitasatthakena. Navasamuṭṭhitanti eteneva ucchuādīsu abhinavalaggattā abbohārikaṁ na hotīti dasseti. Eseva nayoti sannidhidosādiṁ sandhāya vadati. Tenāha ‘‘na hī’’tiādi. Kasmā panettha uggahitapaccayā, sannidhipaccayā vā doso na siyāti āha ‘‘na hi taṁ paribhogatthāya pariharantī’’ti. Iminā ca bāhiraparibhogatthaṁ sāmaṁ gahetvā vā anupasampannena dinnaṁ vā pariharituṁ vaṭṭatīti dīpeti, tasmā pattasammakkhanādiatthaṁ sāmaṁ gahetvā pariharitatelādiṁ sace paribhuñjitukāmo hoti, paṭiggahetvā paribhuñjantassa anāpatti. Abbhantaraparibhogatthaṁ pana sāmaṁ gahitaṁ paṭiggahetvā paribhuñjantassa uggahitapaṭiggahaṇaṁ hoti, appaṭiggahetvā paribhuñjantassa adinnamukhadvārāpatti hoti. Abbhantaraparibhogatthameva anupasampannena dinnaṁ gahetvā pariharantassa siṅgīloṇakappo viya sannidhipaccayā āpatti hoti. Keci pana ‘‘thāmamajjhimassa purisassa uccāraṇamattaṁ hotītiādinā vuttapañcaṅgasampattiyā paṭiggahaṇassa ruhaṇato bāhiraparibhogatthampi sace anupasampannehi dinnaṁ gaṇhāti, paṭiggahitamevā’’ti vadanti. Evaṁ sati idha bāhiraparibhogatthaṁ anupasampannena dinnaṁ gahetvā pariharantassa sannidhipaccayā āpatti vattabbā siyā. ‘‘Na hi taṁ paribhogatthāya pariharantī’’ti ca na vattabbaṁ, tasmā bāhiraparibhogatthaṁ gahitaṁ paṭiggahitaṁ nāma na hotīti veditabbaṁ.",
  "tika-vin08t20:11": "Yadi evaṁ pañcasu paṭiggahaṇaṅgesu ‘‘paribhogatthāyā’’ti visesanaṁ vattabbanti? Na vattabbaṁ. Paṭiggahaṇañhi paribhogatthameva hotīti ‘‘paribhogatthāyā’’ti visuṁ avatvā ‘‘tañce bhikkhu kāyena vā kāyapaṭibaddhena vā paṭiggaṇhātī’’ti ettakameva vuttaṁ. Apare pana ‘‘satipi paṭiggahaṇe ‘na hi taṁ paribhogatthāya pariharantī’ti idha aparibhogatthāya pariharaṇe anāpatti vuttā’’ti vadanti. Tena ca paṭiggahaṇaṅgesu pañcasu samiddhesu ajjhoharitukāmatāya gahitameva paṭiggahitaṁ nāma hoti ajjhoharitabbesuyeva paṭiggahaṇassa anuññātattāti dasseti. Tathā bāhiraparibhogatthāya gahetvā ṭhapitatelādiṁ ajjhoharitukāmatāya sati paṭiggahetvā paribhuñjituṁ vaṭṭatīti dasseti. Udukkhalamusalādīni khīyantīti ettha udukkhalamusalānaṁ khayena pisitakoṭṭitabhesajjesu sace āgantukavaṇṇo paññāyati, na vaṭṭati. Suddhaṁ udakaṁ hotīti rukkhasākhādīhi gaḷitvā patanaudakaṁ sandhāya vuttaṁ.",
  "tika-vin08t20:12": "109.Patto vāssa paṭiggahetabboti etthāpi pattagataṁ chupitvā dentassa hatthe laggena āmisena dosābhāvatthaṁ pattapaṭiggahaṇanti abbhantaraparibhogatthameva pattapaṭiggahaṇaṁ veditabbaṁ. Yaṁ sāmaṇerassa patte patati…pe… paṭiggahaṇaṁ na vijahatīti ettha punappunaṁ gaṇhantassa attano patte pakkhittameva attano santakanti sanniṭṭhānakaraṇato hatthagataṁ paṭiggahaṇaṁ na vijahati. Paricchinditvā dinnaṁ pana gaṇhantassa gahaṇasamayeyeva attano santakanti sanniṭṭhānassa katattā hatthagataṁ paṭiggahaṇaṁ vijahati. Kesañci atthāya bhattaṁ pakkhipatīti ettha anupasampannassa atthāya pakkhipantepi āgantvā gaṇhissatīti sayameva pakkhipitvā ṭhapanato paṭiggahaṇaṁ na vijahati. Anupasampannassa hatthe pakkhittaṁ pana anupasampanneneva ṭhapitaṁ nāma hotīti paṭiggahaṇaṁ vijahati pariccattabhāvato. Tena vuttaṁ ‘‘sāmaṇera…pe… pariccattattā’’ti. Kesañcītiādīsu anupasampannānaṁ atthāya katthaci ṭhapiyamānampi hatthato muttamatte eva paṭiggahaṇaṁ na vijahati, atha kho bhājane patitameva paṭiggahaṇaṁ vijahati. Bhājanañca bhikkhunā punadivasatthāya apekkhitamevāti taggatampi āmisaṁ duddhotapattagataṁ viya paṭiggahaṇaṁ vijahatīti saṅkāya ‘‘sāmaṇerassa hatthe pakkhipitabba’’nti vuttanti veditabbaṁ. Īdisesu hi yutti na gavesitabbā, vuttanayeneva paṭipajjitabbaṁ.",
  "tika-vin08t20:13": "110.Pattagatā yāgūti iminā pattamukhavaṭṭiyā phuṭṭhepi kuṭe yāgu paṭiggahitā, uggahitā vā na hoti bhikkhuno anicchāya phuṭṭhattāti dasseti. Āropetīti hatthaṁ phusāpeti. Paṭiggahaṇūpagaṁ bhāraṁ nāma thāmamajjhimassa purisassa ukkhepārahaṁ. Kiñcāpi avissajjetvāva aññena hatthena pidahantassa doso natthi, tathāpi na pidahitabbanti aṭṭhakathāpamāṇeneva gahetabbaṁ. Vimativinodaniyaṁ (vi. vi. ṭī. pācittiya 2.265) pana ‘‘napidahitabbanti hatthato muttaṁ sandhāya vuttaṁ, hatthagataṁ pana itarena hatthena pidahato, hatthato muttampi vā aphusitvā upari pidhānaṁ pātentassa na doso’’ti vuttaṁ.",
  "tika-vin08t20:14": "111.Paṭiggaṇhātīti chāyatthāya upari dhāriyamānā mahāsākhā yena kenaci chijjeyya, tattha laggarajaṁ mukhe pāteyya vāti kappiyaṁ kārāpetvā paṭiggaṇhāti.",
  "tika-vin08t20:15": "Macchikavāraṇatthanti ettha ‘‘sacepi sākhāya laggarajaṁ patte patati, sukhena paribhuñjituṁ sakkāti sākhāya paṭiggahitattā abbhantaraparibhogatthamevidha paṭiggahaṇanti mūlapaṭiggahaṇameva vaṭṭatī’’ti vuttaṁ. Apare pana ‘‘macchikavāraṇatthanti vacanamattaṁ gahetvā bāhiraparibhogatthaṁ gahita’’nti vadanti. Kuṇḍaketi mahāghaṭe. Tasmimpīti cāṭighaṭepi. Anupasampannaṁ gāhāpetvāti tameva ajjhoharaṇīyaṁ bhaṇḍaṁ anupasampannena gāhāpetvā.",
  "tika-vin08t20:16": "Therassa pattaṁ dutiyattherassāti ‘‘therassa pattaṁ mayhaṁ dethā’’ti tena attano pariccajāpetvā dutiyattherassa deti. Tuyhaṁ yāguṁ mayhaṁ dehīti ettha evaṁ vatvā sāmaṇerassa pattaṁ gahetvā attanopi pattaṁ tassa deti. Ettha panāti ‘‘paṇḍito sāmaṇero’’tiādipattaparivattanakathāyaṁ. Kāraṇaṁ upaparikkhitabbanti yathā mātuādīnaṁ telādīni haranto tathārūpe kicce anupasampannena aparivattetvāva paribhuñjituṁ labhati, evamidha pattaparivattanaṁ akatvā paribhuñjituṁ kasmā na labhatīti kāraṇaṁ vīmaṁsitabbanti attho. Ettha pana ‘‘sāmaṇerehi gahitataṇḍulesu parikkhīṇesu avassaṁ amhākaṁ sāmaṇerā saṅgahaṁ karontīti cittuppatti sambhavati, tasmā taṁ parivattetvāva paribhuñjitabbaṁ. Mātāpitūnaṁ atthāya pana chāyatthāya vā gahaṇe paribhogāsā natthi, tasmā taṁ vaṭṭatī’’ti kāraṇaṁ vadanti. Teneva ācariyabuddhadattattherenapi vuttaṁ –",
  "tika-vin08t20:17": "‘‘Mātāpitūnamatthāya, telādiṁ haratopi ca;",
  "tika-vin08t20:18": "Sākhaṁ chāyādiatthāya, imassa na visesatā.",
  "tika-vin08t20:19": "‘‘Tasmā hissa visesassa, cintetabbaṁ tu kāraṇaṁ;",
  "tika-vin08t20:20": "Tassa sālayabhāvaṁ tu, visesaṁ takkayāmaha’’nti.",
  "tika-vin08t20:21": "Idamevettha yuttataraṁ avassaṁ tathāvidhavitakkuppattiyā sambhavato. Na hi sakkā ettha vitakkaṁ sodhetunti. Mātādīnaṁ atthāya haraṇe pana nāvassaṁ tathāvidhavitakkuppattīti sakkā vitakkaṁ sodhetuṁ. Yattha hi vitakkaṁ sodhetuṁ sakkā, tattha nevatthi doso. Teneva vakkhati ‘‘sace pana sakkoti vitakkaṁ sodhetuṁ, tato laddhaṁ khāditumpi vaṭṭatī’’ti. Vimativinodaniyaṁ (vi. vi. ṭī. pācittiya 2.265) pana ‘‘ettha panāti pattaparivattane. Kāraṇanti ettha yathā sāmaṇerā ito amhākampi dentīti vitakko uppajjati, na tathā aññatthāti kāraṇaṁ vadanti, tañca yuttaṁ. Yassa pana tādiso vitakko natthi, tena aparivattetvāpi bhuñjituṁ vaṭṭatī’’ti vuttaṁ.",
  "tika-vin08t20:22": "112.Niccāletunti cāletvā pāsāṇasakkharādiapanayanaṁ kātuṁ. Uddhanaṁ āropetabbanti anaggikaṁ uddhanaṁ sandhāya vuttaṁ. Uddhane paccamānassa āluḷane upari apakkataṇḍulā heṭṭhā pavisitvā paccantīti āha ‘‘sāmaṁpākañceva hotī’’ti.",
  "tika-vin08t20:23": "113.Ādhārake patto ṭhapitoti appaṭiggahitāmiso patto puna paṭiggahaṇatthāya ṭhapito. Cāletīti vinā kāraṇaṁ cāleti, satipi kāraṇe bhikkhūnaṁ paribhogārahaṁ cāletuṁ na vaṭṭati. Kiñcāpi ‘‘anujānāmi, bhikkhave, amanussikābādhe āmakamaṁsaṁ āmakalohita’’nti (mahāva. 264) tādise ābādhe attano atthāya āmakamaṁsapaṭiggahaṇaṁ anuññātaṁ, ‘‘āmakamaṁsapaṭiggahaṇā paṭivirato hotī’’ti (dī. ni. 1.10, 194) ca sāmaññato paṭikkhittaṁ, tathāpi attano, aññassa vā bhikkhuno atthāya aggahitattā ‘‘sīhavighāsādiṁ…pe… vaṭṭatī’’ti vuttaṁ. Sakkoti vitakkaṁ sodhetunti ‘‘mayhampi detī’’ti vitakkassa anuppannabhāvaṁ sallakkhetuṁ sakkoti , ‘‘sāmaṇerassa dassāmī’’ti suddhacittena mayā gahitanti vā sallakkhetuṁ sakkoti. Sace pana mūlepi paṭiggahitaṁ hotīti ettha ‘‘gahetvā gate mayhampi dadeyyunti saññāya sace paṭiggahitaṁ hotī’’ti vadanti.",
  "tika-vin08t20:24": "114.Koṭṭhāse karotīti ‘‘bhikkhū sāmaṇerā ca attano attano abhirucitaṁ koṭṭhāsaṁ gaṇhantū’’ti sabbesaṁ samake koṭṭhāse karoti. Gahitāvasesanti sāmaṇerehi gahitakoṭṭhāsato avasesaṁ. Gaṇhitvāti ‘‘mayhaṁ idaṁ gaṇhissāmī’’ti gahetvā. Idha gahitāvasesaṁ nāma tena gaṇhitvā puna ṭhapitaṁ.",
  "tika-vin08t20:25": "Paṭiggahetvāti tadahu paṭiggahetvā. Teneva ‘‘yāvakālikena yāvajīvikasaṁsagge doso natthī’’ti vuttaṁ. Sace pana purimadivase paṭiggahetvā ṭhapitā hoti, sāmisena mukhena tassā vaṭṭiyā dhūmaṁ pivituṁ na vaṭṭati. Samuddodakenāti appaṭiggahitasamuddodakena.",
  "tika-vin08t20:26": "Himakarakā nāma kadāci vassodakena saha patanakā pāsāṇalekhā viya ghanībhūtā udakavisesā, tesu paṭiggahaṇakiccaṁ natthi. Tenāha ‘‘udakagatikā evā’’ti. Yasmā katakaṭṭhi udakaṁ pasādetvā visuṁ tiṭṭhati, tasmā ‘‘abbohārika’’nti vuttaṁ. Iminā appaṭiggahitāpattīhi abbohārikaṁ, vikālabhojanāpattīhipi abbohārikanti dasseti. Laggatīti sukkhe mukhe ca hatthe ca mattikāvaṇṇaṁ dassentaṁ laggati. Bahalanti hatthamukhesu alagganakampi paṭiggahetabbaṁ.",
  "tika-vin08t20:27": "Vāsamattanti reṇukhīrābhāvaṁ dasseti. Pānīyaṁ gahetvāti attanoyeva atthāya gahetvā. Sace pana pītāvasesakaṁ tattheva ākirissāmīti gaṇhāti, puna paṭiggahaṇakiccaṁ natthi. Ākirati, paṭiggahetabbanti puppharasassa paññāyanato vuttaṁ. Vikkhambhetvāti viyūhitvā, apanetvāti attho.",
  "tika-vin08t20:28": "115.Mahābhūtesūti pāṇasarīrasannissitesu pathavīādimahābhūtesu. Sabbaṁ vaṭṭatīti attano paresañca sarīrasannissitaṁ sabbaṁ vaṭṭati, akappiyamaṁsānulomatāya thullaccayādiṁ na janetīti adhippāyo. Patatīti attano sarīrato chijjitvā patati. ‘‘Rukkhato chinditvā’’ti vuttattā mattikatthāya pathaviṁ khaṇituṁ, aññampi yaṁ kiñci mūlapaṇṇādivisabhesajjaṁ chinditvā chārikaṁ akatvāpi appaṭiggahitampi paribhuñjituṁ vaṭṭatīti daṭṭhabbaṁ.",
  "tika-vin08t20:29": "Iti vinayasaṅgahasaṁvaṇṇanābhūte vinayālaṅkāre",
  "tika-vin08t20:30": "Paṭiggahaṇavinicchayakathālaṅkāro nāma",
  "tika-vin08t20:31": "Vīsatimo paricchedo."
}