{
  "tika-vin07t32:0": "6. Senāsanakkhandhako",
  "tika-vin07t32:1": "Vihārānujānanakathāvaṇṇanā",
  "tika-vin07t32:2": "295. Senāsanakkhandhake sisireti sisirakāle himapātavasena sattāhavaddalikādivassapātavassena ca uppanno kharo sītasamphasso adhippetoti āha ‘‘samphusitako’’ti. ‘‘Tato’’ti idaṁ kattuatthe nissakkavacanaṁ, tena ca vihārena vātātapo paṭihaññatīti atthoti āha ‘‘vihārena paṭihaññatī’’ti.",
  "tika-vin07t32:3": "296.Āviñchanachiddanti yattha aṅguliṁ vā rajjusaṅkhalikādiṁ vā pavesetvā kavāṭaṁ ākaḍḍhantā dvārabāhaṁ phusāpenti, tassetaṁ adhivacanaṁ. Senāsanaparibhoge akappiyaṁ nāma natthīti dassanatthaṁ ‘‘sacepi dīpinaṅguṭṭhenā’’tiādi vuttaṁ. Cetiye vedikāsadisanti vātapānadāruṁ vā jālaṁ vā aṭṭhapetvā dāruṭṭhāne cetiye vedikāya paṭṭādīni viya iṭṭhakādīhi uddhaṁ, tiriyañca paṭṭikādayo dassetvā catuchiddayuttaṁ kataṁ. Thambhakavātapānaṁ nāma tiriyaṁ dārūni adatvā uddhaṁ ṭhapitadārūhi eva kataṁ. Coḷakapādapuñchanaṁ bandhitunti vātapānappamāṇena pādapuñchanasadisaṁ coḷakādinā bandhitvā vagguliādippavesananivāraṇatthaṁ, kathetunti attho. Miḍḍhakanti mañcākārena kaṭṭhamattikādīhi katavedikākāraṁ.",
  "tika-vin07t32:4": "297.Caturassapīṭhanti samacaturassaṁ. Aṭṭhaṅgulapādakaṁ vaṭṭatīti aṭṭhaṅgulapādakameva vaṭṭati. Pamāṇātikkantopi vaṭṭatīti samacaturassameva sandhāya vuttaṁ. Āyatacaturassā pana sattaṅgapañcaṅgāpi uccapādā na vaṭṭanti. Vetteheva caturassādiākārena kataṁ bhaddapīṭhanti āha ‘‘vettamayaṁ pīṭha’’nti. Dārupaṭṭikāya uparīti aṭaniākārena ṭhitadārupaṭalassa heṭṭhā uddhaṁ pādaṁ katvā. Pavesanakālañhi sandhāya ‘‘uparī’’ti vuttaṁ. Eḷakassa pacchimapādadvayaṁ viya vaṅkākārena ṭhitattā panetaṁ ‘‘eḷakapādapīṭha’’nti vuttaṁ. Paloṭhentīti saha mañcehi pavaṭṭenti. Rukkhe , latā ca muñcitvā avasesaṁ gacchādikaṁ sabbampi tiṇajāti evāti āha ‘‘yesaṁ kesañci tiṇajātikāna’’ntiādi.",
  "tika-vin07t32:5": "Upadahantīti ṭhapenti. Sīsappamāṇaṁ nāma yattha gīvāya saha sakalaṁ sīsaṁ ṭhapetuṁ sakkā, tassa ca muṭṭhiratanaṁ vitthārappamāṇanti dassento ‘‘vitthārato’’tiādimāha. Idañca bimbohanassa ubhosu antesu ṭhapetabbacoḷappamāṇadassanaṁ. Tassa vasena bimbohanassa vitthārappamāṇaṁ paricchijjati, taṁ vaṭṭaṁ vā caturassaṁ vā katvā sibbitaṁ yathā koṭito koṭi vitthārato puthulaṭṭhānaṁ muṭṭhiratanappamāṇaṁ hoti, evaṁ sibbitabbaṁ. Ito adhikaṁ na vaṭṭati, taṁ pana antesu ṭhapitacoḷaṁ koṭiyā koṭiṁ āhacca diguṇaṁ kataṁ tikaṇṇaṁ hoti. Tesu tīsu kaṇṇesu dvinnaṁ kaṇṇānamantaraṁ vidatthicaturaṅgulaṁ hoti, majjhaṭṭhānaṁ koṭito koṭiṁ āhacca muṭṭhiratanaṁ hoti, idamassa ukkaṭṭhappamāṇaṁ. Tenāha ‘‘tīsu kaṇṇesū’’tiādi.",
  "tika-vin07t32:6": "‘‘Kambalameva…pe… uṇṇabhisisaṅkhyameva gacchatī’’ti sāmaññato vuttattā gonakādiakappiyampi uṇṇamayattharaṇaṁ bhisiyaṁ pakkhipitvā sayituṁ vaṭṭatīti daṭṭhabbaṁ.",
  "tika-vin07t32:7": "Masūraketi cammamayabhisiyaṁ. Cammamayaṁ pana bimbohanaṁ tūlapuṇṇampi na vaṭṭati. Pāḷiyaṁ senāsanaparikkhāradussanti senāsanaparikkhārakaraṇatthāya dussaṁ. Bhisiṁ onandhitunti bhisitthavikāya pakkhipitvā bandhituṁ. Paribhijjatīti mañcādito sāriyamānā pīṭhakoṭiādīsu nisīdantehi ghaṁsiyamānā bhisi paribhijjati. Onaddhamañcanti bhisiṁ ekābaddhaṁ katvā baddhamañcaṁ. Pāḷiyaṁ chaviṁ uppāṭetvā harantīti bhisicchaviṁ corā haranti. Phositunti corehi haritassa pacchā haritasaññāṇaphusitabindūni dātuṁ. Bhittikammanti nānāvaṇṇehi vibhittirājikaraṇaṁ. Hatthakammanti hatthena yaṁ kiñci saññākaraṇaṁ.",
  "tika-vin07t32:8": "298. Pāḷiyaṁ na nipatatīti na allīyati. Paṭibāhetvāti ghaṁsitvā. Na nibandhatīti anibandhanīyo, na lagganakoti attho.",
  "tika-vin07t32:9": "299.‘‘Karohī’’ti vattumpi na labbhatīti āṇattiyā eva paṭikkhittattā dvārapālaṁ ‘‘kiṁ na karosī’’tiādinā pariyāyena vattuṁ vaṭṭati. Jātakapakaraṇanti jātakapaṭisaṁyuttaṁ itthipurisādi yaṁ kiñci rūpaṁ adhippetaṁ. ‘‘Parehi kārāpetu’’nti vuttattā buddharūpampi sayaṁ kātuṁ na labhati. Pāḷiyaṁ pañcapaṭikanti jātiādipañcappakāravaṇṇamaṭṭhaṁ.",
  "tika-vin07t32:10": "300.Upacārona hotīti gabbhassa bahi samantā anuparigamanassa okāso nappahoti. Rukkhaṁ vijjhitvāti tacchitasāradāruṁ aggasamīpe vijjhitvā. Katvāti chidde katvā. Kappakataṁ viya sārakhāṇuke ākoṭetvā evaṁ katameva ‘‘āharimaṁ bhittipāda’’nti vuttaṁ. Upatthambhanatthaṁ bhūmiyaṁ patiṭṭhāpetunti jiṇṇabhittipādena bahi samānabhāraṁ khāṇukappasīsena ussāpetvā mūlena bhūmiyaṁ patiṭṭhāpetuṁ. Parittāṇatthanti ullittāvalittakuṭiyā ovassanaṭṭhānassa parittāṇatthaṁ. Kiṭikanti tālapaṇṇādīhi katapadalaṁ. Madditamattikanti ovassanachiddassa pidahanatthaṁ vuttaṁ.",
  "tika-vin07t32:11": "Ubhatokuṭṭaṁ nīharitvā katapadesassāti yathā bahi ṭhitā ujukaṁ anto nisinne na passanti, evaṁ dvārābhimukhaṁ pidahanavasena bhittiñca aññato dvārañca yojetvā kataṭṭhānaṁ vadati. Samantā pariyāgāroti samantato āviddhapamukhaṁ. Vaṁsaṁ datvāti purisappamāṇe pāde nikhaṇitvā tesaṁ upari piṭṭhivaṁsasadisaṁ passavaṁsaṁ ṭhapetvā osāretvā. Ekaṁ daṇḍakoṭiṁ atiuccāya vihārabhittikoṭiyā ekaṁ koṭiṁ nīce vaṁsapiṭṭhiyaṁ ṭhapanavasena daṇḍake pasāretvā. Cakkalayutto kiṭikoti kavāṭaṁ viya vivaraṇathakanasukhatthaṁ cakkalabandhakiṭikaṁ. Pāḷiyaṁ ugghāṭanakiṭikanti āpaṇādīsu anatthikakāle ukkhipitvā, upari ca bandhitvā pacchā otaraṇakiṭikaṁ, kappasīsehi vā upatthambhanīhi ukkhipitvā pacchā otaraṇakiṭikampi.",
  "tika-vin07t32:12": "301.Pānīyaṁ otappatīti pānīyabhājanesu ṭhapitapānīyaṁ ātapena santappati.",
  "tika-vin07t32:13": "303.Tayo vāṭeti tayo parikkhepe. Veḷuvāṭanti sabbaṁ dāruparikkhepaṁ saṅgaṇhāti. Kaṇṭakavāṭanti sabbasākhāparikkhepaṁ.",
  "tika-vin07t32:14": "305.Āloko antaradhāyīti yo buddhārammaṇāya pītiyā ānubhāvena mahanto obhāso ahosi, yena cassa padīpasahassena viya vigatandhakāro maggo ahosi, so bahinagare chavasarīrasamākulaṁ duggandhaṁ bībhacchaṁ āmakasusānaṁ pattassa bhayena pītivege mandībhūte antaradhāyi.",
  "tika-vin07t32:15": "Sataṁhatthīti gāthāya hatthino satasahassānīti evaṁ paccekaṁ sahassa-saddena yojetvā attho ñātabbo. Padavītihārassāti ‘‘buddhaṁ vandissāmī’’ti ratanattayaṁ uddissa gacchato ekapadavītihārassa , tappaccayakusalaphalassāti attho. Tassa soḷasamo bhāgo kalaṁ nāma, taṁ soḷasiṁ kalaṁ yathāvuttā hatthiādayo sabbe nāgghanti nārahanti, nidassanamattañcetaṁ. Anekasatasahassabhāgampi nāgghanti.",
  "tika-vin07t32:16": "Andhakāro antaradhāyīti puna balavapītiyā āloke samuppanne antaradhāyi. Āsattiyoti taṇhāyo. Vayakaraṇanti deyyadhammamūlaṁ navakammaṁ.",
  "tika-vin07t32:17": "309.Dadeyyāti navakammaṁ adhiṭṭhātuṁ vihāre issariyaṁ dadeyyāti attho. Dinnoti navakammaṁ kātuṁ vihāro dinno, vihāre navakammaṁ dinnanti vā attho.",
  "tika-vin07t32:18": "313-4.Santhāgāreti sannipātamaṇḍape. Okāseti nivāsokāse. Uddissa katanti saṅghaṁ uddissa kataṁ. Gihivikaṭanti gihīhi kataṁ paññattaṁ, gihisantakanti attho.",
  "tika-vin07t32:19": "Vihārānujānanakathāvaṇṇanā niṭṭhitā.",
  "tika-vin07t32:20": "Senāsanaggāhakathāvaṇṇanā",
  "tika-vin07t32:21": "318.‘‘Chamāsaccayena chamāsaccayenā’’ti idaṁ dvikkhattuṁ paccayadānakālaparicchedadassanaṁ, evaṁ uparipi. ‘‘Taṁ na gāhetabba’’nti vacanassa kāraṇamāha ‘‘paccayeneva hi ta’’ntiādinā, paccayaññeva nissāya tattha vasitvā paṭijagganā bhavissantīti adhippāyo.",
  "tika-vin07t32:22": "Ubbhaṇḍikāti ukkhittabhaṇḍā bhavissanti. Dīghasālāti caṅkamanasālā. Maṇḍalamāḷoti upaṭṭhānasālā. Anudahatīti pīḷeti. ‘‘Adātuṁ na labbhatī’’ti iminā sañcicca adadantassa paṭibāhane pavisanato dukkaṭanti dīpeti.",
  "tika-vin07t32:23": "‘‘Na gocaragāmo ghaṭṭetabbo’’ti vuttamevatthaṁ vibhāvetuṁ ‘‘na tattha manussā vattabbā’’tiādi vuttaṁ. Vitakkaṁ chinditvāti ‘‘iminā nīhārena gacchantaṁ disvā nivāretvā paccaye dassantī’’ti evarūpaṁ vitakkaṁ anuppādetvā. Bhaṇḍappaṭicchādananti paṭicchādanabhaṇḍaṁ. Sarīrappaṭicchādanacīvaranti attho. ‘‘Suddhacittattāva anavajja’’nti idaṁ pucchitakkhaṇe kāraṇācikkhanaṁ sandhāya vuttaṁ na hoti asuddhacittassapi pucchitapañhavisajjane dosābhāvā. Evaṁ pana gate maṁ pucchissantītisaññāya agamanaṁ sandhāya vuttanti daṭṭhabbaṁ.",
  "tika-vin07t32:24": "Paṭijaggitabbānīti khaṇḍaphullapaṭisaṅkharaṇasammajjanādīhi paṭijaggitabbāni. Muddavedikāyāti cetiyassa hammiyavedikāya ghaṭākārassa upari caturassavedikāya. Kasmā pucchitabbantiādi yato pakatiyā labhati. Tatthāpi pucchanassa kāraṇasandassanatthaṁ vuttaṁ.",
  "tika-vin07t32:25": "Paṭikkammāti vihārato apasakkitvā. Tamatthaṁ dassento ‘‘yojanadviyojanantare hotī’’ti āha. Upanikkhepaṁ ṭhapetvāti vaḍḍhiyā kahāpaṇādiṁ ṭhapetvā, khettādīni vā niyametvā. Iti saddhādeyyeti evaṁ heṭṭhā vuttanayena saddhāya dātabbe vassāvāsikalābhavisayeti attho.",
  "tika-vin07t32:26": "Vatthu panāti tatruppāde uppannarūpiyaṁ, tañca ‘‘tato catupaccayaṁ paribhuñjathā’’ti dinnakhettādito uppannattā kappiyakārakānaṁ hatthe ‘‘kappiyabhaṇḍaṁ paribhuñjathā’’ti dāyakehi dinnavatthusadisaṁ hotīti āha ‘‘kappiyakārakānaṁ hī’’tiādi.",
  "tika-vin07t32:27": "Saṅghasuṭṭhutāyāti saṅghassa hitāya. Puggalavasenāti ‘‘bhikkhū cīvarena kilamantī’’ti evaṁ puggalaparāmāsavasena, na ‘‘saṅgho kilamatī’’ti evaṁ saṅghaparāmāsavasena.",
  "tika-vin07t32:28": "‘‘Kappiyabhaṇḍavasenā’’ti sāmaññato vuttamevatthaṁ vibhāvetuṁ ‘‘cīvarataṇḍulādivaseneva cā’’ti vuttaṁ. Ca-kāro cettha pana-saddatthe vattati, na samuccayattheti daṭṭhabbaṁ. Puggalavaseneva, kappiyabhaṇḍavasena ca apalokanappakāraṁ dassetuṁ ‘‘taṁ pana evaṁ kattabba’’ntiādi vuttaṁ.",
  "tika-vin07t32:29": "Cīvarapaccayaṁ sallakkhetvāti saddhādeyyatatruppādādivasena tasmiṁ vassāvāse labbhamānaṁ cīvarasaṅkhātaṁ paccayaṁ ‘‘ettaka’’nti paricchinditvā. Senāsanassāti senāsanaggāhāpanassa. ‘‘Navako vuḍḍhatarassa, vuḍḍho canavakassā’’ti idaṁ senāsanaggāhassa attanāva attano gahaṇaṁ asāruppanti vuttaṁ, dve aññamaññaṁ gāhessantīti adhippāyo. Aṭṭhapi soḷasapi jane sammannituṁ vaṭṭatīti ekakammavācāya sabbepi ekato sammannituṁ vaṭṭati. Niggahakammameva hi saṅgho saṅghassa na karoti. Teneva sattasatikakkhandhake ‘‘ubbāhikakammasammutiyaṁ aṭṭhapi janā ekatova sammatāti.",
  "tika-vin07t32:30": "Āsanagharanti paṭimāgharaṁ. Maggoti upacārasīmabbhantaragate gāmābhimukhamagge katasālā vuccati. Evaṁ pokkharaṇīrukkhamūlādīsupi.",
  "tika-vin07t32:31": "Labhantīti tatravāsino bhikkhū labhanti. Vijaṭetvāti ‘‘ekekassa pahonakappamāṇena viyojetvā. Āvāsesu pakkhipitvāti ‘‘ito uppannaṁ asukasmiṁ asukasmiñca āvāse vasantā pāpetvā gaṇhantū’’ti vācāya upasaṁharitvā. Pavisitabbanti mahālābhe pariveṇe vasitvāva lābho gahetabboti adhippāyo.",
  "tika-vin07t32:32": "Ayampīti ettha yo paṁsukūliko paccayaṁ vissajjeti. Teneva vissaṭṭho ayaṁ cīvarapaccayopīti yojanā. Pādamūle ṭhapetvā sāṭakaṁ dentīti paccayadāyakā denti. Etena gahaṭṭhehi pādamūle ṭhapetvā dinnampi paṁsukūlikānampi vaṭṭatīti dasseti. Atha vassāvāsikaṁ demāti vadantīti ettha paṁsukūlikānaṁ na vaṭṭatīti ajjhāharitvā yojetabbaṁ. Vassaṁvutthabhikkhūnanti paṁsukūlikato aññesaṁ bhikkhūnaṁ.",
  "tika-vin07t32:33": "Upanibandhitvā gāhāpetabbanti idha rukkhādīsu vasitvā cīvaraṁ gaṇhathāti paṭibandhaṁ katvā gāhetabbaṁ.",
  "tika-vin07t32:34": "Pāṭipadaaruṇatotiādi vassūpanāyikadivasaṁ sandhāya vuttaṁ. Antarāmuttakaṁ pana pāṭipadaṁ atikkamitvāpi gāhetuṁ vaṭṭati. Nibaddhavattaṁ ṭhapetvāti sajjhāyamanasikārādīsu nirantarakaraṇīyesu kattabbaṁ katikavattaṁ katvā. Kasāvaparibhaṇḍanti kasāvarasehi bhūmiparikammaṁ.",
  "tika-vin07t32:35": "Tividhampīti pariyattipaṭipattipaṭivedhavasena tividhampi. Sodhetvāti ācārādīsu upaparikkhitvā. Ekacārikavattanti bhāvanākammaṁ. Tañhi gaṇasaṅgaṇikaṁ pahāya ekacārikeneva vattitabbattā evaṁ vuttaṁ. Dasavatthukakathā nāma appicchakathā, santuṭṭhi, paviveka, asaṁsagga, vīriyārambha, sīla, samādhi, paññā, vimutti, vimuttiñāṇadassanakathāti imā dasa.",
  "tika-vin07t32:36": "Dantakaṭṭhakhādanavattanti dantakaṭṭhamāḷake nikkhittesu dantakaṭṭhesu ‘‘divase divase ekameva dantakaṭṭhaṁ gahetabba’’ntiādinā (pārā. aṭṭha. 1.109) adinnādāne dantaponakathāyaṁ vuttaṁ vattaṁ. Pattaṁ vā…pe… na kathetabbanti pattaguttatthāya vuttaṁ. Visabhāgakathāti tiracchānakathā. Khandhakavattanti vattakkhandhake (cūḷava. 365) āgataṁ piṇḍacārikavattato avasiṭṭhavattaṁ tassa ‘‘bhikkhācāravatta’’nti visuṁ gahitattā.",
  "tika-vin07t32:37": "Idāni yaṁ dāyakā pacchimavassaṁvutthānaṁ vassāvāsikaṁ denti, tattha paṭipajjanavidhiṁ dassetuṁ ‘‘pacchimavassūpanāyikadivase panā’’ti āraddhaṁ. Āgantuko sace bhikkhūti cīvare gāhite pacchā āgato āgantuko bhikkhu. Pattaṭṭhāneti vassaggena pattaṭṭhāne. Paṭhamavassūpagatāti āgantukassa āgamanato puretarameva pacchimikāya vassūpanāyikāya vassūpagatā. Laddhaṁ laddhanti punappunaṁ dāyakānaṁ santikā āgatāgatasāṭakaṁ.",
  "tika-vin07t32:38": "Neva vassāvāsikassa sāminoti chinnavassattā vuttaṁ. Paṭhamameva katikāya katattā ‘‘neva adātuṁ labhantī’’ti vuttaṁ, dātabbaṁ vārentānaṁ gīvā hotīti adhippāyo. Tesameva dātabbanti vassūpagatesu aladdhavassāvāsikānaṁ ekaccānameva dātabbaṁ.",
  "tika-vin07t32:39": "Bhatiniviṭṭhanti pānīyupaṭṭhānādibhatiṁ katvā laddhaṁ. Saṅghikaṁ panātiādi kesañci vādadassanaṁ. Tattha apalokanakammaṁ katvā gāhitanti ‘‘chinnavassānaṁ vassāvāsikañca idāni uppajjanakavassāvāsikañca imesaṁ dātuṁ ruccatī’’ti anantare vuttanayena apalokanaṁ katvā gāhitaṁ saṅghena dinnattā vibbhantopi labhati. Pageva chinnavasso. Paccayavasena gāhitaṁ pana temāsaṁ vasitvā gahetuṁ attanā, dāyakehi ca anumatattā bhatiniviṭṭhampi chinnavassopi vibbhantopi na labhatīti keci ācariyā vadanti. Idañca pacchā vuttattā pamāṇaṁ. Teneva vassūpanāyikadivase eva dāyakehi dinnavassāvāsikaṁ gahitabhikkhuno vassacchedaṁ akatvā vāsova heṭṭhā vihito, na pānīyupaṭṭhānādibhatikaraṇavattaṁ. Yadi hi taṁ niviṭṭhameva siyā, bhatikaraṇameva vidhātabbaṁ. Tasmā vassaggena gāhitaṁ chinnavassādayo na labhantīti veditabbaṁ.",
  "tika-vin07t32:40": "‘‘Saṅghikaṁ hotī’’ti etena vutthavassānampi vassāvāsikabhāgo saṅghikato amocito tesaṁ vibbhamena saṅghiko hotīti dasseti. Labhatīti ‘‘mama pattabhāgaṁ etassa dethā’’ti dāyake sampaṭicchāpenteneva saṅghikato viyojitaṁ hotīti vuttaṁ.",
  "tika-vin07t32:41": "Varabhāgaṁ sāmaṇerassāti tassa paṭhamagāhattā, therena pubbe paṭhamabhāgassa gahitattā, idāni gayhamānassa dutiyabhāgattā ca vuttaṁ.",
  "tika-vin07t32:42": "Senāsanaggāhakathāvaṇṇanā niṭṭhitā.",
  "tika-vin07t32:43": "Upanandavatthukathāvaṇṇanā",
  "tika-vin07t32:44": "319. Pāḷiyaṁ ubhayattha paribāhiroti kamena ubhayassapi muttattā vuttaṁ, na sabbathā ubhayato paribāhirattā. Tenāha ‘‘pacchime…pe… tiṭṭhatī’’ti.",
  "tika-vin07t32:45": "320.Yaṁ tiṇṇaṁ pahotīti mañcapīṭhavinimuttaṁ yaṁ āsanaṁ tiṇṇaṁ sukhaṁ nisīdituṁ pahoti, idaṁ pacchimadīghāsanaṁ. Ettha mañcapīṭharahitesu asamānāsanikāpi tayo nisīdituṁ labhanti. Mañcapīṭhesu pana dve. Adīghāsanesu mañcapīṭhesu samānāsanikā eva dve nisīdituṁ labhanti duvaggasseva anuññātattā.",
  "tika-vin07t32:46": "Hatthinakho heṭṭhābhāge etassa atthīti hatthinakho, pāsādo. Pāsādassa nakho nāma heṭṭhimabhāgo pādanakhasadisattā, so sabbadisāsu anekehi hatthirūpehi samalaṅkato ṭhito. Tassūpari kato pāsādo hatthikumbhe patiṭṭhito viya hotīti āha ‘‘hatthikumbhe patiṭṭhita’’nti. Suvaṇṇarajatādivicitrānīti saṅghikasenāsanaṁ sandhāya vuttaṁ. Puggalikaṁ pana suvaṇṇādivicitraṁ bhikkhussa sampaṭicchitumeva na vaṭṭati ‘‘na kenaci pariyāyena jātarūparajataṁ sāditabba’’nti (mahāva. 299) vuttattā. Tenevettha aṭṭhakathāyaṁ ‘‘saṅghikavihāre vā puggalikavihāre vā’’ti na vuttaṁ, gonakādiakappiyabhaṇḍavisaye eva vuttaṁ ekabhikkhussāpi tesaṁ gahaṇe dosābhāvā. Gihivikaṭanīhārenāti gihīhi katanīhārena, gihīhi attano santakaṁ attharitvā dinnaniyāmenāti attho. Labbhantīti nisīdituṁ labbhanti.",
  "tika-vin07t32:47": "Upanandavatthukathāvaṇṇanā niṭṭhitā.",
  "tika-vin07t32:48": "Avissajjiyavatthukathāvaṇṇanā",
  "tika-vin07t32:49": "321.Arañjaroti bahuudakagaṇhanikā mahācāṭi, jalaṁ gaṇhitumalanti arañjaro.",
  "tika-vin07t32:50": "Thāvarena ca thāvarantiādīsu pañcasu koṭṭhāsesu purimadvayaṁ thāvaraṁ, pacchimattayaṁ garubhaṇḍanti veditabbaṁ. Samakameva detīti ettha ūnakaṁ dentampi vihāravatthusāmantaṁ gahetvā dūrataraṁ dukkhagopaṁ vissajjetuṁ vaṭṭatīti daṭṭhabbaṁ. Vakkhati hi ‘‘bhikkhūnaṁ ce mahagghataraṁ…pe… sampaṭicchituṁ vaṭṭatī’’ti (cūḷava. aṭṭha. 321). Jānāpetvāti bhikkhusaṅghassa jānāpetvā, apaloketvāti attho. ‘‘Nanu tumhākaṁ bahutarā rukkhāti vattabba’’nti idaṁ sāmikesu attano bhaṇḍassa mahagghataṁ ajānitvā dentesu taṁ ñatvā theyyacittena gaṇhato avahāro hotīti vuttaṁ.",
  "tika-vin07t32:51": "Vihārena vihāro parivattetabboti savatthukena aññesaṁ bhūmiyaṁ katapāsādādinā, avatthukena vā savatthukaṁ parivattetabbaṁ. Avatthukaṁ pana avatthukeneva parivattetabbaṁ. Kevalaṁ pāsādassa bhūmito athāvarattā. Evaṁ thāvaresupi thāvaravibhāgaṁ ñatvāva parivattetabbaṁ.",
  "tika-vin07t32:52": "‘‘Kappiyamañcā sampaṭicchitabbā’’ti iminā suvaṇṇādivicittaṁ akappiyamañcaṁ ‘‘saṅghassā’’ti vuttepi sampaṭicchituṁ na vaṭṭatīti dasseti. ‘‘Vihārassa demā’’ti vutte saṅghassa vaṭṭati, na puggalassa khettādi viyāti daṭṭhabbaṁ. Etesūti mañcādīsu. Kappiyākappiyaṁ vuttanayamevāti āsandītūlikādivinicchayesu vuttanayameva. Akappiyaṁ vāti āsandīādi, pamāṇātikkantaṁ bimbohanādi ca. Mahagghaṁ kappiyaṁ vāti suvaṇṇādivicittaṁ kappiyavohārena dinnaṁ.",
  "tika-vin07t32:53": "‘‘Kāḷaloha…pe… bhājetabbo’’ti vuttattā vaṭṭakaṁsalohamayampi bhājanaṁ puggalikampi sampaṭicchitumpi pariharitumpi vaṭṭati puggalapariharitabbasseva bhājetabbattāti vadanti. Taṁ upari ‘‘kaṁsalohavaṭṭalohabhājanavikati saṅghikaparibhogena vā gihivikaṭā vā vaṭṭatī’’tiādikena mahāpaccarivacanena virujjhati. Imassa hi ‘‘vaṭṭalohakaṁsalohānaṁ yena kenaci kato sīhaḷadīpe pādaggaṇhanako bhājetabbo’’ti vuttassa mahāaṭṭhakathāvacanassa paṭikkhepāya taṁ mahāpaccarivacanaṁ pacchā dassitaṁ. Tasmā vaṭṭalohakaṁsalohamayaṁ yaṁ kiñci pādaggaṇhanakavārakampi upādāya abhājanīyameva. Gihīhi diyyamānampi puggalassa sampaṭicchitumpi na vaṭṭati. Pārihāriyaṁ na vaṭṭatīti pattādiparikkhāraṁ viya sayameva paṭisāmetvā paribhuñjituṁ na vaṭṭati. Gihisantakaṁ viya ārāmikādayo ce sayameva gopetvā viniyogakāle ānetvā paṭinenti, paribhuñjituṁ vaṭṭati. ‘‘Paṭisāmetvā bhikkhūnaṁ dethā’’ti vattumpi vaṭṭati.",
  "tika-vin07t32:54": "Paṇṇasūci nāma lekhanīti vadanti. ‘‘Attanā laddhānipī’’tiādinā paṭiggahaṇe doso natthi, pariharitvā paribhogova āpattikaroti dasseti. Yathā cettha, evaṁ upari abhājanīyavāsiādīsu attano santakesupi.",
  "tika-vin07t32:55": "Anāmāsampīti suvaṇṇādimayampi sabbaṁ taṁ āmasitvāpi paribhuñjituṁ vaṭṭati. Upakkhareti upakaraṇe. Aḍḍhabāhuppamāṇā nāma aḍḍhabāhumattā. Aḍḍhabyāmamattātipi vadanti. Yottānīti cammarajjukā.",
  "tika-vin07t32:56": "Aṭṭhaṅgulasūcidaṇḍamattopīti tasaradaṇḍādisūciākāratanudaṇḍakamattopi. Rittapotthakopīti alikhitapotthako. Idañca paṇṇappasaṅgena vuttaṁ.",
  "tika-vin07t32:57": "‘‘Ghaṭṭanaphalakaṁ ghaṭṭanamuggaro’’ti idaṁ rajitacīvaraṁ ekasmiṁ maṭṭhe daṇḍamuggare veṭhetvā ekassa maṭṭhaphalakassa upari ṭhapetvā upari aparena maṭṭhaphalakena nikujjitvā eko upari akkamitvā tiṭṭhati. Dve janā upari phalakaṁ dvīsu koṭīsu gahetvā aparāparaṁ ākaḍḍhanavikaḍḍhanaṁ karonti, etaṁ sandhāya vuttaṁ. Hatthe ṭhapāpetvā hatthena paharaṇaṁ pana niṭṭhitarajanassa cīvarassa allakāle kātabbaṁ. Idaṁ pana phalakamuggarehi ghaṭṭanaṁ sukkhakāle thaddhabhāvavimocanatthanti daṭṭhabbaṁ. Ambaṇanti ekadoṇikanāvāphalakehi pokkharaṇīsadisaṁ kataṁ. Pānīyabhājanantipi vadanti. Rajanadoṇīti ekadārunāva kataṁ rajanabhājanaṁ. Udakadoṇīpi ekadārunāva kataṁ udakabhājanaṁ.",
  "tika-vin07t32:58": "Bhūmattharaṇaṁ kātuṁ vaṭṭatīti akappiyacammaṁ sandhāya vuttaṁ. Tattha bhūmattharaṇasaṅkhepena sayitumpi vaṭṭatiyeva. ‘‘Paccattharaṇagatika’’nti iminā mañcādīsu attharitabbaṁ mahācammaṁ eḷakacammaṁ nāmāti dasseti.",
  "tika-vin07t32:59": "Chattamuṭṭhipaṇṇanti tālapaṇṇaṁ sandhāya vuttaṁ. Pattakaṭāhanti pattapacanakaṭāhaṁ.",
  "tika-vin07t32:60": "Avissajjiyavatthukathāvaṇṇanā niṭṭhitā.",
  "tika-vin07t32:61": "Navakammadānakathāvaṇṇanā",
  "tika-vin07t32:62": "323. Pāḷiyaṁ piṇḍanikkhepanamattenātiādīsu khaṇḍaphullaṭṭhāne mattikāpiṇḍaṭṭhapanaṁ piṇḍanikkhepanaṁ nāma. Navakammanti navakammasammuti. Aggaḷavaṭṭi nāma kavāṭabandho. Chādanaṁ nāma tiṇādīhi gehacchādanaṁ. Bandhanaṁ nāma daṇḍavalliādīhi chadanabandhanameva. Catuhatthavihāreti vitthārappamāṇato vuttaṁ. Ubbedhato pana anekabhūmakattā vaḍḍhakīhatthena vīsatihatthopi nānāsaṇṭhānavicittopi hoti. Tenassa catuvassikaṁ navakammaṁ vuttaṁ. Evaṁ sesesupi.",
  "tika-vin07t32:63": "Pāḷiyaṁ sabbe vihāreti bhummatthe upayogabahuvacanaṁ. Ekassa sabbesu vihāresu navakammaṁ detīti attho. Sabbakālaṁ paṭibāhantīti navakammikā attano gāhitaṁ varaseyyaṁ sampattānaṁ yathāvuḍḍhaṁ akatvā utukālepi paṭibāhanti.",
  "tika-vin07t32:64": "‘‘Sace so āvāso jīratī’’tiādi pāḷimuttakavinicchayo. Mañcaṭṭhānaṁ datvāti mañcaṭṭhānaṁ puggalikaṁ datvā. Tibhāganti tatiyabhāgaṁ. Evaṁ vissajjanampi thāvarena thāvaraparivattanaṭṭhāne eva pavisati, na itarathā sabbasenāsanānaṁ vinassanato. Sace saddhivihārikānaṁ dātukāmo hotīti sace so saṅghassa bhaṇḍakaṭṭhapanaṭṭhānaṁ vā aññesaṁ bhikkhūnaṁ vasanaṭṭhānaṁ vā dātuṁ na icchati, attano saddhivihārikānaññeva dātukāmo hoti, tādisassa tuyhaṁ puggalikameva katvā jaggāti na sabbaṁ tassa dātabbanti adhippāyo. Tattha pana kattabbavidhiṁ dassento āha ‘‘kamma’’ntiādi. Evañhītiādimhi vayānurūpaṁ tatiyabhāge vā upaḍḍhabhāge vā gahite taṁ bhāgaṁ dātuṁ labhatīti attho.",
  "tika-vin07t32:65": "Yenāti tesu dvīsu bhikkhūsu yena. So sāmīti tassā bhūmiyā vihārakaraṇe sova sāmī, taṁ paṭibāhitvā itarena na kātabbanti adhippāyo. So hi paṭhamaṁ gahito. Akataṭṭhāneti cayādīnaṁ akatapubbaṭṭhāne. Cayaṁ vā pamukhaṁ vāti saṅghikasenāsanaṁ nissāya tato bahi cayaṁ bandhitvā, ekaṁ senāsanaṁ vā. Bahikuṭṭeti kuṭṭato bahi, attano kataṭṭhāneti attho.",
  "tika-vin07t32:66": "Navakammadānakathāvaṇṇanā niṭṭhitā.",
  "tika-vin07t32:67": "Aññatraparibhogapaṭikkhepādikathāvaṇṇanā",
  "tika-vin07t32:68": "324.Vaḍḍhikammatthāyāti yathā tammūlagghato na parihāyati, evaṁ kattabbassa evaṁ nipphādetabbassa mañcapīṭhādino atthāya.",
  "tika-vin07t32:69": "Cakkalikanti pādapuñchanatthaṁ cakkākārena kataṁ. Paribhaṇḍakatabhūmi vāti kāḷavaṇṇādikatasaṇhabhūmi vā. Senāsanaṁ vāti mañcapīṭhādi vā.",
  "tika-vin07t32:70": "‘‘Tathevavaḷañjetuṁ vaṭṭatī’’ti iminā nevāsikehi dhotapādādīhi vaḷañjanaṭṭhāne sañcicca adhotapādādīhi vaḷañjantasseva āpatti paññattāti dasseti.",
  "tika-vin07t32:71": "‘‘Dvārampī’’tiādinā sāmaññato vuttattā dvāravātapānādayo aparikammakatāpi na apassayitabbā. Ajānitvā apassayantassapi idha lomagaṇanāya āpatti.",
  "tika-vin07t32:72": "Aññatraparibhogapaṭikkhepādikathāvaṇṇanā niṭṭhitā.",
  "tika-vin07t32:73": "Saṅghabhattādianujānanakathāvaṇṇanā",
  "tika-vin07t32:74": "325.Uddesabhattaṁnimantananti imaṁ vohāraṁ pattānīti ettha iti-saddo ādiattho, uddesabhattaṁ nimantanantiādivohāraṁ pattānīti attho. Tampīti saṅghabhattampi.",
  "tika-vin07t32:75": "Saṅghabhattādianujānanakathāvaṇṇanā niṭṭhitā.",
  "tika-vin07t32:76": "Uddesabhattakathāvaṇṇanā",
  "tika-vin07t32:77": "Bhojanasālāyāti bhattuddesaṭṭhānaṁ sandhāya vuttaṁ. Ekavaḷañjanti ekadvārena vaḷañjitabbaṁ. Nānānivesanesūti nānākulassa nānūpacāresu nivesanesu.",
  "tika-vin07t32:78": "Nisinnassapi niddāyantassapīti anādare sāmivacanaṁ, vuḍḍhatare niddāyante navakassa gāhitaṁ suggahitanti attho.",
  "tika-vin07t32:79": "Vissaṭṭhadūtoti yathāruci vattuṁ labhanato nirāsaṅkadūto. Pucchāsabhāgenāti pucchāvacanapaṭibhāgena. ‘‘Ekā kūṭaṭṭhitikā nāmā’’ti vuttamevatthaṁ vibhāvetuṁ ‘‘rañño vā hī’’tiādi vuttaṁ.",
  "tika-vin07t32:80": "Sabbaṁ pattassāmikassa hotīti cīvarādikampi sabbaṁ pattassāmikasseva hoti, mayā bhattameva sandhāya vuttaṁ, na cīvarādinti vatvā gahetuṁ na vaṭṭatīti attho.",
  "tika-vin07t32:81": "Akatabhāgonāmāti āgantukabhāgo nāma, adinnapubbabhāgoti attho.",
  "tika-vin07t32:82": "Kiṁ āharīyatīti avatvāti ‘‘katarabhattaṁ vā tayā āharīyatī’’ti dāyakaṁ apucchitvā. Pakatiṭṭhitikāyāti uddesabhattaṭṭhitikāya.",
  "tika-vin07t32:83": "Uddesabhattakathāvaṇṇanā niṭṭhitā.",
  "tika-vin07t32:84": "Nimantanabhattakathāvaṇṇanā",
  "tika-vin07t32:85": "Vicchinditvāti ‘‘bhattaṁ gaṇhathā’’ti padaṁ avatvā. Tenevāha ‘‘bhattanti avadantenā’’ti.",
  "tika-vin07t32:86": "Ālopasaṅkhepenāti ekekapiṇḍavasena, evañca bhājanaṁ uddesabhatte na vaṭṭati. Tattha hi ekassa pahonakappamāṇeneva bhājetabbaṁ.",
  "tika-vin07t32:87": "Āruḷhāyeva mātikaṁ, saṅghato aṭṭha bhikkhūti ettha ye mātikaṁ āruḷhā, te aṭṭha bhikkhūti yojetabbaṁ. Uddesabhattanimantanabhattādisaṅghikabhattamātikāsu nimantanabhattamātikāya ṭhitivasena āruḷhe bhattuddesakena vā sayaṁ vā saṅghato uddisāpetvā gahetvā gantabbaṁ, na attano rucite gahetvāti adhippāyo. Mātikaṁ āropetvāti ‘‘saṅghato gaṇhāmī’’tiādinā vuttamātikābhedaṁ dāyakassa viññāpetvāti attho.",
  "tika-vin07t32:88": "Paṭibaddhakālato pana paṭṭhāyāti tattheva vāsassa nibaddhakālato paṭṭhāya.",
  "tika-vin07t32:89": "Nimantanabhattakathāvaṇṇanā niṭṭhitā.",
  "tika-vin07t32:90": "Salākabhattakathāvaṇṇanā",
  "tika-vin07t32:91": "Upanibandhitvāti likhitvā. Gāmavasenapīti yebhuyyena samalābhagāmavasenapi. Bahūni salākabhattānīti tiṁsaṁ vā cattārīsaṁ vā bhattāni. ‘‘Sace hontī’’ti ajjhāharitvā yojetabbaṁ.",
  "tika-vin07t32:92": "Sallakkhetvāti tāni bhattāni pamāṇavasena sallakkhetvā. Niggahena datvāti dūraṁ gantuṁ anicchantassa niggahena sampaṭicchāpetvā datvā. Puna vihāraṁ āgantvāti ettha vihāraṁ anāgantvā bhattaṁ gahetvā pacchā vihāre attano pāpetvā bhuñjitumpi vaṭṭati.",
  "tika-vin07t32:93": "Ekagehavasenāti vīthiyampi ekapasse gharapāḷiyā vasena. Uddisitvāpīti asukakule salākabhattāni tuyhaṁ pāpuṇantīti vatvā.",
  "tika-vin07t32:94": "Vāragāmeti atidūrattā vārena gantabbagāme. Saṭṭhito vā paṇṇāsato vāti daṇḍakammatthāya udakaghaṭaṁ sandhāya vuttaṁ. Vihāravāroti sabbabhikkhūsu bhikkhatthāya gatesu vihārarakkhaṇavāro.",
  "tika-vin07t32:95": "Tesanti vihāravārikānaṁ. Phātikammamevāti vihārarakkhaṇakiccassa pahonakapaṭipādanameva. Ekasseva pāpuṇantīti divase divase ekekasseva pāpitānīti attho.",
  "tika-vin07t32:96": "Rasasalākanti ucchurasasalākaṁ. ‘‘Salākavasena gāhitattā pana na sāditabbā’’ti idaṁ asāruppavasena vuttaṁ, na dhutaṅgabhedavasena. ‘‘Saṅghato nirāmisasalākā…pe… vaṭṭatiyevā’’ti (visuddhi. 1.26) hi visuddhimagge vuttaṁ. Aggabhikkhāmattanti ekakaṭacchubhikkhāmattaṁ. Laddhā vā aladdhā vā svepi gaṇheyyāsīti laddhepi appamattatāya vuttaṁ. Tenāha ‘‘yāvadatthaṁ labhati…pe… alabhitvā ‘sve gaṇheyyāsī’ti vattabbo’’ti.",
  "tika-vin07t32:97": "Tatthāti tasmiṁ disābhāge. Taṁ gahetvāti taṁ vāragāme salākaṁ attano gahetvā. Tenāti disaṁgamikato aññena tasmiṁ disaṁgamike. Devasikaṁ pāpetabbāti upacārasīmāya ṭhitassa yassa kassaci vassaggena pāpetabbā. Evaṁ etesu agatesu āsannavihāre bhikkhūnaṁ bhuñjituṁ vaṭṭati itarathā saṅghikato.",
  "tika-vin07t32:98": "Amhākaṁ gocaragāmevāti salākabhattadāyakānaṁ gāmaṁ sandhāya vuttaṁ. Vihāre therassa pattasalākabhattanti vihāre ekekasseva ohīnattherassa sabbasalākānaṁ attano pāpanavasena pattasalākabhattaṁ.",
  "tika-vin07t32:99": "Salākabhattakathāvaṇṇanā niṭṭhitā.",
  "tika-vin07t32:100": "Pakkhikabhattādikathāvaṇṇanā",
  "tika-vin07t32:101": "‘‘Svepakkho’’ti ajja pakkhikaṁ na gāhetabbanti aṭṭhamiyā bhuñjitabbaṁ sattamiyā bhuñjanatthāya na gāhetabbaṁ, dāyakehi niyamitadivaseneva gāhetabbanti attho. Tenāha ‘‘sace panā’’tiādi. Sve lūkhanti ajja āvāhamaṅgalādikaraṇato atipaṇītabhojanaṁ karīyati, sve tathā na bhavissati, ajjeva bhikkhū bhojessāmīti adhippāyo.",
  "tika-vin07t32:102": "Pakkhikabhattato uposathikassa bhedaṁ dassento āha ‘‘uposathaṅgāni samādiyitvā’’tiādi. Nibandhāpitanti ‘‘asukavihāre āgantukā bhuñjantū’’ti niyamitaṁ.",
  "tika-vin07t32:103": "Gamiko āgantukabhattampīti gāmantarato āgantvā avūpasantena gamikacittena vasitvā puna aññattha gacchantaṁ sandhāya vuttaṁ. Āvāsikassa pana gantukāmassa gamikabhattameva labbhati. ‘‘Lesaṁ oḍḍetvā’’ti vuttattā lesābhāve yāva gamanaparibandho vigacchati, tāva bhuñjituṁ vaṭṭatīti ñāpitanti daṭṭhabbaṁ.",
  "tika-vin07t32:104": "Taṇḍulādīni pesenti…pe… vaṭṭatīti abhihaṭabhikkhattā vaṭṭati. Tathā paṭiggahitattāti bhikkhānāmena paṭiggahitattā.",
  "tika-vin07t32:105": "Avibhattaṁ saṅghikaṁ bhaṇḍanti kukkuccuppattiākāradassanaṁ. Evaṁ kukkuccaṁ katvā pucchitabbakiccaṁ natthi, apucchitvā dātabbanti adhippāyo.",
  "tika-vin07t32:106": "Pakkhikabhattādikathāvaṇṇanā niṭṭhitā.",
  "tika-vin07t32:107": "Senāsanakkhandhakavaṇṇanānayo niṭṭhito."
}